ТАҢДАМАЛЫ ЛИРИКАЛАР

АЛҒЫ НАЛЫС СӨЗ

(1815)

Махаббаттай мұң сырым,

Қаламын ашпай булығар.

Жапырақ теріп мен жүрмін.

Жұбатып ойды, зілі бар.

Қиын, ұзақ жолдарда,

Өмірден тапқан мол мұрам,-

Таңдамас жат қолдарға,

Қапыда бір күн қалдырам.

Кітапты топта, кетер сыр,

Дәптеріңнен жазылған.

Быт-шыт қой дүние, кетерсің

Безін сен де жаныңнан.

ТАМАША ТҮН

(1768)

Сүйіктіме жылы ұя.

Хұжырамнан кеттім мен.

Қалың орман кең сая,—

Жай басып, соған жеттім мен.

Қалың нуды жарып ай,

Гуілдеді жел түнгі.

Басын иіп, жарындай,

Наз қайыңдар желпінді.

Жазғы түннің самалын,

Рахаттанып жұттым мен,

Тапса мерей шын жаның,—

Үнсіз сез де, жұт мүлдем.

Шексіз ғой ләззәт шіркінің.

Қияр-ем бірақ мен мүлде,—

Мұндай шақтың мың түнін —

Сәулеммен өткен бір түнге.

АУЫСУ

(1768)

Ну орманда масайрап бір жаттым мен

Құшағымды сілке тастап аштым кең.

Ынтызар боп сұлу маған жабысты,

Күлді, әзілмен кетті ол қыз,— ауысты.

Өзге ару келді, ол да назданып,

Көңіл хошың жаңаланса — мәз жаның.

Сонда да сен қайғырасың бекерге,

Ләззәт сәтін тұнжыратпа сол үшін

Алғашқы қыз сүймеді-ау кетерде,

Масайра тез, кеудең қайта кеңісін!

Екінші қыз сүйсін сені ләззәтпен,

Қайтсын дәмең, ілкі қызға тез кеткен.

БАЯНСЫЗДЫҚ

(1768)

Мөлдір бұлақ қайырында жаттым мен,

Ерке тасқын шаттығына баттым мен —

От құшағы құшағыма қауышып,

Күліп толқын, қытықтайды, кетеді,

Сылаң қағып тағы бірі жетеді.

Жақсы-ау, шіркін. жатса шаттық ауысып.

Кейде бірақ кетсе сүймей жар тайып,

Қапа шегіп, көңіл лезде ортайып,

Күңіренетін біреулер бар — о несі!

Тіршілікте ойнап-күлген мың артық!

Алғашқы жар сүйсе қандай құмартып,

Одан да артық сүйер жарың келесі.

АЙҒА

(1769)

Сіңлісі Күннің,— Айысың,

Назсың бір жүрген жабығып,

Күміспен шеккен шәйісің,

Тұрасың тұман жамылып.

Жетер тек түнгі қиядан

Аяқты кербез басқаның.

Құс кетсе таңда ұядан

Оянған мен бір қасқамын.

Шоласың жаһан аумағын,

Соқпағын кезіп, қияның.

Ұшыршы бірге, ау, жаным,

Шалқысын оттай қиялым!

Көрінбей тыңшы дұшпанға,

Түн кезіп мен де келейін,

Қалықтап алыс аспанда,

Әйнектен жарды көрейін.

Тым құрса түнде бір көріп,

Сағыныш уы басылсын.

Мүсірке мені, нұр беріп,

Жарқ етіп көзім ашылсын.

Көрінді әне,— жатыр ол:

Жалаңаш балтыр, төс қандай!

Қарашы, мені шақырды ол,

Эндимион сені тосқандай.

ҚОШТАСУ

(1769)

Жаутаңдадым үнсіз тек,

Кенет тілім күрмеліп,

Айрылысу — қандай қасірет,

Жан едім ғой мен берік!

Махаббатты мұң басып,

Тұнжырадым сол бір сәт.

Сүйісімнен сыр қашып,

Салқын тартты сал құшақ.

Білем, назды ауызын

Сүйген мені жандырып,

Үлбіреген жауқазын,

Лебі мені қандырып.

Ұсынар гүл жоқ менде,

Шешек атпас қайта жаз.

Франциска көктемде,

Екеумізді соқты аяз.

МАЙ ЖЬІРЫ

(1771)

Айналам масайрап,

Әндетті, гулетті.

Гүл жайнап, құс сайрап,

Лаулатты күн көкті.

Сылдырап жапырақ,

Бұталар ырғалып,

Сұңқылдап жамырап,

Шоқ талдар ым қағып.

Осынау мәз күнді,

Кеудеме тұндырсам!—

Естіп шат наз үнді,

Жаңғырсам, құлпырсам!

Махаббат — дүние,

Мәз-мейрам келбетің.

Жасадың сүюге,

Жайпатып жер бетін.

Бердің сен мейріммен,—

Бағың гүл ұсынды.

Бердің дән егіннен,

Шырындай сусынды.

Кел, досым, тезірек,

Еркеле кеудемде!

Өзіңдей елжіреп,

Ғашықпын сәулеңе!

Табады ландыштар,

Орманнан саяны.

Аспанға зар құстар,

Қанатын жаяды.

Ал маған бір ғана.

Махаббат сыйын бер.

Сонымен нұрлана,

Жүрегім сүйінер.

Сүйе біл, досым, сен,

Алдында бағың бар —

Махаббат хошымен,

Бақытың табылар.

КӨЗ ЖҰМБАҚ

(1771)

Қорқамын, қалқам Тереза.

Темірдей өткір көзіңнен.

Ашуы зілдей сезілген!

Бірақ кейде бір қарап,

Арбаса көзің жаудырап,

Сұлу бар ма өзіңнен?

Аласың кейде мені ұстап,

Аңдаусызда құшақтап,—

Қос жүрек соғар бір жанып.

Көзден бүркеу алыпса.

Түсесің қайта ашуға,

Мүскінге көзсіз — сұрланып.

Бұлқып жүрмін сүрініп,

Соғылып тасқа ұрынып,

Азан-қазан думанда,

Ләззәтыңа табынам,

Немесе дертке шомылам

Қаңғырам да тұманда.

ДИДАРЛАСУ ЖӘНЕ АЙРЫЛЫСУ

Жаным жанды, бітті халім,

Жөнелейін атқа мініп!

Бөледі кеш қыр алқабын,

Тау иығы түн жамылып.

Міне алда тұр зор емен,

Қараңғыны бойына орап.

Саңылаудан түн бүркеген,

Жүз қара көз тұр сығалап.

Сәулесінде терең қайғы,

Бұлт ішінен ай жаутаңдап,

Жел қанаты сумаңдайды,

Үрей салып, тауды шарлап.

Албастыдай басса да, түн,

Жүйткіп атым, келем ән сап.

Өмір жайнап, тасып қаным,

Жанымда от жанды сол шақ!

Қиялымда сен ғана тек,

Іңкәр көзің жанды маған.

Ұшты жаным сені тілеп,

Ұшты лебім от боп саған.

Бітті жолым. Бұрынғыдай

Жұпар аттың, көктемім сен.

Қасымдасың! Берді құдай!

Не сырым бар пейішке тең?

Айхай! Miнe, шықты күн де

Нұр сипатың солғын тартты.

Қандай сүйдің мені түнде,

Жаның қандай мұңға батты.

Тұрдым әрең, жаным дал-дал,

Тағы да сен жалғыз қалдың.

Қандай бақыт — сүйікті жар!

Махаббатың — нәрі жанның!

ҚЬІРДАҒЫ ГҮЛ

(1771)

Айдалада қызыл гүл,—

Көрді соны жас бала.

Аймалады, қызықты,

Иіскеді бас сала.

Жұтты еркін жұпарын,—

Жұтты еркін. қызыл гүл,—

Аймаласаң өзің біл!

«Майыстырам сені мен,

Қызыл гүлім, наз гүлім.»—

«Қадаламын қолыңа.

Жоқ қой менің жазығым!»

Айдалада қызыл гүл,—

Аямасаң өзің біл!

Жұлды бала жасқанбай,

Гүл тұр еді бұлғаңдап,

Қызыл қаны аққандай,

Дір етті гүл қызғалдақ

Зәбірлі қол батқандай.

Айдалада қызыл гүл,—

Аймаласаң өзің біл!

АРУАҚТЬІҢ СӘЛЕМІ

(1774)

Мұнарада, құм жарда,

Аруағы тұр серінің.

Желкеңді көріп қалғанда,

Жаңғыртады өр үнін.

«Қайнап қаным кеудемде

Қорғасын қол түйілген.

Шымырлап тамырым денемде.

Тасқа талай шүйілгем!

Бұрқандым жайсаң өмірде,

Лайсаңды да көп көрдім.

Желкенім, өрле өріне,

Шайқаса да көк толқын!

КРИСТЕЛЬ

(1774)

Кeй уақыт көңіл торықса,

Қаңимын жалғыз жабығып.

Кристель сонда жолықса,

Кетемін демде жазылып.

Жұмбақ көп тірі пендеге,

Себебін қалай ұғармын:

Неліктен, не үшін, мен неге

Сол қызға сонша құмармын?

Ай қабақ. Жады жанары.

Асыл ғой мінсіз, тамаша.

Өрт болып жаның жанады,

Жалт етіп кейде қараса.

Нәркестей нәзік қылтиған

Алқызыл әтіргүл ме ерін?

Бетінен бетер бұлтиған

Айтсайшы тағы бір жерін!

Төсіне басып төсімді,

Билегем қысып аш белден.

Мәз болып, танып есімді,

Көзіме тіпті жас келген.

Mac болып биден ол дағы,

Төсіме өзі жабысқан.

Патшамсып байтақ ордалы,

Адамдай болған ауысқан.

Жанарын нәзік ұғамын —

Махаббат қанша, наз қанша!

Құшақтап белден, сығамын,

Сүйісем мейір қанғанша.

Махаббат отын маздатқан

Кейпінен өрттей жанамын.

Қайратым қайтып ләззаттап,

Ләззаттан қайрат табамын.

Дертімде шек жоқ бұл күнде,

Жалғыз-ақ сол қыз сүйгенім.

Онымен өткен бір түнге

Қияр ем бәрін дүниенің.

Бермесе егер ыңғайын,—

Осы сөз болсын есіңде.—

Өлуге онда мен дайын,

...Өлуге бірақ төсінде.

ЖАҢА МАХАББАТ,

ЖАҢА ӨМІР

(1775)

Жүрек-ау, жүрек, мұның нең,

Сен неден сонша қысылдың?

Шошынам мына түріңнен,

Келеді соны түсінгім.

Жалындап оттай жанғаның,

Ермегің тыныш, жадыра,

Сүйгенің,

сенген арманың

Қалайша қалды әдіре?

Еліттің жап-жас көркіне,

Пида ғып жанды күнде өлдің.

Төзе алмай ләззат дертіне,

Торына түстің,

құл болдың.

Қырандай азат жарқ етіп,

Құлдықтан қалай құтылам?

Келсе де кеткім тәрк етіп,

Сол қызға сорлап тұтылам.

Аяшы дос-ау, құтқаршы,

Болдым ғой мезі мекерден;

Ортеке болып итаршы,

Жүрмін ғой билеп бекер мен.

Жалаймын сайқал табанын,

Сыйқырлы торда жүдедім.

Ауыры-ай өсек, табаның!

Сүймеші, сүйме, жүрегім.

ДОСТЫҚ ЖЫРЫ

(1775)

Сезім мен шарап қосылып,

Жанғанда — жас шақ — маздағым.

Шырқайық, қалмай тосылып

Достықтың сиқыр сазды әнін.

Думанның тәңір исі

Бізбенен шалқып тойласын.

Сезімнің: сері киесі

Жүректің төрін бойласын.

Оранып жаңа жалынға

Жүректер бірге туласып.

Шарап та таза, жаның да

Достықтан таза туғасын.

Алайық жаңа тостарды

Таныстық үшін кідірмей,

Ұмытпай ескі достарды

Сындардан өткен сүрінбей.

Достарсыз адал, тірлікте

Болсын қай ырыс — жұбаныш.

Салтанат, шаттық — бірлікте

Жоқ одан асар қуаныш.

Шырқайды достар. үндері

Беріліп сезім ырқына.

Тие алмас көңіл кірбеңі

Көңілді кештің шырқына.

Көкірек — сергек, еркін ой

Жазылған мына маңдайға.

Бастады тағдыр, еркі ғой,

Тірліктің жолын шалғанға.

Еркіндік жолын басып нық,

Алыстап кетіп барамыз.

Аршылып жалған пасықтық,

Тазарып жан-тән, санамыз.

Қадамды қадам қуады,

Шегі жоқ, ұзақ жол деген.

Жанарды жігер буады,

Кеудені шаттық кернеген.

Топан су қаптап кетсе де,

Бәріне жүрек шыдайды:

Өйткені өмір өтсе де,

Сөнбейді ДОСТЫҚ шырайлы!

БЕЛИНДАҒА

(1775)

Несіне мені шақырдың,

Салтанатты думанға?

Қызығы жастық шағымның

Өткенде шағын ұямда.

Өтті-ау түнгі, айлы шақ,

Аяда тыныш мүлгіген,—

Сәулеңмен шалқып, қиялдан

Түс көргендей зырғып-ем!

Бақытым, пәк арманым,

Елестеп бәрі түсімде —

Түнектен жайнап жанарың,

Сәулем, түстің есіме.

Шулы топта, маған жат,

Булығып түтін — жалынға,

Отырар-ем масайрап,

Болсаң сен тек жанымда!

Жоқ, көкте емес көктемім,

Гүлде де емес нұр төккен,

Менің аям — періштем,

Қайда болсаң — сен көктем.

ҚАСІРЕТ

(1775)

Іркілмесін ыстық жас,

Ләззәтпен қысқан кеудемді.

Құпия дерті сарқылмас,

Жаныма рахат дем берді.

Қайран өмірім, толқи бер,

Жарға ғашық сезіммен.

Мейлің шерлі у жібер.

Жүрегіме езілген.

Алғашқы сүйіс мәңгілік!

Қанша сені сүйемін?

Ізгі дертің жаңғырып,

Айқай, қанша күйемін!

ТАТУЛЫҚ ЖЫРЫ

(1775)

Достар-ау! Ләззат, шараптан

Бой қызған мына ыңғайда

Достықты мәңгі мадақтап

Шырқайтын бірге жыр қайда?

Шалқытып тойып өмірдің

Отырсын шаттық құдайы,

Маздаған тату көңілдің

Көзесін отын ұдайы.

Жаңа бір жылу жалындап,

Жүрекке жүрек жарасты.

Аңқылдақ көңіл арындап,

Тартайық таза шарапты.

Алдағы тосқан достыққа

Арнайық, кәне, тостарды;

Не жетсін көңіл хоштыққа,

Ұмытпа ескі достарды!

Достықтан артық не қымбат

Тұрғанда баста байлығың?

Бағасы бәһра ол құрбәт,

Ол барда азат ай-күнің!

Қосылып салған ән қандай,

Жүректер жақсы-ау жарасқан!

Әдіре қазір қалғандай

Бақастық баққа таласқан.

Құдайлар бізге сыйлаған

Көреген, жіті көз ашық.

Кедергі-бөгет қираған

Алдымыз даңғыл, жол ашық.

Тартайық алыс шалғайға.

Еркіндік әнін бастайық;

Жадылық, жалған мұндайда

Жараспас — бәрін тастайық!

Басайың қадам қаттырақ,

Жолымыз кетсін кеңейіп.

Жанарда жалын атқылап,

Шаттана кеуде керейік.

Күл болсын дүние, мейілі,—

Кір түспес одан көңілге:

Достардың тату пейілі

Өшпейді мәңгі өмірде!

КӨЛ ҮСТІНДЕ

(1775)

Жұттым мен рақат лебін, өмір лебін,

Бой сергіп, кеңіп кетті төңірегім.

Табиғат, ләззәтіңе бас иемін,

Ақ төсің — тәжім етер төрім менің.

Ескектің ырғағымен есіп қайық.

Су шіркін әлдилейді төсін жайып,

Бұлттардың күңгірт басқан ар жағында,

Азулы асқар таулар болды ғайып.

X

Жанарым-ау! Тағы қайта көрдің бе?

Өткен шақтың таңғажайып түстерін?

Лақтыр зілді жүрегім тез сергі де —

Қайта келді өмір, ләззәт-күткенің.

X

Жұтты таңғы тұманды,

Алыстағы өр шыңдар.

Отты түспен шайқалды,

Жайнап кенет толқындар

Оятты жел шымырлап,

Aйнa бетін мөлдірдің.

Төсін тосты шырын бақ,

Балқып жұтып нәр нұрын.

ҚҰРЫҒАН ДІҢКЕ

(1775)

Еңіреймін өксіп, егілем,

Көз жастан мауқым басылмай;

Ләззат-ау, қайтем сені мен —

Өтем бе көңіл ашылмай?

Қайғыдан қажып түңілдім,

Көз ілмей көп түн безердім.

Жүрек-ау, сен де тіліндің,

Ерін-ай, шөлдеп кезердің.

Жазғырдың неге, құдайым,

Жалына білмес мені көп?

Қасірет, қайғы, уайым —

Шегі жоқ, шегі, шегі жоқ.

СОТ АЛДЫНДА

(1775—1776)

«Кім екенін мен сендерге айтпаймын,

Қалсам да одан жүкті боп»:

«Түуһ, салдақы-ай!...»—

Өйтіп жала

жаппаңдар:

Жазығым менің тіпті жоқ.

Айтпаймын мен ғашығымның атын да,

Пейілі қандай, мейірі,

Жыртық қалпақ болсын тіпті басында,

Алтын бау тақсын, мейілі.

Төземін азап, мазаққа,

Мойындап бәрін, шыдаймын.

Мен оны білем, ал — мені,

Біледі өзі құдайдың.

Поп, саған айтам; сот, саған:

Өз балам — өзім туамын!

Күнаһарсың деп оттаған

Сендерге осы-ақ жауабым.

ЖОЛАУШЫНЫҢ ТҮНГІ ӘНІ

(1776)

Тұрып сен, шыңда, беткейде,

Жер қайғысын жырлайсың

Екі есе қасірет шеккенге,

Екі есе медет сыйлайсың!

Қажыдым аума жалғаннан,

Шаттық, мұң — кезек кеудемде.

Ақ жүрек дүние, сол арман,

Аймала мені тез кел де!

АҢЫЗ

(1776)

Қуғын монах жүрген қаңғып сап, құмда

Кездесіпті ешкіаяқ бір маймылға.

Фавн-маймыл сонда одан сұрапты:

«Көрсем деймін мен де рақат жұмақты,

Үй ішімді қосып мені дұғаңа,

Айтшы бізді көкке апар, деп хұдаңа».

Сонда әулие оған жауап қатыпты:

«Жоқ, мен үшін қауіпті бұл сұрағың,

Мен сен үшін дұға қылман, шырағым.

Кіре алмайсың жеті жәннат біріне,

Ешкіаяқ-ау, қарасайшы түріңе».

Деді Фавн, сөздің соңын тоспай-ақ:

«Жә, жарайды, мен болайын ешкіаяқ!

Жүр ғой жүр есекбастар талай мол,

Сол жұмаққа табады олар қалай жол?»

ФОН ШТЕЙН ШАРЛОТТАҒА

(1776)

Айқай, сенің соншама билігіңмен

Көрмекпіз сәнді келер игі күннен.

Сенбейміз махаббатқа, бақытқа да,

Біздерге жайнаса да бір бүйірден!

Уа, тағдыр, не үшін қатал дарынды

асқақ,

Ашамыз жүрек түбін жалаңаштап?

Білуге қайтып терең сырымызды,

Ғайбана перделерін жұлып тастап!

Аз ба жан түнектерде көп сандалған

Үмітсіз әм мақсатсыз жолда жалған,

Тағдырын болжай алмай сондай жандар,

Жүрегін ұқпай өзі көп алданған.

Селдіреп сәуле түссе әйнегінен,

Шаттықтың елесі деп ойнақ салған.

Біздерге ләзім емес парықсыздық

Жоқ бізге бірдей бақыт — бекер арман.

Медеу ме, үрей түстен шошып тұрып,

Бақытты түстей көрсек ояу жүріп

Біреудің сырын біреу ұға бермес,

Сүймес те арманыңды біреу біліп.

Бақытты ғой сенгендер түске ұшқыр.

Бақытты сол — болжаудан махрұм, құр.

Оның парқы ұнасар күндегімен,

Өткенге хош. келісер келер күнмен.

Ал бізге тағдыр нені тұр айқындап?

Айт, бізді байлап тұрған қандай жұмбақ?

Дариға, болған едің сен ертеде!—

Не қарындас, не жар — маған қымбат.

Жүрегімнің бар сырын білдің терең

Мінезімнің қырларын парықтап-ең.

Ұқтың — ұшқыр ойымды дарқан — өрен,

Салқындаттың қанымның сен ыстығын,

Дауылыма қайтардың тыныштығын,

Шат өмірге жүректі құлшындырдың.

Ақ періште қолыңмен гүл ұсындың.

Сыйқырлы, рақат шырмап, торда шалқып,

Күндерім өтті жылдам жырдай аңқып.

Есімде, қайран ләззәт сәтті шағым.

Аймалап аяғыңды жаттым балқып.

Сенің сол іңкәріңе берілгенде,

Жасарып, бальзамыңды жұттым емге.

Жүрегім сезіп жүрек лүпіліңді,

Көзімді көзің арбап, ұқтым мен де!

Енді не, еске түссе сол тәтті шақ,

Дариға, жүрегіміз кетер тулап.

Ақтығы жан лебінің еткенде ғой,

Бұл күнде — тек дерті ғой жүрген

шырмап.

Жүрміз ғой күйкі өмірмен екеуміз де

Мұң салар жарқын күн де кеудемізге

Айласы сұм тағдырдың

бақыт шіркін,

Жаңғыртып, жігер бермес енді бізге.

ТЕҢІЗ САЯХАТЫ

(1776)

Жүк тиеулі тұрды кемем, жел күтіп.

Тұрды біраз. Ал мен кәрі достармен

Зығырданды тоғыттым-ай шарапқа

Жағасында теңіздің.

Достарым да менен бетер тықыршып,

Дейді бәрі: «Алыс сапар оң болсын!

Қазына-мүлік мол ғой жетсең жат елге;

Аман-есен келсең, біз де құшақтап,

Саған сыйлық тартармыз».

Ертеңіне шын дүрбелең басталды.

Тұрды ұйқыдан мәз-мейрам боп теңізшің,

Байыз-баян табар емес асығып

Таңмен бірге шығу үшін сапарға.

Желкен біткен желпілдейді жел керіп,

Шомыльш күн шұғыласына шалқиды.

Самға, желкен! Көкте, бұлттар, самғаңдар!

Артта достар көңілді әнді шырқайды.

Жырлайды олар алыс сапар шаттығын,

Ең алғашқы түннің жарық жұлдызын,

Біз жағадан кеткен күнді жырлайды.

Бірақ — ойбай!—Қу құдайдың жел-сөрі

Тура жолдан тайқытады кемені,

Кеме де оның көнгендей күш-ырқына;

Бірақ, сорлы-ай, желден қулық асырып,

Тар кешуде таяр емес бағыттап.

Кенет меңіреу, қорғасындай қиырдан

Жетті теңіз дауылының үні сәл;

Төнді құстар баурын төсеп толқынға,

Жұрттың тегіс кетті түсіп еңсесі.

Соқты-ау сосын! Қарсы келмей долыға,

Теңізшілер желкендерін жинады;

Дауыл, толқын зәресі ұшқан кемені

Қақпақыл ғып ойнады.

Жұбай-жора сонау алыс жағада

Жаны қалмай, зәре-құты тұр ұшып:

Үйде отырса болмады ма, ойпырмай!

Дауыл долы! Ұшты-ау бағы басынан!

Сұм ажалдың жеткен жері осы ма?

Неге шықты бұл сапарға? Жасаған!

Ал ол болса бұлқына тұр мізбақпай;

Кемесімен толқын, дауыл ойнайды.

Жел, толқынға селт етпейді жүрегі.

Батыл қарап астан-кестен түнекке,

Тұр тапсырып өмірі мен өлімін

Құдыретіне тәңірінің.

АЙҒА

(1777)

Сәуле түсті дірілдеп,

Сан-салаға, орманға.

Сезілгендей бір-бірлеп,

Бастағы ой, арман да.

Аласапыран шерімді,

Ай әлдилеп жұбатты.

Сол серігім сенімді,

Шың басынан ым қақты.

Өткен күннің дүрмегі,

Кеудемде тұр жаңғырып.

Қайғы. шаттық жүр мені.

Жолда жалғыз қалдырып.

Шула, шула, уа, суым!

Оралар ма маған бақ?

Ізсіз менің асуым,

Кетті рақат,махаббат

Артық еді сын бағам,

Өтті бірақ сол шағым.

Енді ащы, сыбағам,

Өткенді ойлап сорладым.

Жырла суым, гүрілде,

Тыныш дала тербелсін.

Қос шуыңды үніме,

Даусың маған дем берсін.

Кейде күздей түнеріп,

Буырқанып ағасың.

Не көктемдей нұр беріп,

Гүл суарып бағасың.

Бақытты сол, ешкімге

Ойламаған өштікті.

Достарының ішінде

Көңілі соның хош тіпті.

Құйын ойлар жасырар,

Күндіз талай арманды.

Дарқан түнде есіңе ал,

Сол бір ұмыт қалғанды.

ҚАРАҢҒЫ ТҮНДЕ ТАУ ҚАЛҒЫП

(Абай аудармасы)

(1780)

Қараңғы түнде тау қалғып,

Ұйқыға кетер балбырап.

Даланы жым-жырт дел-сал қып,

Түн басады салбырап.

Шаң шығармас жол дағы

Сілкіне алмас жапырақ.

Тыншығарсың сен дағы,

Сабыр қылсаң азырақ.

ТҮНГІ ОЙЛАР

(1781)

Аяймын мен, жұлдыздар, бейбақ сендерді!

Жайнағанда сендерді мен сән көрем.

Теңізшіге төгесіңдер сәулеңді,

Рақым күтпеп құдайдан да пендеден.

Білмейсіңдер махаббатты мәңгіде!

Шел қуалап жүйткіп сендер кеттіңдер.

Түнгі көктің шексіз қиыр кеңіне,

Айқай, сендер, қанша сапар шектіңдер?

Жарымның мен құшағында жатқанда,

Ұмытам сендерді, ләззәтқа сол батқанда!

ИЛЬМЕНАУ

(1783)

Армысыңдар, бауыры құт көк белдер!

Балалық шақ, бал дәуренім өткен жер!

Баяғыдай жап-жасыл боп жайқала,

Құшағыңды ашшы маған айқара!

Қуанышқа бөлеп тағы жанымды,

Бұрынғыдай қыздыршы бір қанымды!

Қаншама рет, асқар таулар — еңселім,

Құздарыңа қызықпадым мен сенің.

Тағы да бір рақатыңа батайын,

Баурайыңа бауыр төсеп жатайын.

Сендерге ұқсап, сұлық жатқан бөктерлер,

Менің заңғар көңілім де көкке өрлер!

Сені көріп,

Ұмытып-ақ кетемін,

Тірілердің шынжырлаулы екенін.

Ұмытамын, зая кетіп еңбегі,

Диқан құмға егін егіп келгенін.

Өзін езіп келгендерге тақтағы,

Ерінбестен үй тұрғызып жатқанын.

Ұмытамын, ауыр еңбек салмағын,

Әлсіздердің алқымынан алғанын.

Атамекен, қуат қосшы қаныма

Жасарайын, жаңарайын тағы да.

Баяғыдай түс те көріп мен енді,

Ағыл-тегіл ағызайын өлеңді.

Өзім ғана қалғандай-ақ жалғанда,

Жатайыншы,

Жеткендей-ақ арманға!

Сыбдыр қағып — құшақ жетпес емен де,

Сылдыр қағып ақсын өзен төменде.

Қара бұлты төне түсіп бір төмен.

Түн келеді төңіректі бүркеген.

Түнгі аспанның жұлдызында жоқ па мұң?

Қайда менің қалтарысты соқпағым?

Қарқ-қарқ күліп, қарқылдайды қыр неге?

Кәрі жартас қалтырайды іргеде

Аңшыдай-ақ — қансонарға шөлдеген,

Дүние сырын түсінбес боп мен келем!

Taп болдым бір қойнауына шатқалдың,

Шат-шадыман думандатып жатқан кім?

Бұталармен бүркей салған күркеде,

Лаулап жанған оттың өзі бір төбе.

Аспан зәулім ағаш басып жарық қып,

Ошақтағы ас та пісіп қалыпты.

Тек бір күлкі, тек қағыту, тек қажау,

Қолдан-қолға тез ауысып кетті ожау.

Дүрлігісе думандатқан бұл кімдер?

Біразырақ сырттан бағып тұрдым мен.

Кімдер екен? Келгендер ме көрші елден?

Барсам ба екен? Өтіп кете берсем бе?

Аруақ па? Тағылар ма тап келген?

Жезтырнақ па — тұтқиылдан шап бермек

Қараңғыда тағы от жағып қалған кім?

Зәрем ұшып, зытуға да сәл қалдым.

Цыгандар ма дүрлігіскен күніге?

Елден безген ақсүйектің бірі ме?

Шекспирдің өзі ғана жырлаған,

Аруақтардан бұйырып-ақ тұр ма дәм?

Сөзсіз ғана солар болар тегінде,

Не солардың туыстары дедің бе?

Еркіндіктің лебі бар кейпінде,

Табиғаттың төл ұлындай бейпіл де,

Дәл ортада шарт жүгінген қорбиып,

Кім болды екен мына жігіт —

зор, биік.

Жауырынды, жапсаң жігіт, өзі өңді,

Алыптардың тұяғы ма ежелгі?

Дәл ортада шылым шегіп желігіп,

Отыр өзі көк түтінге көміліп.

Аузындағы әрбір сөзін іліп ап,

Жолдастары мәз болады, күліп-ақ.

Бірде кенет қатуланып қабағы,

Ащы тілмен шағып-шағып алады.

Ал мына бір, көз алмаған аспаннан,

Кім болды екен кәрі терек жастанған?

Тәтті ләззат құшағында жатқандай,

Алаңы жоқ, айдай жүзі шат қандай!

Жұмысы жоқ думандатқан құрбымен

Қиялымен көкті кезіп жүр білем.

Дүниеңді парықтамас кеспірлі,

Әндетеді елең қылмай ешкімді.

Думан неге тына қалды еліккен?

Күбірлесіп кетті бәрі неліктен?

Қалғып кеткен қараңғылау әріде,

Бозбаланы сөз етеді бәрі де.

Құлап акқан сарқырама жартастан,

Төбесінен төне қалған қарт аспан

Алаңдатпай жас жігітті бүгінде,

Жатыр ұйықтап жалғыз ағаш түбінде.

Білмек болып неге шеттеп кеткенін,

Енді мен де солай қарап беттедім.

Армысың сен. не болар деп енді үміт,

Жатқан адам, түнге қарап телміріп.

Неге отырсың өзгелерге ерместен,

Думандатып жатқандарды көрместен,

Осыншалық қараңғыда қап-қалың

Қалай болды, мұңға батып жатқаның?

«Жоқ, сұрама! Келімсегім, тоқтағын,

Саған тіпті сыр ашарлық жоқ халім,

Әуре болма, маған жылы назды арнап,

Үндемеуді маңдайыма жазған хақ.

Әуре болып, сұрама да өтінбе,

Досыма да жақ ашпауға бекінгем.

Қайдан шығып, қайдан келдің деме сен,

Өмірде де кетіп жүрген көп есем.

Іштегімнің біле бермес ел көбін,

Достық үшін жапа шеккен пендемін.

Қандай адам дәл айырар өз күшін,

Болашағын болжар қалап дәл бүгін.

Жақсы, жаман, еркекпісің, езбісің,—

Уақыт қана айырады барлығын.

Прометей көктің ыстық шоғымен

Қара жерге жан бітірді десек те,

Тіршілікке тағы да өз қолымен

Жердің қанын сыйлағанын есепте.

Не тындырдым алтарьдағы отты ұрлап?

Жарқырата жандыруға бар ма әлім?

Көкірегім өртеніп те дерт тырнап,

Жатқанымен, қорықпадым,

Қарғадым.

Еркіндікті жырлаған бір шақтарда,

Азаматқа ерлік, намыс жүктегем.

Азаттықты арман етіп жатқанда

Адамдардан тек мейірім күткен ем.

Тәңірім, бірақ маған өнер бермеген,

Өнер — екіжүзділерге бұйырған.

Қара басым қаңғып жүріп мен деген,

Бақытымды таптым осы қиырдан.

Басындағы барша қайғым, нұрлы күн,

Осы лашықта тұр бүгін:

Жан баласы таба алмаған бір емін.

Осында ғой менің асқақ жүрегім.

Бірде мүлде тандырады мені естен,

Енді бірде алысады елеспен.

Маңдайына бұйырғанын жер-көктен,

Табады ол таза ғана еңбектен!

Ешбір сөзге елтімейді сәл көңіл,

Жан толқыны байыздамас әнге бір.

Жер құртының біле тұра жазығын,

Кім анықтап бере алады азығын?

Көре тұра көбелектің ұрығын,

Жұмыртқадан жұлып алар мұны кім?

Сәтін салса, жарып шығып, не керек,

Гүлге барып қонар өзі көбелек.

Өмір заңы: өтеді жыл қаншама,

Тура жолын дұрыс тауып алғанша.

Ақиқатты қаншалықты аңсама,

Адам көрер адасулар бар қанша!

Білуге де құмартады ол бәр-бәрін,

Бір-ақ ырғып шығардай боп құз көрсе.

Қатал тағдыр қақыратып арманын,

Үмітін де біржолата үзгенше.

Содан енді бірден қайтып меселі,

Сұм тіршілік алқымынан алғанда-ақ,

Қаракеттің бәрін қойып кешегі,

Қашып берер, бас саулығып армандап.

Қашқанымен, зұлмат тағдыр құтқармай.

Өр еңсесі бұғаусыз-ақ езілер,

Кеудесінде ізгіліктен түк қалмай,

Тастай батқан төсегінде көз ілер.





Ал мен болсам шеттен бақыт тапқандай,

Жұлдыздарға қадаймын да көзімді,

Ояу жүріп, жайсыз ұйықтап жатқандай,

Түс көруден қорғап келем өзімді».

Құрышы, түс! Музам қайда ежелгі!

Соған еріп жарқылдайтын шақ қайда,

Суырыла шыққанда асқақ сөз енді,

Қара түнек қараң қалып жатпай ма!

Бәрі жарық, бағанағы жоқ тұман.

Нұр мен қуат. тәңірім деп мақтап ем!

Ә дегенше арайланып кетті маң,

Көз алдымда кереметтей жатты әлем!

Шуағына сіңіп кеткен елестер,

Жасарды да жүре берді белестер.

Шалғай жүріп туған жерге жетіп ем,

Таға алмадым енді көрген елге сын,

Ерінбестен еңбек еткен шетінен,

Тартып алып, табиғаттың бермесін.

Қомағайдың бұлтаңдаған ұртындай,

Зыр-зыр қаққан ұршықтарға еріп көр.

Солқылдайды балғалар да бір тынбай,

Бір тынбастан күркілдейді көріктер.

Жалғандықтан ада болып бар көңіл,

Басталыпты бақытты бір сәнді өмір.

Неге ғана басылғаны өр еңсең,

Түсінікті, айтпасаң да, төрем, сен.

Өтеймін деп өктемдіктің парызын,

Шектеулі боп қала берген әр ізің.

Қара бастың қамын жеумен келген кім,

Желік қуып, желіп өтер ол деген.

Елін ойлап, еңіреген ерлердің.

Бас пайдасын ұмытқаны жөн дер ем.

Сен ендеше — еш кетпейді еңбегің,—

Дәннің бекер шаша берме сен көбін.

Дәнді қара шаң үстіне, орға да,

Шашамын деп талай адам сорлаған.

Алақанмен аяла да жер түгін,

Егін егіп, топыраққа бер тыным.

Мол өніммен қуандырсаң халқыңды.

Сонда ғана шығарарсың даңқыңды!

EPIPHANJAS

(1786)

Үш әулие король бірде жолықты,

Пұл төлемей, арақ, асқа молықты,

Арақ, асқа сен іш, мен іш болыпты,

Пұл төлемей, арақ, асқа молықты.

Үшеуі:

Үш әулие біз корольміз, қараңдар!

Төртеу емес, үшеу-ақпыз, жарандар,

Үшеумізге тағы біреу қосылса,

Төрт корольдің керегі не осынша?

Бірінші король:

«Meн — бірінші, бетім аппақ, түр қандай,

Байқаңдаршы, күн жарқырап тұрғандай.

Арақтан тек маған пайда тиген жоқ,

Өмірімде қыз да мені сүйген жоқ»

Екінші король:

«Қараторы, ұзын тұра сұрқым бар,

Ән мен әйел десе, қозған құртым бар.

Арақ емес, елге алтын тараттым,

Жомарттықпен жұртты аузыма қараттым».

Үшінші король:

«Қап-қарамын, бойым және тәпелтек,

Тойда маған ән бастауды әкел тек.

Ішіп-жеуге келгенде мен сұмдықпын,

Ішіп-жесем, сыйлағанға құлдықпын».

Үш әулие король сосын шынымен

Сол бөлмеден іздей бердім түнімен

Әулие шал Иосиф, ана, баласын,

Жемде тұрған есегі мен танасын.

Үшеуі:

Мирро1 , алтын — бәрін жұртқа қиямыз,

Ханымдардың үстіне әтір құямыз.

Шарапты да аямаймыз үшеуміз,

Үшеуіміз алты адамдай ішеміз.

Отыр екен мұнда бәрі дананың,

Із-түзі жоқ, бірақ есек, тананың.

Құдай ақы, үшеуіміз адастық,

Қой, бұл үйден кетіп, енді әрі астық.

КОФТА ЖЫРЛАРЫ

(1787)

I

Ақымақтармен болсын әуре ғалымдар,

Мәттақам ғой шаршамайтын пақырың!

Ал даналар бізді дәйім қабылдар,

Айтар және әзілді-шын ақылын:

Ақымақтарды жөндеймін деу — сандырақ!

Ой перзенті, бір нақылға сал құлақ —

Дәйіс болып қалғаны артық дәйістің!

Баяғыда, мен бозбала шағымда,

Нұр молада жатып мерлин1— шалың да

Маған айтқан бір нақылмен таныспын:

Ақымақтарды жөндеймін деу — сандырақ!

Ой перзенті, бір нақылға сал құлақ —

Дәйіс болып қалғаны артық дәйістің!

Шықсаң күнес асқарына Үндінің,

Кезсең Нілдің қара түнек үңгірін,—

Бәрі айтады құддұс жақын, алыстың:

Ақымақтарды жөндеймін деу — сандырақ!

Ой перзенті, бір нақылға сал құлақ —

Дәйіс болып қалғаны артық дәйістің!

II

Айтқанды тыңда! Жолға шық!

Аяқты баспа алжасып,

Сақтықтың үйрен білімін!

Арам ғой тағдыр безбені,

Жібермес бекер сезгенін,—

Қимылын аңды тілінің!

Кімсің сен? Тұтқын қормысың?

Жеңімпаз жаңа ермісің?

Тапталған төстей жермісің?

Балғадағы әлде өрмісің?

ТАҢҒЫ ШАҒЫМ

(1788)

Айтшы маған, еркем менің,

Алдарқатпай көркіңмен,

Аз болды ма өртенгенім,

Неге тайдың сертіңнен?

Кеше ғана емес пе еді,

Айналаңа елеңдеп,

Айдарыңнан жел ескені:

«Таңға жуық келем!»—деп.

Халімді сол шақта менің,

Кім ұғыпты, білмегем!

Есігімді жаппап едім,

Ілгегін де ілмеп ем.

Түні бойы көз ілместен,

Жаттым санап уақытты,

Сол бір шақта, өзім кешкен

Кім түсінер бақытты.

Жанарым сол жұмылғанда,

Дәл төбемнен аңдып ай,

Көзіме ұйқы тығылғанда,

Тұрды-ау көңіл қалғымай.

Тіршілікті құшаққа алған

Айттым алғыс түнге де.

Тықырыңа ұсап қалған

Түрдім құлақ үнге де.

Ол да үмітпен жұтып балды,

Болса құштар азырақ,

Жатар ма еді күтіп таңды,

Жетпес пе еді қазір-ақ!

Мияуласа тыста мысық,

Шықса інінен тышқан ұшып,

Алағызып мен де көп,

Сықырласа едендерім,

Бәріне де елеңдедім,

Келіп қалған сен бе деп.

Heгe мұнша кешіккені?

Түсті жарық бар маңға.

Сықырлаған есік пе еді?

Келіп қалған қарғам ба?

Кінәлап таң қысқалығын,

Бір отырып, бір тұрамын,

Естілді ме тыста бір үн,

Есік жаққа ұмтыламын.

Бүлк етпейді, есік, тегі,

Кешіккені-ай, кешіккені!..

Неге сонша кешігіп ең?—

Атты әлемге ғашық таң.

Шықты көршім есігінен.

Жұмысына асыққан.

Айналаны гуіл басқан.

Салдырлап бір өтті арба,

Саудагерлер шуылдасқан

Саудаласып жоқ-барға.

Үй іші де тұрды біздің,

Көзімді құр сүзем де,

Қырсығынан құрбы қыздың

Үмітімді үзем бе?

Терезе.ме төнгенде кеп,

Құрып кеткір күн нұры,

Сыртқа шықтым мен де кенет,

Күте-күте құрбыны.

Әлі де ұзақ алаңдадым,

Шақтым барып баққа мұң.

Бақтан сені таба алмадым,

Таппадым-ау, таппадым!

АРБАЛҒАН ҚЫЗ

(1794)

Күн батарда бейқам мен

Өттім құздың қасынан.

Сонда демон сырнаймен,

Тартты күйді шадыман —

Тек-ла-ла! Тра-лала!

Мендей қызды тез билеп,

Құшақтады, сүйді ол.

«Тартшы тағы!— дедім тек,

Қайта шертті күйді ол —

Тек-ла-ла! Тра-лала!

Содан бері жүрмін мен,

Құпия сырмен мұңайып.

Әлі де ән сап, гулеген.

Сол бір сырнай сыр жайып

Тек-ла-ла! Тра-лала!

ИІЛМЕЙТІН ҚЫЗ

(1794)

Таң сәріде орманға,

Түскенде арай жарқырап,

Бақташы қыз сол маңда,

Масайрады ән шырқап:—

Әләу-ләлә, ләләлә!

Бір сүюге сал жігіт,

Қос қозымды ал депті.—

Сырлы көзіп сәл бұрып,

Қыз бетінше әндетті:

Әләу-ләлә, ләләлә!

Бірі иіп жүрегін,

Бірі шашпау сыйламақ.

Алмады қыз біреуін,

Қайтсін ондай сый қалап?-

Қыз сүйгенге бір ғана;

Әләу-ләлә, ләләлә.

ТЕҢІЗДЕГІ ТЫНЫШТЫҚ

(1795)

Кеткендей қалғып су беті,

Тұп-тұтас көктің көбесі.

Сұрланған теңіз суретін

Шолады шошып кемеші.

Қалған ба құрып жел деген?

Өліктей үнсіз тұр мол түн.

Айдында мынау көлбеген

Бүлк етсе-ау, қайран бір толқын.

СҮЙІКТІМ ДӘЙІМ ЖАНЫМДА

(1795)

Қиялымда елестейсің дәйім.

Көрінсе.де сәуле тереңнен.

Қиялымда елестейсің, айым,

Жарқ етсе де өзеннен.

Көрем сені, аруақтар түнде,

Алса да мені қоршауға.

Көрем сені жүргенде.—

Қиясы тар зор тауда.

Естимін мен даусыңды сенің,

Теңіздің шулы үнімен.

Ой қысса да кеудемді менің,

Орманда тыныш мүлгіген.

Жанымдасың дәйім сен менің,

Қиялымда — елесің!

Күн сөнді, жұлдызым,

Енді қашан келесің?

КҮТПЕГЕН КӨКТЕМ

(1800)

Туды ма, расымен,

Жарқырап шуақ күн?

Жайнады жасыл кең

Аясы гүл бақтың.

Мынау не, ну айдын —

Егін бе, тоғай ма?

Бұлақтар тулайды,

Асыр сап маңайда.

Көгім де, көлім де,

Күмістен жайнайды.

Қанаты алтындай.

Балықтар ойнайды.

Бұлттармен жарысып,

Құстар да масайрап,

Мәз болып бәрі, ұшып

Ән шырқап жүр сайрап.

Жағада, ну белде,

Мәз болып еркелеп,

Сүңгіді гүлдерге,

Әуесқой көбелек.

Елтисің жұтқанда,

Хош ауа бал исін;

Маужырап ұйықтауға

Рақатпен қалғисың.

Жел шіркін ойнақтап,

Шоқыны тербейді.

Сондай-ақ ой қаптап,

Мені де меңдейді —

Жібектей сөз шырмап,

Кеудемді буады.

Бақытты сонырқап,

Наз жырым туады.

Дел-салмын сол бір шақ.

Ұмытып өзімді.

Жыр-бикеш, жай құшақ,

Биледің сезімді.

БАҚТАШЫ ЗАРЫ

(1802)

Тұрып таудың басында,

Сайға төніп қарадым.

Мұндай қиын асуда,

Сүйенгенім таяғым.

Қойларымның соңынан,

Итімді ертіп жүгірдім.

Тас қияда, шоғырдан

Өттім әрең, сүріндім.

Бәйшешекке толқынды,

Қызықтым да қарадым.

Жұлдым, бірақ сол гүлді,

Алып кімге барамын?

Дауыл менен жауыннан,

Кәрі терек қорғады.

Таныс есік жабылған,—

Көрген түстей сол-дағы

Күркіресе, жай өтсе

Сол үй тұсы жарқылдар.

Кетті, сәулем, келмеске,

Кім бар енді зар тыңдар?

Сол сүйіктім жоғалған,

Жат өлкеде жүр білем.

Шәй-шәй қойым, бас жылдам,

Мұң арқалап жүрмін мен.

ТҮНГІ ЖЫР

(1802)

Жұм көзіңді, аймаласын өлеңім,

Қалғыдың ғой, сәулем, енді бұйықпа.

Сырнайымның наз күйіне бөледім,

Тәтті не бар бал-ұйқыдан? Ұйықта!

Сырнайымның наз күйіне бөледім,

Айналады ай сәулесін құйып та.

Айналады ой тербетіп өлеңім

Тәтті не бар бал-ұйқыдан? Ұйықта!

Оймен бірге менде жүйткіп желемін,

Қараңғы жер жатсын мейлі тұйықта.

Толқып тартып көкте қалқып келемін,—

Не бар тәтті бал-ұйқыдан? Ұйықта!

Қараңғыда қалдырып жер белеңін,

Мінгізген сен ақ қанатты иыққа.

Күбірлейсің ертегінің өлеңін,—

Тәтті не бар бал-ұйқыдан? Ұйықта!

Күбірлейсің ертегінің өлеңін,

Ұйқы басты, енді сәулем, бұйықпа.

Жап кірпікті, жырға сені бөледім,

Не бар тәтті бал-ұйқыдан? Ұйықта!

ЖАБЫҒУ

(1802)

Мұнша неге жабықтың,

Жүрегімде не сыр бар?

Қапалықпен зарықтым,

Үйім мұнша неге тар?

Кетейінші аулаққа,

Бұлттар көшіп жел кезген.

Барайыншы тау жаққа,

Аясы бар кербез, кең.

Қара көк құстар аспанда,

Әне, самғап сермелді.

Құстар, қайғы басқанда,

Серік көрем сендерді!

Астымызда жартастар,

Астымызда құз — асқар,—

Сұлуым жүр ме, асуда —

Жоқ, осында, қасымда.

Келеді ол қиялдап,

Сол сипатқа ой кетіп.

Әнші құстай аялдап,

Құж орманды тербетіп

Шусыз ағаш ішінде,

Баяу жүріп тыңдайды:

«Үні қандай сүйкімді,

мен туралы жырлайды!»

Кешкі күннен тарады,

Алтын нұры бөктерге.

Ару күнге қарады,

Күн еңкейіп кеткенде.

Кетті өзенді жағалап,

Басып жасыл көгалды.

Түнерді де көк алап,

Ізі қыздың жоғалды.

Шыңға шығып мен сонда,

Саңқ еттім түнгі сол маңға!

«Жанымды тартып жайнаған,

Жымыңдаған кім маған?»

Аспанда нең бар, ғашығым?

Айхай, тәтті сол бір сәт!

Аяғыңа бас ұрдым,

Сен де маған жай құшақ!

БАҚЫТТЫ ЖҰБАЙЛАР

(1802)

Мамырдың нөсер — маржаны.—

Аңсаған ек-ау таңдарда —

Қарашы. қара, жан-жарым,

Төгіліп жатыр тауларға.

Көгілдір таулар келбеті,

Көзіңнің жауын алады.

Махаббат тұнған жер беті

Тек бақыт бүрін жарады...

Көгілдір гүлдер нұрланып,

Толқыды алыс көк көлдер.

Самғады солай ырғалып,

Көгілдір көкте кептерлер.

Шалғынын кешіп қырлардың,

Шешегін тердік алқынып.

Алқызыл гүлмен бір жандық,

Жалынға жүрек шарпылып.

Органның сазы жапты кеп,

Толқындай оң мен солымды.

Пастор да бізге бақ тілеп,

Ұстатты маған қолыңды.

Күні мен айын аямай,

Пейілін берді құдайым,

Кең дүние бізді аялап,

Аялай берді ұдайы.

Сезімнің отын жандыра,

Тірліктің астық сынағын.

Қашан да Амур алдыда

Жебеді жағып шырағын.

Орман да, жартас, шағыл да,

Бұталар бұған үңгір де,

Орағанда Муза лағылға,

Адастырмады Амур бір күн де.

Алаңсыз тыныш әлемде,

Екеуден-екеу едік біз.

Үшеу де болдық әу демде,

Төртеуге тез жетіппіз.

Бесеуміз...

Алтау...

Апыр-ау!

От басы толып қалыпты.

Ержетер күн де жақын-ау,

Озарын бізден танытты.

...Даланың жұпар лебі өбіп.

Кемері биік жағада,

Жамылып емен желегін,

Отау тұр құрған жаңада.

Жамылып таңның шуағын,

Тырбанған аула төрінде.

Фриц пе?!

Ұлым, қуатым!

Жанында жап-жас келін бе?

Жартастар қысып-алқымдап,

Ашынған өзен күйініп.

Дөңгелекке әкеп арқырап

Соғады көбік бүйірін.

Ерекше елден сымбатты

Әзіл мен ісі жарасқан,

Диірменші қыз — қымбатты

Қызымыз күнмен таласқан.

Қарашы, шіркеу ауласын,

Бүркенген бұта, шалғынды.

Мекендеп ұшар тау басын,

Көк жасыл шырша қалғиды.

Қарашы, туған Отанға!

Аударып жұрттың назарын,

Бейіттер біздің қатарда

Жырлайды ғұмыр ғазалын.

Найза мен сауыт жарқылдап,

Күркіреді ауыр зеңбірек...

Солдаттар шықты саңқылдап,

Жеңістің туы желбіреп.

Алдында жүрген бәрінің

Кім екен алтын оқалы.

Аумайды...

Сақта, тәңірім!

Карл ғой. Сақта, ботамды.

Тасыды ән-күй тағы да,

Қымсынады ептеп қалыңдық.

Үйлену тойы. «Бағыңа

Биле!»—деп біз де жалындық.

Той десе, құмар қайнайды,

Үн-түнсіз жүрген қамығып

Кенжемнің көзі жайнайды,

Көргенде, думан дабылын.

Ән менен күйдің сазымен,

Оянды сонау жылдарым.

Жүректің іңкәр назы мен

Іштегі бұққан сырларым.

Сеземін тулап нетеміз,

Ұзамай біз де тынармыз.

Соборға қарай екеуміз

Немеремізді алып шығармыз...

ӨСИЕТ

(1802)

Құлақ сап дос-жар, жарандар,

Жанымды жақын санаңдар.

Бүгінгі менің ойымды

Бүкпесіз сырға балаңдар.

Өкініші де көп өмірдің,

Күйініші де көп көңілдің

Көрсоқырлықтан таралған.

Адассақ, батсақ күнаға

Тазардық, төлеп сыбаға.

Құлшылық жолы тағы бар

Атадан қалған мұраға.

Табынсақ тәңір кеше ме?

Өкініш табы өше ме?

Құлдық ұр, медет сұра да!

Арманның бұлдыр сағымын,

Өмір деп жүрдік жаңылып.

Қадірін білмей шараптың

Қалдырдық ішпей жарымын.

Басылмас балаң сезіммен

Бал татып шие еріннен

Баспадық жанның жалынып.

Сезімсіз, ойсыз пенденің.

Бықсыған өсек — ермегін.

Тыңдаумен уақыт қор болды,

Құлаққа маза бермедік.

Балдәуренді ұшқыр баянсыз

Жоғалттық текке аяусыз.

Жоғалттық бәрін,

семді ерік.

Ниеттес, дәмдес туысқан.

Ездікпен жөн ғой шығысқан!

Тыңда әр кез ардың үкімін,

Арамдық одан жылысқан.

Бірігіп соқсын жүректер,

Біріксін ізгі тілектер —

Адаспас ниет ұғысқан.

Ақымақтардың бетінен

Қағайық, безсін шетінен.

Былғайық балдай шарабын.

У болып қапсың өтінен.

Есерлікті естен шығарып

Даңғойға салып бұғалық,

Аңсаған адал аруды

Көтеріп гүлдей шығалық!!!

АЛДАНУ

(1803)

Желпінді тор әйнектен

Көрші әйелдің үйінен —

Қарайды маған кенеттен,

Жаны өртеніп күйінген.

Білгісі келер қызулы,

Қызғанышы бар ма деп.

Сөнді ме әлде ынтығы,

Әлде жанып тұр ма деп?

Жоқ, ғашықтық қиялмен.

Аңдамаппын алданып.

Ол жел екен, торғынмен

Тұрған ойнап, қозғалып.

ЖЫЛАУДАН ЖҰБАНЫШ

(1803)

Соншама неге мұңайдың?

Жүр ғой жұрт көңілді;

Жылаған, досым, түрің бар,

Көзіңнен көрінді.

«Мұңайсам,— жүрек жаралы,

Жалт беріп жар тайды;

Жыласам... көздің жасынан

Зар-қайғым тарқайды.

Жанашыр жақсы досың көп,

Олардан жасқанба;

Айрылсаң қымбат асылдан,

Сырыңды аш бар да.

«Бақтияр пенде ұғар ма

Мен бейбақ ұққанды?

Айтайын... о жоқ! Айтпаймын,

Жанда тек дық қалды».

Жасыма, қайта жайнай түс,

Қартпысың қаусаған?!

Іздей бер, досым. табарсың

Жоғыңды аңсаған.

«Табарсың деген оңай сөз,—

Жылаумен өтермін;

Көктегі жырақ жұлдызға

Мен қалай жетермін!»

Қайтесің алыс жұлдызды?

Көкке ол жарасқан.

Жар сүйіп жерде күндіз-ақ,

Аспанда адаспа.

«Өзім де күндіз көз жазбай,

Құмартам қияннан.

Ал түнде... түнде зар жылап,

Көз жасын тыя алман».

VANITAS VANITATUM VANITAS!

(1806)

Ештемені тілеп медет еттім бе?

Пай-пай-пай!

Бақытыма кім тең келер? Ешкім де!

Пай-пай-лай!

Кел, достарым. қағысалық сол үшін,

Стакандар қайта-қайта соғылсын,

Шарап шалқып көмейден ән төгілсін!

Шарқ ұра бердім ойлап молын ақшаның —

Пай-пай-пай!

Бекер өтті қайран менің жас шағым,

Уа, айхай!

Сомдықтарды таптым талай, жымқырдым

Сомдықтарды шаштым көкіп жұлқындым.

Таптым жырып, айрылдым да, ұтылдым.

Құмар болып, сүйдім әйел жынысын.

Пай-пай-пай!

Дозақ болды көрген күнім, құрысын.

Уа, айхай!

Қасірет шектім опасыз боп бәрінен.

Жалықтырды бірі ұяң түрімен.

Бірін тастап бірін қостап жүрдім мен.

Саяхатқа тым әуесқой болып ем,

Пай-пай-пай!

Қаңғыбастық қандай менің сорым-ед!

Уа, айхай!

Орнықпадым қоныс тауып бір жақта,

Ұйқым сиреп, жарымадым тамаққа,

Дос болмады мендей жалғыз бейбаққа.

Дәмелендім даңққа ие болам деп.

Пай-пай-пай!

Дос біткендер шыға келді жауым боп.

Уа, айхай!

Кетсе бір сәт менің бойым ұзарып

Аласалар құса болды қызғанып,

Бөгет көрді мені бәрі сызданып.

Соғыс іздеп баюды да ойладым,

Пап-пай-пай!

Кездім шарлап талай елдің аймағын

Уа, айхай!

Жат жұрттардың ойрандадым жерін мен,

Кетті мейрім жүрегімнің төрінен

Енді ақсақпын, дүниедегі қормын мен.

Енді не бар? Қандай үміт бар маған?

Пай-пай-пай!

Бәрін енді өшірем де, ноль қоям,

Пай-пай-пай!

Бітті жырым, құрғап қалды тілім де,

Шарабым да таусылғалы тұр міне.

Кел жұтайық, түк қалдырмай түбінде.

ҚОНАҚАСЫ

(1810)

Қайтыңдар деп шай ішіп бір,

Шақырып ем көп мейман.

Дастарқаным майысып тұр:

Балық асып, ет қойғам.

Таныстарым тағы асығар,

Келем деген бәрі де,

Генсхен, сен, қарашы, бар,

Көрінбей ме әлі де?

Әлі күнге жігіттерге

Сүйдірмеген бетінен

Шықсын қыздар күліп төрге,

Шақырғанмын шетінен.

Барлығы да келем деген,

Шулап,

Ән де салар көп.

Генсхен де елеңдеген —

Міне, келіп қалар деп.

Кәрі байы ақылы кем

Әлдеқашан мезі еткен,

Әйелдерді шақырып ем

Жоқты-барды сөзі еткен.

Шақырып ем күліп қана,

Қуаныпты күніге.

Генсхен-ау, шығып қара,

Көрінбей ме бірі де?

Шақырылған қасқалар да

Дәл білетін өз құнын,

Әйелінен басқаларға

Тастамайтын көз қырын.

Азаматтар

Бар атағы,

Қимақ еді бір кешін,

Генсхен-ау, қара тағы,

Келіп қалып, жүрмесін!

Жырын оқыр өзгенің де

Барын білем ақынның,

Қалмайын деп, сөзге мүлде,

Оларды да шақырдым.

Ақындардың бәрі бірге

Келмек болды-ау шамасы.

Көрінбей ме әлі күнге,—

Генсхен, бар, қарашы?

Қонақтардың жоқ бірі де,

Не болды бұл, апыр-ау?

Көже суып кетті, міне,

Қуырдақ су татыр-ау!

Өздеріне сенбеді ме,

Қайтқаны ма көңілдің?

Шынымен-ақ келмеді ме,

Генсхен, сен не білдің?

Генсхен, сен талғамастан,

Жұрттың бәрін шақыр бір.

Дәм-тұзымыз таңдағы асқан

Таңдайына татыр бұл!

Сол-ақ екен жетті бәрі,

Шуға толып төңірек.

Әкеліңдер, етті, кәні,

Аш есікті кеңірек!

ТАПТЫМ

(1813)

Ну орманды кездім де,

Алқына бір аттадым.

Алданышқа өзіме,

Еш қызықты таппадым.

Қарасам бір қызыл гүл,

Саяда тұр жарқырап.

Жүзі жанған жұлдыз бір,

Шық көздері — шамшырақ.

Қолымды мен созып ем,

Дір етіп ол тіл қатты:

«Өшкенім бе тезінен,

Түскені ме зіл қатты?

Аядым шық түлегін,

Балбыраған шағында.

Түбірімен жұлдым да,

Әкеттім өз бағыма.

Орынға бір оңаша,

Орнаттым сол гүлімді,

Өсті гүлім тамаша,

Жайнап нұры бұрынғы.

СОЛДАТ БАҚЫТЫ

(1814)

Жараланбай келесің, деп,

Жұбатпашы құр мені!

Тағдырға ерік бересің де,

Тартасың да ілгері.

Таусылмас бір шеру көптен,—

Бәріне де үйренгем.

Лагерьде де ерулеткен

Арылмапсың күйбеңнен.

Әр тоғышар бір тілдейді,

Үй табу да азaп бір,

Ақсүйектер зіркілдейді,

Көретінің мазақ құр.

Тұрғаныңмен сызылып-ақ,

Қожаң сыра бермесе,

Қас-қабағың бұзылып-ақ,

Тілдемей көр, ендеше.

Естіліп бір атыс таңда,

Зеңбіректер күркіреп,

Тұяқтардан от ұшқанда

Орындалып бір тілек;

Жорық болып тек есіңде,

Жайнап салар жандайсың.

Жеңілесің, жеңесің бе —

Награда алмайсың.

Құдай оңдап, аяғыңа

Бір оқ келіп тиді ме,

Алыс қалған баяғыда

Ұмытасың үйді де,

Бұл күй неткен бөлек еді,

Бар азаптан жан ада.

Сені арқалай жөнеледі,

Жаулап алған қалаға.

Өтті де бір жорық бастап

Оңашарақ ғалдың ба,

Қатын біткен. қорықпастан

Қылмаң қағар алдыңда.

Айқара ашық — бәрі дайын,

Құшақ — ыстық, ерін — гүл,

Ұмытылып бар уайым,

Құс төсекте керіл бір!

Бәйбішенің бейнесінен

Біліп қойдық араңды,

Баласының жейдесімен

Таңып жатыр жараңды!

Көріп соның көп қылығын,

Кірді бойға әл демде.

Көрші әйел де жетті бүгін

Құрбысына жәрдемге.

Көңіліне қарасын ба,

Құлақтанды қалған ел.

Абысындар арасында

Жатты емделіп ардагер.

Жақсы лебіз қалай ғана,

Жата қойсын, тегінде,

Жетті хабар сарайға да

Батыр солдат жөнінде;

Жоғарының жарлығын ап,

Омырауына тақты орден.

Әйел біткен қалды жылап,

Орын берген қақ төрден...

Біздің солдат ертесіне,

Айығып та, толып та,

Айналып ел еркесіне

Кетті аттанып жорыққа.

МАЙ

(1816)

Күміс бұлттар желбіреп,

Балқиды аспан демінен.

Сәулесі күннің елжіреп,

Өбеді будың селінен.

Топырағы майдай жағаны

Толқындар тамсап жалайды.

Шомылып шыққа сабағы

Шөп біткен суға қарайды,

Бойынан діріл тарайды.

Ұйыған ауа. тыныштық

Шайқалды неден жапырақ?

Махаббат тұнған тымырсық.

Шалғынның қойны жарқырап,

Көзіңнің жауын алады!

Қарашы: қандай жаңа таң!

Тіршілік құс боп барады.

Уыздан шыға балапан

Шиқылдап әнге салады,

Сұлулық құс боп тарады.

Шебер-ақ екен құс қолы,

Ұя да салды қысқасы.

Бар тіпті орындық, столы

Бейнебір ағаш ұстасы.

Күн батты, кетті мәні де

Елтимін мамыр күйіне,

Бөленіп құстар әніне.

Ғашығым келді үйіме.

Тіршілік бейне өрген құс.

Күнім мен түнім — көрген түс!

МАХАББАТ КІТАБЫ: ҒАШЬІҚ-НАМА ӨНЕГЕЛІ ЖҰПТАР

Тағдырын алты ғашықтың,

Білсін деп жұртым, асықпын.

Түсінген оны кәрі-жас,

Сезінер сырын, жаңылмас.

Рүстем мен Рудабтың

Жүрегі сөзден сайраған...

Күйінген Жүсіп — Зылиха,

Сезімге мәуе жаймаған.

Үйірген Фархад — Шырынды,

Тасқынды сезім тажалдай.

Көрінген Ләйлі — Мәжнүнге

Айырылысу бір сәт ажалдай...

Жәмил менен Ботайна —

Айнымай серттен қартайған.

Сүлеймен мен жарына,

Өмірдің өзі марқайған.

Осыларды ойға түйген жан —

Ақықтай асыл сүйген жар.

КЕЛЕСІ ЖҰП

Махаббат — күш, күш жоқ оған тең келер,

«Не пайда одан?»—деседі кей пенделер.

Бұл махаббат ақша да емес, билік те,

Ер жігітке дем береді тірлікте...

Болмай ма ой жүгіртпей-ақ сан-саққа.

Вамика мен Азраны алсақ та.

Кім түсінбес сезімдерін олардың,

Атын айтсаң, жанарларға толар мұң.

Хикаясын қайғылы бұл адыздың,

Білмейді әлем. Білсе, білсе — нағыз мұң...

Білмейді әлем, бірін-бірі сүйгенін,

Сүйгені үшін махаббатқа күйгенін.

Үндемелік. Қоспайық еш тосын жай,

Махаббаттың мән-жайы, дос, осындай...

МАХАББАТ ӘЛІППЕСІ

Махаббаттың әліппесі — шырын бал.

Кітаптардың төресі екен шынында.

Оқыдым мен әр бетіне зер салып,

Миллион бет — таусылмайтын мұңын да,

Тек, бес беттік ләззәт тұнған сырын да.

Айырылысу — бөлімдерге бөлінген.

Кездесулер үзіндімен берілген...

кіп-кішкентай тарауда.

Қайғының бір томы бар

Ұзақ-сонар бітпейтіндей көрінген,

Түсіндірме — беттері де терілген..,

Беу, Низами! Қасиетті сөздерің.

Айтар дейсің тек өзіңнен өзге кім?

Бұл түйінді шешетұғын кім екен? —

Ешкім де емес. Ғашықтардың өздері.

ТҮС ЕМЕС, ӨҢІМ...

Бәрі де болды. Бәрі анық:

Ерніңнен алау таралып,

Үңілдің ұзақ қадалып





Қолдарың тиді мамықтай,

Тәнті етті төсің, сағағың

Кеудеңде күйіп — жанамын.

Түс емес, өңім... Бәрі анық —

Баурадың, балқып барамын.

Түледі жаным, тәнім де,

Өзгеріп шықтым, жаңарып!

САҚТЫҚ

Тағыныпсың інжу-маржан,

Мадақтамай көр, ақыным.

Дұрыс шығар үнсіз қалған,

Жаудырсам ба сөз ақығын.

«Әр тас асыл, нұр сәулелі!—,

Деген сөз тұр бір ұшында,

Деп күйгізіп көрсе-ау мені,

Жалын бұққан бұрышында.

От жалыннан жоқ шапағат,

Деген есті сөзді ұққам мен.

«Тұл бойыңда жоқ мархабат,

Інжу-тасың көз қысқанмен».

Еркін әннің ерке сырлы саздары,

Осы құйттай кітапшада жиналған

Бар осында, жердің күллі наздары

Сыйғыза алмай әлем, ғарыш қиналған.

Кәрі уақыт мәйітшісі ғарыштың,

Бірақ ерке ән оған ерік бермейді.

Еркін саздар сөнбеу үшін жарысқын,

Шын махаббат — нағыз әндер өлмейді.

ҚАСИЕТТІ СЫР

Қалаулымның қарасында жұмбақ бар,

(Тектен-текке бал ашпаңдар, ағайын.)

Өзім білем, жүрек сырың тыңдатқан,

Сол сезімде менің тағдыр — талайым.

Сұлу көзі: мынау,— дейді,— ғашығым,

Басқа екен деп ешбірің де адаспа.

Қайырымды ағайындар, асылы

Сандырақтап, тектен-текке бал ашпа.

Тұнған жұмбақ жалындаған қарашық,

Айтпақ сөзі тұншықтырар тағатты:

Кездесейік жүрме босқа бал ашып,

Кел, сүйіктім, белгіле де сағатты...

МАРТ

Жауып тұр қар. жауып тұр,

Жайраңдайтын жаз қайда?

Жұпарын қырға жайып гүл,

Жұпарын қырға жайып гүл,

Шашағын бізге жазбай ма?

Шілде жақын, жайна дер,

Арбап көктем нұрлана.

Қарлығаш та айлакер.

Қарлығаш бір айлакер,

Қымыңдап қарап айнала.

Жалғыз өзім жабырқап,

Жүдеу тартты айналам.

Келер жазым жарқырап,

Келер жазым жарқырап,

Екеумізге жайнаған.

* * *

(1824)

Қалай, сәулем, оралдың көз ашқанша?

Келгеніңді сенің мен көрмей қалдым.

Қайран тәтті уақытым кетті қанша!

Соқыр болып қалдым ба? Мен аң-таңмын?

Бірақ әлі болмас бұның жұбаныш,

Сен де мені ақтарсың таппап айып.

Алдымдасың — менің сен, кетсең алыс,

Жақындасаң — боласың көзден ғайып.

МАХАББАТ ТРИЛОГИЯСЫНАН

«Элегиядан» үзінді

(1824)

Тұншықса адам қайғы шегіп азаптан,

Құдай маған қасіретіңді шерт деді.

Сағынышты кездесуден не күтем?

Әлі күнге жайылмаған гүл ме екен?

Дозаң, пейіш-шаттық қасірет — гүл ме сол?

Наз жаныңды енді шүбә кернеген.

Жоқ қой шүбә! Пейіштің ол алдында,

Махаббаты — ұқсар гүлді бағыңа.

Сол бір сәтте жан рақатқа баттың сен,

Періштедей мәңгілікті таптың сен.

Үміт, арман, қайғы да жоқ — бұл сәтте,

Бұл пейішім жайнар мәңгі ақ гүлмен.

Құшағында абзал, асқан арудың,

Кездейсоқ — сол қасіретіңнен арылдың.

Қоштасар сәт! Шаттығыңды бұздың да.

Сүйіктіңнің жабыстың сен аузына.

Басып бәсең, кеттің әрең пейіштен,

Қуғандай-ақ сұм перафиль өшіккен.

Алдың — түнек, көзіңде мұң өксігі,

Артың — пейіш. бекітілген есігі.

Кенет жүрек тарылды тез бұйығып,

Сүйіктіге көрмегендей қиылып,

Аруынан таппағандай бақытты,

Сәулесінен жұлдыз бұққан иіліп,—

Шүбә, уайым зілді ауыр, дерт енді,

Буды оны. нажағайлы бұлт төнді.

Кетті-ау сәулем! Қасіреттің зілімен,

Өшті жаным, әлім құрып. біттім мен,

Көз алдымда бұлдырады елесі,

Тұл жүректе дес бергендей — түнектен.

Тереземнен таң сыз берді, сол бір сәт,

Елестеді сәулем туған күн құсап.

Еске түсті маған айтқан ақ сыры:

«Сағат сайын бұл өмірдің кеп сыйы.

Өткеніңнен есте қалар аз мүлде,

Келешекті болжай алмас еш кімде.

Кештен күттің қасіретті сен бүгін,

Екеумізге бақытты шақ — туды күн.

Ер соңымнан — қуанышпен бас алға.

Аш көзіңді әп-сәтте сол! Гәп — сонда!

Махаббатты, ерлікті де жай істі,

Ал өмірден жылы жүзбен, мәз бол-да.

Сәбидей сен баршасын да сүйсең шын,

Бәріне де батылсың да иесің.

Айту оңай!— деп ойладың — әлбәтте,

Мейрімді боп жүрсің ғой тек бір сәтке.

Сені әркім, болса сенің қасыңда

Сүйіктім дер, арбалар да бұл дертке.

Қатал тағдыр егер бізді айырса,

Өсиетің маған сірә міндет пе?!

Кеттің ғой сен! Енді мүшкіл бұл шақтан

Нені күтем? Жүрегіммен мұң басқан.

Шырмаламын ауыр тордай көріп мен

Ізгілікпен, әсемдікті көндігіп,

Қайғы қуып сенделем де құмда мен

Жүрегімді жаспен жуып күңіренем...

* * *

(1827)

Түнек кетіп, жалғасты

Алшақ белдер жақындап.

Жанды көкте, алғашқы

Алтын жұлдыз жарқырап.

Тайды бәрі, жоғалды,

Қатпар тұман ыдырап.

Түнектің түсі сұрланды,

Ұйқылы көл жылтырап.

Аясынан шығыстың

Туар ай, міне, толғанды.

Шыбығымен шіліктің,

Ойнап толқын ырғалды.

Сәулесі жарып бұлдырды,

Ай толықсып тұр көкте.

Самал сипап жүзіңді,

Енеді біздің жүрекке.

АЙ ТОЛЫҚСЫП ШЫҚҚАНДА

(1828)

Қайтіп мені қалдырдың?

Қасірет енді жаныма!

Бұлтты кеудем қалың мұң.

Сен жоқтықтан алдымда!

Білсең ғой, қалам уһілеп,

Сәулең бір жалт еткенде,

Ғашық отым кетті үдеп,

Мені тастап кетсең де.

Лаулашы! Жаным, лаулашы!

Сақта, пәк, ғашық ынтығын

Жүрегім сергі — талмашы,

Ләззәтті ғой мынау түн.

ПАРАБАЗА

(1820)

Тұрғанда бұрқап жыр жаның

Қиялға құл ең өзің де.

Білсем деп өмір сыр-мәнін,

Асықтың білім, сезімге.

Болса да ұқсас затқа зат.

Дариды ол дара кісіге.

Қиын ғой дүние қат-қабат:

Ұлыға ұқсас кіші де.

Алмасар өмір өзгеріп,

Кеше — бар, бүгін бар тағы.

Дүниеге мен де тез көніп,

Құмарым күнде артады.

(1776)

Шексіз алла, бәрін де сыйлар шексіз,

Пейілдіге сыйлайды барлығын да!

Барша рақат мәңгі де болар шексіз,

Әлем толы мәңгі де зарлы мұңға!





БАЛЛАДАЛАР

ЦЫГАН ӘНІ

(1771)

Ағынды тұман, басқын қар,

Түнерген орман, түн ортасы болған кез,

Үуһілейді үкі жылал жырақта,

Ұлиды шулап қасқырлар.

Кейде: у-у-у!

Кейде: гу-гу-гу!

Уйт-уху!

Мылтығым кенет атылды:

Жады Аннаның өлді қара мысығы.

Келді ауылдың сосын жеті жадысы,

Көрдім жеті қатынды.

Сөзі: у-у-у!

Содан соң: гу-гу!

Уйт-уху!

Танимын, ішім біліп тұр:

Aннa, Урзель, Луиза мен Кэт те бар,

Варвара мен Марихен бар, Бэт те бар —

Басқышқа келіп ұлып тұр.

Кейде: у-у-у!

кейде: гу-гу-гу!

Уйт-уху!

Шақырдым атап оларды:

Не керек, Бэт? Неге келдің, Аннета?

Улап-шулап бәрі маған тап берді!

Түнекке сосын жоғалды. Алыста: у-у!

Тағы да: гу-гу! Уйт-уху!

ФУЛЬ КОРОЛІ

(1774)

Фуль де король болыпты,

Ғашық сертін ақтаған.

Жары берген құмыраны

Алтынындай сақтаған.

Шарап жұтса құмырадан,

Король ойға батыпты.

Сол жары үшін жоғалтқан,

Көзінен жас атыпты.

Бір күн өлер шағында,

Дәулеттен безді бір жола.

Тастап таж бен тағын да,

Құмыраны алды бір ғана.

Жинап нөкер, жасағын,

Теңізді жаға, шатқалға,

Қоштасу той жасады,

Жанына дерт батқанда.

Шарап құйып толтыра,

Төңкере бір ішті де,

Құмыраны атты толқынға,

Сайда тасқын күшті де...

Қарады сол тереңге,

Күткендей бір ажалды,

Көз жұмды мәңгі король де,

Құмыра да мәңгі жоғалды...

ҚЫЗҒАЛДАҚ

(1773)

Балбыраған бәйшешегі баулы бақ.

Бұлақ аққан күміс суы сылдырап.

Желпінеді жиегінде ақырын,

Алқызыл гүл, аласа бір қызғалдақ.

Су жағалап биге басып, ойнақ сап

Бір жас сұлу, бақташы қыз. ән шырқап,

Масаттанып күлімдейді гүлдерге,

Деп: «Бәріңнен бағым артық, жаным шат!»

Қозғалады, желпінеді қызғалдақ,

Қыз көркіне балқып қана бұлғаңдап,

Деді: «Аспан сұлу болып шіркін-ай,

Тым болмаса бір минуттап қонса бақ.

Қыз қызығып мені сүйіп иіскер,

Тағар еді ақ төсіне алқалап».

Алайда қыз гүлдің мұңын тыңдамай,

Әндетті де жаншып кетті бұл қалай?

Жоқ, гүл мақтанды: «Үзіл сен де бәрібір,

Жарым басты, арманым жоқ, көңілім жай!»

БАЛЫҚШЫ

(1778)

Жөңкілді толқын, шулады толқын,

Жағада отыр балықшы мүлгіп.

Тыныштық меңдеп судай бір салқын,

Езіліп жаны, отырды мұңлық.

Отырды ұзақ, кешкірді уақыт,

Бір кезде толқын ырғалып тынды.

Ару қыз шықты өзеннен атып,

Су-су боп басы нән балық сын-ды.

Қарап бір сұлу, әндетті жылдам:

«Тереңде туған жұртымды арбап,

Балықшы неге тартасың судан,

Шығарып шөлге, лақтырып қармақ.

Білсең ғой, шіркін, балық боп суда

Жүзсең бір еркін, өмір ғой дарқан.

Жүрмес ең қор боп жағада, құмда

Өртеніп күнге, қақталып арқаң».

«Алаулап жанған сәулелі күн де

Шомады суға, салқындап бір сәт:

Жарқырап сонда шұғыласы мүлде,

Hұp шашар жерге қаңсыған сусап.

Суменен түстес емес пе көк те?

Мөлдірі жасыл, салқын ғой самал.

Жассың ғой жігіт. қапыда кетпе,

Аңсарың мүмкін салқынға соғар?»

Жөңкілді толқын, шулады толқын,

Жағаға тосқын түндектеп селді.

Балықшы жанын арбады жойқын,

Сиқырлы толқын гүрілдеп төнді.

Ән салды сұлу, әкетіп ырқын,

Балықшы жасқа ым қағып қалды.

Жүгірді жігіт, көк жайсаң шіркін,

Құшақтап алды, жоғалды мәңгі...

ОРМАН ПАТШАСЫ

(1782)

Құйғытқан кім түнек түнде сұп-суық?

Балалы шал келе жатыр тым суыт.

Қалтырады балақайы жабысты,—

Тоңды ма деп құшағына шал қысты.

«Мұнша неге қалтырадың, нәрестем?»—

«Орман-патша жарқ етті бір елеспен,

Сақалы мол, тәжі қара, жайнаған»,—

«Ол тұман ғой, су бетінде ойнаған».—

«Ей, балақай! Қара маған, кел бері!

Мәз-мереке ойынның бұл кең жері.—

Жақұт гүлдер, меруерт сулар осында,

Алтын сарай —берем сендей досыма!»—

«Әкетай-ау, орман — патша тіл қатты,—

Бермек маған шаттық алтын, қымбатты».

«Жоқ, бөбегім, естігенің ол емес,

Жел тербеген жапырақтар берді елес».—

«Ей, балақай! Келші бері, көрейін,—

Ормандағы қыздарымды берейін.

Сол қыздарым сеніменен бір билеп,

Ай туғанда ұйықтатады әлдилеп».—

«Әкетай-ау, орман-патша ымдады,—

Бұталардан қолын қыздар бұлғады»—

«Жоқ, бөбегім, еш кім де жоқ бұл маңда,

Ол талдар ғой бұлғақтаған орманда!»—

«Балақайым, көркіңе мен құштармын,

Қайда қашсаң, бәрі бір мен ұстармын».—

«Әкежан-ау, орман-патша ұмтылды,—

Тұншықтырды, әкетті ғой ырқымды!»

Қорықты шал, ұшты аты да зымырап,

Жылап бала, дауысы шықты шырқырап.

Жеткізбеді, шал шықты қыр жолында,—

Бірақ бала өліп қапты қолында...

ПАЖ БЕН ДИІРМЕНШІНІҢ ҚЫЗЫ

(1797)

Паж

Апыр-ау,

Сен айдалада,

Асығасың қайда ғана?

Жөніңді айтсаң — несі мін?

Диірменшінің қызы

Лиза ғой есімім.

Паж

Жоқ па, сірә, қайырымың,

Тырмаңды ала қаштың ба?

Диірменшінің қызы

Біздің үйдің жайылымы —

Мына қырдың астында.

Паж

Жалғыз қорқып жүрмейсің бе?

Диірменшінің қызы

Қорқып...

шалғай қыр дейсің бе?!

Асығыспын, көп бөгеме,

Құс келіпті қаңғырған,

Баққа барып, өкпелеме,

Алмұрт терем шалғыннан.

Паж

Самалхана жоқ па онда?

Диірменшінің қызы

Салынғаны көп болған,

Екеуі бар, бір емес.

Паж

Неге керек құр егес,

Сонда барып ән тыңдап,

Қайтайық та, періштем,

Лизажан, салқындап,

Алмұртыңды терісем...

Диірменшінің қызы

Кім деп тұрсың мені сен?

Қолдарыңды аямайсың, беу неге

Паж

Өзіңді де қатты қысам кеудеме...

Диірменшінің қызы

Белгілі ғой қулығыңыз,

Сөзіңізге кім нанар,

Мынау қара сулығыңыз,

Аппақ ұнға былғанар.

Дәл өзімнен айнымаған

Сүйем батырақ ұлын да.

Құшағын сол жайды маған,

Жұқпайды ғой ұн-ұнға.

ЖІГІТ ПЕН ДИІРМЕН ӨЗЕНІ

(1797)

Жігіт

Қайда ақтың, өзенім,

Неге асықтың?

Мұнша неге мәз едің,

Тез тасып тым?

Не іздейсің бұл сайдан, көк майсадан?

Не іздейсің, өзенім, айтшы маған?

Өзен

Еркін едім ағылған,

Ойнақтаған,

Ұстап алды жалымнан,

Байлап адам.

Еркіндік жоқ жүйткитін өз бетіммен,

Диірменнің атқарам қызыметін мен.

Ж і г і т

Айрылсаң да еркіңнен,

Қиыр белден,

Серісің ғой серпілген,

Диірменге.

Диірменшінің қызы үшін жыламайсың,

Мен секілді көз жасын бұламапсың.

Өзен

Асықтым сол сұлуды,

Көрейін деп,

Таң сәріде суымды

Берейін деп.

Жуынуға ақ төсін шығар жайнап,

Ыстығынан кетеді суым қайнап.

Жігіт

Ыстығынан сол қыздың,

Су қайнаса, Сәулесінен жүремін

Қалай таса?

Кетті менің сабырым, кетті дәтім,

Кім біледі сол қызды, айтшы атын?

Өзен

Сипалаймын аяғын,

Қандай, шіркін!

Естен танып қаламын,

Болмай ырқым,

Тегершікті жіберем айналдырып,

Диірменім зырлайды майдан құрып.

Жігіт

Сен де сорлы біліпсің,

Шерді мұндай,

Сол үшін де жүріпсің

Шөлді қумай.

«Кез қырыңды»— деп қыз да берер кеңес,

Махаббатсыз өмір не?— өмір емес.

Өзен

Кетем әрең арудан,

Қасіретпен,

Шерім зая ағылған,

Жасын төккен.

Болар едім зор бақыт тапқандайын,

Аяғында сол қыздың жатсам дәйім.

Жігіт

Азабымның серігі,

Уа, мұңдасым,

Жеткіз мені шерімді

Қыз тыңдасын,—

Жүрегімде ләззәт бар жанып жатқан,

Үмітім бар әлі де жалын атқан.

ДИІРМЕНШІ ҚЫЗЫНЫҢ ҚУЛЫҒЫ

(1797)

Ерсі болды-ау мына қылық,

Ес-түсіңді кім алған?

Тоғай барып, дұға қылып,

Арылып па ең күнәңнан?

Жалаң аяқ шықты басу,

Сендей пажға жарамас,

Төсегіңнен шықты ма су,

Жүргенің не жалаңаш?

Иә, білдім! Міне-міне,

Тұрды ол ыстық төсектен.

Сұлу қызбен шын егіле

Сөз байласқан кеше еппен.

Енді бұған кім қарамас,

Ұмытқан ба ұятты,

Атып шықты, тыржалаңаш

Адам ата сияқты.

Қос алмамен құмар басты,

Көріп көзің тоймаған.

Періштеден шын албасты

Шығар деп кім ойлаған!

Қыздың ыстық алтын демін.

Жұтып жатқан шағында.

Оңай боп па бал түндерің

Қию қарғыс-шағымға.

«Бір кергенде кім ойлаған

Пәле ме деп ысылған.

Өзі емес пе,

қоймап маған

Қыз намысын ұсынған.

Тас құшақтап түні бойы,

Босатты ма жарымай.

Ішке сақтап зұлым ойын

Жатыпты ғой, зәлім-ай!

Құшағымда сүйініп тек,

Жатқан сұлу салды ығыр,

Жұрағаты жиылып кеп,

Мәз болысып қалды бір:

Апасы ма, ағасы ма,

Қаптап бәрі зыр қаққан,

Батырақтың баласы да

Шыға келді бір жақтан.

Анасы да сызданады,

Жалаңдатып кездігін.

Қайтар, десті, қызға бәрі

Бүлінбеген өз гүлін.

Қыздарының таза гүлін,

Мен емес ем жұлған да.

Ызасы өтті мазағының,

Қайтем енді, жынданбай!

Ләззатта кінә бар ма,

Төзе алады ол қанша,

Гүлді үзбей шыдаған ба,

Он алтыға толғанша!

Диірменшінің нәзік гүлін

Бұрын да үзіп кепті ептің,—

Мен қалайша жазықтымын?

Неге жапа шекпекпін?!

Жүзіндегі жылу біткен.

Күлім қағып құр көзі,

Мүләйім бір сұлулықпен

Жарқ-жұрқ етіп тұрды өзі,—

Әрең-әрең тұрдым өлмей,

Қашты менен құт мүлдем.

Мұздай суға сүңгігендей,

Сыртқа атылып шықтым мен.

Қыр қыздары, өтсең де елде,

Айырмаң жоқ байталдан.

Еш айырма жоқ сендерде,

Қаладағы сайқалдан!

Зытып келем, жалаңашпын,

Жерге тимей өкшем де.

Сендерге енді жоламаспын,

Әйел көрмей кетсем де.

Жұқарды ғой жүйке демде,

Сұмдық қой бұл орасан.

Тек зиялы бикелерге

Жолармын-ау, жоласам!»

Судай ағып сөзі мүлде,

Қызды айыптап келеді.

Құдай сүйер өзінің де

Бір қылығы жоқ еді.

Мың құбылған жүзі демде

Бір ұрғашы өтсе алдан.

Диірменшінің қызымен де

ДИІРМЕНШІ ҚЫЗЫНЫҢ ӨКІНІШІ

(1797)

Бозбала

Жоғал, аулақ! Кет деген соң, кет бірден!

Ар алдында өзіме серт еттім мен.

Хауа апаның жатырына тартқансың,

Бір-біріңнен еш айырмаң жоқ мүлдем!

Не деп тағы сандаласың, сайқал-ау!

Махаббат па? Қыз намысы? Қапталау!

Ол әуенді талап естіп, көп күлгем!

Цыган қызы

Біздің халық мынадай бір айтады ән,

Бір сұлу қыз дүниені шайқаған,

Өкініштен өлмек болған уланып,

Қарғап-сілеп, ата-анасын, туғанын,

Қайран сұлу не істерін білмейді,

Енді бүгін амал іздеп жүр, дейді.

Жігітімен жолығуға қайтадан.

Бозбала

Сен одан да мынаны қос әні де,

Махаббаттың бойламайтын мәніне.

Адал көңіл, Ақ сезімді лайлар,

Арамза қыз бар екенін әлі де.

Туыстары шеттерінен сұм бәрі,

Тонап алып, тыр жалаңаш қылғаны.

Құрып кеткір құрым қимай тәніме!

Цыган қызы

Құдайым-ай! Таңдадым ғой мен тыным,

Түні бойы тек соны ойлап толқыдым.

Келе жатқан сол ма, деймін, сыбырлап,

Сыртқы есіктің сықыр еткен солқылын.

Неге анамның айтқанына ердім мен,

Неге ғана, неге ғана көндім мен?

Қас қағым сәт келер ме еді сол түнім!

Бозбала

Өкінгеннен не шығады? Сезбегем...

Дәл қасына таян келген кезде мен:

«Жапшы, жаным, жап есікті тезірек,

Жап есікті,

Тез!»— деген.

Жұрағаты жетті қаптап кенеттен,

Ұят-ұят! Өкпеме де жел өткен.

Таяқ та жей жаздады ғой өзгеден!

Цыган қызы

Амалсыздан айырылған балдай түн,

Арман болып көңілімде қалды айқын.

Онсыз маған керегі не жарықтық,

Молам қайда жалмайтын!

Туыстарым қуып шықты,

Алдаған,

Ащы сөзбен қарғап-сілеп қалды анам

Айтуға ауыз бармайтын!

Автор

Мырза алдына бүккен келін тізені,

Цыган қызы — диірменшінің қызы еді.

Хауыз суы мөлдір әрі салқын да,

Соған бетін шайды білем,

Жарқылға

Толып маңай,

Ес жиғанша біз мүлдем,

Ақша қардай жайпап кетті қыз бірден,

Әрі сұлу,

Әрі зәлім қалпында.

Диірменшінің қызы

Тыңда, бәрін, айналайын, мұңым —ән,

Өзіңді іздеп діңкелеп те құрығам.

Қабағыңды шытпа, жаным,

Мен сенің

Күңің болам шынынан.

Қалайсың ба — болам адал жан жарың,

Қаламасаң — даяр, міне, қанжарым,

Көкірегіме бір ұрам!

Бозбала

О, махаббат! Тірі ме едің әлі сен?

Жүрек тағы даяр тұр ма алдауға?

Дертке

Қандап дару болар дәрі ішем?

Қалмап па еді жан дауда.

О, махаббат, мәңгіліксің, налыма,

Алда мені, алда мені тағы да —

Қауқарым жоқ құлың болып қалмауға!

Диірменшінің қызы

Уа, дүние, ажыратпа араны,

Шынымен-ақ, жаным, солай сезінсең,

Өзіңді бір құшқым келіп барады,

Құшағыңда көз ілсем!

Мен сендікпін! Алшы менен бәрін де,

Сенікі тек менің жаным,

Тәнім де,

Құлаққа ілме ағайынның сөзін сен!

Екеуі бірге

Түсірші, Күн, жарығыңды бұл маңға,

Жұлдызымен жарқырасын түнгі аспан.

Бақыт таңы атайын деп тұрғанда,

Махаббаттан кім қашқан.

О, махаббат, суы бітпес жылғадай,

Ағарсың да жатарсың сен құрғамай,

Таусылып, бір тынбастан!

ТОЙ СУРЕТІ

(1802)

Өлең, жырда марапаттап жатамыз,

Бір графты даңқы менен аты аңыз.

Немересін үйлендірді, ішіп-жеп

Дуылдастық — сол ғой біздің батамыз...

Граф талай дінсіздермен күрескен,

Жорықтарда бар атақты ап түгескен,

Тірегенде бірде ат басын үйіне,

Түскен екен тірі жетім күйіне...

Тірі жан жоқ, шаңырағы шайқалған,

Иен аула арам шөп пен мүк өскен.

Үйің міне, сен аңсаған шаңырақ,

Жылдар өтіп, қалыпты өзі қаңырап.

Күңіреніп сықырлауық есіктер,

Терезеден жел үреді жамырап.

«Қайттім енді? Күзгі нәрлі түн келді?

Жә, көргенбіз, бұдан да өткен күндерді.

Ап да туды. Таңы атсайшы тезірек,

Тамызықты жиып алып көбірек.

Ошақ жағып, жазатұғын бір белді».

Мұрттай ұшып, көзі іліне берген-ді,

Сықырлатып жетті біреу еденді,

«Не іздейсіңдер иен үйден, тышқандар?

Түйір дән жоқ, жемесеңдер мені енді!»

О, тәңір-ай! Ай нұрында қалбақтап,

Шыға келді сөзшең құйттай қаңбақ шал.

Ойда жоқта шықты да аяқ астынан,

Ұйқы безді жарқанаттай жалбақтап.

Қаңбақ шалдың бойы, сенсең, бір қарыс,

Ақ сақалы құлаш-құлаш мың қарыс,

Сөз бастады: «Сен жоқта бұл сарайды

Паналадық. Ете көрме құр намыс.

Білмедік біз, келеріңді дәл бүгін,

Бүгінгі күн — қуанышты, мәнді күн.

Үрейленіп, бізді қуып шықпасаң,

Той өткізсек деген ой бар сәнді бір.

Той-томалақ у-шусыз еш өтпейді...

Әнсіз, бисіз оның сәні жетпейді...»

Деді граф, ұйқысырап жатқандай:

«Еркің білсін — тойла, ұйықта, кет, мейлі!»

Үш шабандоз атқа қамшы басты да,

Жүйткіп енді ағаш төсек астына.

Тағы сондай көрінді ұсақ пенделер —

Құдашалар, құдағи мен бас құда.

Күймелері-ай, король мінер тамаша,

Көзді арбайды салтанаты қараса.

Алтын күйме әуенінде тербеліп,

Қалыңдық пен күйеу отыр жараса.

Той басталды. Бос қалмады бірі де,

Би де қызды елтіп сырнай үніне.

Әрқайсысы ертіп бір-бір бикешті

Желбіреді ұқсап тойдың гүліне.

Бірде әндетіп, бірде ұлып, селкілдеп,

Буырқанып, былқылдасып, желкілдеп

Ышқынады, жорғалайды елпілдеп...

(Той шуынан бүріседі серіміз,

Жын-ойнақта қалай ғана ол серпілмек.)

Көзді арбаған дастарқанға қарасып,

Даурығысып, қарқылдасты таласып...

Орындықтарға ұмтылысты жарыса,

Отырмаққа сылқымымен жанасып.

Қуырдақ келді, құс еті бар, балық бар,

Шұжықтың да шұрайлысын алып қал...

Шараларда шүпілдепді ләззат,

Өлең қалды алуан тағам астында

Жан көрмедік оны ойлап қамыққан.

Ән тыңдауды жас жұбайлар қаласа.

Даурықпаңдар, шуламаңдар таласа.

Ұтылмайды болашақта кімде-кім

Аз қызықты қадірлеуге жар аса.

Хор той жырын әуелетті тағы да,

Той керуені енді келді бабына.

Көз біткеннен мерей нұры ұшады,

Үй толған көз жас жұбайлар бағына.

Баяғы бір елес еді дегенмен,

Қаз-қалпында осы тойдай көрем мен.

СИҚЫРШЫНЫҢ ШӘКІРТІ

(1797)

Қарт сиқыршы жөнелді!

Кеткеніне қуандым,

Табиғатқа мен енді,

Сұс болуды ойландым.

Сиқыршының сөздерін

Біліп, жаттап алғанмын.

Жас кезімнен сезгемін,

Құпиясын арбаудың.

Әй, сен жын, құй, бүркеп,

Мөлдір судан шашып нәр,

Сусын болсын өмірге,

Тереңнің кілтін ағыт, бар! —

Қанша су қажет моншаға,

Күбіні толтыр соншама!

Малайға кигіз шоқпытты,

Ал, сыпыртқы жөкені.

Мен бастаймын жұмысты,

Күніміз бірге өтеді.

Аяғыңды ашып кең,

Басыңды көтер, жөндеп ал.

Тоғайдағы сүрлеумен

Жүгір де тез суға бар.

Әй, сен жын, құй бүркеп,

Мөлдір судан шашып қор.

Сусын болсын өмірге,

Тереңнің кілтін ағыт, бар!

Қанша су қажет моншаға,—

Күбіні толтыр соншама!

Су тасушы, қара, әне,

Суды құйды күбіге.

Даяшыдан жылдам тез,

Санға кетті жүгіре.

Екі рет су әкелді,

Шелекпен сол батырақ.

Міндеті оның өтелді,

Суға толды екі бақ —

Жетті! Таста!

Құйдың ғой бәріне

Жүгірме босқа,

Тоғанға, елірме!

Бұл сөзім өтпеді,

Сиқырым жетпеді.

Келтірер қайта қалпына

Білмеппін-ау сиқырды!

Сұм сыпырғыш жұлқына.

Мазақтап нені жүгірді.

Бұлаңдап қайта келді де

Ғайыбына қайрылды.

Күбіден су еденге.

Нөпірдей боп жабылды.

Тоқтал, енді,

Қасақы!

Қоймасаң қысам мойныңды!

Ашумен қарап сұстандым,

Буырқантып таса ойымды.

Тоқтал дозақ сайтаны,

Үйді түгел жұтарсың.

Тақтадан нөсер саулаттың,

Есік алды толған тұнған су!

Сыпырғыш — сиқыр, құбылма,

Суыт ыстық мысыңды!

Қайт, кел, малғұн, қалпыңа,

Тап бұрынғы түсіңді.

Міне, мен темір қауғамен

Балтамды сүзіп алам да,

Орындықты қақ бөлем,

Шапшаң шауып қалам да!

Бір сілтесем, айрылар,

Қақ жарылып терегің,

Қажыған көп қайғыдан,

Дамыл табар жүрегім!

Қайғы асты!

Бақсыздық басты!

Екі жақ еден

Қозғалып тұрды,

Тақтайлар жедел,

Сапырды суды.

Малайлар самсап шелектеп,

Айнала сумен қапталды

Қорғауға нөпір — әлектен,

Қарт сиқыршы кеп қалды!

«Шақырып-ем, жындарды,

Жаңғыртуға ауламды

Қууға қайта бұларды,

Үйретпеппін арбауды.

Сыпырғыш, жоғал бұрышқа

Шірі, сиқыр жын аулақ!

Құлымсың сен, қарыспа,

Қаһарым соғар сені арбап.

Жындар, сиқыршымын

мен дана,

Сендерге не мен ғана.

ҚУЫЛҒАН ЖӘНЕ ҚАЙТА ОРАЛҒАН

ГРАФ ТУРАЛЫ БАЛЛАДА

(1813)

«Кел, жыршы, күйлендіріп аспабыңды,

Оңаша үйімізде баста жырды.

Анамыз намазында, есік берік,

Келмейді ешкім мұнда, таста мұңды.

Әкеміз аңды қуып әуре мүлде,

Айт бізге оңашада бір әңгіме

Екеуміз сол жырыңды жаттайық бір»,—

Дегенде жыр басталып, шалқыды саз —

Балалар бола қалды осыған мәз.

«Кенет жау кең ордасын бір-ақ басты,

Үйінен жарым түнде граф қашты.

Бүркей сап қазынасын қорқып-сасып,

Сүрлеумен қараңғыда қадам басып,

Құпия есікті бір барып ашты.

Қалғанда артында көп нелер жиһаз,

Құшақтап келе жатыр нені сабаз?

Ұйқыдағы қызын келеді алып...»—

Осыған қуанысып балалар мәз.

«Таң атты, кең көрінді оған ғалам,

Ақ түтін селолардан бұлғаңдаған.

Графты паналатты күңгірт орман,

Көп жылдар өтті тастап күйік, арман.

Ағарды сақал-шашы бұйраланған.

Шалдырмай үскірікке болғанда аяз,

Тигізбей ыстық желге болғанда жаз.

Өсірді плащқа орап жалғыз қызын»,—

Осыны естігенде балалар мәз.

«Зымырап етті жылдар, тағдыр билеп,

Шапан да, шал да солай тозды күйреп.

Нөсерден сақтар қызын енді қайтып?

Бірақ та қарт жүрегін шаттық билеп,

Қызының қызығына басын имек...

Құлпырып өсті қызы көркі бір жаз,

Сол байлық оған жетпес барлық жиһаз.

Мақтаныш көрді қызын әке байғұс».—

Осыны естігенге балалар мәз.

«Бай — князь кездестірді шал мен қызды,

Садақа сұрады қыз, балғын жүзді.

Көрсетпей қайырымды жыршы шалға,

Қызының қолын қысты, болып ізгі.

«Сені мен әкетемін!»—деді князь,

Шал сорлы — деді: «Тақсыр, айтамын наз!

Сенімен егесуге қайратым аз,—

Қызымды қидым саған, үйлен өзің».—

Балалар осыған да болыпты мәз.

«Шіркеуде болды сәті неке — қияр,

Қамығып қыз басында жортты қиял.

Жан-жаққа жаутаңдады, әке қайда,

Әкенің сағынышын қайтіп тыяр?

Қызына хабар жетті бір күн бірақ,

Қаңғып қарт жүрген екен елден жырақ.

«Арманым — жалғыз қызым, жиендерім,

Оқыдым сендер үшін тілек — намаз!»—

Дегенде бола қалды балалар мәз.

Құшуға жиендерін ұмтылды шал,—

Есіктен дүбір шықты —

«Әкем шығар.

Тығыл қарт!» Қайда кетсін шал бишара,

Бажылдап қалды князь «Саған не бар?

Шошытты ұлдарымды мынау кезеп,

Зынданға апарыңдар, бұғаулаңдар!»—

Деп шалға түйілгенде сұсты князь,

Анасы келе қалды рахым тілеп,—

Балалар қуанысып осыған мәз.

Нөкерлер тұрып қалды кілт аңырып,

Сорлы ана қытымырға тұр жалынып,

Үрейлі екі бала жаутаңдады,

Осыған ашу қысып, сұм тарылып,

Ақырды:— «Затсыз, тексіз азғынсындар,

Арыма дақ салуға мәз қусыңдар.

Кетіңдер, әулетіңе жаным араз!»—

Балалар бұған тіпті болмады мәз.

Сұстанды қартың сонда, қайраттанды,

Нөкерлер қорқынышты ойлап қалды.

Болды бұл жау отына май құйғандай

Ашулы князь қапта айбаттанды.

«Осының қызын алып әурелендім,

Шірік тал бұдан қандай мәуе көрдім?

Затсыздан затсыз туар деген екен,

Бұларға душар болды меңдеп маңғаз».

Балалар бұл сөзіне болмады мәз.

«Не деп тұр, жиендерім, мына залым,

Кемітіп өз ұрпағын, алған жарын?

Тал осы қайыршы шал қамаудағы,

Сендерге қайтарады қазір бәрін.

Менікі күллі мүлік сен тонаған,

Өз ордам, енді рақат болар маған,

Разымын, жиендерім, жалғыз қызым,

Сендерге болды мирас, мынау жиһаз»—

Дегенде бола қалды балалар мәз.

«Тағына ескі король қайта мінді,

Өзіне өшкен бақыт қайтарылды.

Сендерге сыйламақпын бар мүлкімді,

Көңліме қуанарлық жап табылды.

Ал күйеу, сен де енді кеудеңді жаз,

Тектіден ерек туған мен де сабаз,

Қанында ұлдарыңның асыл қан бар,

Ер жетер ардагер боп жас ұландар!»—

Осыған алақайлап балалар мәз.

(1818)

Игілік қой бұл ғаламда қамыс та,

Сәулетіне соның да таң қаламын.

Дүниеде сен де содан қалыспа,

Жаз өлеңді, шыбығым сен, қаламым.





ОДАЛАР

ЖОЛАУШЫНЫҢ ДАУЫЛДАҒЫ ЖЫРЫ

(1771)

Сұсты құдірет жебелеген сол адам —

Қорықпайды нажағайдан, жауыннан,

Өшпес ерлік жүрегінен, жанынан.

Сұсты құдірет жебелеген сол адам —

Сусылына жаңбырдың

Шартылына бұршақтың

Үн қосады жырымен дауыл толғаған.

Торғай сынды

Күңгірт көкте зарлаған.

Сұсты құдірет жебелеген сол адам —

Көтерілер лай балшықтан, тұнбадан.

Қанатымен қызыл түсті желеңнің

Аттар әрі

Үстімен гүлді белеңнің.

Девкальон шыңырауынан ол асар,

Жыландарды жаралап тың өр басар,

Аполлон Пифийский.

Сұсты құдірет жебелеген сол бір жан,

Жеңіл жұмсақ қанаттармен сақталған

Шыңда ғана қонақтайды сол мүлгіп,

Жарық түнде, жыныс ағаш ішінде,

Түнек баспай қауырсынмен қапталған

Сұсты құдірет жебелеген сол бір жан,

Аяздарға қалың құйын бораған,

Жылылыққа бөленеді жан тауып.

Жылылықты аңсар муза толғанып.

Ару-қыздар бұлғақтайды ойды алып.

Музалар, маған келіңдер,

Шаттық үнмен шуылдап!

Бұл — жауын,

Бұл — құрғақ жер,

Бұл — дала, аққан су ғой суылдап,

Мен соларды басып өтер дауылмын,

Meн құдайдың бауырымын!

Су нұрындай сендер мөлдірсіңдер,

Жер кеніндей асылсыңдар, сендер,

Сендер менімен біргесіңдер,

дауылмын,

Самғаймын су үстінде, жер үстінде,

Құдайға мен бауырмын!

Ол оралды,—

Сол түсі қара жалын жан?

Ол қайта оралады сеніп саған.

Бромпий — әзіз пір,

Жылы аяға қайтадан!

Орала ма серің сонау өрінен?

Ал мен маған рақат көрінген

Арулар мен жеңіл муза әулием,

Кемень, грация сендерден

Мен артықпын ерекше,

Әсемдікке бөленген,—

Мейрімімен алланың,

Әлемді сәндеп көргендерді таң қылып.

Келем мен! —

Құрырмын әлде шалдығып?

Бромпий — ата-әулие,

Данасың ойды меңзеген.

Жүз жылғы дарқан әлемге!

Феб — Аполлон,—

Жерге тәңір болғанша,—

Сен, жанның отысың,

Пиндарға жандың сен қанша!

Қасірет! Қасірет! Құпия жалын,

Соқ, жүрегім, жалындап,

Менің қорғаным!

Аполлонға қарсы соқ дабылдап!

Өйтпесең ол,

Салқын қарап өтер де

Зәбірлі көзін қадар кеп,

Жайқалып тұрған көк терекке,

Менсіз қалай өсті деп.

Сені неге мұнша кейін шақырдым?

Сені,— өлең-жыр туған жалындап?

Сен жырдың шыңысың,

Сен қайнарсың өлең атқан арындап,

Сен жырда күркірейсің,

Су құдіреті Зевс!

Шегіршін тоғай ішінде.

Жоқ! Кездеспейсің

Сен балапан кептермен,

Зілсіз қолда мүлгіген

Маңдайын сипап наз гүлмен.

Сен, оған — тілінен бал тамған

Анакреонға бер сәлем

Құдай сен, дауылмен бұрқанған.

Теректердің түбінде,

Мешкей, даңғой елінде,

Маңдайды күн қақтаған

Таулардың биік белінде,

Сен жайратпаған

Бәйшешекке бөленген,

Балдай жылтыраған,

Нәзік сырмен арбаған,

Бар анда Феокрит.

Сайыс алаңында

Нажағай дөңгелегі

Жеткенде зымырап мәреге,—

Шырқады көкке,

Даңқпен жайнап.

Сайыстың жас өрендері!

Құммен құйындап

Айбынды құздан,

Жауғандай бұршақ —

Үрей мен ерлік бір дулап

Қызара жандың. Пиндар,

Сен — қызбасың ба?

Әлсіз жанмын!

Адырлардың сыртында.

Періште көп самсаған!

Қайратым бітті, мен талдым,

Хұжырам тұр алдында!

Жетсем екен тек соған.

ПРОМЕТЕЙ

(1774)

Уа. Зевс!

Жап көгіңді,

Бұлттардың будағымен.

Сал ойнақты,

Мейлің жаңқадан ұшыр,

Тау мен теректі түйдегімен.

Тек қана жерім менің

Мызғымай тұрса болды.

Сен орнатпаған хұжырам,

Аман-сау қалса болды.

Сенің ішің күйсін деп,

Өзім тұтатқан

Өз ошағым жанса болды!

Уа, өлмейтін рухтар,

Күн астында көрмедім

Тап сендердей сорлыны!

Ғазиздер-ау, сендердің

Нәрсіз, құнсыз жемдерің —

Тек құрбандық шалынған,

Тек мінәжат табынған.

Құрысаңдар ғой аштықтан!—

Ақымақтар нанбас еді сендерге,

Бишара мен сәбилер

Сенбес еді сендерге.

Ал өзім бала шағымнан

Қаңғырдым да дүниеде,

Қарадым ылғи күнге тек.

Сонда бір естір құлақ бар ғой деп,

Арызымды есіркер

Менікіндей жүрегі де бар ғой деп,

Мүскіндерді мүсіркер.

Сонау қаһарлы құдайлардан,

Кім мені қорғаған?

Ажал менен құлдықтан

Кім мені құтқарған?

Сен емес не,

Әулие отты жүрегім,

Баршасынан сақтаған?

Және сен ғой,

Алданған ізгі жүрегім.

АДАМЗАТ ӨРІСІ

(1779)

Баяғыда, ерте заманда,

Әулие баба сұстанған

Сабырлы қолмен ғаламға,

Күркіреген бұлттардан,

Нажағайды иіріп,

Ашқарақ жерге сепкенде,

Рия шапан етегі,

Айрылмай әрең қалыпты,

Сәбидей діріл қағыпты,

Кеудесі пәк налыпты.

Өмірімізді тұр қоршап,

Айналамыз тар шеңбер.

Адамзат өзі арқандап

Өмірін қояр, ол рас,—

Шынжырға мәңгі шек болмас.

(1818)

Көздері-ай маған қараған...

Есімде ерін, төсі де...

Жүрегім, тәнім жарадар —

Бәрі жоқ. Бәрі есімде.

«БАТЬІС-ШЫҒЫС ДИВАНЫНАН»

ҺИЖРА

(1814)

Теріскей, Күнгей, Түн жақта

Патша жоқ, тақ жоқ бұл уақта,

Аттан сен алыс Шығысқа,

Ауамен көне тыныста,

Махаббат, шарап, жыр елін

Жаңғыртып, тірілт жүрегін.

Пендесі хақпен тілдескен,

Сұхбатпен сұлу күн кешкен,

Азат боп елі шер, дықтан,

Тәңірінің нұрын жерде ұққан,

Сөзін ұқ сонда нәбидің,

Қалпына түсіп сәбидің.

Дініне берік затында,

Көнбейтін көлгір ақылға,

Саф таза, сара тіл деген,

Өйткені жазу білмеген.

Дұшпаннан айыл жимайтын

Елді көр қартын сыйлайтын..

Аулақ кет, аяр, мекер кіл,

Тұратын ақын мекен — бұл,

Жыр шалқып енді кетеді,

Жаннатқа барып жетеді,

Есігін жайлап қағады,

Өшпейтін өмір табады.

КӨРІНІС

(1814)

Күн құдай шырағы

Жаңбырмен табысса,

Нұр шеңбер шығады

Жарқ етіп алыста.

Тұманда иіліп

Ол құшақ ашқанда,

Ақ сәуле құйылып,

Жарасар аспанға!

Ғашығың жасырақ,

Бірақ, шал, түңілме,

Болса да шашың ақ,

Ләззат мол түбінде!

РАҚАТ АЗАП

(1814)

Күндейді Жұртқа тіс жарма

Білсін тек дана сырыңды.

Өлімге ғана құштарға

Арнаймын мадақ жырымды.

Ләззатты күңгірт ымыртта

Нәресте бітер кезінде,

Маздаған майшам жым-жыртта

Ұққандай болдым өзім де:

Зұлмат түн құлы емессің!

Арманың шалғай алыста:

Дүниеде мынау көмескі

Асықсың ару ғарышқа.

Бел бекіп. қатар қанатың,

Сапарың сара сарнаған,

Отың да дайын жанатын,

Өлер шақ осы, пәруанам.

Өлімнен өмір басталған:

Ұғынбай соның жетесін,

Дүниеге мынау тас-талқан

Мейман боп, тұнжыр өтесің.

* * *

(1814)

Үйреттім бе жендеттерді,

Айбалтамен шабысуға.

Төбелеске — тентектерді,

Жаушыларды — табысуға.

Балықшыға қармақ салып,

Ау тартуды үйреттім бе.

Тігіншіге оймақ тауып,

Іс тігуді үйреттім бе!

Сендер-дағы несіне енді.

Табиғатты күндейсіңдер.

Тал бесікте несібемді,

Өзі берген, білгейсіңдер!

Құрсаулаңдар, қымсынбаңдар,

Қайнаса күш бойларыңда.

Суреткердің ырқы заңғар

Тұрсын бірақ, ойларыңда.

ЖЫР СЫРЫ

(1814)

Жырда қандай нақыл бар,

Күші неде анықта?

Ұғып соны ақындар.

Мақұлдасын халық та.

Махаббаттың лебімен,

Әуелі жыр шалқысын.

Тәтті үнге төгілген,

Наз жүректер балқысын.

Содан соң, жырда бал шырын.

Жақұттай бір жайнасын

Елтіп соған ғашығың

Жарыса бір сайрасын.

Содан соң ата салтымыз,

Бас, батырлық айғайға,

Тәңір тұтқан халқымыз

Жеңген ерді майданда.

Ақыры, отты жүрекпен

Қарғыстап бар сұмдықты,

Жырлайық ізгі тілекпен

Барлық ғажап шындықты.

Шықсын осы төрт әуен,

Баяғыша жаңғырып,—

Хафиздей сонда болып сен,

Елің сүйер мәңгілік.

ТӨРТ СЫЙ

(1815)

Арапқа алла сыйлапты,

Қасиетті төрт нәрсе

Болсын деп сұсты. сымбатты,

Ерлер ғұмыры өткенше.

Шалманы берді әскерге,

Тәж біткеннен қадірлі.

Шатырды берді көшкенде —

Баспана, қырда дауылды.

Болатты берді шып-шымыр,

Жартас пенен дуалдап.

Тұтқындайтын берді жыр.

Өр сұлуды сыланған.

Гүл жинадым жырыммен,

Сұлулардың шашынан.

Әйелдер пәк сырымен.

Маған адал асыл жан.

Гүл мен шырын толы енді,

Жайнап тойлы дастарқан,—

Ғибрат тұтсаң өлеңді,

Бұл жаңа жыр басталған.

МОЙЫНДАУ

(1815)

Жасырам деме жалынды

Өшер де, кетер дерегі.

Тал түсте жалын — сағымды

Түтіні-ақ ұстап береді.

Жасыра алмас шын ғашық,

Жүректе тұнған сезімді.

Жүзіңнен сұп-сұр, сұр қашып

Өрт буар екі көзіңді,

Өлеңді жасқау, тұмшалау —

Қасірет. Жүрек сөзі ол.

Іште — өрт.

Тілден шықса — алау.

Ақынның жаны, өзі ол.

Жансын,— деп ақын,— еңбегім.

Өлеңнен өрнек тоқиды.

Бәрібір: тер сен, терме мін.

Жарқылдап жырын оқиды!

ҚҰМАРЛАНЫП, ҚАУЫШУ

(1815)

Өңім бе, жаным, жарығым,

Сенбісің?.. Төсің?... Қолың ба?

Сағынып, аңсап, сарылып,

Өлер ме ем. әттең. жолыңда!

Төресі асыл сезімнің

Өзіңсің шуақ шаттығым.

Есімде бұлты төзімнің,

Алыстан ынтық кезімнің,

Аңсама, таңды... тап тыным.

Тегі ме жан мен тәніңнің,

Тегеуірінді бір күш баурады.

Әмірін берді Тәңірім,

Бұйрығы бізді жаулады.

«Жаралсын!»—деген үн өктем

Қас-қағым сәтте таралды.

Берекесіз у-шу түнектен.

Бейкүнә дүние жаралды.

Жарылды жасын биікте,

Жыртылды жым-жырт түн-түнек

Ұқсап бір үріккен киікке,

Дүние кетті күркіреп.

Аспан — Жер сыры жұмбақ тым

Бір-біріне ата жауындай.

Тып-тынық әлем — жұмақтың,

Қойнауы құтты дауылдай.

Мылқау түн түйді қабақты,

Жалғыздық қысып құдайды.

Көк шатыр тігіп Жаратты —

Шығыстан таңды шырайлы.

Таңғы арай тілеп мархабат,

Бояулар жайпап құлпырды.

Патшалық құрып махаббат,

Дүниеге өмір-жыр тұнды.

Бейкүнә сезім қайырылмас,

Шын ғашық тынбас қауышпай.

Табысқан жүрек айырылмас,

Жұмылмас көздер табыспай...

Тәуекел у ма, шырын ба?!

Қосылсақ болды сіз бен біз.

Жаратқан, Сен де тыным ал,

Жаратушы енді біздерміз!

Көктемнің бұйрық жөнімен,

Құшағыңа ендім қиырдан.

Көк түннің жұлдыз — мөрімен,

Некеміз біздің қиылған.

Шаттық та шалқып тасыған,

Қайғы да жанды жайлаған,

Тәңір де өзі қосып ап,

Ажырата алмас қайтадан!..

(1818)

Қайдан келдім бұл жерге? Ешбірі де жоқ есте,

Өткен өмір жолдары айналғандай елеске.

Махаббат пен қуаныш жан достарша қауышқан.

Мамыр міне. Бола ма қапта тудым демеске!?

Осы екеуі басына қонған жандар бақытты.

Махаббат пен Қуаныш сездірмейді уақытты.

Бақытты емей немене көкірегіне таққан жан

Көз жасы мен Күлкідей екі түрлі жақұтты.

ХАФИЗГЕ

(1818)

Қайран Хафиз! Қайтіп саған тең келем?

Мынау неткен сандырақ!

Ұшқыр қайық шырқар құстап желменен,

Айдын жарып жарқырап.

Желкен шалқып, жүйткір әрі қасқайып,

Батыл қайың, бас қайық.

Ол шегінбес сұрапылдан жасқанып,

Өрге жүзер қасқайып.

Сенің жырың кейде өзендей ағынды,

Сусын берер қандырып,

От толқындай кейде шашар жалынды,

Жүрегімді жандырып.

Жайнашы таң, құдіретті пішінде

Медет берші маған да,

Елестейді жарқын өлке, түсімде

Құмармын сол ғаламға.

* * *

(1814)

Ұсынып өзінің тек атын алға —

Өзіне тең бар дейтін ақын бар ма?

Сыйлап бір сырнайшы да, тәлім тұтып,

Өзінен асқан бар деп мақұлдар ма?

Шындық қой мұнысы да, көз салып көр

Өзгені зор тұтқаның— өзіңе сор.

Ұғынсаң өмір жолын өзгелерге,

Өмірде өзіңе тек кезігер тор.

Көрдім мен талай шенді ұлықтарды,

Күндейтін бірін-бірі бүлік жанды,

Құлмақты құмалақтап айырмайды,

Жасауға шебер түрлі қылықтарды.

Сақтауға тозған абырой, шірік істі.

Кемітер олар жаңа сыпырғышты;

Ал жаңа сыпырғыш та мапсап үшін,

Мән бермес ескілікке, сыры күшті.

Бір-бірін халықтар да сөгіп, тілдеп,

Мұқатып жүрген жоқ па қастық тілеп.

Білсейші халық біткен, бәріңде де

Ежелден бір емес пе мақсат-тілек.

ПӘТУА

(1815)

Хафиздің шайырлық тұлғасы —

Саф кемел шындықтың шың басы,

Дегенмен, бағзыда жарықтық

Кетеді-ау жоқ жерде ауытқып,

Дұрыс қой айыра алғаның

Жыланның уынан бал дәмін;

Кіршіксіз, күнәсіз ләззатты

Тайсалмай, құмарта татқаның,

Ал мәңгі азабы бар затты

Тәрк етіп, қолыңмен қаққаның;

Игілік жолы — осы, шүбәсіз,—

Деп сорлы Әбусуд жазыпты;

Ол бұған болса да жазықты.

Кеш, құдай, байғұстың күнасын!

ӨЛЕҢ ЖӘНЕ МҮСІНДЕУ

(1815)

Мейлі грек, қара батпақ балшықтан,

Соға берсін әсем, кербез сымбатты,

Мейлі мәңгі сол мүсінге болып таң,

Төксін лебін жалын атып тым қатты.

Ал, біздерге, қызығырақ одан да,

Евфраттың өзеніне пілін,

Ағысына қолымызды малғанда,

Ойнаса су, толқындарын иіріп.

Салқын тапса жүрегіміз бір сәтке,

Өлең шіркін кеудемізде тулайды.

Ақын қолы таза болса әдетте,

Су тұрмайды, алақанда құрғайды.

ЗЫЛИХАҒА

(1815)

Төгемін деп толқын жұпар,

Алқына алған демдеріңе,

Азап шегіп, болып іңкәр,

Жүз гүл солды шөлмегінде.

Саусағындай бүгіп тұрған,

Құтыдағы әтір үшін,

Сансыз ғашық болып құрбан.

Сансыз боздақ тартты қысым.

Өмірлері тұрған гүлдеп,

Нелер сабаз толықсып бір,—

Бұлбұл үнін жұтамын деп,

Дәмеленді талықсып құр.

Жоқ, жылама, той жасармыз,

Біз солардың жан-зарынан.

Қырылды ғой жандар сансыз

Ақсақ Темір қанжарынан.

ХАТЕМ:

(1815)

Ұрлық тумас себептен,

Ұры ғой себеп өзі де.

Ұрлап алды жүректен,

Ләззәтімді сезді де.

Саған менің періштем,

Берді ғой сол олжасын.

Құлыңмын сенің қазір мен,

Мүсәпір енді болғайсың.

Мөлдір қара көзіңнен

Ыстық бір іңкәр сезілді.

Бақыт қой сол сезілген;

Үмітім сол қазіргі.

ЗЫЛИХА

(1815)

Бұл сәтті қайтіп бүркеймін?

Бақытқа енді бас ұрам.

Ұрымды сотқа бермеймін,

Олжамды алған жасырам.

Қайтеміз біз ұрлықты?

Шын сүйіп маған беріл,

сен, Ұяттан — Ынтық сыр мықты

Мейлі, ерсі көрінсем.

Еркіңмен қиған ынтаңды,

Ләззәтімен қайырам.

Ал жанымнан иманды.

Ал сәтті, түннен айырған.

Бос күбірің ұнамас!

Бақытты ғой, сүйген жан.

Аяғыма идің бас,

Асқан бақыт сол маған!

* * *

(1815)

Шалма ора басыма, тәж ғып маған.

Шырай берер сол мата жарқыраған.

Иранды билегенде, Аббас шахтың,

Маңдайы мұндай тәжбен сән құрмаған.

Ескендір де басына шалма ораған,

Бұйра шашын тозаңға шалдырмаған,

Талай жұрттың болды ол падишасы,

Асылдардан артық ол жалтылдаған.

Біздің король мейлі ғой тәж дей берсін,

Атын қайтем? Ондай ат тез өзгерсін.

Інжу-маржан! Мадақта, ынтызарлар!

Ал маған шәйі жібек көрік берсін.

Уа, сүйіктім! Қайтемін тәжіңді мен?

Маңдайымды орашы, ақ жібекпен.

Қайтемін мен сұлтанның мәртебесін,

Көз шұғылаң түссе тек — шалқып кетем!

ЗЫЛИХА

(1815)

Безбеймін мен ақыннан!

Сырымыз бір айнымас.

Арбадың сен, алқынған,

Жүрегімді ару жас.

Айхап! Ақын тіл қатса,

Үні маған шын рақат.

Махаббат — өмір, ол патша,

Тірлігім — бір махаббат!

ХАФИЗГЕ

Ләззатқа құл,— деп — тахт, тозаң,

Тәтті,— деп,— соры құлдықтың,

Таппаған халық таптың заң,

Түсіндің сырын тірліктің.

Қинайды бұғау, қысады:

Алмасып шипа, азабы,

Қара жер біреу құшады,

Арсыз бен біреу азады.

Зифамды көріп қалғанда

Алдымнан шыққан асығып,

Тіл қатсам қопал, аңғал да,

Дей көрме, Ұстаз, асылың.

Көгалды басса кебісі,

Шықпайды-ау сірә бір сыбыс.

Көз бен сөз қандай! Келісі

Керілген кербез Күншығыс.

Көрдің бе? Толқын бұрымы

Толқынды бұрқап бетінде,

Мойны мен жағын тұлымы

Желпіді желдің өтінде.

Тандырар естен біртіндеп

Оймақтай ауыз, ақ маңдай,

Оқисың дұға күбірлеп

Жыр бұрқап жанда жатқандай.

Ерінің көзің шалғанда

Қайран боп, жаннан күсесің:

Азат боп кенет жалғанда,

Бұғауға қайта түсесің.

Деміңді кері жұта алмай,

Ділге діл құлаш сермейді,

Бақыт бір нәзік жұпардай

Кеудеңді кеулеп кернейді.

От болып денең, жанасың!

Шарап құй! Бол тез, жүгірмек!

Қалдырмай тамшы қағасың!

Жаңасын әкел, кідірме!

Тосады шәкірт ақырын:

Mac кезде мінсіз кемелсің.

Түсінді ол Ұстаз ақылын,

Тұңғиық неткен тереңсің!

Әлемнің сырын ол ұқты,

Самғап жүр көкте енді ол.

Мұрт тепсіп, жаны молықты,

Жігіт боп шыға келді ол.

Сен болсаң — міне осындай,

Қаусырдың жан мен жаһанды,

Сезімпаз, дана досындай,

Бересің ымдап батаңды.

Тайсалмай уәзір, шаһқа кеп,

Такаббар ұстап өзіңді,

Қазынаны елден тықпа,— деп,

Айтасың ақыл сөзіңді.

Ой, жырдың жүрсің көгінде,

Ас пен топ сенсіз тола ма!

Кермек те тәтті өмірде

Бастай бер бізді молаға.

ТАҚУА EPЛEP

Мұхаммед айтқан

(1815)

Өлгендерге дұшпан жылап-сықтасын,

Енді олардың білем көрден шықпасын.

Мұсылмандар барады тек жаннатқа,

Біз жатпаймыз еңіреп сосын зарлап та.

Жеті жұлдыз оларға нұр шашады,

Алдарынан алтын қанша ашады.

Олар жауша жатпай шіріп зиратта,

Ару жаны сая табар гүл бақта.

Жаны жадырап қарайды олар жерге кең.

Баяғыда оны мен де көрген ем:

Жеті қабат көктен асып, жұмаққа

Барған кезде, мініп отты Пыраққа.

Бойлап онда данышпандар ағашы,

Нарттай жанып тұрар миуа дәм, асы.

Көк майсада өскен өмір терегі

Сансыз гүлге сая-пана береді.

Күншығыстың есіп жұпар самалы,

Үр қыздары қосылып ән салады.

Таң қаласың, қапта тағы жас болып,

Күйіп-жанып өртенесің мас болып.

Қыздар сені салар сынға тұс-тұстан —

Дана ма екен, ер ме екен деп күш қысқан.

Батыр болсаң жаннат үшін жаралған,

Байқайды олар қылыш тиген жараңнан.

Әр жараны қалт жібермей санайды,

Жарадарды жақсы жанға балайды.

Дәреже мен тектің қалмас дерегі,—

Дін жолында түскен жара — керегі.

Жалт-жұлт еткен іші сапсыз бағана

Апарады сені сая дараға.

Қайнап жатқан қанып жүзім шарбатқа,

Тал бойыңа тарар жылу, қайрат та.

Жастық шағы жалын атып әркімнің,

Қайта оралар пәк, тақуа жарқын күн.

Бір жігіттің жанын жаулап алған қыз

Би де, дос та болар көпке сол жалғыз.

Тек бір қызды сүйесің ол көнгенде,

Тән ләззаты тәркі бірақ ол жерде.

Кеңес бастап келелі жәйт, мәңгіден,

Тату-тәтті үзілмейді әңгімең.

Үр қыздары тойға кезек шақырар,

Сән-сағадат сұхбатпен таң атырар.

Оллаһи шын; жұмақ іші — мереке —

Әйел де көп — үйде толы береке.

Өткенді өксіп онда қайғы шекпейсің,

Ол арадан енді және кетпейсің.

Онда жардан безбейсің, бір жаратсаң,

Mac болмайсың онда сиқыр шараптан.

Қан майданда қаймықпаған батырды

Алда күткен құрмет сондай ақырғы.

Бір Алланың ер, тақуа құлдары

Той тойлайтын сол ғой пейіш гүл бағы.

ҮР ҚЫЗЫ ЖӘНЕ АҚЫН

(1815)

(Лұқсат)

Үр қызы

Есігін бағып пейіштің

Тұрған мен бір сақшымын

Ентелейсің, ор түсің,

Бөгде жан, кімсің айт шынын?

Батыры боп патшаның,

Пайғамбар мен доспысың?

Парызды қандай ақтадың —

Пейішке ләзім көп пе ісің?

Батыр болсаң егер сен,

Көрсет маған жараңды.

Сонда сені жіберем,

Біліп сыйлы бағаңды.

(1818)

Бар еді, бар-ды құштары.!

Бар еді-ау! Енді басқа күн:

Білемін бірде құшқанын —

Сол күннен бері қасқамын.

ФИЛОСОФИЯЛЫҚ ЛИРИКА

АЛЛА ӨСИЕТІ

(1783)

Әділ бол, адамзат,

Бол ізгі, ақыл ұқ,

Жауыздық саған жат,

Емессің мақұлық.

Мейрімді жаның бар,

Мейрімсіз — жануар.

Бар болса бір ғайып,

Адамнан асылдар,

Ізгілік нұр жайып.

Соған үн қосыңдар.

Абзалдық қасиет —

Құдайдан өсиет..

Табиғат — тел-ана,

Шегі жоқ пейлінің,

Жақсыға, жаманға,

Тең төгер мейрімін,

Ортақ — ай, жұлдыз да,

Момынға, жауызға.

Шел менен сел-тасқын,

Нажағай, нөсер де,

Басынан жартастың

Құйындап көшер де,

Не жатса өрінде,—

Әкетер бәрін де.

Сондай-ақ бақыт та,

Елгезек болады.

Кейде бір уақытта,

Жарқылдап қонады —

Мүбәрәк ұлға да,

Қотыраш сұмға да.

Өмірдің заңы бар,

Темірден ол мықты,

Кешеміз бәріміз,

Бір тағдыр — тірлікті.

Тек қана адамда,

Құдірет қуат бар

Ашып сыр жаһанға,

Айтар сын не мақтар —

Түсінер, түйсінер

Мән беріп мәңгілік.

Минутқа сүйсінер.

Тек қана адамзат,

Ізгіні жақтайтын,

Сұмдықты даттайтын.

Ақ жолдан танғанды

Түзейтін, сақтайтын.

Мұратқа баптайтып.

Келешек ұрпаққа

Өшпейтін ғибрат,—

Жасадық бұл шақта,—

Құдайдан сол мұрат,

Зор істі жасаған

Адамдай болайық,

Аз істен жақсылық

Жасап бір қалайық.

Әділ бол, адамзат,

Бол ізгі, мейірімді,

Жасай бер, игілік,

Іске бұр пейліңді.

Алланың кейпі зор,

Үлгілі болып көр!

АҚЫН

(1815)

Аш маған пейіш есігін,

Мұқатпа, мен мейманмын!

Адам — менің есімім,

Ерімін, тірлік — майданның.

Жарам көп қой кеудемде,

Нұрлы көзбен қарашы,—

Алдамшы ләззәт — шерменде,

Жалған өмір жарасы.

Жырладым мен фәнидің

Ізгілігін мәңгілік.

Наз жүректің налуын,—

Аң сеніммен жаңғырып.

Қанымды қиып қанша көп,

Алғы сапта толғандым.

Жүрегі маған жансын деп,

Махаббатшыл жандардың.

Маған шақ орын пейіштен!

Қолыңды бер, аңсадым.

Тірлікті мәңгі, періштем,

Санасын енді саусағың.

TYCIHIKTEMEЛEP

АРНАУ

Бұл өлең Гетенің өз тірлігінде жарияланған барлық шығармаларына беташар болып басылған. Ұлы ақын бұл өлеңінде поэзияның негізгі парызы — халыққа қызмет ету, адамзатты достыққа, бірлікке шақыру деп уағыздайды.

ТАҢДАМАЛЫ ЛИРИКАЛАР

Айға. XVII—XVIII ғасырлардағы француз поэзиясында айды «күннің сіңлісіне» теңейді. Эндимион (грек аңызында)—шопанның аты. Ай ғашық болғаны үшін оны Зевс құдай отыз жыл ұйықтатып тастаған.

Көз жұмбақ. Өлеңді Гете Фредерика Брионға арнаған. Тереза — оның жалған есімі.

Кристель. Кімге арнағаны белгісіз. Кристель — Кристиана деген қыз есімінің сүйіп айтатын түрі.

Жаңа махаббат, жаңа өмір. Гетенің керемет ғашық болған қызы Лили Шенеманға (1758-1817) арналған. Ғашығынан әбден түңіліп, ақын кейін Веймар қаласына кетіп қалады.

Көл үстінде. Бұл өлеңде Лили Шенеманға арналған.

Теңіз саяхаты. Гетенің Франкфурттан Веймарға кетуін бейнелейді. Саксен-Веймар герцогының шақыруын ақын неғайбіл теңіз саяхатына теңеп отыр.

Илъменау — Бұл өлең Карл-Август герцогтың туған күніне арналып жазылған.

Epiphanias. Ғайса пайғамбардың туған күніне арналған христиандардың қысқы мейрамы осылай аталады. Гете бұл өлеңді осы мейрамға арнап, Веймарда жазған. Өлеңнің алғашқы жолдары — халық өлеңінен.

Vanitas! Vanitatum vanitas! (лат.) —«әбігер, әбігерлену»—діни әнге жазылған пародия.

Белиндаға — Белинда деп Гете өзінің қалыңдығы — Франкфурт банкирінің қызы Лили Шенеманды бейнелеген.

Фон Штейн Шарлоттаға — Шарлотта Веймарлық шамалы ұлықтың әйелі, Гетемен бірнеше жыл бойы ашына болған.

Парабаза. Өлеңнің аты — грек термині. Ежелгі грек комедияларында корифейдің (комедияны жүргізушінің) көрермендерге арнап айтатын сөзін парабаза депті.

Солдат бақыты. Бұл өлеңде Гете өзіне замандас неміс ақындарының шовинистік жырларына әдейі дау айтып, қарсылық білдіреді.

Махаббат трилогиясы — бұл топқа «Вертерга», «Элегия», «Татуласу» атты үш ұзақ өлең енеді. Мұндағы негізгі сарын — Гетенің, жетпістен асқан қарт ақынның, он жеті жастағы Ульрикаға ғашықтық сыры, қыздан айрылысу қасіреті жырланған. Бұл жинаққа «Элегия» атты тарауынан үзінді аударылып қосылды.

Өнегелі жұптар — ақын өлеңде асыл махаббаттың, шынайы сүйіспеншілік сезімнің үздік, өнегелі үлгілерін мысалға келтірген.

БАЛЛАДАЛАР

Фулъ королі—«Фауст» трагедиясындағы Маргаританың ариясы.

Орман патшасы.— Баллада алғашқыда «Рыбачка» опереттасына арналып жазылған.

ОДАЛАР

Ганимед — Зевс құдайдың бүркіті ұрлап әкеткен баланың есімі. Аңыз бойынша бұл бала құдайлардың шарапшысы болыпты. Ганимед арқылы Гете өзінің пантеистикалық көзқарасы бойынша дара заттың тұтас топқа қосылғанда өзгеріп, бірігіп кететіндігін топшылайды.

Прометей — қаһарлы құдай Зевстен сескенбей адамзатқа жарық сәуле ұрлап берген мифологиялық қайсар ердің бейнесі.





«БАТЫС-ШЫҒЫС ДИВАНЫНАН»

Батыс-шығыс диванын (кітабын) Гете негізінен 1814—1815 жылдары жазған Шығыс поэзиясына беріле ден қойған неміс ақыны әсіресе әйгілі Хафиз (1389ж. қайтыс болған) жырларына ерекше сүйсінеді. Хафиз туындыларымен Гете 1814 жылы Гаммердің немісше аудармасы арқылы танысады. Гете қиялшыл романтиктерден өзгеше — шығыс поэзиясынан ғажайып сыр-сипаттарды, әсем экзотиканы сезінеді. Хафиз бейнесінде Гете өзінің ақындық серпінін талқандап болады. Шығыс поэзиясына берілуі — Гете шығармасындағы классицизм сарынынан безуіне себепкер болады.

Һижра. Арабша «қашу» деген сөз. Мұхаммед пайғамбардың Меккеден Мәдинаға қашып шыққан күні. Бүкіл мұсылман Шығысында жылнама осы күннен басталады. Гете үшін де бұл сөз жаңа өмірдің Шығыстан, жаңа махаббат пен жаңа поэзияның — бастамасы іспеттес.

Көрініс. Түпнұсқада — Феномен (гр. көрініс). Гете бұл өлеңде өзінің Марианна фон Виллемерге (1784—1860) құмарлығын ақ шұғылаға теңейді, яғни ақ шашты қарт пен үлбіреген жастың арасындағы бір-біріне деген құмарлық сезімді жырланды.

Рақат азап. Өлең ислам дініндегі адамның өзін өзі өртеу идеясына құрылған. Табиғатта кездесетін көбелектің (пәруананың) шыраққа түсіп өртеніп өлуін —өз еркімен өлімге баруын Гете жаңа өмір бастаудың ең бір қажет шарты деп санайды.

Құмарланып, қауышу — табиғатта және адам өмірінде ажырасып, табысу кездеспей тұрмайды, ақынның топшылауынша сүйіспеншілік — өле-өлгенше өзгермейтін құбылыс.

Пәтуа. Пәтуа — бидің шешімі, үкімі. Әбусуд — XVI ғасырдағы Константинопольдің (Стамбулдың) ұлық биі. Діндарлар одан Хафиз өлеңдері мұсылмандарға зиянды ма, пайдалы ма деп сұраған.

Хафизге. Парсы ақыны Шамседдин Мұхаммедтің (1325—1390) лақап аты.

Хатем — бұл өлеңді Гете өзінің көңлі ауған Марианна фон Виллемерге арнаған. Мұнда Гете Хафиздың «Ұрладың сен менің жүрегімді» деген өлеңіне еліктеген. Хатем — Шығыс аңызында мадақталатын — Атымтай Жомарттың есімі.

Зылиха (1815)—Гетенің жоғарыдағы өлеңіне Марианна фон Виллемердің қайтарған жауабы. Тегінде Гете өзі іңкәр сұлуларды Зылиха бейнесінде жырлаған.

Шалма ора басыма — Шығыс шахтары тәж есебінде басына шалма орайды. Аббас I — Парсының XVI ғасырдағы атақты шахы. Бұл өлеңді жазуға Марпанна фон Виллемердің Гетенің туған күніне лавр гүлімен безендірілген шалма сыйлауы себепші болған.

Тақуа ерлер. Мұхаммед пайғамбардың «Құрандағы» сөзін Гете өлеңге түсірген. Мұхаммед бұл сөзін Бэдр маңындағы соғыста өлген әскерлеріне арнапты.





ФИЛОСОФИЯЛЫҚ ЛИРИКА

Алла өсиеті — Гете бұл өлеңінде (Прометейдің құдайға қарсылығын) өзін-өзі тежеу идеясы мен бірбеттілікті уағыздайды.





