	Кемел Тоқаев

	Қастандық





	Повесть





БIРIНШI ТАРАУ




	Қаудырлақ көнетоз плащ киген, шүңiрек көз, жирен сақал, арық адам қылмысты iздеу бөлiмiнiң бастығына келдi. Есiктi ашып, босағада бiр сәт тұрды. Қабырғаға тақау ойылған стол басында бiреу шұқшия қағаз жазып отыр. Бұл майор Кузьменко екенiн сары сақал айнымай таныды. Ақ көйлекке зерлi қара галстук таққан. Ол кiрген кiсiнi өз қызметкерi деп бiлдi ме, зейiн қоймады. Сары сақал Кузьменконың назарын өзiне аудару үшiн ақырын ғана жөтелдi. Кузьменко басын шұғыл көтерiп, босағада состиып тұрған адамға қадала қарады. Сары сақал күйбiжiктеп, жасықтау үн қатты.

	– Жолдас начальник... Мен... мен сiзге келiп едiм... Мен бiр бақытсыз жанмын...

	– Отырыңыз! – деп Кузьменко орындық ұсынды. – Не боп қалды?

	Сары сақал күс басқан жалғыз қолымен тер сiңген кепкасын мыжғылап, булығып сөйлей алмай, көз жасын төгiп-төгiп жiбердi. Кезерген ерiндерi жуыспай дiр-дiр етедi. Бiрдеме айтайын десе қояншық үстаған кiсiдей аузы көпiрiп, көзi аларып қалшылдап кетедi. Аздан соң:

	– Мен... мен... начальник жолдас, сiзге келiп едiм, – деп шұбатылған сiлекейiн сүрттi.

	– Осының бәрi контузияның әсерi. Өткен соғыс талай қыршынды қор қып кеттi ғой. Мынау соның табы. Күйзелгенде осылай аздап беймаза ететiнi бар, – дедi де, сөзiмдi тыңдап отыр ма, жоқ па дегендей Кузьменкоға абайлап қарады.

	– Кел, танысайық. Аты-жөнiңiз кiм? Петрушкин, Андрей Алексеевич дейсiз бе? Жақсы. Әдетте ересек кiсiнiң ұстамды болғаны жөн. Өзiңiздi қинағанмен iс бiтпейдi. – Кузьменко стаканға су құйып оның алдына қойды. – Иә, Андрей Алексеевич, айта берiңiз. Сiздi тыңдап отырмын.

	Петрушкин қолы қалтырап суды әрең жұтты да, күрсiнiп демiн басты.

	– Сiзге әдейi келдiм, начальник жолдас... Мен бақытсыз сорлымын. Табан астында қу құдай кәрiпшiлiкке душар еттi. Қатынымды iздеп жүрмiн. Көз алдымда ғайып болды.

	– Қатынымды дейсiз бе? Жоғалғаны қалай? Петрушкин майордың күдiктенгенiн байқаған секiлдi.

	– Құдайдың құдыретi, бұл жұрт менi мәжнүн санайды, әйтеуiр сенгiсi келмейдi. – Кембағалдығым ба, әлде бас терiм келiспей ме, болмаса есiнен ауысқан әумесер дей ме, қайда барсам да сөзiм өтпейдi.

	– Сiз кiм туралы айтып отырсыз?

	– Аудандық бөлiмшеде кайыс қара, шақша көз лейтенанттарың бар екен ғой. Жаңылмасам, Байкин дедi ғой деймiн. Бәлкiм, фамилиясын бұрмалаған шығар. Бiз сияқтыларға кiм дұрыс жөнiн айта бередi дейсiз.

	– Аудандық бөлiмшеде қашан болдыңыз?

	– Мен онда жиi барып тұрамын. Кеше де болдым, – дедi Петрушкин екi иығын көтере кең тыныс алып. – Осы күнi жұрт қиын. Момын жанды жәбiрлеуге жаны құмар-ақ. Әйтпесе, жөн сөзiн айтып көмектеспей ме? –Петрушкин қатты сұрланып:

	– Айласыз, әлсiз шығармын, әйткенмен азамат емеспiн бе? Неге бүйтiп қорлайды. Әлде қубас, жоқтаушысы жоқ дей ме екен! Менiң де кеудемде жаным бар. Елдiң сайқы-мазағына көне алмаймын. Төменгiлер сөзiмдi тыңдамаса, тура жоғары бастықтың өзiне барам.

	Ашу үстiнде Петрушкиннiң соқпа ауруы ұстап, тағы күйзелiп қалар ма екен деп едi, өйтпедi. Үнi катқыл, айқын. Мүләйiм, былжыр емес.

	– Мұныңызды шақпай жатып, дау айтқаныңызға таңым бар, Андрей Алексеевич. Шағымыңызды айта берiңiз – тыңдап отырмын!

	Кузьменконың сезiктенгенiн аңғарғандай Петрушкин лезде кұбыла қалды. Тағы жылап-сықтай бастады. Сөзiн ұғу қиын. Әйелiнiң атын атаса, боздап қоя бередi. Мұңын жеткiзе алмай қиналды. Әлгiнде ғана айбар көрсеткен Петрушкинге ұқсамайды. Петрушкиннiң ұзақ әңгiмесiнен оның ұққаны мынау болды: Петрушкиннiң әйелi екi кештiң арасында ың-дыңсыз ғайып боп кеткен. Алғаш Петрушкин мән бермейдi. Күн өтедi, iздей бастайды. Таныс үйлерден сұрау салады. «Көрдiк, бiлдiк деген жан кезiкпейдi. Көңiлiне корқыныш алып, аудандық милиция бөлiмшесiне барады. Ондағылар: «Таныстарыңда қыдырып жүрген шығар, әбiгерленбе – деп қайтарып жiбередi. Арада тағы бiрнеше күн өтедi. Петрушкин аудандық бөлiмшеге тағы келедi. Соңғы жолы барғанында адресiн жазып алыпты.

	Майор Кузьменко бiр сәт ой үстiнде отырды. Майордың жылы шырайын байқады ма, Петрушкин ашыла сөйледi:

	– Шiркiн, әйелдiң еркелеткен назына не жетсiн. Шаршап-шалдығып келгенде балаша қуанып, қарсы алушы едi. Кемтарлығымды елетпей, жұртқа бүтiн ғып көрсететiн. Қызғанышым да, қызығарым да сол Матрена Онуфриевна едi. Ендi кiмге керекпiн мен? Қалған тiршiлiк ит үйшiгiнiң жанында өткенi ме? Тым құрыса, алдыма алып алданыш етер балам да жоқ!

	– Петрушкин бұрыла берiп, көзiнiң жасын сығып алды. Бөлме iшiн бiр сәт тыныштың басты. Кузьменко үндемей тыңдап отыр. Петрушкин өзiне қадалған көзден жүзiн тайдырып:

	– Көмегiн аямас, жан ашыр жоқтағышы болар деп өзiңiзге келдiм. Шет қақпаңыз. Өтiнiшiм осы, – дедi.

	Реңi тайған, кембағал мосқал жалқы адамның жардай сүйенiшi, әрине, үйiндегi жары болмақ. Петрушкиннiң күйiн осылай түсiнген Кузьменко оның жылап-сықтағанын сөге қоймады. «Казбек папиросын алдына қойып:

	– Темекi тартыңыз! Қандай папиросты қалайсыз? Мен «Казбек папиросына дағдыланып кеттiм, – дедi.

	– Қымбат затты ауыз талғамайды, ақша таңдайды ғой. Тартқан соң, құтылы папироска не жетсiн! Жас кезiмiзде таршылықтың зардабын көп тарттық та, жылтыр затқа әуестенбей өстiк. Болса махорка, бұл жоқта жылқының қиын орап тартып жүрдiк. Махорканың ащы түтiнiне үйренiп кеткендiктен бе, құтылы темекiнiң дәмiн ажырата алмаймын, – деп Петрушкин қалтасынан махоркасын алып, орай бастады.

	Кузьменко асықпай отырып, Петрушкиндi сөзге тартып, болған оқиғаны ұқпақ едi. Сол мақсатына жеткен тәрiздi. Петрушкин орындыққа жотасын тiреп, шалқалап отырып, жайбарақат әңгiмеге кiрiстi:

	– Кiсi бiрдемеге әдеттенсе, оны тастау қиын екен. Менiң кемпiрiм, байқұс, сүйексiз тамақ жасамайтын. Қуырдақ қуырса да омыртқа, қабырға секiлдi бiрдемелердi майдалап шауып, етке қоса салатын, Тiсiмiз сүйекке тимесе, тамақ iшкен құрлы болмайтынбыз. Мен ет комбинатында ит үйретушiмiн ғой. Иттер сүйекке таласып, ырылдап жұлқыласып жатқанда менiң де тiсiм сыздап кетедi. Кiсi сүйектi де сағынады екен. Осындайда кемпiр байғұс еске түседi.

	– Неге кемпiр дейсiз? Сiзден кәрi ме?

	– Жоқ-а, менен үш-төрт жас қана үлкендiгi бар болатын, Өзiн қыздай алғаным жоқ. Соғыстан кейiнгi қиын жылдарды өзiңiз бiлесiз ғой. Госпитальдан әбден жүдеп шықтым. Жас кезiмдегi ұстама ауру қайта қозды. Өзiм болсам кембағалмын. Менде қатын таңдарлық қай құдырет бар? Сүйретiлiп жүрiп, осының дайын төсегiне бiртiндеп кiре бастадым. Алғаш «кемпiр деп жүрiп, соған аузым үйренiп кетiптi.

	– Қазiр сол Матрена Онуфриевнаның үйiнде тұрасыз ба?

	– Ол үйден көшкенбiз. Былтыр жаңа үй салып алдық. Матрена байғұстың ескi тамын бұзуға көзiм қимады, оны кiлет жасадық. Үйге шыбын-шiркей үймелемесiн деп, жазда тамақты сонда iшемiз.

	Майор Кузьменко папиросын күл салғышқа мыжғылап өшiрдi де:

	– Еркек деген кыжыр халық. Оның адам сүймейтiн қылығы аз емес. Болымсыз нәрсеге тулап, бұлданатынымыз бар. Жалпы семья арасында кiргiлжiң болмай тұрмайды. Солай емес пе? Бәлкiм, Матрена Онуфриевнаны ренжiтiп алған шығарсыз?

	Петрушкин майорға таңдана қарады:

	– Мен Матренаны тiлдеймiн бе? Құдай сақтасын, атай көрмеңiз. Бұлай дегенiңiзге әуелi ренжiр едiм. Бiрақ сiз бiздiң қалай тұрғанымызды бiлмейсiз ғой.

	– Ол өңменiнен өткен салқын көзден жүзiн тайдыра берiп, ауыр күрсiндi: – Сiз маған қарағанда жассыз. Осы күнгiнiң жастары кәрiпке ұшыраған кәрiнiң жанын ұға бермейдi. Серiксiз, баласыз кәрi тiрлiк тиянағы жоқ тайғақ неме екен. Өзiңiз ойлаңызшы, сол кемпiрдi не бетiммен ренжiтемiн. Оны жәбiрлегенше мүрдем кетсем қайтедi!

	– Ол қабағы түсiп төмен қарады. Көз шарасы жасқа толып, екi-үш тамшысы ытқып шығып саңалына тамды.

	Кузьменко еркектiң жылағанын жек керушi едi. Қандай қасiрет кешсе де еркек мойымауға тиiс деп ұғатын. Ол әңгiменi одан әрi созбады. Петрушкин кеткеннен кейiн аудандық милиция бөлiмшесiне телефон соғып, оның арызын алдырды.





ЕКIНШI ТАРАУ




	Арыз тор көз дәптердiң парағына iрi әрiппен жазылған екен. Көмескi түскен әрiптер қою сиямен түзетiлген. Түзетiлген әрiптер майдалау, арыз иесiнiң қолына ұқсамайды. Милицияға берместен бұрын бiреу қарап, мұкият тексерген секiлдi. «Кемпiрден басқа тiлдесетiн жан ашыр кiсiм жоқ деген сияқты едi. Мынау сырлас, ниеттес кiсiнiң қолы сияқты...

	Кузьменко арызды әрi-берi парақтап, басынан бастап қайта оқи бастады. Арызда былай деп жазылыпты:



	«Л.аудандық екiншi милиция бөлiмшесiнiң

	бастығына! Уфа көшесiнiң №3 үйiнде тұрушы

	А. А. Петрушкиннен»





	АРЫЗ



	«Жолдас начальник, мосқал жасымда мен үлкен бақытсыздыққа ұшырадым. Бақытсыздық демей не дейiн. Он жыл отасқан зайыбымнан көзбе-көз айрылдым. Әңгiме былай болған едi: Пасха алдындағы жексенбiде әйелiм қоярда қоймай базарға сүйредi. Зауқым соқпаса да, маған костюмдiк мата алам деген соң ерiксiз ырқына көндiм. Құдайдың өзi сездiрдi ме, кежегем кейiн кеттi: «Бармасақ қайтедi, онан да бiр жартылық алып, үйде демалып отырайық деп өтiндiм. «Менi сәндегеннен жасармаймын!» деп қырсықтанып бақтым. Өзiнiң бет алған жағынан қайтпайтын әдетi бар едi. Қырсығып көнбедi. «Осы байқұсты ашуландырып қайтемiн, менiң қамымды жасап жүр ғой» – деп ақыры ырқына көндiм. Бiр құдай азабына, не ажалына басты ма, жайма базарға түстiк. Базар ығы-жығы. Ескi-құсқымен сауда жасаушылар көп. Жаңа зат аз. Көздеген затымызды ала алмадық. Матасы кезiксе пұлымыз жетпей, пұлымызға сай келгенде матасы ұнамай әбден әурелендiк. Матрена айтқанынан қайтпайды дедiм ғой. Кунәкар болсам бiр құдай өзi кешiрсiн. Дел-сал боп шаршағанымызға қарамай, қала дүкендерiн араладық. Күн кешкiрiп қалған едi, Комиссионка магазинiнiң алдында жұқа өңдi әдемi келiншек тап болды. Шашын дөңгелетiп, желкесiн қырғызып, балаша алдырыпты. Өзi тiлдi неме екен. Бiздiң аңқау қатынды әп-сәтте үйiрiп әкеттi. Әйелдердiң оңай тiл табыса калатын әдетi емес пе? Әрнеменi бiр шатып магазин алдында тұрып алды. Сөздерi таусылатын емес. «Кетейiк!» деп тықыршып қасына барғанымда, Матрена: «Ей, саған не болған, кiшкене қоя тұршы!» дедi де, менен құтылғысы келдi ме: «Үйге бара бер. Сен балпаңдап жеткенше мен де келем. Ерте барсаң кастрюльдi плитканың үстiне қоя сал, деп құлағыма сыбырлады: «Өзiңе әдемi костюм әкелем, алаңдамай жүре бер!»

	Мен байқұста қарсыласуға дәрмен жоқ қой. Сүйретiлiп үйге карай кеттiм. Келiсiмен ыдыс-аяқтарды жуып, пельмен қайнаттым. Матренаны күтiп әрi отырдым, берi отырдым.

	Қас қарайып, ымырт жабылды. Есiк алдына қайта-қайта шығып қараймын. Келмедi. Әлгi сөйлескен әйелдiң адресiн сұрап алмаған екенмiн-ау деген ойға келдiм. Иесiз үйде дөңбекшiп, таңды көзiммен атырдым. Матрена ертеңiне, оның арғы күнi де келмедi. Сөйтiп ол көз алдымда ғайып болды...»

	Бұдан кейiн жүз таныс адамдардан сұрастырғанын, бүкiл қаланы шарлаған хикаясын жазыпты. Арыз соңына:

	«Қалалық ет комбинатының күзет итiн үйретушi А. Петрушкин» деп қол қойған.

	Майор Кузьменко арыз үстiнде бiр сәт ойға кеттi. Әдетте өз өмiрiн баласыз өткiзген кәрi әйел күйiкшiл, мұңдар болмақ. Әрi кiлт етпе кiнәмшiл келедi. Әрине, жасы асып ақыл тоқтатқан Матрена Онуфриевнаның мұндай шайпау мiнезi болмас. Әйткенмен оған тырнақтап жиған дүниесi, мүлкi, үйi бәрiнен де қымбат болса керек едi. Ол қандай жағдайда болмасын, үйiн иесiз тастап кете алмайды. Тiптi күйеуiмен ажырасқысы келгеннiң өзiнде де тиесi мүлкiн сұрап бiр келуге тиiс. Ал ол бар дүниесiнен безiп кеткен. Оның мұндай жағдайға баруының себебi қалай?

	Кузьменко өз сұрағына өзi жауап iздеп көрдi. Бiрақ ойын тиянақтай алмады. Өз долбары өзiне қайшы келедi. Бақытсыздыққа ұшырап қалды ма дейiн десе, қалада ондай оқиға тiркелмеген. Басқа қалаға кете қоюының жөнi жоқ сияқты. Петрушкиннiң айтуынша Матрена Онуфриевнаның жан ашыр жақыны жоқ.

	Майор Кузьменко алдында жатқан арызды тағы бiр шолып өттi де, тергеушiнi өзiне шақырды. Капитан Карпов шабандау жiгiт болатын. Әдетiнше балпаңдай басып майордың қасына келдi.

	– Отырыңыз, Григорий Матвеевич. Бiз өткен жолы iсiмiз сәттi өттi, кездейсок, оқиға болған жоқ деп бар жерге жар салдың. Ал шаңкай түсте бақандай бiр адам жоқ болып кеткен. Қайда жүр? Ешқайсымыз бiлмеймiз. «Кiсiм жоғалды, арызымды тыңдамады!» деп Петрушкин зар қағып ол жүр.

	Майор Кузьменко Петрушкинмен арадағы жайды айтып түсiндiргенде, капитан Карпов абыржи қоймады:

	– Жай. Петрушкиннiң өзi беймазалық жасап жүргенi ғой. Әйтпеее шаңқай түсте кiсi жоғалушы ма едi?

	– Сонда ақырын күт дейсiң бе? Капитан Карпов күмiлжiп қалды.

	– Мен олай дегенiм жоқ.

	– Егде адамның мұндай саяхаты, Григорий Матвеевич, әрдайым тоймен бiте бермейдi. Менiңше, Сiзге мәлiмсiз, көмескi жай бар секiлдi. Арнайы iс қозғаған жөн. Алдымен барлық милиция бөлiмшелерiне телефон соғып ал. Әркiм өз участогын мұқият тексерсiн. Үй кiтабына тiркелмеген келiм-кетiм кiсiлердi анықтасын, – дедi де Петрушкиннiң арызын сейфке салды. – Ол жаққа өзiм барып қайтам.

	– Құп болады! – дедi де ол Кузьменконың шыдамсыздығына iштей таңданып кеттi.

	Майор Кузьменко көп бөгелмедi. Карпов кеткеннен кейiн iле-шала аудандық милиция белiмшесiне аттанды.

	Кiре берiсте телефон түбiнде қалғып отырған кезекшi кiшi лейтенант ұшып тұрып, майордың қойған сұрағына мүдiрмей жауап қатты. Бастықтардан ешкiм жоқ екен. Аудандық партия комитетiнiң бюросына кетiптi. Кузьменко демалыс бөлмесiне бұрылып есiктi ашқанда, түкпiрде диван үстiнде отырған бiреудi көрдi. Бетi газетпен бүркелген. Сырт тұлғасы таныс.

	– Бұл кiм? – деп дауыстады да:

	– Ә-ә, Майлыбаевпысың? Амансың ба, Талғат. Мына отырысыңнан өзiңдi тану қиын. Көзiлдiрiк салғанда кәдiмгi ғұламаға ұқсап қалады екенсiң? Кәне, не оқып отырсың?

	Кузьменкоға амандасып, орнынан атып тұрған Майлыбаев:

	– Жәй, әншейiн, майор жолдас. Қызмет алдында көз жүгiртiп шығайын деп едiм, – деп көзiлдiрiгiн алып төс қалтасына салды,

	– Газетте не жаңалық бар екен?

	– Махаббат жайында әңгiме қозғапты.

	– Махаббат дейсiң бе? Алдымен ойда жоқта жоғалып кеткен мына кiсiнi табайық, – деп Петрушкин жайын әңгiмелеп шықты.

	– Елудегi естияр адамның iз-түзсiз ғайып боп кеткенi маған ұнамайды. Менiң бұл қылығым кейбiреуге ұшқалақ көрiнетiн шығар. Бiрақ мен бұл iстi елеусiз қалдыра алмаймын.

	– Сiз Петрушкиннiң айтқан сөзiне сенесiз бе?

	– Сенбеуге дәлелiм жоқ.

	Майлыбаев үндемедi. Оқиға оған жұмбақ та, қызық та көрiндi. Iстiң анығына жетпей бастығы алдында кесiмдi пiкiр айтуды ыңғайсыз көрдi.





ҮШIНШI ТАРАУ




	Темiр жол мен тас жолдың түйiскен жерiнде жолаушы поезының өтуiн күтiп ұзақ тұрған машина қима жолдан өткенде қалың ағаш арасынан жыпырлаған жұмысшы поселкесi көрiндi. Үйлер түзу көшенiң бойымен бiркелкi салынған. Өңшең ақ шатырлы қызыл үйлер.

	Кузьменко мен Майлыбаев қалың поселкенiң iшiнен Петрушкиннiң үйiн iздедi.

	Петрушкин үйiнде жоқ болып шықты. Қабырғасын көтерiп биiктеп салған ұзынша көк шатырлы үй қойма тәрiздi. Төңiрегiн тақтаймен саңлаусыз қоршап тастапты. Қоршаған тақтайын да көк сырмен сырлаған. Жат кiсiнiң иiсiн сездi ме, танадай көкжал төбет шынжырын жұлқып, арсылдап үрiп, қақпаның үстiне секiредi. Алдыңғы аяғымен қабырғаға асыла қалады. Шынжырдан босанса сыртқа атып шығатын түрi бар. Кiсiнiң айбатынан сескенетiн емес. Табаны табақтай, нағыз қасқыр төбет. Аяғы талғанда қайта секiрiп, дарбаза астындағы саңлауға тұмсығын тығып, қылыштай азу тiсiн ақситады. Көзi қанталап, от боп жанып тұр. Қақпа алдында екi адамның тұрғанын көрген жас әйел көшенi қиып оларға қарсы жүрдi. Шамасы ол Петрушкинге араласып тұратын кiсi секiлдi. Көршi үйлердiң иттерiн шулатып беймазалық жасаған төбетке зекiп, тебiнiп қалды:

	– Кет әрмен, үнiңдi өшiр, оңбаған! Кiсi көрмегендей мұнысы несi екен? – Көкжал төбет әйелге иесiндей бой ұсынып, аспанға бiр үрiп, қыңсылап, қора түкпiрiне кеттi.

	Әйел жас. Отызға жетпеген. Дене тұлғасы тiп-тiк, әдемi. Тек бет пiшiнi ажарсыздау, көздерi қыли бiткен. Ол аракiдiк бөксесiн бүлкiлдетiп, Кузьменкоға қырындау тұрды. Қырынан қарағанда кескiнi сұлу секiлдi. Көзiнiң қитарлығы байқалмайды. Майор Кузьменко әйелдiң дәмелендiрiп, құбылып тұрғанын байқамаған кiсiдей:

	– Тәңiр алғыр, өршеленiп, өшiгiп тұр едi. Сiздi таныды бiлем. Үнi өше қалды, – дедi де, қақпаға карай иек тастады.

	– Үй иесiн де жақсы бiлетiн шығарсыз.

	– Сiздiң сұрағыңызды ұға алмадым. Көршiлiк жағын сұрап тұрсыз ба, әлде әйелге деген ықыласың ба?

	– Өзi жарымжан адам, жасы да келген, әйелдi елiктiре қоятын қайбiр кауқар бар дейсiң?

	– Тапқан екенсiз, кәрiптi! – деп әйел сықылықтап күлдi.

	– Өңмеңдеп кiрiскенде сауыңызға дес бермейдi. Қазiр байқұс кемпiрiн жоғалтып, сағы сынып жүр. Қанша жек көргенiмен бiр төсекте жатып үйренiп қалған қатыны емес пе?

	– Петрушкин әйелiн ұнатпаушы ма едi?

	– Қүдай-ай, басқаның қатынына барғанда оны «сүйдiм, күйдiм деп өлiп-өшедi де, өзiнiң әйелiн жатып жамандайтын еркектiң әдетi емес пе? Кейiн алды-артына қарамай үйiне қарай безедi. Бұл да сондай сұмпайының бiрi.

	Майор Кузьменко әңгiмелесе келе әйелдiң аты-жөнiн бiлдi. Аты – Глафира, фамилиясы Данишевская. Әкесiнiң атын айтпады.

	– Әкемнiң атын қосақтап айтатындай жасқа жеткенiм жоқ. Қартайғанымды мойындағанда өзiм барып айтамын.

	– Ол оң қолымен мықынын таянып:

	– Шолақты iздесеңдер, ол жұмыста, ит үйшiгiнiң қасында отыр. Ал мен керек болсам – үйiм мынау, кiрiңiздер! Барымды аямаймын, жоқты сұрамайсыздар.

	– Матрена Онуфриевна хабарсыз кеткелi бұл үйде болдыңыз ба?

	– Жоқ, өзi жөн бiлiп шақырмаса, еркек үстiне қалай кiрем. Осы күнi көршi-қолаң деген қиын, ауыздарына сөз тұрмайды, өсектеп ала жөнеледi. – Глафира әлде не есiне түскендей Кузьменкоға шұқшия қарады: – Сендер, өздерiң кiмсiңдер? Қайдан жүрсiңдер?

	Кузьменко куәлiгiн көрсеттi. Глафира басын ұстап:

	– Милиция! Құдай-ау, мен не көкiп тұрмын? – дедi де байсалды үнмен:

	– Менiң жаңағы сөзiмдi шын көрiп жүрмеңдер. Тегiн жатқан мал жоқ...

	Глафира Петрушкиннiң үйiмен бiр кезде қатты араласып тұрған екен. Алғаш Матрена кызғаншақтық көрсетiптi. Кейiн Глафираның зiлсiз, ашық мiнезiн бiлгеннен соң, онысын қойыпты. Әуелi пасха алдындағы демалыста бәрi жайма базарға бiрге барған. Күнi бойы жайманы бiрге аралайды. Онан соң Петрушкиндер қала дүкендерiне түседi. Одан әрi не болғанын Данишевская бiлмейдi. Глафираның өз басы кемпiрдiң зым-зия жоқ боп кеткенiнен шошынады. Жас күйеуiн уысынан шығармай сақ ұстайтын әйел бұлай ұзақ жүрмеуi керек едi дейдi. Матрена хабарсыз кеткелi Петрушкин күрт кеткен. Глафирамен қалжыңын да қойыпты.

	– Қанша сыланғанмен еркекке елу жас аз емес қой. Ошағын жылытып, түтiнiн түтетiп отырған таянышынан айрылу оңай ма оған. Өзi де мәңгi боп кеттi бiлем. Тiл қатсаң, құлағы қалқиып, меңiреу кiсiдей мелшиiп тұрады. Ол байқұстың шағымын да елемейтiн көрiнедi. Арызданып барса милициядағылар өзiн мазақтап қуып шығыпты. Тiрегi жоқтың күнi осы да! – Глафира өзiнен-өзi долданып барып тоқтады.

	Майлыбаев таңданған пiшiнмен:

	– Петрушкиндi қуып шығыпты дейсiз бе? Оны сiзге кiм айтты? – дедi де, майорға қарап:–Байқадыңыз ба, бұлар iстiң байыбына бармай, бүкiл милицияны қаралайды, – дедi.

	– Жiгiтiм, сiз жассыз. Бойыңа қатаңдық әлi дарымаған шығар. Олармен iстес болғаным бар.

	– Егер сiз милициямен бұрын таныс болсаңыз, сыр сақтауды бiлетiн шығарсыз, – дедi Кузьменко. – Бiздiң бұл үйге келгенiмiз жайында жан адамға айтушы болмаңыз. Келiстiк пе?

	Көшенiң екiншi бетiнде қалқада тұрған машинаға келiп отырғанда, Талғат:

	– Петрушкиннiң қарап жүрмей, милицияны жамандауын қарашы. Ол өз мұңын шаққан болып, бүкiл көршiлерiн бөлiмшедегi қызметкерлерге қарсы қойған. Бұған қалай қарайсыз? – дедi.

	– Петрушкиндi кiнәлау қиянат. Жардай сүйенiшiнен айрылған адам не демейдi. Осының бәрi Байкиннiң парықсыздығынан туған әңгiме ғой, – дедi Кузьменко.

	Майлыбаев бұл поселкеге учаске милиционерi болып жақында тағайындалған едi. Үйлердi түгел араламаған. Адамдары да таныс емес. Петрушкиннiң кiм екенiн де бiлмейдi.

	Машина ет комбинатына тақағанда:

	– Сенiң орныңа уақытша Байкиндi тағайындасаң қайтедi? Сен бұған қалай қарайсың? – дедi Кузьменко.

	– Менiң өз орнымда болғаның iстiң тезiрек шешiлуiне көмектеспей ме?

	– Қайта iс қиындап кететiн сияқты. – Кузьменко сәл отырып, оқыс сұрақ қойды: – Сен қалай ойлайсың, кемпiр қайда кетуi мүмкiн? Адасты деудiң жөнi жок. Қаланың кәрi тұрғыны.

	– Тымырсық әйел күйеуiне өз қадiрiн бiлдiргiсi келген шығар.

	– Сонда жан-жаққа сұрау салып iздеу керек пе?

	– Қылмыс жасаған жоқ, iздеп қайтемiз?

	– Басқармаға барған соң тағы ақылдасып көрелiк.

	* * *

	Комбинат ауласы далиып жатыр. Кең. Қасап жасап жатқан цех жақтан қанжынның иiсi келiп, мұрныңды жарады. Түкпiрде, ауланың шеткi бұрышында үйiлген тақтай үстiнде екi тiзесiн құшақтап бiреу отыр. Мойор Кузьменко Петрушкиннiң қарасын алыстан танып, Талғатты тоқтата бердi.

	– Талғат, сен осында қал. Жалпы сенi Петрушкиннiң бiлмегенi жөн. Өз ойымды кейiн айтам.

	Кузьменко ауланы өрлеп жалғыз кеттi. Талғат майордың ту сыртынан қарап тұр. Шамасы, таңтай үстiнде отырған адам майорға назар аудармаған секiлдi. Кузьменко жақын келгенде де ол мойын бұрған жоқ. Есi ауысқан әумес кiсiдей өзiнен өзi күбiрлеп, кiшкене бормен тақтай бетiн сызғылайды. Жеңiмен дереу өшiрiп, қайта жазады.

	– Сәлеметсiз бе, Андрей Алексеевич? Қал-ақуалыңыз қалай? – майор тақау келiп кенет сұрақ қойғанда ол жалт қарады. Сол сәт өңi қашып, құп-қу боп кеттi. Сәл аңырып тұрды да, бетi тыржиып, жыларман түрге келiп, кепкасын алып басын изей бердi.

	– Жолдас начальник, күйiкке душар кiсiден не хал сұрайсыз? Жегенiм желiм боп өтiп жатқан күндердiң сиқы мынау.

	– Шолақ қолы жағындағы салбыраған бос жеңiн қалтасына нығыздап салды да, қабаттап жиналған тақтайларды сықырлата басып, Кузьменконың қасына келдi. Кузьменконы көргенде тыным таппай үрiп тұрған сұр қаншық иесi орнынан тұрған соң елiрiп, өшiгiп кеттi. Даусы ащы, қарғы бауын жұлқып Кузьменкоға тап-тап бередi. «Кет, жағың қарысқыр неме!»

	– Петрушкин жердi теуiп қалғанда үркек қаншық емшегi салаңдап таңтай қуысына кiрiп кеттi.

	Петрушкин күрсiнiп сөзiн жалғастырды:

	– Кiсiнiң күйiнгендегi халi қызық екен. Бiрдеме өзегiңдi өртеп күйдiрiп бара жатқан секiлдi. Басың ауған жаққа қаңғып кеткiң келедi. Жоғыңды iздейсiң. Ашу қысады, күйiнесiң.

	Бiрақ қайрат қылуға дәрменiң жоқ. Мұндайда кiсiнiң сiркесi су көтермейдi екен. Кейде бойым үйренiп кеткен мына қаншықтың үргенiн де жақтырмай қалам. – Петрушкин қалтасынан дорбасын алып темекi орады. Жалғыз қолы ептi-ақ. Саусақтары жыбырлап қағазды ернiмен шапшаң жалап, жапсырып орап алды. Көк түтiндi асықпай жұтып, бұрқырата шығарды да:

	– Қасындағы қатынның қадiрiн қай еркек бiле бередi дейсiз. Бетiнiң қызылы бар бiреу көлденең кезiксе, құмарың тарқағанша ынтығып елiп тұрасың. Тiршiлiктiң бар қызығы соның қасында секiлдi. Байқасаң, мұның бәрi алдамшы бiрдеңе екен. Тегi кексе тартқан кiсiге зайыбынан артық жар кайдан болсын. Кәрiп екенiмдi Матрена жоғалған соң бiлдiм.

	Кузьменкоға күдiк келдi: Басқа әйел жайында бұл не сөйлеп тұр. Әлде Глафира Данишевская бұлардың келгенiн алдын ала телефонмен хабарлап қойды ма?

	Әйткенмен Кузьменко сыр тартты.

	– Көршi-қолаңда Матренаның сырластары бар шығар? Солармен әңгiмелесiп көрсек қайтедi? Бәлкiм, олар көмектесер.

	– Кемпiр байқұс табиғатында тұйық жан едi. Мен оның көршi қатындармен ашына боп ашылғанын байқаған емеспiн. Ара-кiдiк қитар Глафирамен тiлдесетiн. Бiр жолы үйге оны ертiп әкелгенiмде үлкен жанжал шығарғаны бар.

	– Бәлкiм, Матрена Онуфриевнаның үйде екенiн бiлмеген боларсыз?

	– О, не дегенiңiз, бiлем ғой. Жаманат ойласам, Глафираны үйге ертiп келем бе? Еркектiң жақсы ниетiн жаманшылыққа жоритын қатынның қиянаты ғой.

	– Оқиға қалай болған едi?

	– Бұл өзi бiр ұзақ әңгiме. Өткен мейрамда ғой деймiн. Иә, солай. Құдайдың рақымы түстi ме, маған ит үйретушiге сыйлық бергенi бар емес пе? Кәдiмгiдей жұмыста озғанға беретiн үлкен сыйлық! Қуанышым қойныма сыймады. Бүкiл жұрт маған қарап қошеметтеп тұрған секiлдi. Жүрегiм лүпiлдеп, ұшып-қонып келе жатқанымда сырахананың алдынан қитар Глафира жолықты. Сонда оның түрмеден шыққан кезi едi. Аздап жұтатыны бартын. Алдымен жүз грамнан, сонан соң екi жүзден құйдырдық. Сыраға арақ араласқан соң кiсiнi оңдыра ма, естен танып қаппыз. Әйтеуiр бiр мезгiлде үйде отырғанымды бiлемiн. Алдымда үш-төрт шөлмек тұр. Тағы бiр кезде көзiмдi ашсам, тоңып қалыппын, жерде жалғыз жатырмын, Глафира да, Матрена да көрiнбейдi. Көршi үйге қоныпты. Қандай қылмыс жасағанымды бiлмеймiн. Кемпiрдi жалынып-жалпайып үйге әрең әкелдiм...

	– Петрушкин әрнеменi бiр шатып, үй-iшiнiң ұзақ әңгiмесiн қозғады.

	Ол кемсеңдеп кепкасымен көзiнiң жасын сүрттi.

	– Андрей Алексеевич, қапаланба, өзiңе берiк бол. Бiзге тiрелген iс аяқсыз қалмайды. – Кузьменко «Осы антұрған менi алдап тұрған жок, па?» деп Петрушкинге тесiле қарады. Момын Петрушкин шын жылап тұр.

	– Қамықпа! – дедi майор қоштасып. Ол ет комбинатынан шыққаннан кейiн поселкеге кайта оралды. Петрушкиннiң көршiлерiмен әңгiмелестi. Күн бата басқармаға оралды.

	– Кемпiр хабарсыз кетердiң алдында бұл үйге бiреу келген, – дедi Талғат Глафирамен болған әңгiменi есiне түсiрiп.

	Кузьменконың құлағы елең ете қалды:

	– Ол не қылған адам? Кiм айтты саған?

	– Данишевская көрiптi. Қоңқақ мұрын, дөңгелек қарын, маймақ аяқ, тапал кiсi. Күрек тiстерi алтын. Төбесi тақыр, ойма таз. Данишевскаяның байқаған белгiсi осы.





ТӨРТIНШI ТАРАУ




	Осы әңгiмеден кейiн бiр жетi өттi. Үлкен кала қызығы мен тамашасы мол дәстүрлi Май мерекесiн шығарып салып, сабырлы өмiр құшағына қайта оралған.

	Салқын үйде күнi бойы қағазға үңiлiп отырған Кузьменко терезенiң тиектерiн ағытып, шалқайта ашты. Бөлмеге даланың ыстық лебi лап ете қалды. Кузьменко ендi байқады: сидиған жалаңаш теректер жапырақ төгiп, жердiң көгi едәуiр көтерiлiп қалған. Гүл өсiмдiктерi шоқпар басын күнге иiп, самал желмен бұлғақ қағады. Көктемнiң мол шуағы төгiлiп тұр. Көшелерде жеңiл киiнген халық көп. Әлдеқайдан гармон үнi, ән сазы естiледi.

	Кузьменко мейрам алдында Петрушкиннен екiншi рет жауап алғанда ол жылап-сықтай қоймады. Барлық сұрауға сабырлы жауап қатты. Матренаның тiлдеспей кеткенiне қайран қалады:

	– Бiлсеңiз, начальник жолдас, мен күдер үзген емеспiн.

	Бiрақ күн асқан сайын көңiлге қорқыныш ұялайды. Кейде өзiмнен өзiм отырып «дүкен алдында жолыққан қатын қиянат жасамады ма екен деп ойлаймын.

	– Егер бiз Матрена Онуфриевнаға соңғы рет жолыққан әйелдi iздеп тапсақ сiз оны таныр ма едiңiз? – дедi.

	– Осы күнi қатын құбылмалы ғой. Шашын түрлi құбылтып, тарап, опасын жаққанда, құрғырлардың өңi өзгерiп кетедi. – Петрушкин ойланғандай бiр сәт отырды да:

	– Содан берi бiрталай уақыт өттi. Албасты басып қалмаса, сонда да танырмын-ау. Бiрақ мына құжынаған қаланың iшiнен қалай табасыз?

	– Қылмыскер өзiнше жасырынып, бұғынып жүрмiн дегенiнен бiздiң арамызға сиыса алмайды. Бәрiбiр әшкереленедi. Адамдар өздерi араларынан аластатады.

	Петрушкии сенбедi.

	– Аластағаны қалай? Оның бұзық екенiн кайдан бiледi?

	– Адал адамдардың арасында бұзықтардың өзi сиыса алмайды, бұған күмәнданбаңыз.

	Кузьменко Петрушкинмен арада болған бұл әңгiменi полковник Дайыровқа баяндағанда, ол:

	– Бiздiң қылмыскердi iздеуде алған осы бағытымыз дұрыс па? – деп Кузьменкоға ойлы жүзбен қарады. – Сiз қалай ойлайсыз?

	– Қылмыскердi емес, жоғалып кеткен кiсiнi iздеп жүрмiз, полковник жолдас.

	Полковник Дайыров сүйiр ұшталған түрлi түстi қарындаштарды алақанына салып, әрi-берi уқалап, басын шайқады.

	– Жоғалған кiсiнi iздеп жүрмiн дейсiз бе? Менiңше, қылмыскердi iздеген жөн. Бос өткен әрбiр күн қылмысты ашуға көмектеспейдi, қайта оның iзiн жасыра түседi. Денесi шiрiп, тек сүйегi қалған өлiктен оның өзi өлгенiн, яки бiреудiң азаптап өлтiргенiн бiлу қиын. Солай емес пе?

	– Полковник жолдас, сiз Матрена Онуфриевна Петрушкинаны өлдi деп есептейсiз бе? – Кузьменко талас пiкiр айтпақ едi.

	– Тап солай, Петр Петрович! – деп полковник суық қарап басын изедi.

	– Ересек адам себепсiз үйiнен безбейдi. Петрушкинаның осы уақытқа дейiн хабар-ошарсыз кетуiне қарағанда ол тiрi емес. Оны өлтiрген кiм? Қайткенмен де қылмыскердi табуымыз керек. Алдағы iс-әрекет жоспарын қайта жасаңыз. Даяр болған кезде маған айтарсыз, – деген.

	Кузьменконың бүгiн, жексенбi күнi жұмысқа келуiнiң себебi сол едi. Алдағы күндердiң жұмыс қамымен отырған. Бiрақ қанша ойланса да өзiне мәлiм жайдан әрi аса алмады. Күдiк алғанда кiмнiң iзiне түседi? Жоспар жасайын десе, лекер таппай қиналады.

	Қазiргi қолындағы бар мәлiметте, Петрушкин азулы өктем әйелдiң уысынан шыға алмай, бар өмiрiн бұғып өткiзген жан. Үй iшiнде тыныштық, татулықтан басқа дәнеңе тiлемеген. Құса боп, үйiнен безiп, ит үйшiгiнiң алдында өткен қазiргi күйi осыны аңғартады. Полковник Дайыровтың хабарсыз кеткен адам жөнiнде «өлдiң деп байлам жасауы қалай? Әлде Петрушкинаны ертiп әкеткен белгiсiз әйелге күдiк тудыра ма?

	Майор Кузьменко көктемнiң жомарт шуағына ойлы жүзiн тосып, жасаурап ашыған көзiн уқалап, керiле демалды. Матрена Онуфриевнаны алдап ертiп әкеткен әйел бейнесiн көз алдына елестеттi. Өңi жұқалау келген аққұба әйел. Реңi бөтен емес. Қыр мұрынды әдемiшенiң өзi. Көк бастоннан белiң қынамалап тiккiзген бешпетi бар, етегi кеңдеу. Иегiн көтерiп, қасын керiп, кербез сөйлейдi. Ерекше белгiсi – үстiңгi екi күрек тiсi алтынмен қапталған. Белгiсiз әйел жөнiнде Петрушкиннiң айтуы осылай.

	Ол әйелдi қайта-қайта еске түсiрiп, ойға алғандықтан ба, Кузьменко оны бiр жерде көрген сияқты болып тұрды. Қайдан? Қай жерде көрдi? Оған жауап таба алмады. Елес бар да, iз жоқ.

	Кузьменко басқарма бастығынан осы iске лейтенант Майлыбаевтың араласып, көмектесуiн сұраған едi. Сол себептi оны негiзгi қызметiнен босатып алған. Талғат Тастақ жаққа кеткен едi. Қазiр одан хабар ала алмай отыр. Осы кезде телефон ұзақ шылдырлады. Үмiтпен елең ете қалған Кузьменко жалма-жан трубкаға жармасып құлағына тақай бердi. Телефон соққан Сережа екен. Кузьменко ұлының сөзiн күлiп тыңдады:

	– Қалай, Сережа, жарты адам жетпейдi дейсiң бе? Сенiң шығарған есебiңде бiр жарым адам магазинге барған болып шыға ма? Мұның қызық екен, балам. Ал есебiңнiң жауабы қалай? Онда екеу ме? М-м-м... – Кузьменко желкесiн қасыды.

	– Ал, балам, менде жарты адам емес, базарға барған бiр адам жоқ болып отыр. Иә, бiр адам. Көрдiң бе, екеумiзге де сәтсiз есеп келген екен. Одан да, Сережа, былай келiсейiк: әрқайсымыз өз бетiмiзше ойланып көрейiк. Бәлкiм, дұрыс шешуiн табатын шығармыз. Жауабымен сәйкес келгенде хабарласа кояйық. Мақұл ма? Онда келiстiк.

	Сөйткенше ентiге басып Байкин кiрдi. Қоңырқай жүзi тотығып, түтеп кеткен. Қастарының арасынан тер шып-шып шыққан. Петрушкинаны iздеу кезiнде Байкиндi жақсы таныды. Бастықтар алдында жалтақ, айтқанды екi еткiзбейдi. Өткiр ұстарадай лыпып тұр. Басына iс түссе, бұғып кетер жасқаншақ. Ал елден бөтен жаңалық ести қалса, бастықтарға сыр етiп, оңаша айтуды сүйедi.

	– Отыр, Қожаш. Байқауымша жаңалығың бар секiлдi. Байкин қалтасынан орамалын алып, тершiген мойнын, бет-аузын сүрттi:

	– Әй, дәу де болсаң, соның өзi шығарсың деп, бұрын қыр соңынан қалмай жүргем. Бiрақ ақиқатына жетiп алайын дедiм. Ауызша портретiн алған соң бұған әбден көзiм жеттi. Долбарым дұрыс боп шықты. – Жадырап күлiп, креслоға шалқая отырды. – Өзi қу неме екен. Түлкi секiлдi жүрген iзiнен жаңылдырады. Өз көзiмен көрсiн деп автоматтан телефон соғып едiм, линия бұзылған ба, жауап ала алмадым. Оқасы жоқ, ендi ол ешқайда кете алмайды.

	Байкиннiң қуанышында шек жоқ едi. Петрушкиннiң арызы қырсық боп тиiп, оны оперативтiк жұмыстан елеусiз шеттете бастаған. Ол бастықтардың алдында осы мiнiнен ақталғысы келдi. Күн-түн демей «жұмбақ әйелдiң iздеуге өз бетiмен қатысты. Қазiр майордан мақтау сөз естiгiсi келiп, қолын ұсынуға ыңғайланып отыр. Тершiген алақанын тiзесiне қайта-қайта сүртедi.

	Бiрақ Кузьменко жарқылдап ашыла сөйлемедi. Столға шынтақтап еңсесiн төмен салған күйi орнынан қозғалмады.

	Құптап, қолпаштамады. Тiптi бұл iс жайында өз пиғылын бiлдiрмедi. Майордың мұнша сабырлылық жасағанына Байкин қатты күйiндi. Iшiнен кiжiнiп отыр: «Қаланы шарлап, табаныңнан тозып келгенде бұлардың көрсететiн сыйы осы. Бәрiн өзi iстеген болып басқарма бастығына құлаш-құлаш ақпар жазады. Сыйлық алып, иығына шен тағады. Ал, мына Байкин сияқты жалаңқайларға дым да тимейдi. Байкиннiң ақысын осы жұрт жеп болды. Онымен қоймай келемеж етедi. Бұл iске ендi ол ешкiмдi ортақ ете алмайды. Кәне, Байкинмен санаспай көрсiншi...ң

	Кузьменко еңсесiн көтергенде Байкин шапшаң ұшып тұрып:

	– Кетуге рұқсат ететiн шығарсыз? – деп сыздап үн қатты.

	Кузьменко состиып тұрған Байкиннiң бас-аяғына көз жүгiртiп, басын шайқады.

	– Тым ебелектеп кеттiңiз. Мұныңыз қалай? Әдетте, асығыстық – адастырады. Ебелектемей отырыңыз!

	– Майордың соңғы сөзi әмiрлi естiлдi.

	– Сонымен кiмдi көрдiм дедiңiз?

	– Анау қатын ше, өзiмiз iздеп жүрген... Езуiнде алтын тiсi бар.

	Кузьменко кейiдi:

	– Жарқыным, сен былжырамай жөндеп түсiндiршi!

	– Мен... Мен сол әйелдiң өзiн таптым. Әлгi Петрушкинаны ертiп әкеткен алтын тiстi қатын бар ғой... Сол.

	– Баяғыдан берi солай демейсiң бе? Жарайды, анығын бiлмей алдын ала дабырламайық. – Кузьменко қағаздарын жинастырды. – Кәне кеттiк!





БЕСIНШI ТАРАУ




	Кейбiр адамдар өмiрдiң ащы азабын, жоқшылықтың не екенiн бiлмейдi. Уақыт атаулы бар ләззатын солардың басына үйiп-төккендей қызық көрiп жатады. Масловтың үрiм-бұтағы сондай жандар едi. Өткен ғасырдың куәсi болған Маслов Воронеж губерниясының қалталы iрi байы.

	Дәулетiмен, амал-айласымен патша сарайындағы үлкен ұлықтарға, жандаралдарға жақсы жағынған. Қартайғанда тыныш өмiр сүрiп, балаларын, немерелерiн оқытты. Инженерлiк мектептi бiтiрген жақын шөбересi Қарғалы шұға кәсiпорнын салуға қатысып, кейiн Верныйда қоныстанып қалды. Бұл аймақта да Масловтың үрiм-бұтағы шұбырып өсiп жатты. Тектi атаны мақтан еткен ұрпақтары, тiптi күйеуге шыққан қыздары да фамилиясын өзгертпей, арғы атасының атын сақтады. Галина Придановна Маслова да семья дәстүрiн берiк ұстады. Әуелi күйеуiн де өз фамилиясына көшiрткен-дi. Мұнысы жақсылыққа бастамады ма, бiрiншi күйеуi көп ұзамай дүние салды. Маслова бар мүлiкке ие болып, Тастақ селосының оңтүстiк жағында тұрып жатты. Масловада ұқыптылық пен әсемдiк барын оқшау, сәндi салынған үлкен үйдiң бар көрiнiсi танытқандай едi. Көк бояумен нақышталып сырланған биiк дарбазаның үстiнде қанатын қағып, жұлқына мойнын созып шақырған әтеш бейнесi алдымен көзге түседi. Кiре берiстегi жылтыр тастан қиюлап төселген тар жолдың екi жағы хош иiстi гүлдер, самсаған жемiс ағаштары. Бақ iшiнен бiр қылау таппайсыз, тап-таза. Мөлдiр бұлақ суы салқын лебiмен бақ iшiне ерекше көрiк берiп, жайнатып тұр. Кең тыныс алып, бой жазар демалыс мекенi тәрiздi бұл үйi.

	Шарбақтан үй жаққа қарап тұрған Кузьменко мен Байкин қақпаны аша берiп, кiлт тоқтады. Өз көздерiне өздерi сенбеген секiлдi. Ағаш көлеңкесiнде, сәкi үстiнде, лейтенант Майлыбаев үй иесi Масловамен рахаттанып шай iшiп отыр. Ақ самаурын столға жаңа қойылған тәрiздi. Буы бұрқырап тұр. Тамақ түр-түрiмен қойылған. Алдарында жылтырауық ыдыстар көп. Өздерi ұзақ көрiспеген жандардай қызық әңгiмеге кiрiскен. Әйелдiң сыңғырлаған күлкiсi жиi естiледi.

	– Осы қатынның дәл өзi! Бәлемнiң сайқалдығын карашы, құрдай жорғалайды. Ырық бермей, лейтенантты жемтiгiндей үйiрiп алған. Мен мұның сиқыр жанын қағып тастайын!

	– Шарбақтың есiгiн аша берген оны майор тоқтатты.

	Екеуi қақпаның сыртына шығып, көшенiң екiншi бетiне қарай аяңдады. Емен ағаштың түбiндегi тақтайдан жасалған орындыққа келiп отырды.

	Уақыт өтiп барады. Күн шақшиып төбеге келдi. Жел жоқ. Ауа ауыр. Тыныс алғанда кеудеңдi жаншиды.

	Байкин тықыршып тағат таппады. Екi көзi қанталап кеткен. Талғаттың өзiнен бұрын Масловаға келгенiне қатты қапаланып тұр. Iшiн өртеп барады. Тiлiн алса, Кузьменконы қайрап салып, өшiн қайтармақ.

	– Жолдас майор, бостан-бос күн көзiне қақталып қайтемiз. Iздеген қылмыскер анау, алдымызда тұр. Қамап, тергеуге алыңыз! Ал Майлыбаевтың беделi кымбат болса, онда бекер әуреленбейiк. Жабулы қазан жабуымен қалсын.

	– Сабыр ет, Қожаш. Талғаттың да бiр бiлгенi бар шығар. Байкин сөзiн елемегенге күйiнiп кеттi:

	– Кейде кiсiнi терең бiлмей, дабырата мақтайтынымыз бар. Мiне, мынау – соның жемiсi. Осындайларға ерекше тапсырма берiлетiнiне қайран қаламын.

	– Лейтенант жолдас, Майлыбаевтың iсiне баға беретiн жер бұл емес!

	– Қойдым онда!

	– Байкин майордың жақтырмағанын байқап, басын төмен салып, қабағы түсiп, теректi айнала бердi. Осы кезде Талғаттың қарасы көрiндi. Ол бұл екеуiнiң күтiп тұрғанын байқады ма, қақпадан шығысымен солай қарай беттедi. Кузьменко Талғаттың Салбыраған жүзiне кейiгендей түрмен:

	– Пәлсапашым, өмiрдi әлi зерттеп жүрмiсiң? Кәне, не бiлгенiң бар? – дедi.

	Майлыбаев тiке жауап қатпады. Қасын керiп, сәл езу тартқандай болды. Күлкi белгiсiнен гөрi ренiш, мысқыл бар тәрiздi. Мұндайда киық қасын тiлiп өткен тыртығы қабыршақтанып, жиырыла қалады. Майор Кузьменко жас серiгiнiң күйiн осы белгiден де аңғаратын. Бiреумен келiспегенде ол ылғи сөйтедi. Қазiр де сонысына басты. Маслованың семьясын жамандыққа iлiндiргiсi келмейтiнiн сезiп келедi. Бiрақ милиция өмiрiнiң айнымас заңы бар. Әрбiр iс долбарға, қиялға емес, нақты фактiге құрылады.

	Петрушкина осы үйге келгеннен кейiн хабар-ошарсыз кеткенi белгiлi. Жазықсыз жанды өлтiруге Маслованың қатысы бар деген күдiк бар. Ал Майлыбаев бұл әйелдi үнсiз әрекет қиқылымен арашалағысы келедi. Ол Кузьменконың «Өмiрдi зерттеп жүрсiң бе?» деп қағытқан сұрағына бiрден жауап қатқан жоқ. Тек басқармаға келгенде ғана:

	– Милиция өмiрiнiң қиындығын ендi аңғарғандаймын, Петр Петрович. Бұрын қызықты оқиғалар туып, оның шытырман жәймен шешiлуiне әуестенушi едiм. Бетiм қайтқан секiлдi. Айталық, күнi-түнi сабылып iздеген, қаһарыңды төккен жерге барасың. Табанда байлап-матап ұстағың келедi. Жұрттың бәрiне шүбәлана қарайсың. Ал бара қалғанда уыздай жарасты, кiшiпейiл, ындыны жуас адамдар кездессе қайтесiң? Кейде осыған қарамастан дөрекiлiк көрсетемiз.

	Кузьменконың жұмсақтық жасап, Талғаттың ырқынан шықпағанына iштей күйiнiп, кектенген лейтенант Байкин шыдамай орнынан атып тұрды:

	– Қылмыскермен астасып, рахатқа батқандар ақылды жандар да, ал нұсқауға сәйкес тәртiп сақтағандар топас адамдар екен ғой! Сенiңше бiз дөрекiмiз, жұртқа сенбеймiз, елдiң бәрiне күдiкпен қараймыз. Ал сен көрегенсiң, ақылдысың! Мен сенi осылай түсiндiм ғой деймiн, лейтенант жолдас. – Байкин майордың қолдауын күтiп, оған жалтақтап қарай бердi. Талғат қызбаланбады, сабырлы жауап қатты.

	– Қожаш, сiз бекер өршiмеңiз. Мен сiздi дөрекi, бас-бұзар деп кiнәлаған жерiм жоқ. Өзiмiздiң атқарып жүрген қызметiмiздiң ауырлығын, жалпы ортақ кемшiлiктi айтып отырмын. Ал өзiңiздi жұрттан ала бөтен қуыс кеуде, топастардың қатарына қоссаңыз, ерiк сiздiкi.

	Байкин сөзден ұтылып, Кузьменконың алдында күлкiлi жағдайда қалғанын сезiп, осы мiнiн мысқылмен жуып-шайғысы келдi.

	– Сенiң бойдақ күйiңдi түсiнем, Талғат. Жол-жөнекей үйiне соғып, жылы-жұмсағын жеп жүрген әйелдi кiнәлау, оған жамандық тiлеу, әрине қиын. Өзi жас, өзi әрлi болса, әрi сұрауы жоқ жесiр қатын болса, қалайша бәлеге қиярсың.

	– Мен Маслованың үйiнде болғаным үшiн ақталмаймын.

	– Талғат өз сөзiн өзi құптағандай басын изедi. – Қылмыс жасағанына көзiңiз жетсе, бұлтартпайтын дәлелiңiз болса, қазiр барып тiнту жүргiзiңiз, қамауға алыңыз, ешкiм сiздiң қолыңызды қақпайды.

	Кузьменко сөзге килiктi:

	– Ондай шараларды қолдану бiзге жат емес, Талғат. Ерте ме, кеш пе одан жауап алуға тиiспiз. Бiрақ қазiр сiздiң пiкiрiңiздi бiлгiм келедi.

	Байкин көтерiлiп қалды. Кузьменкоға қарап:

	– Бiздiң майор дұрыс айтады. Өзiмшiлдiк iске көмектеспейдi, – деп Талғатты кiнәлай түстi. – Сiз қылмыскердi ашық корғап отырсыз. Онымен сот алдында бiр орындыкқа отырып қалып жүрмеңiз.

	Майлыбаев Байкинге сығырая қарап күлдi:

	– Iстiң ақиқаты, шындығы және жеке адамның сол iске көзкарасы өзiмшiлдiк болып табылмайды. Ал кiмнiң қылмыскермен бiр орындықта отыратынын болашақ көрсетер.

	– Сiздей жұмбақ сөзге шеберлiгiм жоқ. Бiрақ жылтыр сөзбен алысқа бармайтыныңызды ұмытпаңыз. Егер маған ерiк берсе табанда Маслованы қамауға алар едiм.

	– Қылмыс жасамаса қайтесiз?

	– Онда ақтап босатамыз.

	– Кiнәсыз адамға күдiк келтiрiп, қамаудың өзi оның адамгершiлiгiне нұқсан келтiрмей ме?

	– Заң кешiрiм бередi.

	– Қожаш, екеумiз ұғыса алатын түрiмiз жоқ, – деп Талғат Кузьменкоға бұрылды.

	– Қожаштың маған жесiр қатынды таңып қойғанына таңым бар. Бәлкiм, сөзiн әсерлеу үшiн жалған мәлiметтi әдейi қосқан болар. Ыза қысқанда кiсi не демейдi. Мен лейтенанттың күйiн түсiнем. Маслованың үйiне Петрушкинаның барғанын дәлме-дәл анықтағаннан кейiн, көзiме кәсiпсiз алаяқ, алыпсатар жан елестедi. Маслова жөнiнде бiрсыпыра деректер жинадым. Бiрақ ол материалдар Маслованы ақтайды. Жаманатқа бермейдi. Сонан соң көзбе-көз тiлдесудi жөн көрдiм. Әйткенмен алаяқ сұм әйел көкейiмнен кетпей қойды. Өздерiңiз көрген қақпаны аттағанда алдымнан жайдарлы, әдептi адамдар мықты. Олар жайында қиянат ойлағаныма өзiм ұялдым. Сөйтсе де жан-жағыма тiнте көз жүгiртiп қарай қоям. Олар менiң қандай мақсатпен келгенiмдi сұрап, бiлгiсi де келмедi. Сiрә, пәтер iздеп жүрген студент деп ұқты бiлем. Әйтеуiр жұрт менi осылай ұғатын болды ғой. Маслованың үйiнде iнiсi өзiмен бiрге тұрады екен.

	Аты – Владимир. Геолог-барлаушы. Биыл институт бiтiредi. Кетуге ыңғайланғанымда жiгiт жолымды кесiп, өзiнiң бүгiн туған күнi екенiн, оның үстiне диплом жұмысын бiтiргенiн айтып, «әңгiмелесейiк, отыр деп қиылып қоймады. Әңгiме үстiнде Петрушкинаның бұл үйге келгенiн олар жасырмады.

	Майлыбаев сөнген темекiсiн күл салғышқа салды да, Қожашқа бұрылды.

	– Иә, айтқандай, ұмытып барады екем. Лейтенант Байкинге соңғы кезде менiң қыр соңымнан қалмай, өкшелеп аңдып жүрдi. Сiрә, сондай тәсiлмен Маслованы iздеп табудың оңай жолына түскен кiсi секiлдi.

	Сондықтан Қожаштың ол әйел жөнiндегi деректерiнiң ұшқалақтығына таңданбаймын. Бәлкiм, «Өзi жас сұлу әйел, күйеусiз тұрған соң шыдамас деп жорамалдаған шығар. Бiр өкiнiштi жерi – оның күйеуi бар. Соңғы күйеуi де геолог: қазiр Қаратау маңында жер қойнауын барлау сапарында жүр.

	Талғаттың әр сөзiн мұқият тыңдап отырған Кузьменко ақырын күрсiндi.

	– Дөрекi, тұрпайы әрекет атаулының бәрiне менiң қарсы екенiмдi бiлесiң, Талғат. Кейде оқиғаның шындығын анықтау үшiн шапшаң әрекет-қимыл жасауға тура келедi. Мұндайда адал ниетiмiз жұртқа құбыжық болып көрiнуi мүмкiн. Қайтесiң, кәсiбiмiз осындай. Ойымыздың бiр жерден шықпағанына өкiнем.

	– Асын iшкен қатынның адал дастарханын қалай аттасын, – деп Байкин қосарласа түсiп едi.

	– Лейтенант Байкин, қоя тұрыңыз! – деп Кузьменко Қожашты тыйып тастады.

	– Бiлсең, Талғат, Петрушкина да осы қоғамның мүшесi, оның да тағдырын ойлауымыз керек. Кейде қара шайдың тiл қуыратынын ескермеймiз.

	– Маслованың кiнәлі екенiне көзiңiз жетсе қамаңыз, тергеуге алыңыз.

	– Әрине, сенiң айтқаныңа сенемiн, Талғат. Әйтсе де Маслованы назардан тыс қалдыра алмаймыз. Петрушкина осы үйге барғаннан соң iз-түссiз кеттi, үйiне оралмады. Оны өлтiруге Маслованың қатысы жоқ деп кiм кепiлдiк бере алады?

	Iс ақиқатына жеткенше әрқайсымыз өз пiкiрiмiзде қала тұрайық. Келiстiк пе осыған?

	Майлыбаев үндемедi.





АЛТЫНШЫ ТАРАУ




	Арада екi күн өттi. Майор Кузьменко Маслова жайындағы қолдағы бар материалдармен танысқаннан кейiн оның өзiмен бетпе-бет сөйлесудi мақұл көрдi. Милицияға шақырғанды әркiм ұната бермейдi. Ондай шақыру келе қалса бiр оқиға болған деп бiлiседi. Адал адамдардың өздерi де әбiгерге түсiп қалады. Ал Маслова абыржи коймады.

	– Сiздi не үшiн шақыртып отырғанымызды бiлесiз бе? – деген сұраққа.

	– Қайдам, – деп күлiп жауап қатты.

	– Мен милиция алдын көрген жан емеспiн. Олардың кәсiп-тiршiлiгi маған жұмбақ. Соны көрсiн, бiлсiн дегенi шығар.

	– Сiз азамат Петрушкинаны танисыз ба? Маслова сәл ойланды.

	– Жоқ, көрген адамым емес, – деп сәл отырды да: – ә-ә, Матрена Онуфриевнаны айтасыз ба? Анау, екi самайы ағарған аласалау келген арық кемпiр ғой. Бiлем оны. Бiздiң үйде болған. Күйеуiне костюм алуға келген.

	– Қашан?

	– Содан берi бiрталай уақыт өттi ғой. Екi айдың жүзi болған шығар. Қарашы, уақыт қалай тез өтедi. Өстiп жүрiп өмiрдiң өткенiн де бiлмей қаламыз.

	– Сiз Петрушкинаны бұрын танитын ба едiңiз?

	– Бұрын көрген адамым емес. Со жолы кездейсоқ кездестiк.

	– Қайда?

	– Дүкен алдында.

	– Не жайында сөйлестiңiздер?

	– Қатындардың қайбiр мардымды әңгiмесi бар дейсiз? Әрнеменiң басын бiр шаттық бiлем. Шiркеудiң попы елден жиған ақшаны жеп қойғанын әңгiме еткенiмiз есiмде бар.

	– Маслова аңқау, сенгiш пiшiнмен Кузьменкоға күле қарады. – Сiздiң қайдағы кемпiрмен әуестенiп кеткенiңiзге таңым бар. Ондайыңызды бiлгенде Матрена Онуфриевнаның ата-бабасынан бермен қарай сұрап алатын едiм. Өзi де «қолым тигенде келем, жолығам деген едi. Ендi көрсем алдыңызға сүйреп әкелейiн.

	– Петрушкинаның оралатынына сенесiз бе?

	– Уәдесiнен таймаса, соғам деген.

	Кузьменко Масловаға iштей сенбедi. Сырын бүгiп отырған сияқты көрiндi. Бiрақ оған кiнә тағарлықтай желеу де жоқ едi. Ол креслоға жайыла түсiп еркiн отырған Масловаға салқын үнмен:

	– Сiз бар шындықты айтып отыр деп сенемiн. Өзiңiздiң Петрушкинамен қалай кездескенiңiздi, араларыңызда қандай әңгiме болғанын, үйiңiзден қай мезгiлде кеткенiн түгелдей жазғайсыз, – дедi де алдына қағаз койды.

	Маслова ұзақойланбады. Бiр бетқағазға Петрушкинаның келiп-кеткенiн қысқаша жазып майорға бердi. Кузьменко шапшаң көз жүгiртiп шықты.

	– Бұған қосарыңыз бар ма?

	– Басқа не айтам?

	– Рахмет, мазалағаным үшiн кешiрiм сұраймын.

	Кетуiңiзге болады.

	Сыртта iнiсi Владимир тұрған. Әпкесiн қылмыстыларды iздеу бөлiмiне шақыртқанына қорқып, бiрге iлесе келген-дi.

	– Неменеге шақыртыпты? – деп әпкесiн көрiп қуанып қалды.

	– Жай әншейiн, – Галина Придановна қолын сермедi.

	– Баяғыда бiздiң үйге бiр кемпiр келiп кетiп едi ғой.

	Соның жайын сұрады.

	Сол күнi түстен кейiн майор Кузьменко Талғатты өзiне шақырды.

	– Мен бүгiн Масловамен әңгiмелестiм. Байқауымша, сырын ашпай әлдененi бүгiп-жасыратын секiлдi. Мынау оның түсiнiктеме хаты. Оқы, – дедi.

	Талғат дыбыстамай оқи бастады.

	Талғат түсiнiк хатты оқып, Кузьменконың алдына қойды. Майор креслоға шынтақтай қисайып:

	– Бұған қалай қарайсың, Талғат? – дедi.

	– Менiңше ол өзiнiң көргенiн жазған.

	– Солай ойлайсың ба?

	– Кузьменко орнынан тұрып терезе алдына барды. Сәл ойланып сөзiн жалғастырды:

	– Бiзге керегi Петрушкина жайындағы мәлiметтер ғой. Ал мына түсiнiктемеде дәнеңе айтылмайды. Петрушкина өзiне төнген қатердi бiлмей, аңдамады деу қиын. Көңiлi жүдеу, күптi адам, өзiңiзге белгiлi, бiреумен сыр шашпай тұра алмайды. Әуесқой Маслова бұған қалайша зер салмады екен?

	– Петрушкинаны өлтiруге Маслованың қатысы бар дегенiңiз бе бұл?

	– Мен олай айтқаным жоқ. Бiрақ оған сенбеймiн. Петрушкинаның қайда, қалай кеткенiн Маслованың бiлмей қалуы мүмкiн емес. Ол өзiнiң түсiнiк хатында осының бәрiн жазуы керек едi. Бiрақ ол шындықты айтқысы келмейдi. Осыдан өзiң қорытынды жасай бер.

	– Жалаң ой жалған дәлелдермен ұштасса, ақиқат түбiне жетпеймiз. Тегi терiс қорытынды жасап жүрмейiк.

	– Бiлем, Талғат, сен Масловаға кiр жуытқың келмейдi. Қиянаттан аулақ, ары таза жан дейсiң. Ылайым, солай болсын. Бiрақ бiздiң кәсiбiмiз кiсiнiң нәзiк сезiмiн әрдайым көтере бермейдi, шұғыл әрекет жасауды талап етедi. Мұндайда жаңсақ кетуiмiз де ықтимал.

	– Мен одағай оспақтан көрi бұлтармас дәлелдi ұнатамын.

	– Саған керегi айғақтық дәлелдер ме? Қам жеме, ондай айғақтық заттар табылады.

	– Сiз соған сенесiз бе?

	– Иә.

	Ұзақ тәжiрибе, iшкi сезiм Кузьменконы бұл жолы да алдамады. Маслованың үйiн тiнткенде Петрушкинаның шәлiсi, сумкасы табылды. Ақ жолағы бар жүннен тоқылған қара шәлiнi Матрена Онуфриевна базарға барғанда басына салыпты.

	Алдын ала жүргiзiлген тергеуде Масловамен бiрге Петрушкин де басқармаға шақырылды. Стол үстiнде жатқан таныс затты көрiп, көзi шарасынан шыққан Петрушкин:

	– Құдай-ау, тiрi ме едiң? Сенi де көрер күн бар екенi – деп шәлiнi кеудесiне басып, еңкiлдеп жылады. Iстiң жайын түсiне алмаған Маслова қатты шошынды. Мүсәпiр күйге түсiп азап шеккен жанның қазiргi халiн көрiп, катты аяушылық бiлдiрдi.

	– Мына бейшараның қатынын бiреу өлтiрген бе? – деп қасындағы Банкинге қарады.

	– Сiз мұны бiлмей қалғаныңыз!

	– Байкин кекеткен түрмен мырс еттi.

	– Мұныңыз ғажап екен. Онда шәлiнi, сумканы қайдан алдыңыз? Бұл заттарды Петрушкина әдейi тастап кетпеген шығар.

	– Маған не айтқыңыз кеп тұр?

	– Сiзге не айтатынын тергеушiнiң өзi бiледi. – Капитан Карповты иегiмен нұсқады.

	– Бiз олардың iшкi iстерiне араласпаймыз. Бiздiң мiндетiмiз – қылмыскердi тауып беру.

	Маслова өзiн Петрушкинаның өлiмiмен байланысты жаманатпен ұстағанын ендi ғана бiлдi. Ол өз iсiне тәнтi боп масайрап тұрған Байкинге түйiле қарады.

	– Кемпiрдi өлтiрген мен емес. Мен оны танымаймын.

	– Маслова басын ұстап отыра кеттi. Тергеушi бұған назар аудармады. Жайбарақат жауап алуға кiрiстi. Маслова сұраққа жауап беруден бас тартты. Араға мезгiл салып жауап алғанмен ол өз жазғанынан танбады.

	– Петрушкинаның өлiмiне менiң қатысым жоқ. Күдiк келтiрудiң өзiн қорлағандық деп бiлемiн.

	– Кiсiнi қорлаудан аулақпыз, – дедi капитан Карпов сабырлы қалыппен.

	– Бiзге iстiң шындығы, ақиқаты керек.

	– Мен түсiнiк хатта бәрiн жазғанмын. Оған алып-қосарым жоқ.

	– Түсiнiктемеңiздi оқыдым. Неге екенi белгiсiз, сiз Петрушкинаның қалдырып кеткен заттары жайында дәнеме айтпағансыз. Мұныңыз қалай?

	– Сумкасын үйде қалдырғанын ұмытып кетiппiн.

	– Сiз Петрушкинаның оралуын күттiңiз. Күндер, айлар өттi. Келмедi.

	Иесi жоқ затты сiңiру оңай ғой. Жоқтаушысы болмаған соң әдейi жазбаған шығарсыз. Маңдайына түскен жiбектей жұмсақ шашын саусақтарымен кейiн қайырып, Маслова ауыр күрсiндi. Аз-кем үнсiз отырды да:

	– Бұл шәлiнiң бәле боп жабысарын бiлсем, осы уақытқа дейiн iргеге iлiп сақтаймын ба? Бiлсеңiз, сонша қастерлейтiн әкеден қалған мұра емес қой. «Неге сақтадыңыз, неге тұр?» деп жазғырасыз. Ұмыт қалғанмен бiреудiң аманаты емес пе? Есiне түссе келер, алар деп ұқтым. Бәле боп жабысарын бiлсем оны сақтап қайтем?

	– Сiз қазақ тiлiн бiлесiз бе?

	– Қазақ iшiнде отырып, неге бiлмейiн? Көршiмiздiң бәрi қазақ.

	– Оныңыз жақсы екен, – дедi де капитан Карпов алдында тұрған қағаздарын шетке ысырып қойды.

	– Өзiң араласып, тiршiлiк кешкен қалың елдiң әдет-ғұрпын, дәстүрiн бiлем деген адам алдымен тiлiн үйренгенi жөн. Мен ендi ғана сабақ алып жүрмiн. Қазақта «от алуға келген қатынның отыз ауыз сөзi бар дейдi. Сөйлемнiң сыртқы түрi одағайлау көрiнгенмен бар халықтағы әйелге тән әуесқойлықты аз сөзбен тұжырымдаған. Петрушкинаның заты әйел ғой. Үйге келгеннен соң өре тұрып кетпеген шығар. Мүмкiн болса оның соңғы бiр айтқан сөздерiн есiңiзге түсiрiңiзшi.

	Маслова ойланды. Аздан соң:

	– Шығарып салған кезде ғой деймiн, иә, солай, – деп басын изедi.

	– Қақпа алдында екеумiз тағы бiрдемеге кiдiрiп қалдық. Ол менiң бетiме тесiрейе қарап: «Сiз қандай бақытты адамсызң дедi. «Құдайға шүкiр, қазiр ел тоқ, молшылық қой. Ендi жылағанымыздың не қисыны бар, киiм көк, тамақ тоқ. Бұл да бақыттың нышаны емес пе?» – дегенiмде, «Ех, Галина, әлi дүмбiлез екенсiң ғой» деп кемпiр күрсiндi.

	«Мен әмiр бойы сондай ләззатты, тыныш өмiрдi аңсаған едiм. Әуелден құдай жақсылығын жазбады бiлем. Қалай тырыссам да тiлегiме жете алмадым... Қой, асығып тұр екенсiң. Жолыңды бөгемейiн, – деп апыл-құпыл қоштасты. Шынында ательеге баруға асыққаным рас едi. Онымен сөйлесiп тұруға уақыт тығыз болатын. Үйге келсем әлгi шәлiсi мен сумкасы жатыр екен. Соның артынан жүгiрiп жүрем бе, керек болса келiп алар, деп сарайға апарып қоя салдым.

	– Сумканың iшiнде не бар едi?

	– Сенсеңiз, ақтарып қарамадым. Бiреудiң затын тiнтiп қайтем?

	– Петрушкинаның әлгi мұңлы сөзiне нендей жауап қаттыңыз?

	– Қазiр дәл есiмде жоқ. Танымайтын адамға несiне жалпылдайын.

	– Мынандай соңғы сұраққа жауап берiңiз: ательенiң қасында Матрена екеуiңiз әңгiмелесiп тұрғанда, оның қасында күйеуiнiң барын байқамадыңыз ба?

	– Ол жалғыз болатын.

	– Сiз Петрушкиндi көрмедiңiз бе?

	– Ол қандай кiсi? Әлгi жылауық шолақ па? Жоқ, оны осы жерде көрдiм.

	– Бұл ғажап екен! Ол сiздi жақсы байқаған. Әуелi кемпiрмен екеуiңiздiң сөздерiңiздi естiген. Сiздi iздеп табуға Петрушкиннiң септiгi тидi. Әйтпесе құжынаған мұнша халықтың iшiнен сiздi iздеп таба алмас едiк.

	– Менi iздеудiң қажетi жоқ. Ұры емеспiн, қашқын емеспiн. Өз үйiмде тыныш тұрып жатқан адаммын.

	– Сөйтiп, сiз Петрушкиндi көрген жоқпын дедiңiз.

	– Иә.

	– Бүгiнгi әңгiмемiздi осымен тамамдайық. Сiз сәл отыра тұрыңыз. – Капитан Карпов жауап жазылған қағаздардың төменгi бұрыштарына қол қойдырды да, папкасын құшақтап шығып кеттi.

	Сол күнi Маслова дереу босатылды. Қамауға алынбады. Айғақтық заттар бола тұрса да, оның қамауға алынбау себебiн Кузьменко мен Карповтан басқа ешкiм бiлмедi. Маслованың тұтқындалмағанын естiгенде Байкин күйiнiп кеттi. Майлыбаевты ақтау үшiн қылмыскердi әдейi босатып отыр, жақтаушысы барлар осылай масайрайды. Әдiлет жоқ бұл күнде, – деп жатып тулады. Сол күнi басқарма бастығына түнi бойы отырып ұзақ арыз жазды. Әйелi тiл маманы ғой. Әрiп қатесiн соған түзеттiрiп, қайта көшiрдi. Арызды бiтiргенде көңлi тоғайып, жанын қинаған үлкен iстi тындырғандай болды. Бойы сергiп, ұйқысы ашылып кеттi. Арызды басқарма бастығына берудiң түрлi тәсiлдерiн ойластырып, таңды көзiмен атырды. Осы арызды басқарма бастығына берсе бақыты ашылып, қызметi жоғарылайтындай көрiндi. Бойын қуаныш кернеп, жүрегi лүпiлдей бастады...

	Майор Кузьменко тергеу iсiн алдырып, Маслованың жауабын зейiн салып оқып шықты. Оны түсiнiк хатпен салыстырды. Алғаш тергеу iсi хабарсыз кеткен адамды iзiне түсуге көмектесер деп дәмеленген-дi. Бiрақ iс жұмбақ боп қала бердi. Маслованың жауабында Петрушкиндi бұрын-соңды көрмеген боп шыққан. Ал Петрушкин оның сөзiн жоққа шығарып, безек қағады. «Менде әйел қызығарлық қай түр бар дейсiң? Байқамағаны рас болар. Әйткенмен Матрена екеумiздiң арамыздағы әңгiменi естуi керек едi. Мойнына алмаса қайтем. Одан жоқтың орны толмас. Бәрiне бiр құдайдың өзi куә – деп өкiнiш бiлдiрдi. Сырт қарағанда Петрушкиннiң Масловамен көрiскенiнде тұрған дәнеңе жоқ сияқты. Бiрақ iс үшiн мұның үлкен маңызы бар едi. Маслованың айтқанына сенсе, кылмыс жасаушы Петрушкин болып шығады. Екi әйел сөйлескен кезде ол әдейi жасырынып тұрған да, олар Маслованың үйiне бет алғанда iзiне түсiп аңдып отырған.

	Матрена Онуфриевна ол үйден шыққан кезде сәттi кездi тауып қапылыста қастандық жасаған... Ал Петрушкиннiң айтқаны дұрыс деп тапса, онда кемпiрдiң өлiмiне тiкелей кiнәлы Маслова болғаны. Петрушкиннiң үйiне кеткенiн бiлгеннен кейiн тонау мақсатымен кемпiрге қастандық жасалуы мүмкiн. Бiрақ Маслованы ақтайтындай мынадай жай бар едi: Петрушкиннен алынған жауаптың бәрiнде олардың базарға үш жүз сом ақшамен түскенi айтылады. Ал Маслованың үйiнде қалған кемпiрдiң сумкасынан бес мың сом ақша табылған. Оны Петрушкин бiлмейдi, әуелi көрмеген. Бұған қарағанда ерлi-зайыптылардың арасында бiр-бiрiне сенбеушiлiк, сыр бүгушiлiк бары байқалады, және кемпiрдiң мұндай көп соманы не үшiн алып шыққаны белгiсiз. Маслова ақшаға қызығып, қастық жасаса бұл ақшаны иемденiп кетер едi...

	Тағы мынадай жай Кузьменконың көңiлiн бөле бердi. Матрена Онуфриевна Маслованың үйiнен кешкi сағат 7-де шықсын-ақ. Жаяу сылбыр жүрген күннiң өзiнде комбинат поселкесiне сағат сегiзде жетуге тиiс. Кузьменко мен Майлыбаев бұл аралықты өздерi бiрнеше рет жаяу жүрiп байқады. Сағат сегiзде күн ұясына кiрмейдi. Бұл мезгiлде бiреу көшеде кемпiрге қиянат жасаса арашашылар табылар едi. Оның үстiне ақшасы жоқ құр қол әйелге екшелеп аңдыған ұрының өзi де тиiсе қоймайды. Олай болса Матрена Онуфриевна жат адамның қастандығына ұшырамаған...

	Әдетте, қылмысты анықтағанда айқын, даусыз фактiге сүйену керек екенiн бiле тұра, Кузьменко бiр сәт өзiнiң қиял-сезiмiне ерiк бердi. Егер Петрушкинаға бөтен бiреу қастандық жасамаса, онда ол жолшыбай өзiнiң жақын таныс кiсiсiне кездескен болады. Және қапылыста сол адамның қолынан қаза тапқаны. Жақын адамдарынан кемпiрдi кiм өлтiруi мүмкiн?

	Ерлi-зайыпты Петрушкиндер, бұқпа оңаша тiршiлiк кешкен. Жұртпен әмпей-жәмпейi жоқ. Сырт таныстары сирек. Глафира Данишевскаяның айтқанынан артық мәлiмет жинай алмады. Глафира да бұрынғы сөзiн қайталай бердi.

	– Мен ол кезде қатты мас едiм. Төбел таздың қасымда жабысып сыбырлап отырғанын бiлем. Оның не айтқаны есiмде жоқ.

	– Сол кештен кейiн Данишевская оны көрмеген. Матрена Онуфриевнаға ендiгi жақын адамы – күйеуi Петрушкин. Ол байқұс қайғырып, зарлап жүр. Халi кiсi аярлық.

	– Матрена Онуфриевнаны өлтiрген кiм?

	– Кузьменко өзiне осы сұрақты сан рет қайталап қойды.

	Кiм болса да кiсi өлтiрушi адам алыста емес. Кiм ол?

	Полковник Дайыров Петрушкинаның iсiмен алғаш танысқан кезде «Өлiктi тiрiге санап бекер әуреленесiңдер. Қылмыскердiң iзiн суытпай тапқан жөн, деп кеңес бергенде Кузьменко «Өлгенi қалай? Үйiнен кеткен кiсiнi өлдi деу дұрыс па?» деп қатты шұбаланған едi. Ендi полковниктiң сол кездегi айтқаны дәл келiп тұр. Өз тiршiлiгiнен артықты көксемеген момын кемпiр қатал жауыздықпен жазаланатындай не жазды екен? Байқұстың кiнәсi не?

	Майордың ойын есiктен сөйлей кiрген Майлыбаев бөлдi.

	– Маслованың iсiн қалай шештiңiздер, Петр Петрович?

	– Оны айыптауға дәлел таппадық, босатуға тура келдi. Әйткенмен күдiк көмейден кетпейдi. Мына iстi анықтағанша қаладан кетпеуiне тiлхат алдық. – Кузьменко орнынан тұрып Майлыбаевтың қарсы алдындағы орындыққа келiп отырды.

	– Қылмыскер өзiне керектi затын алғаннан кейiн өлiкпен әуреленбейдi, шапшаң жасырынуға, қолға түспеуге тырысады. Бiр сөзбен айтқанда өлiктi көмбейдi.

	– Иә, бүл «Мокровиктерге тән қасиет. Тек қылмыскер өзiне жақын кiсiнi өлтiрген шақта жауаптан тайсақтау үшiн өлiктi жасырады.

	– Мен де солай ойлаймын. Матрена Онуфриевнаның қалтасында көк тиын жоқ. Ақша сумкада қалған. Оны өлтiрген адам тонау мақсатын көздемеген.

	– Залалсыз кемпiрдi өлтiргенiне таңым бар.

	– Кемпiрдiң өлгенiне көзiм жеткеннен кейiн осындай сауал менiң де көкейiмнен кетпей қойды. Неге өлтiрдi оны? – Кузьменко папиросын алып тұтатты да, кабинеттiң iшiнде әрi-берi жүрдi.

	– Затында адал адам ақталмайды, қуыстанып көз жасын төкпейдi. Мен жасқаншақтың жасық жасынан жиренемiн.

	Талғат ту сыртында тұрған майорға бұрылды.

	– Кiм туралы айтып тұрсыз, Петр Петрович? Кузьменко «ойды бөлме дегендей Талғаттың иығынан басып:

	– Шамадинов жайындағы оқиға есiңде ме, Талғат? Ұмытпасам, соңғы жолы сендер «Алатау ресторанында отырдыңдар. Оларды қорадан шығатын қақпа алдында ұстадық.

	– Қай Шамадинов? Әлгi он мың сом ұтқан Красникованы өлтiрген бандит пе?

	– Иә, тап соның өзi.

	Майлыбаев бар денесiмен бұрылып таңдана қарады. Қанжарынан қан тамған, айлакер, аяр сұмды қалай ұмытсын ол. Шамадинов өз тобымен ресторанда отырып ешкiмнен сескенбей, «болашақ олжасын қамдап жатқанда олардың iшiнде Талғат та бар едi. Бiрге iштi, бiрге жедi. Оған ұзақ уақыт қолға түспей тобымен құтылып кетiп жүрген бандиттердi анықтау тапсырылған-ды. Бiрақ Шамадинов өр кеуде, доғал емес-тiн. Өзiнде зор бiлiм бар. Институтта механика факультетiн бiтiрген. Мұндай азғындық жолға түсуiн сипаттау қиын. Институтты бiтiру кешiнде өзiмен бiр оқып шыққан қызды зорлайды. Осыдан соң жауаптан қашып iзiн жасырып жоғалып кеткен. Айлашыл неме, алар жемiн алыстан көздеп, жымын бiлдiрмейдi. Тобы шымыр, жiгiн ашпайды. Бәрi қанды қол қасаптар. Талғатты жұмырында ұстап, дымын өшiрiп қою үшiн оның да қолын қанға бояп, жыра кетпейтiндей тұсап қоймақ едi. Нұсқау тығыз. «Мынау сенiң соңғы рюмкаң. Басқа iшпейсiң. Бермеймiн. Қанжар ұстаған қол қалтырамау керек. Пышақ салғанда дыбысы шықпасын. Өзiм тексерем. Неменеге татитыныңды көргiм кеп тұр. Тайқысаң, жақсылық күтпе. Табанда өз қолыммен лақша бауыздаймын. Бақыртпаймын деп араққа желiккен бұзақылар «Ювелир магазинiн сол сәтте тонамаққа бекiндi де, күзетшiнi бауыздауды Талғатқа табыстады. Бүкiл топ қоршап дызықтап қарап тұрмақ.

	Бұл Талғаттың ойына келмеген жәй едi. «Магазиндi құр қолмен ашу қиын, сигналы бар, арандап қайтемiз – деп сылтауратып едi, «Сен өйтiп былжырама, магазин сенiң қамың емес деп тыйып тастады. Сол күнi Кузьменко бастаған оперативтiк топ бандиттердi ұстамағанда, бұл кездесудiң немен тынатынын бiр құдайдың өзi бiлсiн.

	– Есiңде жоқ па? – Кузьменко тағы сұрады. Талғат қабағын түйiп төмен қарап отырды да:

	– Оны несiне сұрадыңыз, Петр Петрович? – дедi.

	Кузьменко қарсы сұрақ қойды:

	– Олар ұрлаған затты кiмдер арқылы сатамыз деп едi?

	– Жаңылмасам, Темникова болу керек.

	– Оны соттады ғой. Одан басқа тағы кiмдi айтып едi?

	– Қазiр, – Талғат сәл ойланды.

	– Ә-ә, ендi есiме түстi. Шаштараз Соломон деп отырды, Иә, тап солай. Бұлардың Петрушкинаның iсiне қандай қатысы бар?

	– Қатысы бар ма, жоқ па, әзiрге белгiсiз. Оны айта алмаймын. Бiрақ сол Соломон шаштараздың немен кәсiп ететiнiн анықтаған жөн. Бұл iстi өзiңе тапсырсам деп отырмын. Қалай қарайсың?

	– Талғаттың жауабын күтпестен:

	– Байқа, шаштаразға бару үшiн сақалды емiн-еркiн өсiрген жөн. Түсiндiң бе?





ЖЕТIНШI ТАРАУ




	Таң нұры жаңадан бiлiнген мезгiл. Қала ұйқыдан оянбаған. Аспан ашық, шымқай көк емес, бұлыңғыр. Шығыс жиектен төңкерiлiп, аспандап қызғылт сәуле көтерiлiп келедi... Қошқыл қызылы барған сайын молая түседi. Кабинетте ұзақ отырып, жұмыстан қажыған Кузьменко таза ауаны тiлеп, төсектi әдейi верандаға салдырған едi. Машинаның гүрiлдеген даусынан ба, әлде көшеден естiлген айқай-шудан ба, шырт ұйқыдан оянып кеттi. Әдетiнше жеңiл қимылмен жаттығу жасап жүргенде, әйелi Евдокия Кирилловна терезеден басын сұғып айқайлады:

	– Петя, мұнда келшi тезiрек! – Өзi iш көйлекшең, көкiрегi ашық, даусында еркелiк наз бар.

	– Не боп қалды, Дуся?

	– Кузьменко мойнын созып дауыстады:

	– Шай iшуге әлi уақыт бар. Асықтырмасаң қайтедi?

	– Ой, Петя, түсiнбейтiн қандай жан едiң? Сенi телефонға шақырып жатыр.

	Кузьменко биiк басқышты бiр-екi аттап, үйге құлаш сермей жүгiре кiрдi.

	– Бұл кiм? – деп трубканы алды.

	– Алло, сiздi тыңдап тұрмын. Қашан? Бүгiн бе? Қазiр келем! – деп алдыңғы сөзге жауап қатпастан трубканы қойды да, шапшаң киiне бастады.

	Есiк алдында машина күтiп тұр екен. Iшiнде капитан Карпов отыр. Ол жолшыбай Кузьменкоға болған оқиғаны қысқаша баяндап шықты.

	– Үш пен төрттiң арасында алдырса керек. Өйткенi бiр ұйықтап тұрып оянғанымда бар едi дегендi айтады. Әйтеуiр бiз үшiн ыңғайсыз жай. Қасарысқандай дәл соған кезiккенiн қарашы!

	Кузьменко тергеушiнiң сөзiн шала ұқты:

	– Өзi қайдан келген неме? Кiм өзi?

	– Орталықтан келген бiреу көрiнедi. Кузьменко басқармаға келiсiмен тергеушi берген iстi ақтарып қарай бастады. Iшiнде жәбiр көрушiнiң арызы да бар.

	Кузьменконы ыза кернедi. Сұп-сұр боп, арыз тiркелген жұқа папканы сiлкiп, лақтырып тастады да:

	– Бұл не сұмдық?!

	Айла-әрекет пе, әлде шындық па? Айыптыны жер астына кiрсе де табамыз, жұрт алдында әшкерелеймiз. Кiмнiң кiнәлi екенiн көрейiк! – деп, Карповқа сұрақты пiшiнмен қарады.

	– Қонақ үй маңын кiмдер күзеткен едi?

	– Кезекшi милиционерлер түнгi сағат он екiге дейiн тұрған. Лейтенант Байкин таң алдында жай аралап шығыпты.

	– Байкин онда неғып жүр? Қонақ үй оның участогы емес қой!

	– Бiлмеймiн, жолдас майор. Сiрә, қонақтан қайтып келе жатып, жолшыбай соқса керек. Iстiң анық жайын бiлетiн сол.

	– Қазiр қайда ол?

	– Бөлiмшеде болар.

	Аз уақыттан соң бет-аузы домбыққан Байкин кiрдi. Осында келместен бұрын тәттi ұйқыдан оянған секiлдi. Көзi жасаурап, есiней бередi. Керiлiп, маңғаз тұр. Егер майор дәл қазiр маңызды iс тапсыра қойса, оған кiрiспестен бұрын алдымен ойланып алатынын, тiптi келiсiм беруiнiң өзi екi талай екенiн сездiредi. Өйткенi Байкин ендi Кузьменкодан қорқа алмайды. Маслованы құжынаған қала iшiнен тауып, айғақтық затпен ұстаса да, Майлыбаевтың тiлiне ерiп, қылмыскер әйелдi босатып жiбердi. Әрине, Байкин бұған өкiнбейдi. Майор кәрiн төгiп, Байкиннiң айтқанын iстемей, жырақ кетсе үндемей ғана жазған арызын үлкен бастықтың өзiне ұстата қояды. Сонан соң ақталып көрсiн. Байкин әзiрге майорды уысынан шығармақ емес... Осы күнге дейiн қарсы келмей, Кузьменкоға жалпақтап жүрсе, үлкен бастықтың көзiне iлiгiп қалуға септiк жасай ма деп ойлаған. Қазiр де сол мақсатпен келiп тұр.

	Байкиннiң қазiргi немкеттi тұрысы оның бұл ойын айтпай-ақ танытқандай едi. Кабинет iшiн аз ғана тыныштық басты. Байкин заматта құбылып, өзiмшiл мiнезiнен айрылып, тықыршып, қипақтай бастады.

	– Менi шақыртып па едiңiз, жолдас майор?

	– Чемоданды кiм ұрлады?

	– Оны қайдан бiлейiн? Таң сәрiде бiреу қонақ үйдi басына көтерiп байбалам салып жүрген. Затым ұрланды дедi ме, әлде бiреу алып кеттi дедi ме, сөзiн жөндi ұға алмадым.

	– Ал сiз қайда болдыңыз?

	– Түсiнбеймiн, жолдас майор. Әйтеуiр маған дегенде кабағыңыз бiр ашылмай-ақ қойды. Әдiлетке көшсеңiз қайтедi? Бiрiншiден, бұл менiң участогым емес. Екiншiден, жұмыстан кейiн менiң де ел секiлдi еркiн жүрiп демалуға правом бар шығар. Қаңғырған бiреудiң мүлкiне бола совет офицерiн жазғырғаныңыз, тiптi қисынсыз.

	– Милиционер уақыт талғамайды, күн бе, түн бе, әрдайым поста болуға тиiс. Жұрт бiздi қорғаным деп бiледi. Жұрттың тыныштығы – бiздiң тыныштығымыз. Ал сiз оқиғаның iшiнде жүрiп, шара қолданбағансыз.

	Лейтенант Байкин iстiң насырға шабатынын байқап, ақтала бастады:

	– Айтқандарыңыздың бәрi дұрыс, жолдас майор. Бiз әрдайым өз орнымызда болуға тиiспiз. Бiрақ, үй iшiнде не боп жатқанын қайдан бiлейiн?

	– Егер жоғалғаны рас болса, шындап жауап бересiз.

	Түсiнiктi ме?

	– Кузьменко күйiнiп кеттi.

	– Осы күнге дейiн өз мiндетiңiздi ұқпайтыныңызға таңым бар.

	– Менi бекер жазғырасыз.

	– Бұл – қылмыс...

	Байкин төмен қарап, кепкасының күнқағарын сипалап, қабағы түсiп, қиналғандық түр байқатты. Қипақтап, ойындағысын айта алмай, сәл тұрды да, мүләйiмсiген түрмен шығып кеттi.

	Майор Кузьменко iс жайымен танысқаннан кейiн оқиға болған жерге келдi.

	Кузьменко сағат онда Дайыровқа кiрiп, қонақ үйдегi оқиғаны түгел баяндады. Дайыров екi қолын алдына бос салып, қошқардың мүйiзiндей иiрiлген әйдiк емен столға кеудесiн тiреп, Кузьменконы үнсiз тыңдады. Сөзiн бөлмедi. Әлден соң шалқиып, жотасын орындыққа тiреп, еңсесiн көтердi.

	– Сонымен бөгде адамның iз таңбасы жоқ де. Чемоданды иесiнен басқа ешкiмнiң ұрлауы мүмкiн емес дейсiз.

	Кузьменко құптап бас изедi:

	– Дәл солай, полковник жолдас!

	Дайыров қасын керiп, сұрақты пiшiнмен қарады.

	– Сөйтiп, чемодан ұрланбаған.

	– Бiз ұрлық iзiн байқай алмадық.

	– Жалған арызбен әлек жасауының мәнiсi қалай?

	Майор Кузьменко күмiлжiп қалды. Өз долбарын нақты пiкiр ретiнде кесiп айтуды ыңғайсыз көрдi.

	– Жемiс-жидек пiсiп жатқан мезгiлi. Ал бiздiң қала өзiнiң апорт алмасымен әлемге әйгiлi. Саяхатшымыз осыны көрiп, сылтау тауып аялдағысы келген шығар.

	Дайыров иегiн сипалап отырды да:

	– Бiздiң мiндетiмiз қайткенмен де қылмыскердi табу, әшкерелеу. Күмән тудырғанмен қонақтың чемоданы ұрланды делiк. Оның өзi сондай дақпыртты қаласа, бiз де тайсақтамайық. Әдiлет кiмнiң жағында екенiн көрейiк. Менiңше, бұл ден қоярлық үлкен iс. Әрине, барлық әдептiлiктi, сыпайылықты сақтайық. Келiстiк пе?

	– Дәл солай, полковник жолдас!

	– Қонақтың арызын, әрине, аяқсыз қалдыра алмаймыз. Бұл iспен бiр адамның арнайы шұғылданғаны жөн. Лейтенант Майлыбаев Красникованың iсiн ашуда аса ұстамдылық, тапқырлық көрсетiп едi. Өзi қағылез жiгiт. Бұл iстi соған тапсырсақ қайтедi?

	– Лейтенант Майлыбаев қазiр аса маңызды iспен жүр.

	Оны «шаштаразбен iстес болуға бөлдiк.

	– Кузьменко полковниктiң бұрын берген тапсырмасын есiне салды.

	Дайыров күтпеген қорытынды жасады:

	– Петр Петрович, сiз қалай ойлайсыз? Менiңше, бұл тапсырма Майлыбаевқа кедергi жасамайды.

	– Мен түсiнбедiм, Мұқан Дайырович?

	– Кузьменко қатты таңданды. «Шаштараз қаланың кәрi тұрғыны, Петрушкин болса кәсiбi бөлек ит үйретушi. Олардың алыстан келген қонақка қандай қатысы бар?

	– Бұлардың арасында байланыс бар ма, жоқ па, оны бiлмеймiн. Бiрақ мынадай жай ойландырады: бұдан бiраз күн бұрын Петрушкин жұмбақ хат алады. Одан соң оның әйелi кенеттен жоғалып кетедi. Соның арасында Петрушкиннiң «шаштаразбен ымы-жымы бiр бола қалады. Байқасаңыз, жiгi жоқ тұтас бiр оқиға секiлдi.

	Iс өте күрделi. Қылмыскердi iздеу жолын қайта жоспарлаңыз. Өз тәжiрибеңiз көрсеткендей, ұсақ деген iстiң өзi де елусiз қалмасын. Келiстiк пе?

	Майор Кузьменкоға жұмбақ боп келген iстiң өзегi ендi ғана айқындалған секiлдi. Бұрын қанша ойланса да әр тұста өрбiген iстiң байыбына жете алмаған едi. Ол «өз тәжiрибеңiз көрсеткендей деген полковниктiң сөзiн құлақ ұшына дейiн қызара тыңдады. Оған үлкен сенiм артып отыр. Кузьменко орнынан шапшаң тұрып:

	– Тапсырма орындалады, полковник жолдас! – дедi.

	Кузьменко есiкке тақала берiп, тықылдатқан дыбысқа ерiксiз бұрылды.

	– Масловадан жауап алған тергеу iсiмен таныстым. Оны қамаудан босатқандарыңыз дұрыс. Бiрақ күдiк алған адамнан жауап алу үшiн алдымен оның кiнәлi екенiн бiлген жөн. Кiнәраттау үшiн оспақпен сұрау қоюға жарамайды. Адал кiсiнiң жүрегiне дақ салмайық. Осы жағына мұқият болыңыз.

	– Құп болады, полковник жолдас!

	Дайыров кете беруге болады дегендей басын изедi.





СЕГIЗIНШI ТАРАУ




	Қаланың демалыс және мәдениет паркi. Прожектор сәулесi қызылды-жасылды оймышталған гүл алаңын құлпыртып тұр. Ағылған жұрт аллея бойымен сапырылысып өтедi. Анастасия Алтынбаева да осы көптiң iшiнде жеңгесiмен серуендеп жүр. Өткен аптада институт студенттерi концерт қойған едi. Концерт үстiнде Кожаш деген тықыр қара жiгiтпен танысып, осы жексенбiде жолығуға уәделескен. Қалың көптiң iшiнде адасып, әуреленбес үшiн фонтан түбiн белгi еттi. Фонтанды екi-үш мәртебе айналып өттi. Бiрақ Қожашқа ұқсас жiгiттi Анастасия байқай алмады.

	– Бұл қалай? Шынымен келмей ме? Мен осы бiр күндi соншама асығып, ынтығып күтiп едiм. Мынау менi жынды қылар! – деп, жеңгесiн түртпектеп дегбiрi кеттi.

	Анастасияның жеңгесi Ольга Степановна жасы қырықтан асқан, айна-тарақтан қалып бара жатқан кiсi. Еркекке көп зауқы жоқ. Әйтсе де қайын сiңлiсiнiң жаңа адаммен танысқанын ұнатып тұрады. Жаңа таныс – iшiм-жемге мол, барын аямайды. Ольга Степановна екi жасты жарастырып, солардан iшкен-жегендi пайда көредi. Қожаштың уәделi сағатта көрiнбегенiне о да әбiгерленiп жүр.

	– Ойпырым-ай, мұнысы несi? Сөз байласқан жерлерiң осы тұс па? Ұмытқан жоқсың ба? – деп Қожашты танымаса да, өткен-кеткен кiсiлерге көз тiгiп, қара жiгiт көрсе:

	– Анау дудар бас қара емес пе? –деп қолын шошайтып, бiр көрсетiп қалады.

	– Қайсы? Кiмдi айтып тұрсың? – деп, жеңгесi қол сiлтеген жаққа телмiре көз сүзедi де:

	– Қайдағыны айтады екенсiң! – деп күйiп кетедi.

	– Ондай боқ қарын үйде де отыр ғой. Оны қайтем?

	– Әнеу бiр жiгiттi қарашы, сол емес пе? – деп, Ольга Степановна қайын сiңлiсiнiң көңiлiнен шыққысы келiп, жастау балаң жiгiттi нұсқады.

	– Киiм формасы өзгешелеу екен өзiнiң! Анастасия ернiн шығарып, қолын сiлтедi.

	– Қалтасындағы ақшасы стакан араққа жетпейтiн ашқарақ студенттi қойшы. Ең құрыса өнерi жоқ, құр сөзбен iшiңдi кептiредi.

	Анастасияның өткiр көк көзi көптi барлап, өткен-кеткендi қалт жiбермей жiтi қарап тұр. Бiр кезде Ольга Степановнаны шынтағымен түртiп қалды.

	– Келе жатыр! – деп, жүрегi лүпiлдеп, қуанып кеттi. Қақпадан өте берiп, кiдiрiп жан-жағына қарап тұрған Байкинге:

	– Қожашка, мен мұндамын! – деп жүгiрiп барып қарынан құшақтай алды. Жалтақтап жатырқаған жоқ, жабысып, қолтығына қытықсыз кiрiп кеттi. Байкин оның татымсыз қылығын сөкет көрмей, мұны әйелдiң ынтыққаны, жақсы көргенi деп бiлдi.

	Анастасия өзiнiң жеңгесiмен таныстырды:

	– Мынау менiң туған жеңгем, Ольга Степановна, танысып қой. Үшеудiң бiрi артық дей ме? Бiрақ бұл кiсi ондайға жатпайды. Қымсынба, судағы балықтай мылқау.

	Байкин иiлiп амандасты да:

	– Бұл не тұрыс? Бiр жерге барып жүрек жалғалық. Мен таңертеңнен берi нәр татқаным жоқ, – деп, «Аралға баруға ұсыныс жасады. Екi әйел кешiгiп келген жiгiттi сөкпедi, қиқарланып қарсылық көрсеткен де жоқ. Ежелгi таныстай қолтықтасып, топтасып, ресторанға бет алды.

	«Арал рестораны бүгiн өзгеше думанды едi. Босағада телмiрiп кезек күтiп тұрғандар көп. Байкин даяшылармен жанасып, сыбырласып жүрiп, оңашалау бұрышқа стол, орындық қойғызды. Осы жолы да қалтасындағы қызыл куәлiктiң жәрдемi тидi. Қайта-қайта жылтыңдатып көрсетiп жүр. Даяшы бұларды көп күттiрмедi. Поднос толы шөлмектердi столдың үстiне самсатып қойды. Арасында армянның жұлдызды коньягы да бар. Тоңазытылған ет, жасыл қияр, лимон, қуырылған тауық табақ-табағымен әкелiнiп жатыр.

	– Қожаш, сен бүгiн қарнымызды жарайын деген екенсiң. Мынаның бәрiн қалай тауысамыз? – деп Анастасия ризалығын еркелiкпен бiлдiрдi.

	Ольга Степановна Анастасияны ала көзiмен атып жiбере жаздады. «Ала берсiн, сенiң пұлың шығып бара жатыр ма?» дегендей оны шынтағымен түртiп қойды. Байкин бұларға зер салған жоқ. Шанышқымен еттi қабаттай алып, асап:

	– Осы да сөз бе, ыстық тамақ әкелгенше жүрек жалғай тұрайық! – дедi де, рюмкаларға толтыра құйып: –Келiңдер, денсаулық, амандық үшiн алып қояйық. Осының бәрi тiрiлiктiң арқасы! – дедi де, рюмканы аузына апарып, қылқ еткiзiп бiр-ақ жұтты. Екi әйелге ырық бермей, рюмканы түбiне дейiн iшкiздi. Анастасияның аузына еттi өз қолымен салып, тамағынан, құлақ түбiнен иiскеп, жегенi үшiн ризалық бiлдiрдi. Анастасия иығымен қағып, еркелеп, күлiп, жадырай түседi. Бiраз iшiп-жеп, тоғайып алған соң столдан еңсесiн көтере, сырыла отырып, салқын сыраны iшуге кiрiстi. Байкин ендi байқады: Анастасияның шолақ көйлегi түрiлiп, мықындап кеткен екен. Әппақ, әдемi жұмыр сандары жарқырап, кiсiнiң делебесiн қоздырады. Байкин ақырын қол жүгiртiп, сипалады. Анастасия түршiккен де жоқ, көз қиығын тастап, күлiп қойды. Жiгiттiң ықыласын бұзбай, бүйiрiн тақап, тығылып, ыңғайлана түседi. Өзi де шыдай алатын емес. Әлден соң жiгiтке бiржолата бұрылып, иығына қолын салып, құшақтап отырды.

	– Мен сiздi жақсы көрем! – деп Байкиннiң құлағын тiстелеп сыбырлады. Жiгiт те мәз. Белiнен қатты құшып, қысып, қымсынбай ұзақ сүйедi. Ауыртып, тiстелеп сүйедi. Анастасияның шыдамы таусылды. Дауысы дiрiлдеп:

	– Жүршi, кетейiк! – дедi.

	Даяшы әкелген ыстық асты шала жеп, үшеуi рестораннан жедел шығып, аялдамай Анастасияның үйiне қарай тартты. Анастасия серiктерiн асықтырып, өзi бастап келедi. Жолда қайта-қайта жабысып, құшақтап сүйiп, бөгей берген Байкинге:

	– Шыдашы! – деп, сүйiр саусақтарымен қолын қысып-қысып қойды.

	Бұлар топтасып дабырласып үйге кiргенде Ахметжан Алтынбаевичтiң ыңырсыған дауысы шықты:

	– Настя, келдiңдер ме? Құдай үшiн бiр жұтым су берiңдершi! Таңдайым кеуiп кеттi.

	– Үнi өктем емес, жалынышты. Кезерген ернiн жалап, есiк жаққа жаутаңдап қарайды. Ахметжан үлкен ғалым ғой. Физика саласында ашқан жаңалығы көп. Институттың соңғы курсында Анастасия қосымша сабақ, түсiнiк алған боп Ахметжанға келгiштеп, жұғысып, ыңғай көрсеткен соң, Ақаң көп ойланбай, қатын, бала-шағасын тастап Анастасияға үйленген. Алғаш өмiр қызықтау өткенiмен, кейiн Анастасия салқындық жасайтын болды. «Жолдас қыздың үйiне барам, «Жеңгемнiң үйiне барамың сылтауратып кеш келетiндi шығарды. Кейде түнеп калады. Қыстан берi аурулы-сырқаулы болып жүрген Ахметжан соңғы айда берi шойырылып, қозғала алмай, төсек тартып жатып қалған. Содан берi Анастасия мүлде шеттеп, үйге қарамайтын болды. Оған Ахметжанның бiр кездегi жұмсақ үнi түрпiдей тиедi. Қазiр де бұрқ ете қалды:

	– Осы-ақ шөлiгiп, өзегi кеуiп тұрады екен! Ольга, кақсатпай анаған су бере салшы! – дедi де еркек даусын естiп, сескенiп босағада тұрып қалған Қожашты саусағымен ымдап, бөлмесiне шақырды. Байкин үркiп тұр. Қозғалар емес. Анастасия өзi барып, құшақтап, ернiнiң ұшымен шымшылап сүйiп, сыбырлады:

	– Қорықпа, ол орнынан тұра алмайды, сал боп жатыр! – деп Қожашты қолтықтап бөлмесiне әкелдi. Есiктi кiлттеп жапты да: –Демалайық, мен шаршадым, – деп қымсынбай шешiне бастады. Жалаңаш денесi әжiмсiз, тығыршықтай әппақ. Кеудесiне тiкiрейген қос алмасы, талдырмаш белi, кiндiгiнiң шұқыры... бәрi кiсiнi ерiксiз тартып, елiтiп әкетiп барады. Байкин бұдан әрi шыдай алмады. Шапшаң шешiнiп, Анастасияның жалаңаш қойнына кiрiп кеттi.

	Әден уақытта Анастасияның бұлданған үнi естiлдi:

	– Кiсiнi бекерге әурелемей, маза берiңiзшi! – деп, Байкиннiң еңкиген денесiне қарап дәмеленiп қалған жас келiншек ендi қанағаттанбай терiс қарап, бұртиып жатыр.

	Байкин байқұс шылқылдап қара терге түскен. Төмен қарап, киiне бастады. Анастасия оны шығарып салған жоқ. Есiктi тарс жапты да, күйеуiнiң қасына келдi. Ахметжанның самайын, маңдайынан сипалап:

	– Шашың мүлде ағарып кетiптi ғой, – дедi. Ахметжан Анастасияның қолын қақпады. Жерлеп табаламады, олай деуге онда дәрмен жоқ. Сырты сезгенмен, iшi жақсы көредi, сүйедi. Оны қиянатқа қимайды. Бар шарасы – түнерiп, түйiлiп сөйлеспейдi. Қазiр де қабағын шытты. Күрсiндi.

	Креслоның үстiне әппақ санын көрсетiп, аяғын айқастырып отырған Анастасия:

	– Сен бұлқынатындай дәнеңе жоқ, бәрi орнында! – деп сигаретаны тұтатып, көк түтiндi үстi-үстiне құмарта жұтты да, жеңгесiн шақырды:

	– Ольга Степановна, тоңазытқышта кешеден қалған ет бар ма едi. Соны қуыра салшы. Мына Ахметжанның қарны ашқан шығар.

	Бұдан соң Ақаң Настяға қалай ашулансын! Оның әдемi сүйiр саусақтарын тарамыс қолымен сипалап, қысып, аппақ алақанын сойдиған сақалды бетiне басты.

	– Жаным, қимаймын сенi!





ТОҒЫЗЫНШЫ ТАРАУ




	Күн сенбi едi. Шаштаразда кезек күтушiлер көп. Майлыбаев кезекте төртiншi болып тұрған. Бұл жерге осымен екiншi рет келiп отыр. Бөлмеде шаш алатын төрт мастер бар. Оның үшеуi әйел. Олар тiркестiрiле қойылған қалың биiк айнаның алдына қатар орналасқан. Тек төртiншi шаштараздың жұмыс орны бөлек. Ол кiсi бойындай сопақ айнаны көше жақ беттегi терезеге қырындау қойыпты. Перденi ысырғанда әйнектен әрi-берi өткен жүргiншiлердiң тұлғасы ап-айқын боп айнаға түседi.

	Бұдан бiр жыл бұрын Шамадиновтың шайкасы ұсталғанда «қымбат мүлiктi Соломон шаштараз арқылы өткiзiп жүрмiз деп көрсеткен едi. Тексерген кезде, ондай фамилия да, кiсiнiң аты да жоқ боп шықты. Бүркеншiк атпен айтқанын Майлыбаев кейiн анықтады. Көп күнгi зерттеу, оқиғаларды салыстыру нәтижесiнде әрi Петрушкиннiң үйiнде болған «бұхар еврейiң осыған ұқсастау көрiнген соң, Майлыбаев Сигаловқа тоқтаған. Астыртын алтынмен сауда жасайды деген сыбыс та бар.

	Майлыбаев екiншi рет келiп Сигаловтың әр қимылын ұзақ уақыт бақылағанымен, күдiк аларлық дәнеңе таппады. Жылы жүздi, жұмсақ кiсi. Сақал-мұртын басқаннан кейiн, әтiрдi мол сеуiп, салфеткамен ұзақ желпидi. Ризалық бiлдiрген кiсiге иiлiп, бас шұлғып тәнтi боп қалады. Сөзге сараң.

	«Ара журналының соңғы номерiн алып оқыған боп бетiне тосып отырған Майлыбаев Сигаловтың есiктен кiрген адамдарды тумбочка үстiндегi кiшкене айна арқылы көрiп отыратынын байқады. Бұрыштағы үлкен айнаға түскен адам бейнесi шағылысып, бар тұлғасымен кiшкене айнаға көрiнедi. Шаштараздар табиғатында әуесқой жандар. Келiм-кетiм кiсiлерге бұрылып қарап жатпайды. Алдындағы айна арқылы келген кiсiнi көрiп отырады. Мұндай шар айналар шаштараздарда көп. Айна үшiн кiсiге күдiк келтiруге болмайды.

	Осы мезетте терезеден иiн тiресiп қақтығысып өткен екi адамның тұлғасы көрiндi. Қолтығына кенеп қап қысқан үшiншi бiреу кiдiре тұрып iшке үңiлдi. Сигалов оған да назар аудармады. Тек кiшкене айнаға бас изеп, «компресс ыстық емес пе?» деп креслодағы адамның жағына буы бұрқыраған ыстық орамалды баса бердi. Осы бiр сәтте қоңырқай жүзi шұғыл өзгерiп, сұрланып кеттi. Саусақтары қалтырайтын тәрiздi.

	Майлыбаев есiк жаққа мойын бұрды. Әлгiнде терезеден көрiнген екi жiгiт есiктiң пердесiн жұлқып, айқайлап көңiлдi кiрдi. Ептеп қызып алған секiлдi. Кезек соңын сұрап, стол үстiнде жатқан шахмат тақтасына жармасты. Бәс тiгiсiп, ойынға кiрiскен олар өзiмен қабаттаса кiрген қолтығында кенеп қабы бар адамға:

	– Соңы бiз боламыз. Әй, қалай жүресiң? Пешканы қозғама, шах ашылады! – деп еңгезердей жас жiгiт бас көтермей сөйледi.

	Майлыбаев соңғы кiргең адамды жүзбе-жүз көрмесе де, майор Кузьменконың айтуына қанық болғандықтан ба, Петрушкин екенiн жазбай таныды. Ол Петрушкиннiң мынадай саяхатына таңданғандай болды. «Мүшкiл халдегi мүгедек қанша жасар дейсiң. Қалған жасты несiне құрмет тұтып, қастерлейiн. Матренаның тұсында бiр сәрi едi, ендiгi өмiрдiң әкесiн ұрдым!... деп дүниеден безген адам, ендi сонау ет комбинатынан сәндiк iздеп, қалаға түскен. Қаланың шет жағындағы шаштаразда халық бұдан әлдеқайда аз, уақыт кетiрмей, сақал-мұртты тез алдыруға болады. Ал Петрушкин сақалын сонда алдырмай мұнда келуi қалай? Әлде Сигаловқа жолығуға келдi ме? Кәсiбi әртүрлi, мiнез-құлқы мүлде ұқсамайтын бұл екi адамның бiр-бiрiне қандай қатысы бар? Әйтпесе базарға түсiп, магазин кезiп жүрген адамның кездейсоқ жүрiсi ме? Әлгiнде Сигалов кiмнен сескендi?

	Петрушкиннiң жүзiнде уайым-қайғы табы бiлiнбейдi. Жүрiс-тұрысы айбатты, өктем. Ол кенеп қабын астына төсеп, аяғын айқастырып, шалқая отырды. Отырысы тiп-тiк. Мәнерi өзгешелеу, әскери адамға ұқсайды... Бұл кезде Майлыбаевтың кезегi тақап қалған едi. Петрушкиндi көргеннен кейiн кiдiрудi ойлады. Бiрақ кезегiн өткiзiп жiберудiң қисынын таппай, қипақтап отырғанда бес-алты жастағы баланы ертiп, ернi мен тырнақтары қып-қызыл, әдемi жас келiншек кiрдi. Ол ешкiмге назар аудармастан отырған адамдардың алдын кесе өтiп, қабырғаға iлiнген айнаның алдына келдi. Жабысқан кiрпiктерiн саусақ ұшымен түзеп, көтерiп:

	– Қазiр кезек кiмдiкi едi? Сiздiң кезегiңiз бе, жiгiтiм, – деп бас изеген Майлыбаевқа күлiмсiрей қарады.

	– Кезегiңiздi бiр жолға қимайсыз ба?

	– Әбден болады.

	– Құдай тiлеуiңiздi берсiн, – деп Майлыбаевқа сүйкене отырды. Бұртиып жұлқынған баланың қолынан тартып, зекiп қалды.

	– Жұлқынбай жөнiңе тұрсаңшы!

	Бұл бала Ахметжанның ауылдағы немересi Әшiм ғой. Ахметжан «көзiме шөп салдың« деп қапалана берген соң, Анастасия күйеуiнiң көңiлiн жiбiту үшiн iш тартқан боп, осы баланы бiраз күнге «қаланы көрсетем деп әдейi ауылдан алып келген. Әшiмдi түйгiштеп қасына отырғызып:

	– Бәле неменiң тақасуын қарашы! Бара-бара не болар екенсiң? Тәлiмсiз тәйтiк болмасаң игi едi. Құтырма, әйтпесе анау атай құлағыңды кеседi. Көрдiң бе қайшысының өткiрiн! – деп қайшыны қайшылап көрсеткен Сигаловты саусағымен нұсқады.

	– Жә, сүйкенбей осылай отыр. Кiсiнiң үстiн былғайсың!

	– деп иегiнен шымшып-шымшып алды. Ауылда еркiн өскен бала қыспаққа көне алмай, солқылдап жылап жiбердi. Дауысын шығара алмайды. Көзiнен жас моншақтап ағады. Анастасия Әшiмге жирене қарады:

	– Осы күнгi балалардың пейiлi жаман. Жөн сөз айтсаң, терiс көрiп, тақаса қалады. Қаршадай басынан мынаның қасаруын қарашы! Жә, жасыңды сорғалатпа! – дедi.

	– Бар бәле осындай тiлазар сотқарлардан шығады. Ана жолғы сенбiде бiр қонақтың чемоданын қағып кетiптi, – деп кiре берiстегi шаш алушы әйел өзiнен өзi долданып, қайшыны тараққа сарт-сұрт соқты. – Бұл жердi кiсi тонаушы деп даттап кетпей ме ендi. Не масқара бұл! Бұзақыны тыя алмаған соң милицияның керегi не?

	– Милиционерлер iзшiл ит салып iздеп жүр деп едi. Таппап па екен? – деп имек сапты таяққа сүйенiп отырған шал сөзге араласты.

	– Адам бiлмегендi ит қайдан бiлсiн, – деп шаштараз әйел қағытып тастады.

	Анастасия бұл оқиғаны алдыңғы екеуден көрi өзiнiң жақсы бiлетiнiн, қонақты жақын тұрып көргенiн, көңiл бөлерлiк сымбатты адам екенiн айтып, көп сөз етiп отырғандардың назарын өзiне аударды.

	Лейтенант Майлыбаев жас келiншектiң жалған сөзiне қатты налыды.

	– Қайда жүрсек те надандығымыз, топастығымыз бадырайып тұрады. Ұрыны шапшаң тауып, ұстаудың орнына итiн арпылдатып, қонақтың алдында тұрып алғанын қайтерсiң. Милиционердiң дөрекiлiгiн елемей итiне конфет тастады емес пе?

	Майлыбаев шыдай алмады:

	– Жалған сөздi ерiнбей қалай айтасыз? – деп едi, Анастасия бүкiл шаштаразды қоштатып, өзiне ере бас салды:

	– Сен, жiгiтiм, милиционердiң жыртысын жыртпай-ақ қой. Оларды сiзден гөрi бiз жақсы бiлемiз, Өңкигенi болмаса көбi өнерсiз келедi! – деп, Анастасия сылқ-сылқ күлдi.

	– Қой, өйдеме, көңiлi қалар. Осы күнгi жастар тапаншаға әуес, – деген шаштараз әйелдiң сөзiне Анастасия саусағын шошайтып:

	– Өзiң шүрiппенiң қай жерде тұратынын бiлесiң бе? – деп Талғаттың иығынан тартып жұртқа естiрте сыбырлады:

	– Өзi былай имектеу келедi...

	– Сiздi үйретуге жараймын.

	Анастасия күлiмсiрей түсiп, қылжақтай бастады:

	– Жiгiтiм, аспа! Мықтымын дегендердiң талайын көргенбiз. Өзiң мұнда неменеге келдiң? Иегiңдегi ербиген қылдарды қырғызғанша, жұлып-ақ тастамайсың ба? Қаласаң, iскек берейiн. Кiсiнiң тамағын қытықтаған қылды жаным сүймейдi. Неге дейсiң бе? Жәй, адамның аңсары ауып жатқанда құрғыр көңiлiңдi бөле бередi...

	Таяқ ұстаған шал имек трубкаға «Дели темекiсiн салып, нығыздап:

	– Басқаны қайдам, ал мен осы жiгiттiң айтқанына ден қоямын, – деп, Майлыбаевқа иек қақты. – Қонақтың документiн сұрап, зiркiлдедi дегенi бекер шығар, келiнiм. Милиционер дегенiң заң жолымен жүретiн адамдар.

	– Қартым, оларды жақтамай-ақ қой. Көк жағалылардың жайы сiзден гөрi бiзге мәлiм. Алдымен мықтап тоналыңыз. Сонда олардың кiм екенiн бiлесiз. «Мас боп жүргенде заттарыңды өзiң шашып алғансың!» деп, бәленi өзiңе аудара салады. Осыдан кейiн айыпты емеспiн деп ақталып көр.

	– Мына түрiңiзге қарағанда тоналып, сотқарлардан жәбiр көрген жерiңiз бар-ау, келiн. Сөз төркiнiңiз солай.

	Шалдың мысқылына Анастасия қатты шамданды.

	– Тоналмасам, тоналғанды көргенiм бар! – деп шал адаммен тақасуды мiн санайтынын сездiрiп, етегiн желпiп, терiс қарап отырды.

	– Алжыған ақсақ-тоқсақтарды несiне асырайтынын бiлмеймiн. Осылардың жасын ұзартқаннан не пайда бар?

	– Бiр адамға жәбiр көрсеткен сотқардың iсiнен көп адамға бәле жапқан сайқал қылық жаман. Мен милиционер болсам, алдымен осылардың iзiне түсiп, аластар едiм.

	– Өзiңiз не тантып отырсыз? Сайқал, өсекшiл демексiз бе? Көзiңдi ашып қара. Кiрген есiгiң қай жақта екенiн бiлмей қаларсың! – деп, Анастасия орнынан ыршып тұрды.

	– Настя-ау, сөз ұғатын теңiңiз бе ол? Таласып қайтесiң? – деп, шаштараз әйел сабыр еткiзiп едi, Анастасия өзiн қолпаштаған кiсiнi көрген соң тiптi өршiп кеттi:

	– Қазiр бұған сайқалдың қалай екенiн көрсетейiн! – деп тысқа жүгiре шықты.

	Майлыбаев екiншi мастер әйелге кеп отырды. Ел сөзiмен iсi болмай, шахмат ойынының қызығына түскен екi жiгiт бұл жолы да кезектерiн өткiзiп жiберiп, Петрушкинге ұсынды. Петрушкин асықпай-саспай креслоға жайғасты. Айнаға қарап, қалың сақалын сипалады. Сигалов әдеттегiсiнше иiлiп:

	– Сақал-мұртты қырамыз ба? – деп быртиған саусақтарын Петрушкиннiң сабалақ сақалына әрi-берi жүгiрттi.

	Ол үнсiз бас изедi.

	Осы кезде долданып, тулап шыққан Анастасия бiреудi ертiп кiрдi. Өзi көгерiп, қалшылдап кеткен.

	– Бұл не сұмдық! Тамам жұрттың көзiнше менi сайқал деп масқаралады. Кiмнiң қасында жатқан екем, ұстадың ба? Кәне айтшы!

	Жас келiншекпен iлесiп кiрген Байкин екен. Ол Анастасиясының сөзiн құптап, iлесе шалға зекiдi:

	– Сiздiң азаматшаны мазақтауға қандай хақыңыз бар?

	Алдымен соны айтыңызшы!

	– Кешiрiңiз, мен ешкiмдi мазақтағаным жоқ. Сөзiне қисынды жерiнде жауап қаттым.

	Анастасия бажылдап бет қаратпады:

	– Алжыған басыңмен өтiрiк айтуға ұялмайсың ба? Қарашы, өзi мiз қақпайды! Бiздiң лейтенант саған қалай сөйлесудi көрсетер! – дедi де Банкинге түйiлдi:

	– Мына қақпаспен осылай қақасып тұрамын ба? Ырылдатпай әкетсеңшi!

	Байкинде қарсыласуға құдырет жоқ. Анастасия алдындағы кiнәсiн бiлiп, құрдай жорғалайды. Сөзiн екi етпейдi. Жас келiншектiң желге тосқан зырылдауығы секiлдi...

	Байкин байғұс шалды үйiрiп, қуырып барады:

	– Қайда қызмет iстейсiң? Сенiмен ресми адам сөйлесiп тұр.

	– Мен жұмыс iстемеймiн, лейтенант жолдас. Ол жастан өткемiн.

	– Сонда немен шұғылданасың? Алыпсатарлық па кәсiбiң? Сендейлердiң қалай тыныс алатынын бiлемiн. Документiңiздi көрсетуге рұңсат етiңiз.

	Майлыбаев жазықсыз шалға дiкiңдеген Байкиннiң қылығына қатты қынжылды. Бiрақ дәл қазiр онымен тiлдесу мүмкiн емес едi.

	– Мынадан басқа документiм жоқ, – деп, шал пенсия алатын кiтапшасын көрсеттi.

	– Тергейтiнiңiздi бiлгенiмде барлық документiмдi қалтама салып келетiн едiм. Құдайға шүкiр, бiр кiсiнi ақтарлық қағаз жетедi.

	– Сөз таластырмай, дұрыс жауап бер. Мен сенен қағаз сұрап тұрғаным жоқ, – деп Байкин ырық бермей тиiсiп, шалды итермеледi.

	Анастасия айызы қанғанын қас-қабағымен бiлдiрiп тұр.

	Шалды дедектетiп алып бара жатқан Байкинге:

	– Мен әнеу күнгi жерде болам. Сонда келерсiң. Тек кешiкпе! Мақұл ма?

	Майлыбаев шаштаразды асықтырып, иiс майды шала септiрдi де, тысқа жүгiре шықты. Пенсионер шалды жазықсыз жазғырып алып кеткенiн, оны дереу босату керектiгiн айтып, милиция бөлiмшесiндегi кезекшiге телефон соқты.

	Майлыбаев мынадай бiр жайға таң қалды: әлгi жас келiншектiң жұртқа оғаш көрiнген терiс қылығын лейтенант Байкин елемейдi. Алдында құрдай жорғалайды. Неге олай? Оның үстiне ол әйелдiң жоғалған чемодан жөнiнде дәл мәлiметi бар. Қазiр туристер шұбап келiп жатқан мезгiл. Тұрғын халықтың көбi оларға назар аудармайды. Ал жаңағы жас келiншекке Джон Дрейердiң қайдан келгенi, кәсiбi, сөйлеу манерi, бәрi де айнадай айқын. Тiптi оның милиция органына арыз бергенiн де бiледi. Мұндай анық мәлiметтердi ол қайдан алған?

	Шеттен келген қонақтың арызданғанына бiрсыпыра уақыт өттi. Оның үстiне мынадай сыбыры бар қала күн сайын жүздеген жолаушыны шығарып салады. Жайсыз әңгiме түрлi саққа жүгiртiлiп, қанша жерге жеткенiн бiр құдайдың өзi бiлсiн! Әрине, мұның бәрiне кiнәлi бiр-ақ адам.

	– Ол кiм? – Майлыбаев өзiне-өзi сұрақ қойды.





ОНЫНШЫ ТАРАУ




	Лейтенант Майлыбаев автомат будкасынан милиция бөлiмiне телефон соққаннан кейiн, трамвай тоқтайтын аялдамаға келiп, орындыққа отырды. Шаштаразда болған әңгiменi еске түсiрдi. Неге екенi белгiсiз, Сигалов Петрушкиннiң келгенiне тәнтi емес. Өңi өзгерiп, қабағы түйiлiп, жақтырмаған кейiп бiлдiрдi. Әлде күйiкке ұшыраған жүдеу жанның мүсәпiр кескiнi ұнамады ма?

	Сигалов пен Петрушкиннiң арасында байланыс бар дегенге Майлыбаевтың өз басы шүбә келтiретiн. Қазiр бұл екеуiнiң кездескенiне таңданып отыр. Лейтенантқа белгiлi мәлiметтерде Петрушкин әйелi хабарсыз кеткеннiң соңында қалаға сирек түсетiн болған. Жұмыстан соң үйiнен ұзап алысқа барған емес. Оңашадағы кәсiбi қора iшiн жөндеу секiлдi күйбеңдеген үй тiршiлiгi.

	Ол басын көтерiп, жан-жағына қарап едi, электр сағаты төрт жарымды көрсетiп тұр екен.

	– Төрт отыз? Неге төрт жарым? Төрт сом отыз тиын төлеңiз, деп жатқан Петрушкинге. Өзi сияқты ол да сақалын алдырған. Майлыбаев екi сом елу тиын төлегенде, Петрушкиннiң төрт сом отыз тиын төлеуi қалай? Әдетте шаштараздар сомға жетпесе санауға жеңiл болсын дей ме, оны бөлшектемей, отыздың орнына «50 тиын деп жаза салады. Он бес, жиырма тиынның артық-кемiне жұрт назар аудармайды. Ал Петрушкинге сомын асырып, әрi тиын қосқан. Әлде елден артық алып, жоспарын орындайын деген тәсiлi ме? Отыз тиынды қоспаса да тарифтен артық алған жоқ па?

	Петрушкин артық ақша алғаны үшiн қарсылық көрсетпедi. Тек ол.

	– Екi тиыным жетпейдi, iрi ақшаны ұсатуға майдаңыз бар ма? – дедi.

	– Iрi ақшаңыз қанша сомдық? – деген кассиршаның сұрағына:

	– Елу сомдық, – деп жауап қатты.

	– Елу сомға майда жоқ, барыңызды төлей берiңiз. Екi тиынды кейiн әкеп берерсiз...

	Майлыбаев майорды алтыға тақағанда қайыққа билет сататын касса алдында жолықтырды. Екi бетi тотығып, қабарып кеткен. Екi иiнiнен ентiге дем алады. Алғашқы айтқан сөзi:

	– Әпкеңiз ғайып боп кеттi. Со жақтан қайтқан бетiм осы! – дедi. Жүзiнде ренiш әрi өкiнiш бар.

	– Оныңыз кiм? Кiм туралы айтып тұрсыз?

	– Шынымен бiлмейсiз бе? Таңғалам!

	– Кузьменко Майлыбаевты қолтықтап оқашалау жердегi орындыққа апарды да: – Бiз оның сөзiне, алдымен, Талғат, саған сенген едiк. Басқарманың белдi қызметкерi әрi милиция офицерi қолдаса, қалайша сенуге болмайды. Мiне, соның нәтижесi. Ешқандай iз қалдырмай бiр түнде зытқан. Оның қайда кеткенiн iнiсi де бiлмейдi, – дедi.

	Әңгiме Маслова жайында екенiн бiлгенде Майлыбаев түсi қашып, сұп-сұр боп кеттi. Маслованың жасырынып кеткенiне сенерiн де, сенбесiн де бiлмедi. Шынымен Петрушкинаны өлтiруге Маслованың қатысы болғаны ма?

	– Не айтарымды бiлмеймiн, Петр Петрович, – дед Талғат төмен қарады.

	– Бәлкiм, күйеуiнiң артынан кеткен шығар.

	– Бiз оған қаладан кетуге рұқсат бергемiз жоқ қой.

	– Милиция талабын әркiм дұрыс ұға бередi дейсiз бе?

	– Бұл жолы да қорғаншылық жасамақсың ба? – дедi Кузьменко қатуланып.

	– Бiздiң алдымызда ол қылмыс жасап отыр. Барлық жерге iздеу салдық. Тапқан жерде дереу қамауға алынады.

	– Шешiм асығыс емес пе?

	– Мен iстiң калай өрбiгенiн айтайын. Содан өзiң қорытынды жаса. Петрушкина Маслованың үйiнен сағат жетiде емес, қас қарайып, ымырт жабылғанда кеткен. Және сол түнi Маслова үйiне түнемеген. Күйеуiнiң айтуынша ол тiгiншi әйелдiң үйiне қонған. Ал жауапкер бұны бекерге шығарады. Оңаша әңгiмеде шiркеуге түнегенiн мойындайды. Әрине, қайда қыдырам десе де оның өз еркi. Милицияның iсi емес бұл. Бiрақ Маслова Петрушкинаны қараңғы түскенге дейiн әдейi кiдiрткен. Бұл мезгiлде қылмыскерлер әзiрлiк жасап үлгередi.

	– Петрушкинаны не үшiн өлтiрдi деп ойлайсыз?

	– Олар тонау мақсатын көздемеген. Бұл айқын. Мұның бәрiн Маслованы тұтқындаған кезде анықтаймыз.

	– Петр Петрович, мұндай мәлiметтердi қайдан алдыңыз?

	Кiм бердi сiзге?

	– Немене, күмәнiң бар ма?

	– Егер сiз осының бәрi қисынды деп тапсаңыз, таласуға хақым жоқ.

	– Сен өзiң қызықсың, Талғат! – деп майор Кузьменко ренiш бiлдiрдi. – Әңгiме кiсiнiң хақы, правосы жайында емес, қылмыстыларды әшкерелеу жайында болып отыр емес пе?

	– Бiзде, Петр Петрович, правомен бiрге үлкен лауазым, шен бар. Соңғылар тұрған жерде кiсiнiң правосы әрдайым сақтала бермейдi. Оған зорлық жасалады. Кейде адам тағдырының ойыншыққа айналып кететiн кезi де бар. Мен сондай озбырлықтан аулақ болайық дегенiм ғой.

	– Егер бiз оны тұтқында ұстасақ, бұлай әбiгерленбес едiк.

	– Кiнәсы жоқ болса қайтесiз?

	– Босатамыз.

	– Кiсiнiң өмiрiне дақ қалады. Ал Маслова жөнiндегi ондай дерекке қосылмаймын. Менiң пiкiрiм бөлек. Оны сiзге айтқанмын.

	Бұл тұста Кузьменко мен Майлыбаевтың пiкiрлерi алшақ кеттi. Майор Кузьменко өз жолдасының қарсы пiкiрiн әкiмшiлiк әмiрмен тыйып тастағысы келмедi. Оның үстiне әр кезде әрқилы тәсiлмен жасалған қылмысты көп адам емес, бiр адамның жасап жүргенiн аңғарған едi. Масловаға сырттай бақылау қойғызып, iстi Сигаловтан бастағанды мақұл көрген-дi. Маслова үйiне түнемеген күнi Сигаловқа жолықпады ма екен, соның үйiне қонбады ма екен? – деген ой келген. Майлыбаевқа: «Шаштаразға көз қырыңды сала жүрң дегенде, Сигалов пен Маслованың арасындағы байланысты анықтап, әйелдiң қылмысына көзi жетер деп ойлаған-ды. Егер Маслова жалғыз дара кетiп, iзiн жасыруды көздесе, оның Сигаловпен ешқандай байланысы болмағаны. Олай болса, шаштаразға күдiк келтiру бекершiлiк.

	Оқиғаның кенет былай өзгергенiне Кузьменконың өзi қайран қалады. Майлыбаевтың сөзiне иланса – Маслова кiнәсыз жан. Сонда қылмысты жасаған кiм?

	Ол Майлыбаевтың қабағы түскенiн көрiп:

	– Кiсiнi аяушылық – оны да, өзiңдi де жәбiрлеу ме деймiн. Мысалы, өзiңдi алайық. Маслованы ақтап, арашаға түстiң. Қазiр ақтаған кiсiң қашып, берекесi кетiп ол жүр.

	«Оған тиме, адал едiң деп күйзелiп мұнда сен отырсың.

	Майлыбаев радио үнiне құлақ түрiп отырған Кузьменкоға бұрылып:

	– Жоқ, Петр Петрович, мен әрдайым өз пiкiрiмде қаламын. Мен Маслованың қылмыскерлермен байланысы бар дегенге шек келтiремiн.

	– Неге бұлай ойлайсың?

	– Маслова алды-артын ойламайтын ақымақ емес. Өзiн iздейтiнiн бiледi. Өз iсiнiң ақтығына сенiп, жорта кетуi мүмкiн.

	Кузьменко Майлыбаевтың сөзiн естiмегендей ауаны жаңғыртқан репродукторды мезгеп:

	– Абдулиндер өлеңiн айтып кетiптi. Бар қызықтан құр алақан қалған екенмiн, – дедi де темекiсiн тұтатып, ақырын жымиды.

	– Талғат, сен адвокатыңды қумай, әдебиетшi боламын дегенге таңым бар. Сенен Плебако секiлдi жүйрiк қорғаушы шығар едi. Әрине, мен де ешкiмнiң қылмыс жасамағанын, жұрттың қиянаттан, бәледен аулақ жүруiн тiлеймiн. Көрiп отырсың, кейде осының бәрi өз ойлағаныңдай бола бермейдi. Ақиқатқа жеткенше жаңсақтық жасауың да ықтимал.

	Бiздiң жұмыстағы басты нәрсе – өз мiнiңдi сезiп, соны түзете бiлу. Шындықты көре тұра бүркеп, одан ойқастап, бұра тартсаң өзiмшiлдiкке салынасың. Ең жаманы осы. Бiз өзiң айтқандай, адам тағдырымен ойнай алмаймыз.

	Майордың жекiмей жеткiзген әр сөзiн ой елегiнен өткiзiп, аз-кем ойланып қалған Майлыбаев Кузьменконың мол тәжiрибесiне, бiлiмiне сүйсiне отырып, сұрағына мүдiрмей жауап беруге тырысты. Шаштараз iшiндегi әңгiменi, өзiнiң көргендерiн баяндағанда, Кузьменко:

	– Байкиннiң терiс қылығын бөлiмшеге хабарлағаның дұрыс болған. Еңбегi сiңген ардагерлердi ренжiтуге қақымыз жоқ, – дедi де:

	– Өзiңнiң Петрушкинмен кездесуiң қызық екен! Мен оны шаштаразға бара қояды деп күтпеген едiм. Маслова соғар деген ойда болатынмын.

	Мынауың үлкен жаңалық. Петрушкиннiң мөлшерден тыс төрт сом отыз тиын төлеуi қалай? Бұл цифр ненi аңғартады?

	– Менiңше, бұл жолығудың шартты мерзiмi ме деймiн.

	– Мен де солай ойлаймын, – дедi Кузьменко.

	– Әйтеуiр олар бiр жерде сағат төрт жарымда кездесуге тиiс.

	– Петрушкин артық ақша төлегенiне қарсылық та көрсетпедi.

	– Петрушкин кассаға ақша төлегенде Сигалов қайда едi?

	– Кассаның жанында қол шаятын орын бар. Ол сонда қолын жуып жатқан.

	– Глафира Данишевская жаңылыспапты. Петрушкиннiң үйiне барған «бұқар еврейiң осы болды! – деп Кузьменко аз уақыт ойланып отырды да, тiзесiн алақанымен шарт соғып:

	– Менiңше былай: жетпеген екi тиын – кездесетiн күннiң ретi. Сонда олар сейсенбi күнi бiр жерде жолығыспақ. Әрi жөн сiлтеушi шаштараз емес, Петрушкин. Сигалов оның ығында жүрген атшабары. Байқасаң, Петрушкин конспирацияның тәсiлiн жетiк бiледi. Қайдан үйренген ол?

	– Оқыған шығар.

	– Қайда? Мектепте ме? Отыз тоғызыншы жылға дейiн артельде етiкшi болып iстейдi. Онан соң армияға шақырылады. Кырық бесiншi жылы жараланып, қолынан айрылады. Кырық алтыншы жылдан берi ет комбинатында ит үйретушi болып iстеп келедi. Қайдан оқымақ ол? Бiлесiң бе, Мұқан Дайырович: «Петрушкинаның ғайып болуы, чемоданның ұрлануы тұтас оқиға емес пе? Сол арасын байқашы?» деп тiксiнген едi. Бақсам, полковниктiң болжауы кеп тұр. Жарайды, сейсенбiге дейiн дем ал. Сонан соң сөйлесермiз.

	...Бұл күнi де аспан төрi тозаңданып тұр. Көз көрiм жер сағымданып, құбылып, азайып көрiнедi. Шiлде iшiнде жауын көрмеген қала шаңданып, сұрғылт тартқан. Ағаш жапырақтары бүрсиiп сарғайған.

	Сағат төртке жақындағанда вокзал жақтан кайтқан троллейбустан ақ қалпақ киген бiреу түстi. Ол ешқайда бұрылмастан басын төмен салып, көшенi қиып өттi. Биiк үйдiң бiрiншi қабатындағы фотовитринаны қарап ұзақ жүрдi. Темекiнi тынымсыз тартады. Қасына бiреу кеп жөн сұрады ма, басын шайқап «бiлмеймiнң дегендей ишарат бiлдiрдi. Троллейбус тоқтайтын жерге қайта келдi. Сағат төрт жарымда троллейбус пен трамвай жолдары түйiскен бұрышқа келiп, екiншi вагонға китель киген адамның қасына отырды. Келген Петрушкин, вагонда отырған Сигалов едi.

	Кузьменко мен Майлыбаевтың долбары дұрыс боп шықты. Петрушкин шаштаразбен сейсенбi күнi сағат дәл төрт жарымда трамвай iшiнде кездестi. Вагон iшiнде бұлардан басқа кiсi болмады. Не сөйлескенi белгiсiз. Трамвай Ұйғыр көшесiне келiп тоқтағанда екеуi вагоннан түсiп, дүкен алдында кiдiрдi. Аздан соң қарама-қарсы екi көшенiң бойымен екеуi екi жаққа кеттi.

	Петрушкиннiң шолақ қол жақ қолтығына қысып алған кенеп қабы бар едi.





ОН БIРIНШI ТАРАУ




	Шiлденiң күнi желсiз, қапырық. Кузьменко қағаздан басын көтерiп, бiр сәт тыным алмақ едi, тұла бойы зiл тартып, ауырлап, буындары сырқырай бастады.

	Екi құлағы дамылсыз шыңылдайды. Сыздаған шекесiн алақанымен қысып, сан қабат ақтарып қараған қалың папканы шынтағының астына қойды.

	Петрушкиннiң жалаң арызы тiркелген жұқа папка бұл күнде қалыңдап, қампия түскен. Әртүрлi қолмен жазылған әрқилы қағаздар ой тоқтатарлық сыр бермей, шытырман жайға бастайды.

	Кузьменкоға күдiк қалдырған ауру тарихы жазылған шетi күйген сары-ала қағаз едi. Онда бұдан он жыл бұрын Гомель қаласының түбiндегi армиялық госпитальда Петрушкиинiң жатқаны айтылған. Гомель қаласына сұрау салғанда, ондай адамның сол мезгiлде емделгенiн дәл айта алмады.

	Өйткенi госпитальдың архивi өрт кезiнде жойылып кетсе керек. Сол жылдары қызмет жасаған дәрiгерлер тарап кеткен. Бас дәрiгер ондай аурудың өзiнде емделгенiн есiне түсiре алмады.

	Майор Кузьменко титығы жеткен қазiргi халiн аңғарса да, қағазға қайта үңiлдi. Бiрақ жаза алмады. Көз алдынан өткен күндердiң шытырман жайлары сол көмескi қалпымен шұбатылып өте бередi.

	Бүгiн Петрушкин мен Сигалов қала сыртында, Алматы өзенiнiң жағасында тағы кездестi. Күн жексенбi ғой. Өзен жағасында халық көп. Сигалов оқашаулау талдың көлеңкесiне басын тығып, жүндес кеудесiн жалаңаштап, күнге қақтап жатқан. Петрушкин қасына келiп, қабын жайғанда ол басын көтерiп бiрдеме дедi де, қайта жатты. Сырт қараған адамға қалың көптiң бiрi секiлдi, оғаштығы байқалмайды. Петрушкин аяғын суға малып, шайып, Сигаловтың аяқ жағындағы көк шалғынға қисайды. Ақ шетен қалпағымен бетiн бүркедi. Бұл да түймесiн ағытып, кеудесiн жалаңаштады. Кеудесi тықыр, қызыл шақа. Екеуiнiң сөйлесiп жатқанын есту киын едi. Бұларға ұсақ әңгiмеге шебер Карпов қосылды. Ол темекi тұтатуға сiрiңке сұраған боп, Сигаловтың касына жантая кеттi. Сигалов басын шапшаң көтерiп, түрегеп отырды. Карповтың күн қаққан қоңырқай денесiн көрiп:

	– Тәуiр тотығыпсың. Қара теңiздiң жағасына қақталғансың ба? – дедi.

	– Табиғаты тамаша, мынадай жер тұрғанда, Қара теңiздi кайтем? Ол жақ ақшаның соры ғой, – дедi де Карпов Сигалов ұсынған сiрiңкенi алып, папиросын тұтатты.

	– Оның рас, алыс жаққа ақша шақ келмейдi. Әйтпесе, теңiз жағасына не жетсiн? Суы бөлек қой.

	– Қыз-келiншектерiн айтсаңшы! – деп Карпов әңгiменi қоздыра түскiсi келдi.

	– Бiз қыз-қырқыннан қалдық қой, – деп, Сигалов сыпайылық жасады. – Қазiр көзбен көргенге мәзбiз...

	– Қой, өйдеме, түрiң жас, қауқарың бар секiлдi.

	– Сыртымыз борбиғанмен, бұрынғыдай емес, қимыл шамалы.

	Сигаловтың бұл сөзi Петрушкинге ұнамады ма, ол шапшаң тұрып, суық суға бiр сүңгiп алды да, киiмдерiн қолтығына қысып, өзеннiң арғы бетiне өттi.

	– Бұл кiм өзi? – дедi Карпов таңданған пiшiнмен.

	– Танисыз ба?

	– Былай шырамытам, шаштаразға бiр-екi мәртебе келген секiлдi. Өзi әумесер ме деймiн.

	– Сигалов – Карповтың қалтасында бұлтиған жартылықты көрiп, тамағын қырынып, қадала түстi: –Анауың арақ па? Өзiң естияр жiгiт екенсiң!

	Карпов шөлмектi қалтасынан алып:

	– Қалай, iшемiз бе? – дедi.

	– Өз үлесiмдi төлейiн.

	– О не дегенiңiз, арақ сатып байыған емеспiн.

	– Пұлын алмасаң, бiр рюмкадан артық iшпеймiн.

	– Сөздi қой, жейтiн бiрдемең бар ма? – дедi де Карпов шөлмектiң түбiнен бiр ұрып, тығынын ытқытып жiбердi.

	– Менде жейтiн дәнеңе жоқ.

	– Тұздаған балықтың құйрығы қалған едi. Соны бөлiп сорармыз.

	– Одан артық жемнiң керегi не? – деп тегiн араққа Сигалов қуанып қалды. Екеуi жартылықты қақ бөлiп iшiп алды. Аздан соң Сигалов:

	– Сенiң келгенiңе қуанып қалдым. Әйтпесе әлгi ит ұрып жазым ете ме деп қорқып жатыр едiм. Байқадың ба, өзiнiң сiреспе ауруы бар секiлдi. Өңi бұзылып, көзi аларып кеттi. Езулерi көпiрши қалды. Ол ит бiр жерiңдi мертiктiрiп жүрсе, кiмнен құн даулайсың! – деп Карповқа қарай қырындап жатты.

	– Өзiң қайда iстейсiң?

	– Балық тресiнiң басқармасын естуiң бар ма?

	– Үлкен мекемеге құлағым қанық емес. Естiгенмен ұмытып қалам. Әйтпесе бiлiп ал. Сол мекемеде инспектор болып iстеймiн.

	– Балыққа қожамын десеңшi. Балықтың қос сорпасы, шiркiн балдан тәттi-ау. Балықшылар мұндай күндерi Iле жағалап кетушi едi. Немене, тобыңнан адасқансың ба?

	– Сигалов лезде есiн жинап, Карповқа күдiкпен қараған тәрiздi. Бастапқыдай жылы ұшырамайды. Тосырқай қарады.

	Карпов өзiнше дәлел iздедi.

	– Бiр минут та тұрмас едiм, қайтесiң, қатыны құрғыр аттап бастырмайды. «Жер татыған сасық балығың кiмге дәрi? Сенiң аулайтының балық емес, басқа – деп қажап, кiсiнiң зықысын шығарады. Оған көзiне көрiнiп жүрсең болғаны. Қалғаны бiр тиiн. Анау қайыңның түбiнде дөңкиiп жатқан неменi көрдiң бе? Менiң күзетшiм сол.

	Сигалов қостағандай басын изедi.

	– Қатын қисайса қиын, жеңе алмайсың, – деп шалқасынан жатты.

	– Бос сөзге кiсi шаршайды бiлем. Кiшкене жатып дем алайық.

	Осымен Петрушкинмен Сигаловпен жүзбе-жүз жолығысу тамамдалды. Карпов: «Келесi жексенбiде Iлеге барайық. Мен бiр лажын табармын деп өзiнiң балықпен кәсiп ететiнiн сендiрмек едi, Сигалов жалтарып, ықылас бiлдiрмедi:

	– Белiмнiң мүкiсi бар едi. Суық тисе шойырылып қалам.

	Ұзақ жүрiстi көтере алмаймын.

	– Еркiңiз бiлсiн?

	Сигаловтың өмiр жолы Петрушкинге ұқсамайды, бөлек. Оның орта бiлiмi бар. Бiр кезде шет ел тiлi факультетiне түсiп, оны оқымай тастап кеткен. Институт iргесiнде жүргенде шаштараз боп тиын тауыпты. Кейiн оқуды бiржола тастап, осы кәсiпке көшкен. Соғыстан бұрынғы мекенi – Тула қаласы. Немiстер қалаға қатер төндiргенде Москваға ығысқан. Фашистер астанаға тақаған қиын-қыстау кезеңде Қазақстанға көшiптi. Он төрт жыл бойы осы бейбiт жасыл қалада өмiр сүрiп келедi. Үлкен қалада әркiм әрқилы адамдармен кездесiп жатады. Оларда ешкiмнiң жұмысы жоқ. Ал Петрушкин мен Сигаловтың өзгеше сақтығы олардың бiр кезде запы шеккенiн аңғартады. Бұлардың құпиясын бiреу бiлген. Әрине ол – Петрушкиннiң әйелi

	– Матрена Онуфриевна. Өзiне қалтқысыз берiлгенiне сенген Петрушкин әйелi тарапынан қарсылық болар деп ойламаған. Үрейi кеткен Петрушкин әйелiн өлтiрудiң қамын жасайды. Оған шаштараз көмектеседi. Сөйтiп кемпiрдi өлтiрген оның өз күйеуi Петрушкин мен Сигалов.

	Оқиға барысын зерттеп осындай тұжырымға келген Кузьменко Петрушкинаны қалай өлтiргенiн топшылап өзiнше болжау жасады. Ерлi-зайыпты Петрушкиндердiң костюм iздеп базарға барғаны рас. Бiрақ Петрушкиннiң ондай затты сатып алуға ынтасы жоқ едi. Оның бар ойы тиiмдi мата кездеспегендi сылтау етiп, қас қарайғанша жүрудi ойлады. Ыңғайлы кезегiн тапса, Матренаны қаладан жырақ әкетпек. Күйеуiнiң жат қылығынан үркетiн Матрена Онуфриевна өзiн өлiмге қияды деп күтпеген. Әйткенмен ол сақтық жасады. Қатер төне қалғанда басқа жаққа кетудi ойлады. Оның сумкаға күрделi ақша салып жүруi содан болуы ықтимал. Комиссионка магазинiне келгенде күн кешкiрiп қалған едi. Петрушкин асығады. Тықыршиды. Сүйткенше бұларға Маслова ұшырасады. Матренаны күн батқанша кiдiртуге желеу табылған секiлдi. Ол әйелiнiң iзiн бағып Маслованың үйiне келедi. Оны тасада күтiп тұрады. Матрена Онуфриевна күйеуiн көрiп сескенгенiмен, машина iшiнде отырған таныс кiсiнi көрiп, сабырлық жасайды. Машина iшiндегi адам Сигалов едi. Сөйтiп кiсi өлiмi бұдан екi жарым ай бұрын жасалған.

	Егер Петрушкин көп жыл отасқан, сырлас әйелiн өлтiруге дейiн барса, оның қазiргi әрекетi аса қауiптi болғаны. Бәлкiм, Матрена Онуфриевна азғындаған күйеуiн бәледен арашалағысы келген шығар. Тiлiн алмаған соң қыр көрсетуi ықтимал. Ол өзiнiң осы жайын Масловаға айтқысы келген болар. Бишара жан өз өмiрiнiң ақырғы сағатында не айтқысы келдi екен? Кузьменко столында жатқан iс тiркелген папканы ақтарып Маслованың алғашқы жолы берген жауабына көз жүгiрттi. Ол өзiне шаң жуытпайды. Әлде бұл сырттан жылтырап көрiнген залым қатынның айласы ма? Ары таза болса неге қашады? Ол өзiнiң әшкереленетiнiн бiлген шығар...

	Әртүрлi ойға кеткен Кузьменко сағатына қарады. Сағат алтыға он бес минут қалған екен. Бүгiн Петрушкин жұмыстан кеш шығуға тиiс. Оның үй жағын торып шықпақ. Бәлкiм, көмескi жайларды анықтауға себебi тиер.





ОН ЕКIНШI ТАРАУ




	Ымырт жабылған мезгiл. Қала оттары жағылған. Алматы түнi қараңғы, әрi жылы. Жұлдыздар жымыңдап тым қалың көрiнедi. Жиегi болымсыз сәуле шашады, кәдуiлгi гауһар секiлдi.

	Кузьменко Петрушкиннiң үйiнiң қасына келiп, кақпа сыртында бiраз жүрдi. Осы маңдағы екi-үш үйге кiрiп шыққан. Көршiлерi Петрушкин жайында мардымды дәнеңе айта алмады. Кембағалдың мүшкiл халын ескерiп, мүсiркейдi. Хабарсыз жоғалған зайыбын еске алады. Милицияның көмектеспегенiне қайран қалады, дәрменсiз дейдi. Петрушкиннiң үйi биiк тақтаймен қоршалған ғой. Кузьменко қақпа сыртына келiп, сәл кiдiрдi. Көкжал төбеттiң үнi шықпайды. Қора iшi жым-жырт. Есiктi итерiп көрiп едi, ашылмады. Iштен кiлттенген. Осы мезетте ту сыртынан тықыр естiлдi. Кузьменко бойын тез жинап:

	– Бұл кiм? – деп, қол фонарь сәулесiн дыбыс шыққан жаққа жүгiрткенде, дарбазаның босағасына жабысып тұрған бiреудi көрдi. Жарықтан жасқанып, көзi ұялып, бетiн басып, шегiншектей бердi. Майор шырамытты. Қитар Глафира екен.

	– Данишевская, бұл сiз бе? Мұнда не ғып жүрсiз?

	Глафира жат дауыстан үркiп, бұғына түстi.

	– Бұл кiм өзi?

	– Танымадыңыз ба? Мен милициядан, Кузьменкомын.

	– Ә, ә, бiлем, есiмде.

	– Глафира жақын келiп амандасты.

	– Сәламатсыз ба? Мен ұры екен деп қорқып қалып едiм. Андрей Алексеевичке жолығайын деп пе едiңiз? Ол жалғыз емес-ау деймiн. Үйiнде қонақ бар секiлдi.

	– Конақ дейсiң бе?

	– Иә, кетiп қалмаса, мана бiреудiң қақпадан кiргенiн көрiп едiм.

	– Еркек пе, әйел ме?

	– Онысын ажырата алмадым. Қара шапан жамылып алған. Поп тәрiздi.

	– Ақырын сөйлеңiз. Глафира сықылықтап күлдi.

	– Шолақтан қорқасыз ба? Мүсәпiр түрi үркiтпесе, өзi сондай қайырымды. Қорықпаңыз.

	Осы бiр сәтте майор Кузьменкоға санқилы ой келдi. Бүгiн Петрушкин жұмысқа бармаған. Үйiнде неге отыр?

	Үйiне келген кiсiмен әдейi жолығысу үшiн қалған ба? Ол кiм? Данишевская мұнда не ғып жүр? Әлде оны сырттан торытып қойды ма?

	– Мұнда не iстеп жүрсiз?

	– Сiздiңше не iстеуiм керек? Байы жоқ бойдақ әйел қатыны өлген жесiрдiң босағасын аңдып жүр де! Одан басқа оның қандай шаруасы болушы едi?

	– Сiз оны сүйесiз бе?

	– Мен ешкiмдi сүймеймiн? Маған бай керек. Еркек болса болды маған.

	Кузьменко қақпаға асылып, қолын созып есiктiң тиегiн ағытты.

	Глафира тақап келiп:

	– Байқаңыз, итi бос. Кiсi келсе ауыз үйiне қамайды.

	Бұхар еврейi келгенде сүйткен.

	– Үйге қалай кiремiз?

	– Бiлмеймiн.

	– Иттi, бәлкiм, сiз ұстай тұрарсыз, сiздi таниды.

	– Бұлқынса әлiм жетпейдi. Айырылып қалсам, жазым етер.

	Кузьменко есiктi қақты. Жат кiсiнiң иiсiн сездi ме, қасқыр төбет атып тұрып, қатты үрiп сыртқа ұмтылып, ауыз үйде асыр салды. Екпiнi қатты, қалың тақтайды зiрк-зiрк еткiзедi. Петрушкин есiктi аша қоймады. Кузьменко не iстерiн бiлмей дағдарып тұр.

	– Мен дыбыс берейiн, бәлкiм, шығар, – деп, Глафира есiкке тақағанда:

	– Былай түр! – деп, Кузьменко әмiрлi үнмен бұйырды.

	– Бүл жерден шапшаң кетiңiз!

	Глафира майордың қаһарынан сескенiп, қақпаға қарай жылжи бердi. Кузьменко сыртқы есiктi тақылдатып жатқанда Глафира жүгiрiп келдi:

	– Есiк ашылғанда ит бас салып жүрмесiн, Байқаңыз!

	Көк төбет бүкiл поселке итiн шуылдатты. Қаңғыбас шарылдақ күшiктердiң үнi тым ащы. Қақпаға тап-тап бередi. Бәрi Петрушкиннiң үйiне қарай жабыла үредi. Тұнық кештi азан-қазан еттi. Кузьменко есiктi ара-кiдiк тықылдатып, жауап күтiп тұрған. Бiр кезде есiктiң тиегi ағытылғандай болды. Көк төбет арс етiп алға ұмтылды. Есiктi иығымен тiреп, басып тұрмағанда тура Кузьменконың кеңiрдегiнен ала түсетiн едi. Әлден уақытта Петрушкиннiң самарқау үнi естiлдi:

	– Ей, бұ кiм өзi?

	– Андрей Алексеевич, ашыңыз! Бұл мен, – Кузьменко есiкке құлағын түрдi.

	– Менi кiм? Жөнiңдi айтсаңшы! Ә-ә, начальник жолдас па? Қазiр, мына иттi байлайын. Тiл ұқпас неме, жазым етiп жүрер.

	Үйдiң iшi жым-жырт бола қалды. Петрушкин иттi қыңсылатып, сүйреп бара жатты. Әлден уақытта есiк ашылды.

	– Кiрiңiз, түнделетiп қайдан жүрсiз? Жақсылық хабармен келдiңiз бе? Жоғары шығыңыз.

	Үйдiң iшi астан-кестен шашылып жатыр. Петрушкин үйдiң iшiн жинастырып, сөйлеп жүр.

	– Келетiнiңiздi бiлмедiк. Анау-мынау әзiрлеп қоятын едiм. Ендi барына разы болыңыз.

	– Рахмет, Андрей Алексеевич, өзiм де қонақтап келемiн.

	– Куыс үйден құр шықпа дей ме, отырыңыз. Дәм татыңыз.

	Кузьменко төрге шығып жайғасқанда:

	– Алыстан келесiз бе? – деп, Петрушкин елеусiз сұрақ қойды.

	– Осында жоғарыдан келген қонақтың чемоданы жоғалып кеткен едi. Ұрыны сонау Қаскелеңнен таптық. Сол жақтан келе жатқан бетiм.

	– Кузьменко Петрушкин сөзге ере ме деп жорта айтып едi, ол бұған мән бермегендей, өзiнше сөйлеп кеттi.

	Майор Кузьменко табалдырықтан аттаған бетте үй-iшiнiң мүлкiне, бөлмелердiң құрылысына ерекше назар аударған. Ауыз үйден кiре берiстегi екi қанатта екi бөлме бар. Есiктерi ашық. Төргiсiне қос төсек қойыпты. Бiреуi көптен берi жиналмаған. Бiр кездегi кiршiксiз ақ жамылғыштар мен ақ жастықтар кiр басып, қоңырқай тартқан. Бұрышқа өрмекшiлер ұя салған. Тозаң қалың. Шифоньер жаңа бiр әзiрде ашылған. Саусақтың таңбалары баттиып тұр. Үй iшiнде сигаретаның жеңiл түтiнi, иiс майдың жұмсақ жұпар иiсi сезiледi. Кузьменко үй iшiн тiнте карағанмен Петрушкиннен басқа кiсiнi көре алмады.

	Стол үстiндегi рюмкаларды көрсетiп:

	– Қонақ сыйлағансыз ба? Жұрттың бәрiн даттап жатырсыз, жақтырмайтыныңыз бар, сыйлап қайтесiз? – дедi.

	– Начальник жолдас, сiз де менi мазақтайын дедiңiз бе?

	– Петрушкин қарсы орындықда отырды. Қалтасынан «Беломор» алып тұтатты.

	– Мен секiлдi қарiп-қасыр кiмге керек дейсiз? Кiсi қабылдаудан қалып барамыз. Қыдырымпаз, жүргiш жандарға күйiк дарымайды бiлем. Осында сатпақ Савелий деген жынды бар. Бiр таза жүргенiн көрмейсiң. Аузынан арақ иiсi мүңкидi де тұрады. Сол иттiң қатыны өлгелi қай заман. Өзiнде сана жоқ. Уайым-қайғы дегендi бiлмейдi. Сол антұрған төсегiн күнiге жаңартады деп естимiн. Ал бiз жалғыз кемпiрдiң күйiгiн тартып отырғанымыз мынау.

	– Петрушкин шүңiрек көзiн төмен түсiрiп, күрсiндi.

	– Бүгiн байқұс кемпiрдiң туған күнi едi. Құдайдың рахметi түсiп дүниеге келген күндi атап өту бұл үйдiң баяғыдан келе жатқан салты. Тiрi жүрсе есiне алсын, – деп, өзiнiң сүйiктi рюмкасын алып қасыма қойып отыр едiм. Мұны да көзiңiз шала қойыпты. Бүгiн қитар Глафира келе ме деп дәмеленiп, анау-мынау алып қойып едiм. Байқұс, алданыш тапты ма, кейiнгi кезде көрiнбей кеттi.

	– Глафира дегенiңiз кiм? – Кузьменко жорта сұрады. Петрушкин таңданғандық бiлдiрдi.

	– Шынымен бiлмейсiз бе? Милиция түрмеден шыққандардың есебiн жүргiзiп бақылайды деушi едi. Онысы бекер болғаны ма?

	– Ниетi бұзықтар мен жуликтердi тыйып алсақ та жарар.

	Ақталғандарды торып қайтемiз.

	– О да жөн екен.

	Майор Кузьменко темекiнiң сорттары мен әтiрдiң көптеген түрiнiң иiсiн айнымай ажырата алатын. Петрушкин жеңiл сигаретаның түтiнiн «Беломордың« ащы түтiнiмен тұншықтырмақ болса да, дәл тапты. «Лайкаң сигаретасына ұқсастау көрiнгенiмен, тамақ қырнар жеңiл иiсi бар. Кәдуiлгi «Тройка сигаретасы. Иiс май «Жасмин мен «Шипрдың« қоспасы. Сiрә, бүл үйге келген қонақ бұдан бұрын сақалын алдырғанда, шаштараздың «Шипр әтiрiн септiргенiн жақтырмай, жұмсақ «Жасминдi құйдырған. Сонымен бұдан аз-кем уақыт бұрын бүл үйге еркек адам келген. Және қол таңбаға қарағанда шифоньердi ашып, одан керектi затын алған...

	Петрушкин берекесi қашып, сескене бастады. Әңгiмемен алдандырғысы келдi ме, сауал қойды:

	– Начальник жолдас, әнеукүнгi ұсталған қатынның iсi немен тынды? Сазайын тартқан шығар?

	– Кiм туралы айтып тұрсыз?

	– Әлгi бiздiң қатынның сумкасы табылғаң әйел ше?

	– Ә-ә, Маслованы айтасыз ба? Қашып кеттi. Ұстатпай жүр.

	– Қамауға алды, iсiн тергеп жатыр деп едi. Түрмеден қалайша қашып кеттi екен. Сайқал неме, милициядан да таныс тапқан екен-ау. Жылмыңдасы жаман едi. Одан бәрiн күтуге болар. Айрылып қалғаны өкiнiштi екен.

	– Матрена Онуфриевнаны өлтiрген ол емес, басқа адамдар!– Петрушкин не айтар дегендей Кузьменко сынай қарады.

	Петрушкин шошып кеттi:

	– Не дедiңiз? Матрена өлдi дейсiз бе?

	– Тiрi болса бiр хабарын берер едi ғой. Ол өлген. Қазiр қылмыскердi iздеп жатырмыз.

	Петрушкин бiраз уақыт үнсiз отырды, Әлден соң:

	– Дерек бар ма? – дедi.

	– Сiздiң көмегiңiз керек, Андрей Алексеевич. Қолғабыс жасаймын деп едiңiз, өзiңiз көрiнбей кеттiңiз.

	– Менiң көмегiм дайын ғой, начальник жолдас.

	– Петрушкин күйiк жеңген кiсiдей мүләйiмсiп, жұмсақ сөйлемек едi, бiрақ көңiлге алған күдiк шошытты ма, түсi сұрланып, екi көзi қанталап, үнi кесектеу шықты.

	– Сөйтiп, Матрена өлдi дейсiз, ә?

	– Ол рюмкаға арақты шөпiлдете құйып, қағып салды да:

	– Жиiркенбесеңiз, бiр рюмка алыңыз. Қайғыма ортақ болыңыз, – дедi.

	– Рахмет, Андрей Алексеевич. Кiсiден кiсi жиiркенушi ме едi? Жайласып отырып өзiңiзбен әңгiмелесуге құштармын. Бiрақ, қайтесiз, жұмыс бар. Ұрыны ұстап, көңiл жай болған соң, әдейi соға кетейiн деп бұрылдым.

	– Келгенiңiзге рахмет, начальник жолдас.

	Майор Кузьменко қақпа сыртына шыққанда, қалбалаңдап жүгiрiп келе жатқан бiреудi көрдi.

	– Бұл кiм? – дедi де, Майлыбаев екенiн танып:

	– Мұнда не ғып жүрсiң? – дедi қатулы үнмен. Бiр көше ұзап шыққаннан кейiн:

	– Саған мұнда келуге болмайды. Петрушкин сенi бiлуге тиiс емес.

	Майлыбаев екi кештiң арасында басқармаға телефон соққан. Секретарь қыздың майордың «бiр жаққа жалғыз кеткенiн естiп, ойына күдiк алып, Петрушкиннiң үйiне жеткенi осы. Сырты мүсәпiр Петрушкин ыңғайын тапса уысына түскендi аямайтынын о да сезген. Кузьменконың түн iшiнде жалғыз кеткенiне қауiптендi. Қорғаншы боп жүргенiн бүгiп, жалтарды.

	– Шаштаразды жоғалтып жүргенiм. Бүгiн ол да жұмысқа шықпады. Шарқ ұрып iздеп жүрсем, антұрған неме, үйiнде отыр. Қызметшi әйел менен мұны жасырыпты.

	– Үйiнде екенiн қайдан бiлдiң?

	– Кәрi бөрiнiң кассиршадан көңiлi аулақ емес екенiн сезетiнмiн. Сол арқылы бiлдiм.

	– Үйiнде отырғанына көзiң жете ме?

	– Дәл солай, Петр Петрович.

	– Мен Петрушкиннiң үйiне кiргенде шифоньерден сол жақ қолдың таңбасын көрдiм. Ал оның сол қолы жоқ қой. Олай болса, оған бiреу келген. Бұл үйге Сигалов келген шығар деп ойлаған едiм. Онда басқа бiреу болды. Кiм болуы мүмкiн?

	– Петрушкиннiң бiз бiлмейтiн басқа танысы болғаны ғой. Қалай байқамағанбыз?

	– Талғат өкiнiш бiлдiрдi. Аздан соң ол:

	– Қонақ үйге телефон соғайық! – дедi.

	– Неменеге?

	– Бiздiң конағымыз бөлмесiнде ме екен, бiлейiк.

	– Мынау менiң ойыма келмеген жай едi. Жүр, шапшаң!

	– Кузьменко Талғатты қолтықтай жөнелдi. Жолшыбай:

	– Талғат, сен Данишевскаяны көрдiң бе? – деп сұрады да, оның жауабын күтпей, сөзiн жалғастырды.

	– Әттең, байқаусыз бұзақылардың торына түсiп қалған. Әйтпесе ақылы бар қыз. Алғаш Петрушкиннiң үйiнде кiсi барын содан есiттiм. Бiрақ ол үйден үй иесiнен басқа адамды көре алмадым. Қабырғаның бәрi тыңыр, қосалқы есiк жоқ. Погребiн де байқамадым. Еден нық, дүңкiлдемейдi. Терезе де жабық.

	– Үйi жаңадан салынған. Бiз бiлмейтiн жасырын жолдары бар шығар. Үйдi кiмнiң салғанын бiлейiк.

	Ертеңiне Кузьменко қалалың архитектура бөлiмiне телефон соқты. Ит үйретушi құрылыс үйiнiң көмегiнен бас тартып, үйдi өзi салыпты. Кузьменко капитан Карповты шақырып алып:

	– Сiз Сигалёвты бiлесiз ғой? – дедi.

	– Солай, Петр Петрович. Өзен жағасында жартылықты ортаға алып, танысқанымыз бар.

	– Онда тiптi жақсы. Бүгiн сол жолғы кездесудi еске алған болып, шаштаразға барыңыз. Бұдан былай оның тұрақты клиентi болыңыз.

	Капитан Карпов Майлыбаевтың ақыл-азабынан тапқан күрделi iсiне төтеннен килiгудi жөн көрмедi.

	– Лейтенант көптен берi осы iспен шұғылданып жүр. Оның ақиқаттаған iсiне араласқанымның қисыны келер ме екен? – деп жалтарып едi.

	– Ол көсе ғой. Жақ түгiн күнiге қырса да сақал өспейдi. Бес тал мұртын қыра-қыра ернiн жауыр етiп алыпты, – деп сүйсiнiп күлiп отырды да:

	– Талғат бұған қарсы емес. Оның ризалығы бар. Полковник Дайыровтың ұйғаруы солай. Қазiр лейтенант Майлыбаевқа маңызды жұмыс тапсырылып отыр. Сiздiң көмегiңiзге ренжiмейдi ол. Iске кiрiсе берiңiз!

	– Құп болады, жолдас майор! Карпов тiк тұрып басын изедi.

	Iсi, әрекетi күн сайын жұмбақталып бара жатқан Петрушкиннен көз жазып қалмауды лейтенант Майлыбаевқа тапсырды. Бұл күрделi iс оған лайықты саналды.





ОН ҮШIНШI ТАРАУ




	Лейтенант Майлыбаев үш тәулiк бойы поселкеден шықпады. Петрушкиннiң үйiне бiреу келмей қоймайтындай көрiнген едi оған. Бiрақ Петрушкин көшеде де, үйде де жалғыз. Тiршiлiгi күйбең, өнiмсiз, қимылы бiрқалыпты. Әбiгершiлiк байқалмайды. Қаңыраған бос жәшiктердiң тақтайын сөгiп, кiлеттiң қуыс тесiктерiн шегелеп жүр. Иiнағашпен су көтерiп бара жатқан Данишевскаяны көрiп, дауыстады:

	– Глафира, мұнда кел! Сөйлесетiн әңгiме бар. – Данишевская қасына келгенде:

	– Көрiнбей кеттiң, бiрдеңе тапқансың ба, қалай? Зауқың соқса, үйге кiр. Мен бүгiн боспын. Отырып шер тарқатайық.

	Глафира ықылас бiлдiре қоймады.

	– Кiр жуып жатыр едiм, қолым тимейдi.

	Сен маған осындай қиқар мiнезiңмен ыстықсың, тәттiсiң. Сенiң сабалақ түрiңдi көргенде, құдайақы бiр түрлi қызығып кетем.

	Глафира күлдi:

	– Қойшы?

	Шолақтың мына сөзiн Глафира қызық көрдi. Қитар көзiн күнге шағып, қырындай қарады. Жүрегiн қытықтап, елтетiн сияқты.

	– Үйiңе кiргенде одан маған қандай пайда бар? Алдымен соны айтшы?

	– Ненi қаласаң соны жасайын, шыбын жанымды да аямаймын.

	– Жақсы айтасың, Андрей, көпiрме сөздi қайдан үйренгенсiң? Мен сенi бұлай деп ойлаған жоқ едiм.

	– Не тiлейсiң, жаным, айтшы.

	– Өз басыма ие болсам да жарайды. Бiреудiң тағдырын жетелеп қайтем. Менi бүйтiп бекер әурелеме. Ал қатын ғып алар ниетiң болса, ашық айт!

	– Жалғыздық шаршатты. Бұдан әрi шыдай алатын емеспiн. Жарым бол, тiлегiм осы!

	– Тойды қашан жасайсың?

	– Мына әуре-сарсаңнан құтылайын, кемпiрдiң iсi бiтсiн!

	Сонан соң тойды бiр-ақ күнде жасаймын.

	Глафира көңiлшек қой, ықыласы ауды. Петрушкиннiң үйiне кiрдi.

	– Ешкiм жоқ, именбе, кiре бер. Өзiң көрген жай-мекенiң ғой.

	– Петрушкин жүгiрiп барып есiктi ашты.

	Глафира таң қалды: стол үстi жасаулы, жайнап тұр. Тоңазытылған құстың етi, тураған шұжық, магазинде таптыра қоймайтын қара уылдырық, қызыл балықтың жотасы табақ-табағымен тұр. Тұздалған қияр, помидор шыныға бөлек салынған. Қағазы әсем қылтанақ мойын коньяктың шөлмектерi дастарқан үстiн түрлендiрiп, кiсiнi iшпей-жемей тоғайтады.

	Петрушкин Глафираның мойнын, құлақ түбiн иiскелеп:

	– Бiр нәрсе сұрайын, айтасың ба? – дедi.

	– Құлағым сенде, айта бер. Петрушкин сәл бөгелiп отырды да:

	– Осында милиционерлер келiп, астыртын сұрау салып жүрсе керек. Сенiмен сөйлеспедi ме? – дедi.

	Глафира бұрылып, бажырая қарады.

	– Оны саған кiм айтты?

	– Бiлем, есiттiм. Сенiмен де сөйлесiптi.

	– Сен өйтiп былжырама. Кемпiрiм жоғалды, қараң қалдым, сорладым деп милицияны шақырып жүрген өзiң емес пе едiң? Келсе, сенiң жоғыңды жоқтап жүрген шығар. Оны маған несiне айтасың?

	– Глаша, мен сүюмен бiрге күйе де бiлемiн. Кейiн қатты батты тырнағың деп жүрме. Көмейiңдегiнi бүкпей, шыныңды айт!

	– Сенiң не айтып отырғаныңды түсiнсем, бұйырмасын. Елдiң өсегiне әуестiгiм жоқ. Отырғаным артық көрiнсе, кетем қазiр.

	– Глафира бұлданып тұра бергенде, Петрушкин:

	– Шошаңдама, отыр! – деп иығынан тартып қалды. Қолы зiлдей, жерге жаншып жiбере жаздады. Глафира иығын жұлып алды.

	– Не керек өзiңе?! Күшiңдi көрсетпексiң бе? Мә, саған!

	– Екi саусағын бүгiп, ортасынан бас бармағын қылтитып көрсеттi.

	Петрушкин Глафираның киқарлығын күшпен жеңе алмайтынын аңдады ма, амалға көштi:

	– Глаша-ай, қайдағыны айтып кеттiң ғой. Өзiң былай отыршы. Ашуыңды бас, жаным!

	– Глафираны қасына алып құшақтап баяу үнмен сөйледi.

	– Кiсi бiреудi өлгенше жақсы көргеңде, қарасын көрсе қанағат тұтып, соған да мәз болады екен. Бiр сәт көзден тасаланса, жаныңды қоярға жер таппайсың.

	Мен сенi милиция майорынан да қызғанам. Оның неменеге жүргенiн сұрағаным сол. Қызғаныш не дегiзбейдi? Сөлекет көрiнсе, мен қойдым. Кешiр, айып менен!

	Глафира сенерiн де, сенбесiн де бiлмей Петрушкинге бажырая қарады. Петрушкин мұңды, көзi жасаурап кеткен. Глафира көңiлшек қой, аяп кеттi. Мойнынан құшақтап шашын сипалады. Бетiнен аймалап сүйдi.

	– Бiз мәңгi-бақи, өмiр бойы бiрге боламыз. Солай ма, Андрюша?

	– Солай, жаным.

	– Петрушкин сақалымен Ғлафираның танауын қытықтап: – Анау, майор келгiштеп жүргенге сенi тегiн малданып кете ме деп iшiм күйiп жүр едi. Ендi көңiлiм жай тапты.

	– Өзiң тұрғанда, басқаны қайтем? Маған өзiң қымбатсың! Майор анау жолы осы үйге келгенде мен қақпа алдында тұрғанмын.

	– Ол саған не айтты? Не дедi?

	Гдафира осы тұста шынын айтпай, бүгiп қалды:

	– Тұрма, аулақ кет! – деп қуып жiбердi.

	– Мiнезiң қиқар едi, сен оны қалай тыңдай қойдың екен?

	– Милициямен байланысқым келмедi. Оны өзiң жақсы бiлесiң.

	Петрушкин сенбедi. Рюмканы Глафираның аузына тосып:

	– Қайдағыны айтып кеттiк қой. Милициясы өзiмен кетсiн. Отырысымызды бұзбай, жақсылап iшелiк. Кәне, алып жiбер.

	Арада бiраз мезгiл өткеннен кейiн Петрушкин:

	– Жатып дем алайық! Коньяктың уыты тарасын! – дедi.

	– Мейлiң, өзiң бiл. Осы мезетте көк төбет қатты үрiп, қораны басына көтердi.

	Бiреулер қақпаны ашып дауыстаған секiлдi. Петрушкиннiң түсi бұзылып кеттi. Қалтыраған жалғыз қолымен қалтасын сипалай бердi. Шапшаң тұрып, жастықты жөндеген боп, астынан бiр затты алып, қалтасына салды. Глафира оны көрген жоқ. Ол несiне қам жейдi? Жаңа ғашығы қасында, қарағайдай үй басында. Өмiрiнiң шат боп тұрған шағы. Ендi ол ешкiмнен қысылып, қымтырылмайды. Қасында болашақ байы бар адам неге сасады? Ол еркiн басып, тайтаңдап есiктi ашты.

	Үйге екеу кiрдi. Бiрi егде тартқан тапал семiз кiсi, екiншiсi балаң жiгiт.

	Глафира жақтырмай:

	– Сiздерге кiм керек? – дедi.

	– Бiз өрт сөндiру бөлiмшесiненбiз, – дедi семiз кiсi. Глафира мен Петрушкинге кезек қарап: –Үй-жайдың өрттен кауiпсiздiгiн байқайық деп келдiк. Үйдiң жоспары өзiңiзде ме? Болса, көруге рұқсат етiңiз.

	Петрушкин пештiң үстiнде тозаң басып жатқан чемоданды бауынан сүйреп шықты да, iшiн ашып, үйдiң жоспарын алды. Өрт сөндiрушi үйдiң қалай орналасқанын көрдi, электр сымдарын тексердi.

	Глафира өрт сөндiрушiнi өлердей жек көрiп тұр. Үй-жайы бар, басы бос еркекпен жұптасып тұру оның арманы едi. Сондай күннiң ләззатын көрейiн деп тұрғанда мыналар келiп шырықты бұзды. Бұлар өрт сөндiрушiлер емес, Глафираның өмiрiн өшiрушiлер сияқты көрiндi. Үлкен ашу қысып, терiсiне сыймай, шытынап тұр. Сыралғы Петрушкин долы әйелдi өршiтпейiн дедi ме:

	– Сен ренжiме, Глаша, қазiр қалаға түсетiн жұмыс бар. Қайтарда соғам. Бүгiн үйде бiрге боламыз. Мақұл ма? – дедi.

	Глафира оның сөзiн естiген жоқ. Көз шарасы жасқа толып, қақпадан шығып бара жатты.

	Петрушкин өрт сөндiрушiлер кеткеннен кейiн көп аялдамады. Қалаға бет алды.

	Майлыбаев Петрушкиннiң қалада жүргенi жайында басқармаға телефон соқты да, оның келер жолын тосты. Жарты сағаттан кейiн ит үйретушi трамвайдан түсiп, 8-март көшесiнiң бұрышындағы бағанаға жапсырылған хабарландыруларға қарап ұзақ тұрды. Пәтерге берiлетiн бөлме жайында жеке адамдардың құлақтандырулары iлiнетiн. Петрушкин жан-жағына ұрлана қарап, жапсырылған қағаздың бiреуiн жұлып алды. Онда төрт кiсiлiк әсем, жарық бөлме өткiзiлетiндiгi, үй иесiне студент болғаны қолайлы екенi жазылған. Қағазды алғаннан кейiн көп аялдамай, кенеп қабын қолтығына қысып, көк базарға бет алды. «Динамо магазинiнiң алдында кiдiрдi. Магазин iшi жөнделiп жатқандықтан қызу сауда сыртта, лавка үстiнде болатын. Екi аңшы қосауыз мылтықтың ұңғысына үңiлiп, шаппасын, шүрiппесiн ұстап көрiп, сынасып таласып жатқанда, Петрушкин олардың қасына келдi. Қарамен кавказдалған күмiс мылтыққа қолын созып:

	– Берi әкелшi, көрейiн! – деп килiге кеттi. Әрi-берi аударып, ұңғысын сығалады.

	– Шiркiннiң бұрандасында мiн жоқ екен. Жарқырап тұр.

	Оғы қаңғымай дәл тиетiн шығар.

	Қайдан келгенi мәлiмсiз, осы мезетте Сигалов бұлардың қасынан сусып өте шықты. Петрушкин оған зер салып қарамады.

	Екеуi екi көшенiң бойымен кеттi.

	Сол күнi кеште лейтенант Майлыбаев өзiнiң көргендерiн

	Кузьменкоға баяндады. Екеуi әрбiр сөзге мән берiп, талқылап ұзақ отырды. Әлден уақытта майор Кузьменко:

	– Сондай бөлме пәтерге берiле ме, анықтадың ба? – дедi.

	– Бiлдiм. Бiрақ үй иесi ол бөлменi бұдан екi жарым ай бұрын пәтерге берсе керек. Онда салт бастылар тұрады. Үй иесi «Студент болғаны жөн деген сөздi жазбаған.

	– Таңқаларлық жай екен бұл.

	– Майор Кузьменко қағаз бетiн шимайлап бiраз отырды.

	– Шаштараз сенiң төрт рет, түсiндiң бе, төрт кiсiлiк бөлме емес, төрт рет шаштаразға барғаныңа қатты күдiктенген. Сигалов: «Студент болса жақсы, ал аңдаушыға ұрынсақ кайтем?» деп Петрушкиннен ақыл сұраған. Әрине, шефi бұл iске қалай болса солай қарай алмайды. Шаштараздың әшкереленуi оның өзiне қатер. Сигаловты шартты жерге шақырып, мылтықты көрсету арқылы жауабын айтады.

	«Ұңғысында мiн жоқ. Жарқырап тұр. Оғы қаңғымай дәл тиетiн шығар деген «Жаңа дәрiнiң әсерiнде мiн жоқ. Айнымай даридың деп жоруға болады. Шартты белгiмен тiлдесуге бұрынғы хабарландыруды пайдаланған. Осылай ұғысқан соң олар сөйлесiп қайтедi? Ол бүгiн Данишевскаяны үйiне бекер шақырған жоқ. Екеуiнiң не жайында сөйлескенiн бiлуiмiз керек?

	– Глафира сырын аша қоя ма?

	– Ертең таңертеңгiсiн Петрушкин жұмысқа барады. Күзетте бiр тәулiк тұруға тиiс. Сменасы бiтер кезде Данишевскаяны осында шақырмақпын. Петрушкин бiз жайында Данишевскаядан тәптiштеп сұраса, онда долбарымыздың дұрыс боп шыққаны. Матрена Онуфриевнаны өлтiрген Петрушкин болады. Егер бағытымыз терiс болса, iстi қайта бастаймыз.

	– «Өрт сөндiрушiлердiң« жаңалығы бар ма?

	– Үй бекiтiлiп берiлген жоспарға сай салынған. Артық құрылыс жоқ, – дедi Кузьменко.

	Майлыбаевтың өз басы темекi тартпайтын. Сонда да папиростың бiреуiн алып, қыршып бөлдi де, болымсыз темекi қалдырып тұтатты.

	– Менiң байқауымша Петрушкин мен Сигалов жалғыз емес. Бүгiн сағат үште Петрушкин «Есiк қонақ үйiнiң алдындағы киоскiден екi қорап сигарет алды. Киоск газет-журналдарға арналған, темекi сатпайды. Оның үстiне оның сигарета тартқанын көрген емеспiн. Осында бiр сыр бар секiлдi. Петрушкиндi дереу қамауға алып, үйiне тiнту жүргiзейiк. Айғақтық заттар табылатынына күмән жоқ. Кейiн кеш қаламыз.

	– Петрушкиндi қамауға алдық дейiк. Сонан соң не iстеймiз.

	– Қылмысты ашамыз.

	– Ол жөнiн айтпаса қайтесiң?

	– Қыстаймыз, айтады!

	– Қостамаймын, Талғат! Құр күдiк қамауға негiз бола алмайды.

	Майлыбаев шығуға айналғанда:

	– Талғат, Маслованың iзiне түстiк. Таныс құрбысының үйiнде жүр екен, – дедi Кузьменко.

	– Қайда, қалада ма?

	– Жамбыл қаласынан таптық. Осында келетiн секiлдi. Қамауды тоқтата тұрдық. Сол қырсық қатыннан түбi бәле көретiн шығармыз. Кейiн айтпады деп жүрме!

	– Кәсiбiмiз қауiп-қатер екен, ендi оның бәлесiн де көтерелiк.





ОН ТӨРТIНШI ТАРАУ




	Майор Кузьменко Петрушкиннiң жұмысқа кеткенiн әбден анықтағаннан кейiн Данишевскаяның үйiне келдi. Глафира ышқырын түрiп тастап, веранданы жуып жатыр. Екi балтырының жоғарғы жағы қанталап көгерген. Бiр жақ аяғын тобық үстiнен байлап алыпты. Кузьменко жөтелiп дыбыс бергенде, Глафира жалт қарап, басын шапшаң көтердi.

	– Ә-ә, майор жолдас, сәлеметсiз бе? Ол су қолын кеудесiне сүйкеп сүртiп ұсынды. – Жоғары шығыңыз. Мен сiздi бұдан былай көрмеймiн ғой деп едiм. Жақсы келдiңiз.

	– Көрмегенi қалай?

	– Милиция бастығының қолы тие бермейдi ғой.

	– Бүгiн көңiлдiсiң, Глафира. Не жаңалығың бар?

	– Көңiлдi болмағанда қайтем?

	– Құпия жасамасаң, бiлуге бола ма?

	– Мен күйеуге шығайын деп жатырмын.

	– Құттықтаймын. Тойды қашан жасайсың?

	– Бәрi сiзге байланысты, майор жолдас. Қалай рұқсат етсеңiз, солай болады.

	Кузьменко таңданды:

	– Менiң рұқсатым керек пе?

	– Кейде дым бiлмегенси қалатыныңыз-ай!

	– Шын айтып тұрмын, Глафира.

	– Матрена Онуфриевна өлдi, Андрей ендi бойдақ жүре алмайды.

	Мен оған ұнаймын. Соған байға шыққым келедi. Кемпiрдiң өлгенi туралы қағаз берсеңiз, дереу той жасаймыз.

	– Петрушкин дейсiз бе?

	– Неге таңданасыз? Бiз кемтар, кембағал дармыз. Екi жарты қосылып, бiр бүтiн болармыз. Құдай кiсiнiң бәрiне тiлегiн бере бере ме? барына қанағат қылайық дедiк.

	Майор Кузменко өткен жолы Петрушкинге Матренаның өлгенiн, қылмыстыларды iздеп жүргенiн әдейi айтқан едi. Петрушкин өзi қылмыс жасаған болса, ол қайткенмен де милиция орындарының қандай бағытта жұмыс iстеп жатқанын бiлуге тырысады. Екi ортаға аңқау Глафираны салып, жағдайды бiлгiсi келген. Егер милиция органдары Глафираға күйеуге шығуға қарсы болмаса, онда Петрушкинге күдiк жоқ. қылмыстыларды басқа жақтан iздеп жүрген болады. Петрушкин Глафираны жұмсап қойып, милицияның әрекетiн осындай тәсiлмен бiлiп алмақ. Майор Кузменко Петрушкиннiң үйлену хикаясын осылай ұқты.

	– Ол сiзге қашан сөз салды.

	– Бiз бәрiне өткен түнi бiр-ақ келiстiк. Созып қайтемiз? Есiк көрген адамдармыз. Сiз менiң бақытыма қарсы болмайтын шығарсыз. Сiзге бiр құпия сыр айтайын ба? Андрей Алексеевич әуелi менi сiзден қызғанады.

	– Менен бе?

	– Иә! Өмiрiмде менi кiсi қызғанып көрген жоқ едi. Еркек сүйсе сөйтедi дейдi ғой. Бiр жолы кiтаптан оқығаным бар. Кузьменко ит үйретушi аңқау әйелдi осал жерiнен оңай қолға түсiргенiн аңғарды. Глафира майордың құптап құттықтай қоймағанына ренiш бiлдiрдi.

	– Қалай, менiң бақытыма сенбейсiз бе? Сiздiңше, түрмеден шыққан әйелдiң бәрi бұл дүниеден тұл қалып өтуi керек қой. Мен өмiр сүргiм келедi. Мен әйелмiн, ана болғым келедi.

	– Сенiң бақытты болуыңды шын көңiлден тiлеймiн. Өзiң бiлесiң, Глафира, өмiр дегеннiң оспағы көп, байқамасаң опық жегiзедi.

	Глафира оқыс сұрақ қойды:

	– Сiзге Андрей Алексеевич ұнай ма?

	– Бiреуге мiнездеме беру үшiн оны жақсы бiлу керек. Ал мен оны бiлмеймiн. Матренаға байланысты анда-санда жолығысып тұрамыз. Былай сырлас емеспiн.

	– Мына сөзiңiз күйеуге шықпа дегенiңiз бе, қалай?

	– Ойланғаныңыз жөн.

	– Сiз төсек қызығын көрiп қалған әйелдiң күйiн ұқпайсыз. Бос жатқан әрбiр күн азап. Сорлы боп тумасам, бұрынғы қате көлденең шықпас деймiн. Онда мен еркектiң жастығынан опа жедiм. Ендi ересек адам опасыздық жасамас.

	– Глафира, сiз мынаған жауап берiңiзшi. Маған сенесiз бе, әлде Петрушкинге сенесiз бе?

	– Түсiнбеймiн!

	– Глафира басын шайқады.

	– Еркек деп танысам, сiзге сенем. Күйеу деп қарасам, Петрушкинге сенуiм керек.

	Кузьменко сәл ойланып тұрды да:

	– Сiз оған әлi күйеуге шыққан жоқсыз. Солай ма? Олай болса менiң сөзiме ден қойғаныңыз жөн!

	– Бұл жолы сiзге құлақ салмаймын, начальник жолдас. Көктен бақыт тiлеймiн деп жүрiп, қасымдағы қуанышымды қуып қайтем?

	Кузьменко Глафираның түсiнбейтiнiн бiлген соң:

	– Бақытты болыңыз! – дедi.

	– Рұқсатты қашан бересiз?

	– Қандай рұқсат?

	– Матренаның өлгенi туралы қағазды айтам. Байқұс кемпiр бәрiбiр тiрiлмейдi. Бiздiң бақытымызды бөгемеңiз.

	– Милиция өлiк туралы қағаз бермейдi. Оны ЗАГС органынан алыңыз.

	– Андрей маған милиция бередi деп едi, ол байқұс та бiлмейдi екен ғой. Келген соң ақылымды айтайын.

	– Глафира, сiз қашан жұмысқа барасыз? Глафира күлдi:

	– Менiмен жолығысуға уәде байласайын деп пе едiңiз?

	Мен дайын. Бүгiн сменамды атқарғанмын. Колым бос.

	– Ертең кешкiсiн басқармаға келiңiз. Сонда сөйлесейiк.

	– Ертең кешкiсiн дейсiз бе? Жоқ, болмайды. Андрей жұмыстан шығады. Кетiп қалсам iздейдi ғой. Оны қалай жалғыз тастап кетем?

	– Мен сiздi көп ұстамаймын.

	Майор Кузьменко дереу басқармаға оралды. Кабинетке iлесе кiрген Карповке:

	– Григорий Матвеевич, киоскiдегi сатушымен сөйлестiңiз бе? – дедi.

	– Сөйлесiп үлгере алмадым. Қырсық атқыр неме, екiншi жолы шақыртқанда зорға келдi.

	– Қазiр қайда?

	– Осында отыр.

	– Шақыр. Осы сылбырлығымыз да жетер. Асықпасақ болмайды.

	Карпов бұты бiр тұтам, дөңгелек қарын, тапал, семiз кiсiнi ертiп келдi.

	Кузьменко орындық ұсынды.

	– Отырыңыз, танысып қоялық. Менi Петр Петрович деп атайды. Фамилиям – Кузьменко. Ал сiздiң аты-жөнiңiз кiм?

	– Милициямен танысуға әуестiгiм жоқ. Мұнда неге шақыртты. Алдымен соны айтыңызшы?

	– Естi адамсыз, дауыс көтерiп сөйлеу жарамайды.

	– Сендер кiсiнi айқайлатпай қоясыңдар ма? Жазығым не?

	– Менiң сұрағыма жауап берiңiз, аты-жөнiңiз кiм?

	– Михаил Моисеевич Тюнин.

	– Жақсы, Михаил Моисеевич, мен сiздi тыңдап отырмын.

	– Не айтам? Бiрдеме дейтiн қылмыс жасаппын ба?

	– Екi қорап сигаретаны кiмге бердiңiз?

	– Қандай сигарета? – Тюнин шошаң етiп, жан-жағына қарады.

	– Қандай сигарета екенiн сiз айтыңыз!

	Тюнин қолы жыбырлап, таңданған пiшiнмен қарады.

	– Сигаретамен көптен берi сауда жасап жүрсiз бе?

	– Жолдас начальник, киоскi темекiге арналмаған. Бiз газет-журнал сатамыз.

	– Ал сигаретаны қайдан алдыңыз?

	– Менiң өз басым темекi тартпаймын. Сигаретамен әуестiгiм жоқ. Сiрә, сiз менi басқа бiреумен шатастырып отырсыз ғой деймiн.

	– Бала сөйлесе, бiлместiк деймiз, үлкен жалған айтса не деймiз? Есiңiзге түсiрейiн, кеше сағат үшке бес минут қалғанда шолақ қолының күлтесiне кенеп қап қысқан адам киоскiнiң алдына келдi. Сегiз тиынға газет берiңiз дегенде, сiз «ескiсi ме, әлде жаңа номерлерi ме?» – деп жауап бердiңiз. Ол: «Бүгiнгiсi болса жарар едi – дедi. Солай ма? Тюниннiң өңi өзгерiп кеттi.

	– Солай болып едi, начальник жолдас. «Самолеттен қалып барам, бере сал деп жалынған соң алып қалып едiм.

	– Сiзге сигаретаны кiм бердi?

	– Былай жақсы бiлмеймiн. Бiрақ жүзi таныс. Киоскiден ағылшын тiлiндегi «Московская новость газетiн алып тұратын. Сырт пiшiнi мәдениеттi адам секiлдi. Сөкет қылығын көре алмадым. Немене, сигаретаның iшiнде бiр бәле бар ма екен?

	– Оны сiзден бiлгiмiз келедi?

	– Сенсеңiз, ашып қарамадым.

	– Сигаретадан басқа не қалдырды.

	– Қорапты ораған газетi бар.

	– Қандай газет?

	– Байқамадым.

	– Оған оттықты кiм бердi?

	– Бiлмеймiн, мен бергенiм жоқ.

	– Мұндай қызметiңiз үшiн қанша төледi?

	– Ауыз тұшырлық дәнеңе жоқ.

	– Әйткенмен?

	– Бес сомды ұстатты.

	– Ол ақша қайда?

	– Қалтамда, – деп Тюнин қапшығынан бес сомдықты алып, Кузьменконың алдына қойды.

	– Григорий Матвеевич, – дедi Кузьменко бес сомды Карповқа берiп, – мынаны дереу сарапшыға жiберiңiз. Қорытындысын мүмкiн болса тезiрек берсiн.

	– Қош болыңыз! – Кузьменко Тюнинмен әңгiменiң тамамдалғанын бiлдiрiп, орнынан тұрды. Мемлекеттiк автоинспекцияға телефон соқты.

	Майор Кузьменко телефонмен сөйлесiп жатқанда, кабинетке Майлыбаев кiрген. Кузьменко қолын ұсынып:

	– Амансың ба, Талғат. Отыр, – дедi де, телефонмен сөйлескен әңгiмесiн айтты.

	– Бүгiн бiр сағат шамасында белгiсiз бiреулер вицепрезиденттiң кеңсе алдында тұрған машинасын мiнiп кеткен.

	Бiр сағаттан кейiн машина екiншi көшенiң бұрышынан табылыпты. Спидометр қырық километр жүргенiн көрсеткен. Поста тұрған милиционер сондай «ЗИМң маркалы машинаның сағат бiрде Медеуге бара жатқанда жолдағы көпiрден өткенiн көрген. Машинаны таныған. Бiрақ тоқтатуды ыңғайсыз көрiптi.

	– Машинаны қуған кiм екен?

	– Әлi анықтай алмай жатырмыз. Майлыбаев өзiнiң келген жұмысына көштi:

	– Петрушкин қораның iшiнен жаңа клет салып бiтiрдi. Погребi кең, цемент төсеген. Ол бұдан бiраз уақыт бұрын кемпiрiнiң бұрынғы ескi үйiн жөндеп сарай жасаған едi. Жалғыз жанға мұншама қора-жайдың керегi не? Клеттi асығыс салуын түсiнбеймiн. Ақтарып, қопарып қарасақ қайтедi?

	– Қазiр автоинепекцияның адамдары ғылыми-техникалық бөлiмдегi жiгiттермен бiрге «ЗИМң машинасының iзiмен кеттi. Мен де со жаққа барайын деп отырмын.

	Келген соң ақылдасайық. Мен келгенше Тюниннiң түсiнiктемесiмен таныса тұр.

	«ЗИМң машинасы Медеу демалыс үйiнiң тұсындағы тоғай iшiне тоқтаған. Екi адамның iзi жатыр. Алма бағында алма терiп жүрген ересек қыздар сүлiктей қара машинаның ойға тоқтағанын алыстан байқапты. Бiрақ адамдарды көрмеген.

	Кузьменко басқарма келiсiмен шаруашылық бөлiмiне телефон соқты.

	Петрушкиннiң түстiк үзiлiс кезiнде қайда болғанын ешкiм дәл айта алмады. Бiреулер үйiне тамақтануға кеттi десе, ендi бiрi үйшiгiнiң қасында отырған дестi.

	Вице-президенттiң машинасын қуған кiсi табылмады, жұмбақ болып қала бердi.





ОН БЕСIНШI ТАРАУ




	Данишевская уақытынан ерте келдi. Тойға баратын кiсi секiлдi сәнденiп киiнген. Бетiне аздап опа жағыпты.

	– Келiңiз, – деп Кузьменко орындық ұсынды.

	– Уәделескен уақытымыз сағат алтыдан кейiн едi ғой.

	Асығыссыз ғой?

	Глафира қитар көзiн қадап, иығын бiр қозғап қойды.

	– Ертерек келiп қайтайын дедiм. Әйтпесе, Андрюша алаңдайды.

	– Глафира, ашық әңгiмелесейiк, мақұл ма? – дедi.

	– Мен де бүкпесi жоқ сөздi қалаймын.

	– Сiз Петрушкинге күйеуге шыққан жоқсыз ғой?

	– Кiсiнiң некесi құр қағазбен қиылмайтын шығар.

	Некесiз де кiсiлер өмiр сүрiп жатады ғой.

	– Петрушкин сiздi сүйе ме?

	– Иә.

	– Мен Петрушкиннiң сiздi сүйетiндiгiне сенбеймiн. Глафира таңданды:

	– Неге сенбейсiз?

	– Тыңдаңыз, оның қалай ғашық болғанын айтып берейiн. Жаңылмасам, сiз құдықтан су алып келе жаттыңыз.

	Солай ма? Петрушкин тоқтатып, үйiне шақырады. Сiздiң барғыңыз келмедi. Ол өзiнiң ғашық екенiн, сiзсiз тұра алмайтынын айта бастады. Мұның бәрi сiзге қызық көрiнедi. Өйткенi, сiзге көптен берi мұндай сөздi ешкiм айтқан жоқ едi. Үйiне кiрдiңiз, стол үстi жайнап тұр. Алғашқы кезде коньяк iштiңiздер. Сонан соң шампанға араластырып көрдiңiз. Бой балқып, маужырай бастайды. Осы мезетте Андрей Алексеевич менiң келгенiмдi, сенiмен жолыққан-жолықпағанымды сұрайды. Сiз ашуландыңыз...

	Глафираның көзi шарасынан шығып кеттi:

	– Мұның бәрiн кiм айтты? Қайдан бiлдiңiз? Әлде аңдушы қойып па едiңiз?

	– Менiң осы айтқандарым рас па? Алдымен соны айтшы?

	– Бәрi де рас.

	– Бiз кiсi босағасын аңдымаймыз, Глафира. Ондайдан аулақпыз.

	– Кiсi қоймасаңыз қайдан бiлесiз?

	– Милиция жұмысының сыры осында. Шынтуайтқа келгенде мұның бәрiн өзiңiздiң айтқаныңыздан аңғарып бiлдiм.

	– Менiң бе?

	– Тыңдаңыз. Сiз ашуланған кезде Петрушкин тағы да ғашықтығын айтады, әуелi менен қызғанатынын бiлдiредi. Әрине, ондай жылы сөздi есту сiзге ұнайды.

	– Кiсiнiң ойындағысын қалай дәл табасыз?

	– Осының бәрiн Петрушкин не үшiн iстеп жүр? – дедi Кузьменко Глафираның таңқалғанын елемей.

	– Сiздiң милиция органымен байланысыңыздың бар-жоғын, олардың қандай әрекет жасап жүргенiн Петрушкин бiлгiсi келедi. Сiздi екi ортаға делдал етпек. Глафира бiрер минут тоқырап ойланып қалды:

	– Маған не бұйырасыз, начальник жолдас? – дедi бәсең үнмен.

	– Менiң бұйрығым дәл қазiр сiзге жүрмейдi. Тек жолдастық ретiнде тiлек айтамын.

	– Ол қандай тiлек?

	– Күйеуге шығуға асықпаңыз. Мақұл ма? Матренаның қайда екенiн әлi бiлмеймiз.

	– Бұл өзi бiтетiн iс пе?

	– Жуырда аяқтаймыз.

	– Кейiн Петрушкин айнып кетсе қайтесiз? Айтпады деме, онда тура өзiңiзге жармасам. Сiздей ақылды еркек бiр әйелдiң құшағына қалай сияды? Оның көрген қызығын басқа да көрсiн де!

	– Өзiң айнымасаң, Петрушкин қашпайды.

	– Менi қолпаштап жiбердiңiз-ау, майор жолдас. Еркек талғаса Глафираның адам болғаны ғой! Мейлi сiздiң айтқаныңыз болсын. Түрмеде де шыдадық қой, өлмеспiз.

	Бұл күндерi қылмысты iздеу бөлiмiнiң қызметкерлерi қауырт жұмыс үстiнде едi. Вице-президенттiң машинасын мiнген адамдар әлi табылмаған. Күдiк алған адамдар бұл кезде қалада болмаған. Майор Кузьменко қат-қабат ой үстiнде отырған кезде есiктен лейтенант Майлыбаев айқайлай кiрдi.

	– Петр Петрович, вице-президенттiң машинасын мiнген адамды таптым. Ол – Петрушкин екен!

	– Петрушкин дейсiң бе? Ит үйретушi ме? Мұны қайдан бiлдiң?

	Майор Кузьменко комбинаттың шаруашылық бөлiмiне телефон соғып, Петрушкиннiң түскi үзiлiс кезiнде қайда болғанын сұрағанда, Майлыбаев та комбинатпен хабарласқан болатын. Түскi үзiлiсте Петрушкиннiң немен шұғылданғанын ол да бiле алмаған. Кузьменкоға айтқан жауапты бұған да берген. Кеше ол жұмыстан кейiн поселкеге тағы барады. Петрушкиннiң жұмыста екенiне көзi жеткен соң Глафираны iздейдi. Ол үйiнде жоқ боп шығады. Көршiлерiнен сұрастырады: «Қазiр көңiлi тоғайып, сабасына сыймай жүр. Сiрә, байға тиейiн деп жүр-ау!»

	Майлыбаев Данишевскаяны үйiнен таппаған сон көршiлердiң сiлтеуiмен «Жынды базарға келген. Глафира ет сатушылардың қасында жүр екен Талғат Глафирамен тiкелей сөйлесiп кетудiң қисынын таппай, бiр-екi мәртебе қасынан өтедi. Еркек танығыш Глафираның жiтi көзi жас жiгiттiң айналшықтап жүргенiн байқайды.

	– Жiгiтiм, сенiң тұлғаң, қимылың таныстау, бiз осы бiр жерде кездескен жоқпыз ба? – деп қасына келдi.

	– Бiз қалада тұрамыз. Бәлкiм, көрген шығармыз, – деп Талғат Данишевскаяны қолтықтап шеткерiрек алып шықты. Глафира таңданған жоқ. Жiгiттiң сөзiн күтiп тұр.

	– Глафира, мен сiздi iздеп жүр едiм, – дедi сәл ойланыңқырап.

	– Сiзбен сөйлесейiн деп едiм...

	– Менi iздеп қайтесiз? Әйел керек кiсi түнде үйге келмей ме? – деп Глафира өзiнiң өткiр әзiлiне басты.

	– Сiздiң Андрей Алексеевичтi жақсы көретiнiңiздi бiлемiн. Ал ол сiздi сүйе ме?

	Глафира қынжылды.

	– Бiрiң – бiр, екiң – екi келiп, қазбалап қоймайсыңдар. Сендер соңыма түсiп қоймайтындай ол байқұс не жазды? Сол шолақта нелерiң бар?

	– Жазығы бар ма, жоқ па, оны менен гөрi сiз жақсы бiлесiз.

	– Менiң алдымда Андрюшаның қылмысы жоқ. Өз ыңғайымның ығында жүрген адам.

	– Сiрә, ол сiзге сырын айтпай, жасыра ма деймiн.

	– Бiзде құпия дәнеңе жоқ, бәрi ашық...

	– Сiз солай ойлайсыз ба?

	– Ойлап қайтем, мен оны бес саусағымдай бiлемiн.

	– Бiлсеңiз, алдыңғы күнi түскi үзiлiс кезiнде Андрей Алексеевич қайда болды?

	– Ет комбинатында, жұмысында тұрды.

	– Жоқ, бұл кезде ол қыдырып жүрдi. Бiреудiң машинасын мiнiп Медеуге барған.

	– Өтiрiк айтпа, түскi үзiлiс кезiнде мен онымен өзiм сөйлестiм!

	– Милицияның қателеспейтiнiн бiлесiз. Сенбесеңiз өзiнен сұраңыз. Мына жерде почта бөлiмшесi бар. Андрей Алексеевичке телефон соға қойыңыз.

	– Қыдырған машинасының түрi қандай?

	– «ЗИМң маркалы қара машина.

	– Айтқаның өтiрiк болса, тура бастығыңның өзiне шағым етем. Айтпады деме!

	Данишевская ет комбинатының күзет будкасына телефон соқты. Трубканы бiреу алған секiлдi. Күбiрлеген дауыс естiлдi.

	– Андрей Алексеевич пе? Қайда ол? Телефонға шақырып жiберiңiзшi. Иә, Петрушкиндi айтам.

	Аздан соң Петрушкиннiң даусы естiлдi:

	– Бұл кiм?

	– Андрюша, бұл мен ғой. Иә, кезегiң қалай өтiп жатыр?

	«Жынды базарға барып ет алып қайттым. Жаңғыз отыра-отыра зерiктiм. Сен менi сағынған жоқсың ба? Қойшы... Оныңа сенбеймiн. Ылғи алдайсың, Андрюша. Алдыңғы күнi қайда болдың? Иә, түскi үзiлiс кезiнде. Маған «ғашықпын деп өлiп-талып құлай жығыласың да, күндiз басқа қатынмен қыдырасың. Өзiң айтады ғой деп үндемеп едiм. Соқыр кiсiдей ұмыттырып барасың. Сен өйтiп жалтақтама! Қандай машинамен кетiп бара жатқаныңды өз көзiммен көрдiм. Қасыңда кiм отырғанын айтпасаң бұдан былай менiң табалдырығымды аттап баспайсың. Бiлдiң бе? Кiм дейсiң? – Глафира жайраңдап, көңiлдене бастады.

	– Машинаны қайдан алдыңдар? Жақсы, үйге келген соң өз аузыңмен айтарсың.

	Данишевская трубканы қойғанда, лейтенант Майлыбаев:

	– Маған сенбеген едiңiз, айтқаным дәл келдi ме? – дедi.

	– Андрюшаны осы үшiн жазалайсыңдар ма?

	– Мен кiсiнi жазалап көрген емеспiн. – Талғат сәл тұрды да:

	– Глафира, сiзге көп рахмет. Ендi байқадым, сiз ақылды адамсыз, – дедi.

	– Әй, жiгiтiм-ай, әйелге ақыл емес, әр керек екен! – дедi Данишевская күрсiнiп.

	– Бетiнiң әрi бар менен сорлы ұшқалақтар байдан-байға шығады. Сөйтсе де өтiмдi. Бәрiнен әйелдiң кемтарлығы қиын екен. Бiр шолақтың аусары ауып едi, оны да бұйыртпайтын түрлерiң бар. Тағдырға не жазғанымды бiлмеймiн.

	– Егер, қаласаң, Глафира, сырлас жолдас болайық.

	Сiздiң өмiрден көргенiңiз көп. Оны әр кiсiнiң бiлуi артық емес шығар.

	– Мен татқан өмiрдiң ащысын татпай-ақ қой, жiгiтiм. Жассың, шөгiп, жүнжiп кетерсiң. Ал достығыңды ұсынсаң, оныңнан қашпаймын. Бiрақ, әйелге құр достық нәр бола ма? – дедi де күлiп қалды.

	Осы әңгiмеден соң Майлыбаевтың басқармаға жеткенi осы екен. Майор Кузьменко Талғаттың сөзiн бөлмей бар ықыласымен тыңдады. Талғат әңгiмесiн аяқтағанда:

	– Мен қуанып отырмын, Талғат! Ұзақ уақыт бойы сыр бермей, әбден әбiгерлеген адамның құпиясын аштың. Ендi одан жауап алуға желеуiмiз бар, – дедi.

	Майор Кузьменко Карповты шақырып алған соң Майлыбаев үшеуi ұзақ отырып мәслихат құрды. Ақыры мынадай қорытындыға келдi: Петрушкиндi кешеуiлдетпей дереу тұтқынға алу керек. Алғаш оған вице-президенттiң машинасын ұрлап мiнгенi айып ретiнде тағылады. Ал Сигалов бұл тұста бақылауға алынуға тиiс. Петрушкинмен сыбайлас, кылмысқа қатысы бар деген жорамал дұрыс шықса, ол жасырынуға тырысады. Оны осындай әбiгершiлiк үстiнде қамауға алған жөн. Матрена Онуфриевнаның өлiмiне байланысты шындықты сол арқылы ашпаса, Петрушкиннiң мойындай қоюы неғайбыл.

	Бiрақ бұл жоспар аяқ астынан бұзылып қалды.





ОН АЛТЫНШЫ ТАРАУ




	Секретарь қыз өкпесi өшiп, ентiгiп жүгiрiп келедi.

	– Сәуле, не боп калды? – деп Кузьменко таңдана сұрады.

	– Телефон соқсам, ылғи дыңылдап тұр. Линия бос емес.

	– Мен ешкiммен сөйлескен жоқпын, – деп Кузьменко телефонға қарап едi, трубка дұрыс қойылмаған екен.

	– Полковник тез келсiн деп шақырып жатыр. Кабинетте полковниктен басқа екi адам отыр. Бiрi – басқарманың партия ұйымының секретары Колпашников та, екiншiсi – Республикалық милиция басқармасынан келген iлмиген арық сары Кравченко. Ол қазiргi күннiң ыстығына лайықтап жiбек аралас ақ кенептен костюм киiптi. Онысы арық денесiне қонбай, қолқылдап тұр. Мол жеңнiң iшiнде сидиған қолы қалақ сияқты.

	Полковник Дайыров кабинеттiң ортасында кiдiре тұрып қалған Кузьменкоға:

	– Петрушкиндi қамауға алдыңыздар ма? – деп түйiле қарады. Өңi салқын.

	– Әзiр тұтқындағанымыз жоқ. Ертең ол жұмыстан кешкiсiн шығады. Сол мезгiлде ұстауды жөн көрдiк.

	– Неге сол уақытта ұстамақсыздар?

	– Петрушкин кезекте бiр тәулiк тұрып, екiншi және үшiншi тәулiкте демалады. Оны жұмыстан шыққан кезде басқармаға шақырып тергеу жасауды ұйғардық. Екi тәулiктiң iшiнде оны қызметтес адамдары жоқтай қоймайды.

	– Айыбы, кiнәсы бар адам қамауға алынады. Сiздер оның қылмысын анықтадыңыздар ма? – дедi Кравченко.

	– Вице-президенттiң машинасын ұрлап мiнгенiн бiлдiк.

	Тергеудi осыдан бастаймыз.

	– Машинаны бүлдiрiп пе?

	– Техникалық бөлiмнiң адамдары ондайын байқамады.

	– Өз бетiмен машинаны қуу кiсiнi қамап, тергеуге алатындай үлкен кiнә емес қой?

	– Өз бетiмен машинаны рұқсатсыз мiнгенi үшiн ескерту жасап, штрафпен шектелуге болады, – деп Дайыров Кравченконың сөзiн қостады.

	Кузьменко бөгелiп қалды. Өйткенi Петрушкин мен Сигаловтың қылмысын полковник жақсы бiлетiн-дi. Қылмыстыларды ұстаудың жолы өзiмен келiсiлген-тiн. Ал қазiр бiлмегенсiп, сұрай қалған. Майор Кузьменко таңданған пiшiнмен жауап қатты.

	– Олардың кiсi өлтiргенiн, қылмыс жасағанын колдағы бар материалдар толық дәлелдейдi.

	Полковник Дайыров қасындағы екеуге көз қырын тастап, Кузьменконың таңданып қалғанын аңғарды да:

	– Оларды қалай қамауға алу жөнiнде келiскенбiз.

	Солай емес пе? – деп майордың жауабын күтпестен сөзiн жалғастырды.

	– Әңгiме онда емес, машинаны ұрлап мiнгенi Петрушкиндi тергеуге алуға толық желеу бола алады. Жолшыбай күдiк алған жайларды анықтай кетемiз. Байқасаңыз, Петр Петрович, қылмыскердi iздеп жүрiп, бiз өзiмiз қылмыс жасап алғанбыз.

	– Түсiнбедiм, полковник, жолдас?

	Полковник Дайыров шынтағының астында жатқан папканы ашып, қағаздарын парақтап аударыстыра бастады.

	– Мына жазылған арыздар сол қылмыс жайын баяндайды. Өзiмiз сыйлайтын Кравченко жолдас осы мәселемен келiп отыр. Мына жазылған бiрiншi арызға мән бермеуге болар едi. Таққан кiнәсi жала, қылмысты ашуға бөгет жасау үшiн әдейi жазып отыр, деп қарайық. Бiрақ екiншi арызға көңiл қоймасқа болмайды. Мұны жазған басқа адам емес, өз адамымыз, милиция офицерi. «Қылмыскер өз iшiмiзде, оған дереу тыйым салыңдар, жауапқа тартыңдар!» деп ашынып жазады. Милиция офицерi басқармаға тура арызданғанда, әрине, оның дабылын аяқсыз қалдыра алмаймыз.

	– Арызды жазған кiм? Қандай қылмыс жасаппыз? Бiлуге болар ма екен, полковник жолдас?

	Полковник Дайыров Кузьменкоға қарап:

	– Неге тұрсыз? Отырыңыз! – деп қарсы алдынан орындық ұсынды.

	– Әңгiме арызды кiмнiң жазғанында емес, оның мазмұнында болып отыр.

	Сiз қылмыскердiң қайда екенiн бiлмей, әбiгерге түсiп, бекер әуре боп жүргенде, лейтенант Байкин қылмыскердiң адресiн дәл тауып, үйiне апарады. Күдiк дұрыс боп шыққан. Ол үйден Петрушкинаның шәлiсi, сумкасы табылады. Тергеу үстiнде Маслованың сол түнi үйiне қонбағаны да анықталады. Әрине, мұның бәрi Петрушкинаны өлтiруге Маслованың қатысы бар деген орынды күдiк туғызады.

	– Бiрақ...

	– Тыңдаңыз! – деп Дайыров жұмсақ үнмен тiксiне қарап, сөзiн бөлдi. – Сiз лейтенант Майлыбаев екеуiңiз бар шындықты көре тұра бұрмалап, қисық жолға түскенсiздер. Маслованы жазалаудың орнына оны еркiне қоя бергенсiздер.

	Және жай жiбермей, бес мың сом пара алып босатқансыздар! Сөйтiп, шын қылмыс жасаған адам жасырынып, бiр түнде қашып кеткен де, ал пара алған лейтенант Майлыбаев пен оны қолдаушы әрi сыбайлас майор Кузьменко жазықсыз жанды жазғырып, жалған документ жасауға кiрiскен. Сөйтiп жәбiрленушiге зор қиянат, зорлық жасалып отыр, заңды бұрмалаушылар жауапқа тартылсын, дейдi. Майлыбаевтың пара алғанын мойнына қойып беретiн мықты куәлар бар. Олар да растап арызға қолдарын қойған. Мiне, арыздың мазмұны осы.

	Полковник Дайыров креслоға шалқая жайласып отырды да:

	– Сiз азаматша Анастасия Алтынбаеваны бiлесiз бе?

	– Көрген адамым емес, атын бiрiншi рет естiп отырмын.

	– Ольга Степановна Лукинаны ше?

	– Жоқ, бiлмеймiн.

	– Бұл қалай? – полковник таңданды. – Олар сiздi жақсы бiледi.

	Майор Кузьменко оперативтiк қызметкерлердiң адал iсiне көлденең килiккен үлкен бәлесi бар жалаға қатты күйiнсе де, ашу шығармай баяу үнмен сөйледi. Бiрақ тынысы тарылғандай тоқтап, ентiгiп үзiп-үзiп әңгiмеледi.

	– Қылмыскер Петрушкин өз әйелiн өлтiрiп, оны милицияға хабарламай қоюға шамасы жоқ едi, жасырса бүгiн болмаса ертең әшкереленетiнiн сезедi. Және әйелiн жоқтамай тым-тырыс жүруi оның өзiне күдiк туғызар едi. Бiрақ бiрден келiп айтуға оның батылы жетпедi. Көп ойланды. Сыбайласы Сигаловпен ақылдасты. Ақыры мүсәпiр халге түсiп арыз апаруды мақұл көрiстi.

	Ұзақ уақыт зерттеудiң барысы қылмыскер өз әйелiн ашу үстiнде, байқаусыз өлтiрмегенiн көрсетедi. Петрушкин белгiлi мақсат көздеген. Оның тымырсық мiнезi, құпияны сақтай бiлуi, шартты белгiмен жолығысу тәсiлдерi, үлкен мектептен өткенiн байқатады. Сiрә, сондықтан да болар, алғаш бiз жаңсақ кетiп, оның айтқанына ердiк, қарапайым, момын зиянсыз жан деп қарадық. Iштей есiркеп жүрдiк.

	Өрескел iстерiн байқасақ та, елемей, қолдан келген көмектi аямауға тырыстық. Маслованы шапшаң тергеуге алып қылмыс таңып, оған шүйiлгенiмiз де содан. Тiптi Петрушкин вице-президенттiң машинасын ұрлап мiнiп кеткенге дейiн, қайда жүрсе де Масловадан көз жазбадық. Қылмыс жасаған күннiң өзiнде де Маслова бiреудiң жетегiнде жүретiнi айқын едi.

	Сондықтан бар бәле шаштараздан емес пе екен? – деп Сигаловқа бақылау қойдық. Өйткенi Шамадиновтың шайқасы ұсталған шақта оның жаманат аты сезiлген едi. Ол кезде қолымызда Сигаловты айыптайтын дәлел болмады. Шамадинов атыс үстiнде ауыр жарақаттанып, тiлге келмей өлiп кеттi. Қолға түскен басқа қылмыскерлер оның айыбын мойнына қоя алмады. Қай шаштараз екенiн де айта алмады. Осының бәрi әйтеуiр қылмыскер ұстала қалса, шаштаразды ауызға алатынын байқадық. Бандиттерден тiрек iздеп жүрген бiреу бар емес пе екен деген күдiк қалдыра бередi. Сөйтiп алғаш Сигаловқа қадалдық. Мұнымыз дұрыс та едi. Осы тұста Сигаловпен Маслова емес, Петрушкиннiң байланысы барын аңғардық. Алғаш бiз бұған шүбәландық. Бiрақ бұлардың шартты белгiмен кездесуi ұлғая түстi. Бақылау үстiнде барлық iс Петрушкин арқылы өрбитiнi, соның ықпалымен жасалатыны аңғарылды.

	Мiне, Петрушкин жөнiндегi iс жол-жөнекей осылай басталған едi.

	Кузьменко тершiген маңдайын орамалмен сүртiп, сәл отырды да:

	– Қылмыскерлер мен арызқойлардың арасында байланыстың барына таңым бар. Петрушкиндi жазықсыз деп тану – қылмыскерге болысу! Мен бұл жалған арыздардың мәнiн осылай түсiнемiн.

	Кравченко таңданған пiшiнмен:

	– Айыпкер Маслова жасырынып, қашып жүр. Оны тергеуден босатып, ақтауыңыздың мәнiсi қалай? – дедi.

	– Қазiр Маслова үйiнде. Бiрақ оның қылмысқа қатысы жоғын дәлелдейтiн мынадай жай бар: Маслова тонау мақсатымен бұзақыларға қосылды десек, онда ол жоқтаусыз қалған бес мың сомды иемденiп кетер едi. Ол ақшаның Матрена Онуфриевнада барын Петрушкиннiң өзi де бiлмейдi. Маслова ақшаға тимеген.

	Кравченко Кузьменконың сөзiн бөлдi:

	– Менiңше, Маслова сумкада ақша барын бiлмедi. Бұл оның адалдығы емес, аңғалдығы. Бұл – бiр. Екiншiден, сiз өз кiнәңызды айтпай кеттiңiз. Пара алғаныңыз жөнiнде Майлыбаев екеуiңiзге зор айып тағылып тыр. Бұған не дейсiз?

	– Бұл – жала, жалаға жауабым жоқ!

	– Менiң өз басым сiздi құрметтеймiн, Петр Петрович. Бiрақ бөтен бiреу емес, өзiңiз секiлдi милиция қызметкерi сiздерге айып тағып отыр. Сiздiң айтқаныңыз дұрыс та, оның айтқанын қалайша жала дей аламыз. Жала десеңiз, жалғандығын айтып дәлелдеңiз. Өзiңiздi айыптан аршып алмай тұрып, бiреудi даттағаныңыз қисынсыз!

	Полковник Дайыров Кузьменкоға түйiле қарап:

	– Лейтенант Майлыбаев қайда? – дедi.

	– Қазiр басқармаға келуге тиiс.

	– Подполковник Колпашниковқа түсiнiктемесiн жазып берсiн.

	– Лейтенант Майлыбаев аса маңызды тапсырмамен жүр едi. Оны шақырып алғанымыздың қисыны қалай болар екен, – деп Кузьменко жалтарып едi.

	– Қылмыскерден пара алу – ең ауыр жаза. Алдымен өзi ақталып алсын. Бұл iс айқындалғанша оны атқарып жүрген қызметiнен шеттете тұрған жөн, – деп Кравченко Дайыровқа қарады.

	– Сiзге лейтенант Байкин көптен берi өз ықыласымен қызмет жасап жүрген көрiнедi. Оны оперативтiк жұмыстан ылғи аулақтата берудiң қисыны келмейтiн сияқты. Ол сiздер шұғылданып жүрген мәселеге қанық. Лейтенант Майлыбаевтың мiндетiн әзiргесолатқара тұрсын. – Дайыров Кузьменкоға аса қынжылғандық бiлдiрдi: «Сендерге сенiп едiм. Бұларың не?» дегендей қабағы түйiлiп үнсiз отырды да: – Арыз берушiлер жалғыз Майлыбаевқа ғана емес, сiзге де үлкен айып тағып отыр. Майлыбаев екеуiңiздiң кiнәңыз бiрдей. Сiздi де қызметтен шеттете тұру керек едi. Бiрақ iстiң күрделiлiгiн ескерiп, уақытша қалдырып отырмыз. Барлық iске жауап беретiнiңiздi ұмытпаңыз.

	Қатты қиналған Кузьменко кабинеттен қалай шыққанын да бiлмедi. Оқыс жала кiсiнi жүдетiп тонағандай. Майор кабинетiне келгенде аға лейтенант Майлыбаев күтiп отыр екен. Майордың түсi қашып, еңсесi түсiп кеткенiн көрiп:

	– Не болып қалды, Петр Петрович? Петрушкиндi қамауға келiстi ме? – дедi.

	– Петрушкин әлi жүре тұрар! – деп Кузьменко басын ұстап орындыққа отыра кеттi.

	Талғат таң қалды:

	– Жүргенi қалай?

	– Кiнәлы Петрушкин емес, мына бiз боп шықтық. Есiңде ме, мен саған: «Қанжарлыға қайрат жасарсың-ау, ғайбаттан қайтып құтыларсың!» деп айтқан едiм ғой. Сен жеңiл-желпi қарап мән бермеген едiң. Ендi бәледен аршылып көр! – Кузьменко басқарма бастығында болған әңгiменi түгел айтып шықты.

	Майлыбаев сұп-сұр боп, үнсiз отырып қалды. Бiр беткейлiгiн мiн етiп, жұмыстағы кемшiлiгiн сынар, сөгер, басқа менде қандай жұмысы бар деп ойлайтын. Бiрақ мынадай жан түршiгерлiк жала жабылады деп үш ұйықтаса ойына кiрмеген. Ыза iшi-бауырын өртеп, күйдiрiп барады. Бiрақ осы сұмдыққа қарсы айла жоқ сияқты. Мойнына мықтап қойған қайдағы бiр куәлар табылған. Осындай қатты күйзелiс үстiнде отырса да:

	– Петрушкиндi бiр минут те көзден таса қалдырмаңыздар.

	Қазiр ол да қарап жатқан жоқ, – дедi.

	– Бұл iспен лейтенант Байкин шұғылданады.

	– Бұл жұмыс Қожашқа қол емес. Капитан Карповқа неге жүктемедiңiздер?

	– Петрушкин Карповты жақсы бiледi. Олар бұрын өзен жағасында кездескен. Ал ет комбинаты лейтенант Байкиннiң участогы. Оның келiп-кетiп жүргенiне ешкiм мән бермейдi.

	Осы мезгiлде телефон шылдырлады. Кузьменко трубканы көтердi.

	– Сiздi тыңдап тұрмын!

	– Телефон соққан Колпашников екен. Лейтенант Майлыбаевты iздеп жатса керек. – Сенi парторг сұрап жатыр. Бәрiн айтып түсiндiрерсiң. Қызбаланба, мақұл ма? Қазiр Покровкаға барып қайтам. Өткен түнi бiр топ бандиттер сақтық кассасына түскен. Күзетшiнi өлтiрiп, сейфтi өздерiмен бiрге алып кетiптi. Сол жаққа барып қайтқаннан кейiн менiң де түсiнiктеме жазуым керек. Ине шаншарға уақыт таппай жатқанда, бұл да қырсық боп жабысты.

	Майлыбаев шығып бара жатқанда, кабинетке лейтенант Байкин кiрдi. Көңiлдi. Кiдiрмей, төрге тұра ұмтылып, Кузьменкоға қолын бердi.

	– Петр Петрович, амансыз ба? Халыңыз қалай?

	– Құрдас кiсiдей амандасып, аяғын айқастырып, креслоға шiрене отырды.

	Кузьменко тұнжырап, төмен қарап:

	– Сiзге аса жауапты мiндет жүктелiп отырғанын бiлесiз бе? Бұл iске жауапты қарау керек! – дедi. Байкин полковниктiң ұсынысын бiлмейтiн едi.

	– Қандай тапсырма?

	– Лейтенант Майлыбаевқа айып тағылып, жұмыстан шеттетiлiп отыр. Басқарма бастығы бұл iстi сiзге жүктеудi ұйғарды. Бұдан былай Петрушкиннен және Масловадан көз жазып қалмаңыз.

	Әңгiменiң не жайында екенiн бiлiп алғаннан кейiн Байкин жадырай түстi.

	– Полковниктiң өзi: осы iстi созып алдық, Қожаш. Осыны қолыңа алсаң қайтедi деп сұрап жүр едi. Бүгiн шақырып алып тағы айтты. Қайта-қайта тiлек қып қоймаған соң қарсылық жасамайын дедiм.

	Майор Кузьменко полковник Дайыровтың лейтенант Байкинмен сөйлеспегенiн, шақырмағанын бiла тұра үндеген жоқ.

	– Сiз бұл жұмысты шындап қолға алып, жеделдетедi деп сенем. Алдымен бұл жайындағы материалдармен мұқият танысып шығыңыз. Талғатпен сөйлесiңiз. Жалпы жағдайды бiлiп алыңыз.

	– Мен не iстейтiнiмдi өзiм бiлем ғой. Ол жағынан қам жемеңiз.

	Байкин басқармадан шығысымен ет комбинатының поселкесiне қарай тартты. Коридорда қарсы жолыққан Талғатқа қарамады. Онымен сөйлесудi өзiне лайық көрмедi.





ОН ЖЕТIНШI ТАРАУ




	Күн бесiннен ауса да, жалын атқан леп өкпенi қабып, тыныс тарылтады. Кузьменко ет комбинатынан жаңа бiр әзiрде қайтқан-тын. Петрушкин өзiнiң жұмыста тұратын кезегiн қатарынан екi рет өткiзiп жiберiп, жұмысқа бармады. Комбинаттың шаруашылық бөлiмiне телефон соққанда «ауырып жатыр деген қысқа жауап алды. Тексере келгенде бюллетень алғанын бiлдi. Дәрiгер қарап жатқан кезде қояншығы ұстаса керек. Жүрiп-тұруға бiржола тыйым салыпты. Содан берi Петрушкин далаға да шықпады. Кузьменко телефон соққанда Байкин бiраз үнсiз тұрып:

	– Дәл қазiр ме? Жарайды! – деп, жауап қатуға ерiнген кiсiдей трубканы iле салды. Ол асықпады, өзiн бiраз күттiрдi. Жұмыс басты боп тұрған кiсi тәрiздi қиналып, болдырып келдi. Жайлап креслоға жайғасты. Кузьменконың сөзiн күттi.

	Кузьменко Қожаштың осы жасанды қылығынан жалыққандай ренжiген түрмен төмен қарап отырып сөйледi.

	– Бақылауға алған кiсiмiз бiр жетi бойы көрiнбедi. Үйiне кiрудiң қисынын таппадым. Тегi сiздiң барып қайтқаныңыз лайық па деймiн, – дедi.

	Байкин поселкеге жұмыс соңында соқты. Петрушкин үйiнде жалғыз екен. Төсек үстiнде жатыр. Киiмшең, шешiнбеген. Үстi-басы шаң-тозаң. Сабалақ сақалының арасына балшық қатып қалған. Жiтi көз жер астында жұмыс жасағанын бiрден аңғарар едi. Бiрақ Байкин елемедi. Қатты науқастанып жатқан адам орнынан тұрушы ма едi деп ойлады.

	Петрушкин сақтық жасады:

	– Көп күн бойы төсек тартып жаттым. Әлгiнде еңсемдi көтерiп, дәрет сындыруға шығып едiм, соқпасы құрғыр тағы ұстады. Топыраққа бiраз аунатып алды.

	Байкин орындық алып Петрушкинге жақын отырды.

	– Андрей Алексеевич, мұныңыз қалай? Мен сiздi бой бермес шымыр ма десем, осал ма едiңiз?

	– Көптен берi ұстамап едi. Айыққан шығармын деп жүргем. Сiрә, қайғы, кемпiрдiң жоғы жанға батып, дендетiп жiбердi ме, соңғы жолы қатты соқты. Буын-буынымды алып тастады. Күш-қуаттан айрылған сияқтымын.

	Байкин Петрушкиннiң қитар Глафирада көңiлi барын сезетiн. Өзiнше әзiл айтты:

	– Жасқа дәмесi барды шал деуге қалай ауыз барады? Петрушкин участковойдың ойын ұқты. Басын шайқап, мырс еттi:

	– Денi сауда кiсiнiң нәпсiсi тыйыла ма? Оныңды бекер демеймiн. Жай сыбыс, өтiрiк десем бәрiбiр сенбейсiз. Еркектiң жас әйелмен жүргенi мақтаныш емес пе? Жақсы ырымнан несiне қашайын? Кiмге телiсең де мейлi. – Петрушкин бiр сәт үнсiз жатып:

	– Үйде келiн бар ма едi? – дедi.

	– Оны несiне сұрадыңыз?

	–Жай, әншейiн.

	– Петрушкин күрсiндi.

	– Дүниеде, жiгiтiм, жалғыздық қиын ғой.

	– Кiсi күндейтiңдей халiмiз жоқ, Андрей Алексеевич. Қызмет өрлеген сайын санасыз неме өршелене түседi, төбеңе ойнақтайды. Бәрiнен қиыны сол...

	Петрушкин участковойды бөгеп, әңгiме шығарып, сыр тартты:

	– Өзiңiзбен тiлдесуге ынтық боп жүр едiм. Құса қысып, шерлi боп жатқанда, жақсы келдiңiз. Сiз келгенде бұлай көсiлiп жатқаным келiспес.

	– Петрушкин жалма-жан орнынан тұрып, столға дастарқан жайды.

	– Әуре болмаңыз, мен қазiр кетем!

	– Байкин ықыласына ризалық бiлдiрдi. Бiрақ өзi орнынан қозғалмады. Жуық арада кете қоймайтын ыңғайын байқаған Петрушкин:

	– Жақсы сөз – жарым ырыс деген, лейтенант жолдас. Мен доктордың дәрiсiнен әбден шайлықтым. Сол құрғыр кiсiнiң қуатын тайдырады бiлем. Таблеткасын iшсем, жүрегiмдi көтерiп, басымды айналдырады. Отырыңыз, сол дәрiнiң уытын қайтарайық.

	– Науқас адамсыз, көтере алмай қаларсыз.

	– Ажал келсе жан қала ма? Бәрiмiздiң баратынымыз бауыры суық қара жер. Бiзге жұмақ жоқ шығар. Аз тiршiлiктi қапаланбай, сауықпен өткiзейiк. Кел, дастарқанға жақын отырыңыз.

	– Петрушкин тоңазытқыштан коньяк, ет, жас қияр әкеп қойды. Ет қолдан пiскен емес, магазиндiкi. Қияр да солмаған, тығыршықтай, көкпеңбек. Бақшадан қазiр ғана жұлып әкелген секiлдi. Байкин: «Тамағы жаңа пiскен, бұзылмаған. Магазиннен бұған кiм тасып жүр?» деген күдiк алды да, қырлы стаканның белдеуiнен асырып коньяк жұтқаннан кейiн ол ойынан айрылып қалды. Бұлар әңгiме қызығына түскен боп, уақыттың өткенiн байқамағансып бiраз отырды. Петрушкин қонағын әңгiмеге алдандырып, қыздырып алып, сыр тартқысы келсе, Байкин әңгiме қызығымен уақыттың өткенiн бiлмеген боп, тегiн коньякқа бiр тойып алғысы келдi. Шөлмектi әрi-берi төңкерiп:

	– Магазинде жоқ коньякты қайдан аласыздар? Үйде заводыңыз бар ма? – дедi де, жарты стакан коньякты қағып жiбердi.

	– Жұрттың бәрiне берiлетiн коньяк қайда? Өзiңiздей сыйлы қонақтар келгенде ағынан жарылып қалатынымыз бар.

	Байкиннiң маңдайынан шып-шып тер шықты. Қабағы ашылып, күлiм қақты. Жайдарлы қалыппен Петрушкиннiң иығына қолын салды:

	– Андрей Алексеевич, сен маған ренжiп жүрген жоқсың ба? Бөлiмшеге келгенiңде сенi өкпелетiп алдым-ау деймiн.

	– Жас адам қатын қадiрiн бiле ме? Менiң жасыма жеткен соң ұғарсыз. Кемпiрден айрылып, қатты ашынып жүрген кезiм едi. Кiсi күйiнгенде не демейдi. Ашумен байқамай бастығыңа барып шағындым. Өзiмнiң сол қатемдi бiлiп, алдыңнан ақталып өтсем деушi едiм. Жассың, болашағың бар. Жүрегiң кең болса, өзiңiз кешiрiңiз.

	– Петрушкин кәдiмгiдей көзiне жас алды.

	– Ой, Андрей Алексеевич, сен қайдағыны айтып кеттiң? Ол әңгiменi ұмытқаным қашан? Бауырым, милиция одан да жаман сөздi естiп жатады. Оның бәрiне үйренгенбiз.

	Петрушкин түсiнбегендей бажырая қарады:

	– Кiсiге жақсылықтан басқа ниетiм жоқ едi. Қайдан бiлейiн?

	– Эх, сен бишара дым да түсiнбейсiң ғой!

	– Қожаш иығын көтерiп, кең тыныс алды. Саусақтарымен бос шөлмектi шертiп отырды да, стакандағы коньякты лақ еткiзiп аузына құя салды. Көк пиязды иiскеп тiстеп, қатты кекiрдi. – Кейде қайдағы жоқты ойдан құрап, кiсiге бәле тiлейтiнiмiз бар, осыдан сақ болуымыз керек. Ұқтың ба? Бiлем... сен түсiнбейсiң.

	– Бiзде кiсi ойын ұғарлық не сана бар дейсiз? Тек осы жұрт азғана тiрлiгiмiздi қызғанбаса екен деймiз.

	– Өзiңнiң саңлауың бар, бiрдеңе сезесiң ғой деймiн. Оқасы жоқ, мына Қожаш тұрғанда қорықпа! Құдайға құдыретiмен жетпегенiмен, адамнан келген ажалдан жұлып алам.

	Арашашыңды мына мен деп бiл!

	– Байкин ыңыранып орнынан тұрды. Бөлмелердi қыдырып, әрi-берi жүрдi. Ысқырып ән салды.

	– Мына бөлмелердiң бәрi өзiңдiкi ме? Бiр... екi... үш... ауызғы үйдi қоссақ төрт. Матренаның ескi үйi тағы бар. Мұның бәрiн қайтесiң?

	– Жұрт салып жатқан соң, солардан қалмайық деген талас бәсеке де! Әйтпесе, қайбiр сән тасып салды дейсiз?

	– Бұл бөлмелер ылғи осылай бос тұра ма? Петрушкин Байкиннiң ойын ұқты:

	– Бұл үйдi өз меншiгiңiздей көрiңiз. Қай мезгiлде келсеңiз де, есiк ашық. Мен кiлетке жата салам.

	– Байқұсым-ай, жүрегiң адал-ау. Кiсi ойын айтпай ұғасың. Әзiрге қоя тұр. Керек кезiнде өзiм айтам.

	– Ықтиярыңыз бiлсiн.

	Қожаш ертеңiне басқармаға келгенде оны асыға күтiп отырған Кузьменко:

	– Не жаңалығың бар? – деп Қожашты сауалмен қарсы алды.

	– Кеше мен ол үйде болдым. Петрушкиннiң ауруы қатты. Дәрi қонбаса, түбi кiсi қатарына қосылуы екi талай.

	– Петрушкин шын ауырып жатыр ма? Соған көзiң жете ме?

	Қожаш шамданды.

	– Байқауымша, майор жолдас, сiз Петрушкинге ғана емес, маған да сенбейдi екенсiз. Мен көргенiмдi айттым.

	– Сiзге сенбесек, ондай тапсырма бермеген болар едiк. Сонымен Петрушкин науқас, төсек тартып жатыр дейсiз. Мақұл, көргенiңiздi рапортқа жазарсыз.

	– Мен жазып қойғанмын.

	– Қожаш қолтығына қысып алған папкасын ашып, бiр парақ қағаз ұсынды.

	Кузьменко шапшаң көз жүгiрттi де:

	– Жақсы! – деп тартпаға салды.

	– Бүгiн маған беретiн тапсырмаңыз бар ма? Оперативтiк тапсырма әрдайым бастықтың бүйрық-жарлығымен орындала бермейдi. Әрбiр қызметкер өзi тапқырлық көрсетуi керек. Кузьменко дәл қазiр оған не дей қойсын? Қожаш жауап күтiп тұрған соң:

	– Жұмыс уақыты қазiр басталды. Жағдаймен танысайық.

	Қажет болса шақырармын, – дедi,

	Кузьменко оперативтiк деректермен таныса бастады. Бұл күндерi шаштараз Сигалов та жұмысқа шықпаған. Мейрам кезiнде жұмыс iстегенi үшiн қосалқы демалыс алса керек.

	Капитан Карпов рұқсат сұрап кабинетке кiрдi.

	– Отырыңыз, Григорий Матвеевич.

	– Карпов креслоға жайласып, папкасын стол үстiне қойды. Кузьменко сөзiн жалғастырды.

	– Кеше лейтенант Байкин Петрушкиннiң үйiнде болды. Ол қатты науқас көрiнедi. Сөйлескен кезде орнынан тұра алмапты.

	Карпов таңданды:

	– Шынымен ауру ма екен?

	– Мынаны оқыңыз! – Кузьменко лейтенант Байкиннiң жазған рапортын ұсынды. Карпов асықпай екi қайтара оқып шықты да, рапортты Кузьменкоға берiп жатып:

	– Петрушкин аса сақ, әккi адам. Оның әр сөзiн, қимылын бағып отырып, тұтпасақ, оны жалаңаш қолмен ала алмайсың. Қайткенмен де одан тiл тартқан дұрыс болар едi. Глафира барып тұра ма екен, бiлiп пе оны? – дедi.

	– Қатты жатқан науқас адаммен бұл жайында сөйлесудi лайықсыз көрсе керек. – Кузьменко орындыққа жотасын тiреп, шалқая отырды.

	– Мен сiзбен осы жайында ақылдасайын деп едiм. Басқармаға түскен арыз қолымызды бөгеп қойды. Петрушкинмен тура барып сөйлесiп, жауап ала алмайсың. Жәбiр жанды қорлағандай боп көрiнесiң.

	– Басқа бiр сылтау тауып өзiңiз барып қайтсаңыз қайтедi?

	– Жақында болғанмын. Ендi қисыны жоқ секiлдi. Байкиннен кейiн қабаттасып менiң барғанымды қалай көредi?

	– Жағдай қиын екен.

	– Осындайда Талғаттың жоқтығы сезiлiп-ақ тұрады.

	– Кузьменко күрсiндi.

	– Дүкеншi Тюниндi сырт қалдырғанымызға Талғат тәнтi емес. Бiр сәт көзден таса етпеген жөн дейдi. Оның ойынша дүкеншi Петрушкиннiң байланысшысы есептi.

	– Менiңше, мұның қисыны бар. Дүкеншiнi араға делдал еткен адамдар оны еркiне бос қоя бермейдi.

	– Бұл iстi кiмге тапсырсақ екен? Өзiңiз қолыңызға алсаңыз қайтедi?

	– Петрушкин де, Тюнин де менi жақсы таниды. Оларды үркiтiп алуымыз ықтимал.

	– Тюнинге алдын ала ескертiп қоямыз.

	– Мен оған сенбеймiн, ол екi жүздi адам. Егер бұл iске Талғатты тартсақ қайтедi?

	Кузьменко шошып кеттi:

	– О не дегенiңiз, үстiмiзден арыз түсiп, жаманатқа iлiгiп жатқанда, бұл ұсынысты ешкiм де қостамайды. Қайта жала үстiне бәле тiлеп алармыз.

	– Талғат – коммунист, офицер. Осындай қиын сәтте көмектесуге правосы неге жоқ. Шындыққа жүгiнсек, осы шытырман iстiң түйiнiн шешкен Талғат емес пе?

	– Оны маған несiне айтасың? Бәрiн бiлем ғой. Бiрақ басқа жұрт бұған келiсе қоя ма?

	– Мұқан Дайыровичпен сөйлесiп көрiңiз. Шындықты айтыңыз, менiңше полковник қарсы болмайды ғой деймiн. Осы кезде iшкi телефон шылдырлады. Кузьменко трубканы көтергенде, даусынан таныды. Полковник Дайыров екен. «Келiп кетiңiз!» деген бiр-ақ ауыз сөз айтылды.

	Кузьменко қабылдау бөлмесiнде сәл бөгелдi. Полковник өзiне тағы бiреулердi шақырған секiлдi. Аздан соң подполковник Колпашников қабылдау бөлмесiне келдi. Ол Кузьменкоға қол берiп амандасты да, секретарь қызға бұрылып:

	– Сәуле, полковник жалғыз өзi отыр ма? – дедi.

	– Қасында кiсi бар.

	Кузьменко мен Колпашников кабинетке кiргенде полковник жас жiгiтпен әңгiмелесiп отыр екен. Оның сөзiн құптай, бас изей бередi. Кузьменко мен Колпашниковты көрiп, еңсесiн көтердi.

	– Төрлетiңiздер, – дедi де, қасындағы жiгiтке қарап:

	– Бәлкiм, таныс шығарсыздар, – деп бұл екеуiнiң лауазымын атап таныстырып өттi. Колпашников жас жiгiттi таниды екен. Жылы лебiз бiлдiрiп, күлiсiп қол алысты.

	Кузьменконың өз басы бұл жiгiттi сырттай шырамытқанымен, жөндi танымайтын. Соны сездi ме, Дайыров:

	– Жөн бiлiсудiң артықтығы болмайды, танысып қой. Майор Нәсiр Бөгембаев, мемлекет хауiпсiздiгi комитетiнiң қызметкерi, – дедi де, Кузьменкоға қарап:

	– Петр Петрович, мына жiгiт Петрушкин жайындағы мәлiметтi түгел бiлгiсiкеледi. Мемлекетхауiпсiздiгiкомитетi ұзақ жылдар бойы соғыс кезiнде ауыр қылмыс жасаған опасыз сатқынды iздеп жүрсе керек. Ол фашистердiң 10-а СС зондеркомандасында қызмет атқарған. Бұл қандықол баскесерлер 1942 жылы Қырымның бейбiт халқын қырып, Мариупольде, соның артынша Ростов облысында болып, кейiнiрек Дондағы Ростов қаласында сан мыңдаған елдi мекендердi өртеп-жайпағаны сiзге мәлiм болар. Сол командада Штерн деген бiреу кызмет атқарған. Туған жерi – Поволжье. СС зондеркомандасы Дондағы Ростов қаласының халқын жаппай жазалаған кезде Штерн солардың арасынан шыға келген. Ол жүздеген адамдарды өз қолымен өлтiрген. Қауiпсiздiк органдарындағы мәлiмет бойынша Штерн партизандарға қарсы ұрыста қатты жараланып, госпитальға түскен. Куәлардың көрсетуiнше операция үстiнде өлген.

	Бiрақ қолда бар материалдарды саралаған кезде, соның бiреуi Штернге ұқсастау болған. Анықтай келгенде ол Петрушкин болып шығады. – Дайыров бiр сәт үнсiз отырды да: – Бiздiң осы жұмыстан Талғатты шеттеткенiмiз асығыстық болды ма, қалай? – деп Кузьменкоға қарады.

	Кузьменко осы сәттi пайдаланып қалғысы келдi.

	– Бiз Талғатқа маңызды жұмыс тапсырайық деп едiк, полковник жолдас. Егер сiз қарсы болмасаңыз...

	– Қандай жұмыс?

	Кузьменко Карповтың ұсынысын айтып шыққанда Дайыров бiр сәт ойланып отырды да, Колпашниковқа қарады:

	– Менiңше, бұл бөлiмшенiң iшкi жұмысы. Бiз оған араласпайық. Ал Байкиннiң арнайы жазған рапорты менi қанағаттандырмады. Байкин мәселенiң өзегiне түсiнбеген секiлдi. – Ол Кузьменкоға қарап: – Мемлекет хауiпсiздiгi комитетiндегi жолдастар Петрушкиннiң өткендегi қылмысты iсiн жете зерттеген. Майор Бөгембаев осы мәселемен әдейi келiп отыр. Мен Петрушкинмен шұғылдануымыздың мәнiсiн түсiндiрдiм. Әйткенмен сiз қолдағы бар материалдармен таныстырып шығыңыз.

	– Құп болады, жолдас полковник!

	Бұл күнi Нәсiр Кузьменконың кабинетiнде ұзақ отырып, Петрушкиннiң жеке iсiмен танысып шықты.

	– Әрбiр фактiнi бал жинаған ара секiлдi терген екенсiздер. Мына жiгiт табиғатында қылмысты ашуға жаралған ғой. Қараңызшы, дүкеншiнiң Петрушкинге сигаретаны берген кезеңiн айнытпай қалай дәл жазған. Әрбiр қимылын қалт жiбермеген. Бұл кезде мен де дүкен маңында жүрген едiм. Бiрақ, бөгде адамды байқамаған сияқты едiм. Ал ол менi байқап қалыпты.

	– Нәсiр Талғаттың жазған анықтамасына тәнтi болып отырды.

	– Неге оны бұл жұмыстан шеттеттiргенсiздер?

	– Қылмыстылармен байланысы бар, пара алды деген арыз түстi.

	– Шын солай ма?

	– Қылмысқа қарсы күресiп жүрген адам қылмыс жасай ма? – деп Кузьменко қарсы сұрақ қойды.

	– Менiң өз басым арызды қаламаймын, домалақ арызға сенбеймiн.

	– Домалақ арызға ешкiм мән бермейдi ғой. Ал мынау арыз милиция қызметкерiнiң өзiнен түскен.

	– Арыз жазған кiм?

	– Бастықтар бiзге баяндамайды.

	– Өкiнiштi екен.

	– Нәсiр бiр сәт үнсiз отырып: – Петрушкинге берген сигаретаның iшiнде не барын бiз де анықтай алмадық. Әйткенмен құтыдағы тез әсер ететiн у емес пе екен деген ой келедi. Оның iшiнде микропленка да болуы мүмкiн. Петрушкиндi осында шақырып, жауап алсақ кайтедi? Вице-президенттiң машинасын рұқсатсыз ұрлап мiнгенi одан жауап алуға жетiп жатыр.

	– Қазiр оны шақыра алмаймыз.

	– Неге?

	– Петрушкин науқас, тұра алмай үйiнде жатыр.

	– Сiз оған сенесiз бе?

	– Мен дәрiгерге сенем, оның бюллетенi бар.

	– Мен дәрiгермен таласпаймын, Петр Петрович. Соңғы кесiктi сөз солардiкi. Әйткенмен, анықтағанның терiстiгi жоқ.





ОН СЕГIЗIНIШ ТАРАУ




	Осыдан бiр жетi өткен соң, Петрушкин бюллетенiн жаптырып, жұмыска шықты. Сырқаттың iзi қалмаған. Демалыс үйiнен қайтқандай өзi тың. Қаба сақалын иек ұшына ғана қалдырып, дөңгелектеп күзеп, сәндеп қойған. Мұрты да келiстi, сақалымен ұштасқан қиықша мұрт. Түрi ажарланып, жасарып кеткен. Милиция басқармасына шақыртқанда ол осы қалпын өзгерткен жоқ.

	Майор Бөгембаев жауапты өзi алмақ болып, Кузьменконың кабинетiнде отырған-ды. Петрушкин кабинеттегi бөгде кiсiнi көрiп, кiлт тоқтап, артымен шегiншектей бердi.

	– Азамат Петрушкин сiз боласыз ба?

	– Нәсiр еңсесiн алға берiп түйiле қарады. Петрушкин қипақтай бастады.

	– Иә, мен едiм... Начальник шақырған соң келiп едiм. Жүрегiм лүпiлдеп, қуанышты сезiп едi, мұнысы не екен, ә?

	– Майор қуанышты хабарға шақырып па едi?

	– Жоға, менiкi жай далбаса үмiт қой.

	– Құпия жасамасаңыз, бiлуге бола ма?

	– Мен кемпiрiмдi жоғалтып жүрген бақытсыз жанмын....

	Нәсiр езу тартты:

	– Қандай кемпiрдi айтасыз? Өзiңiздiң әйелiңiз бе? Мен естiмеген едiм. Мынауыңыз қызық екен. Кемпiрiңiздi қалай жоғалтып жүрсiз?

	– Мұның тарихы ұзақ, – деп, Петрушкин қатты күрсiндi.

	– Бұл жайында жазған арызым бар. Онда бәрi айтылған.

	– Қағаздан гөрi кiсiнiң өз аузынан естiген тәуiр ғой.

	Қиынсынбасаңыз, айтыңызшы.

	– Бiреудiң жарасын ашып, күйiнiшiн қоздыруға құмар болсаңыз, айтып берейiн, – деп, Петрушкии мұңды түрге енiп, күйiк батып жүрген кiсiдей сөйледi. Милицияға бұрын белгiлi жайды қайталап шықты. Нәсiр сөзiн бөлмедi. Ықыласпен тыңдаған кейiп көрсеттi. Петрушкин сөзiн аяқтап болғанда:

	– Матрена Онуфриевнаны осы уақытқа дейiн таппағаны қиын екен. Кузьменко жолдас сiзге не айтып едi?

	– Не десiн, iздеп жүрген көрiнедi. Бүгiн әдейi шақыртқанына қарап, дәмеленiп қалып едiм. Сiзге дәнеңе айтпаған екен ғой.

	Кабинетке майор Кузьменко кiрдi. Майор Бөгембаев Петрушкинге әңгiме айтқызып қойып, өзi 10-а СС зондеркомандасында қызмет еткен Курт Штерннiң суретiн Петрушкиннiң қазiргi суретiмен әр қырынан асықпай салыстырып отырған.

	Петрушкин Кузьменконың сұсты түрiн көрiп, сескене бастады:

	– Начальник жолдас, сiз шақырды деген соң келiп едiм...

	– Жұмысқа қашан шықтыңыз?

	– Екi-үш күн боп қалды.

	– Жұмысқа шығысымен хабарлассын деп едiк. Неге келмедiңiз?

	– Сырқат тарағанымен, дәрiгердiң емi қала ма? Күнiге шақырып маза бермейдi. Қанша айтқанмен жан тәттi ғой.

	– Жан тәттi болса, бiреудiң машинасын рұқсатсыз неге мiнесiз? Апатқа ұшырасаңыз қайтесiз?

	– Қандай машина, жолдас начальник?

	– Ұмытып қалдыңыз ба? Петрушкин басын шайқады:

	– Сiрә, милициядан кiсi ештеменi бүгiп, жасыра алмас,

	– Майор Кузьменко Матрена Онуфриевнаға қатысты мәселеге келгенде, көбiне Петрушкиндi шақыртпай, өзi iздеп баратын. Бұлай ресми шақыртқан емес. Шақыру қағазын көргенде Петрушкин қатты қорыққан. Өзiне тағылған жеңiл кiнәнi естiгенде, жадырап қоя бердi.

	– Жолдас начальник, мен бұрынғы шофермiн ғой. Шофердiң сырын бiлесiз. Судай жаңа машинаны көргенде дәтiм шыдамады. Әй, мейлi, Сiбiр айдап жiберсе де, бiр айдап көрейiншi деп отырғаным рас. Айыпты санасаңыз, қандай жаза қолдансаңыз да ризамын. Өзiңiз бiлесiз, мен шер құсып жүрген адаммын ғой. Көңiл жадырай ма деп ойладым.

	– Сiздiң кәсiбiңiз етiкшi емес пе? – дедi Нәсiр сөзге килiгiп.

	– Қазiр ғана сiз солай деген сияқты едiңiз.

	– Соғыс бейбiт мамандықтың бәрiн өзгерткен жоқ да? Бiзде батальон комиссары болды. Әй, өзi де ағып тұрған шешен едi-ау. Сөйлегенде аузы-аузына жұқпайтын. Бұрын үлкен қызметкер деп жүрсем, жай мұғалiм екен.

	– Қазiр қай мектепте iстейдi?

	– Былтыр дүние салды. Өз қолымнан зиратына топырақ салдым. – Петрушкин көзiнiң астымен Нәсiрге бiр қарап:

	– Шоферлiктi мен соғыста үйрендiм. Қолға түскен машинаны жүргiзе беретiнбiз. Ешкiм право сұрамайтын.

	– Қазiр право алдыңыз ба?

	– Машинаны қос қолдыдан кем жүргiзбеймiн. Бiрақ правоны маған кiм берсiн? Бiзде осы күнi кiсiнiң өзiнен гөрi қағазға көбiрек ден қояды.

	Кузьменко Нәсiрдiң қасына орындық қойып, тақалып отырды. Нәсiр столдың суырмасын ашты. Кiсiнiң көзi, маңдайы, бiр жақ бетi, иегi бөлек-бөлек түсiрiлген көп суреттердi қатар-қатар қойыпты. Бұл суреттер әр адамдiкi болғанымен, бiр-бiрiне қатты ұқсайды. Кузьменко Петрушкиндi алдандыру мақсатымен:

	– Андрей Алексеевич, тыңдап отырмын, айта берiңiз, – дедi.

	Нәсiр Петрушкиннiң қадалып отырғанын байқап:

	– Бiз Андрей Алексеевичпен бiрталай әңгiмелестiк, – дедi тартпаны жауып.

	– Матрена Онуфриевнаның хабарсыз кетуi кiмдi болса да қайғыртады. Қайткенмен де шұғыл шара қолдану керек.

	Кузьменко Нәсiрге қарап:

	– Бiз осы уақытқа дейiн Андрей Алексеевичке көмектесiп келдiк. Ал ол милициядан жалтарғысы келедi. Машинамен қайда барғанын айтпай отыр.

	– Қайда барды дейсiз. Алақанның қышуы қансын деп, Медеу жақты бiр айналып қайттым. Машина жүргiзудi ұмытпаған екенмiн. Жолда милиционерлер тосқауыл жасамады.

	– Жалғыз ба едiңiз?

	– Қалай дейiн, начальник жолдас, қасымда кiсi бары рас едi.

	– Ол кiм?

	– Шынымды айтайын, қасымда қитар Глафира отырған. Сүлiктей қайқиған кара «ЗИМң-дi көрiп: «Мынадай машинаға отырған кiсiнiң арманы бар ма екен?» деп қиялдағаны. «Ей, келшi, осы үшiн сотты болсам мейлi!» деп қасыма отырғызып алдым да, Медеудi бiр қыдыртып қайттым. Машинаның дәнеңесiне тигенiм жоқ. Сол қалпында орнына әкеп қойдық. – Осы сәтте Петрушкин өзiнiң тұтылғанын аңдамады.

	Кузьменко елеусiз сұрады:

	– Әрине, қыздың өтiнiшiн орындамау еркекке қолайсыз. Бiрақ рұқсатсыз машинаны мiну қылмыс екенiн ұмытпаған да жөн.

	– Қайтесiз, жолдас начальник. Сондай оқиға болды.

	Кiналымын. Қандай жаза қолдансаңыз да еркiңiз Кузьменко Нәсiрге ақыл салды:

	– Не iстеймiз, Нәсiр? Штрафпен шектелемiз бе қалай?

	– Машинаны бүлдiрмесе, солай етуге болар. Протоколда штрафтың не үшiн салынғаны айтылса болды ғой. Бiрақ Андрей Алексеевич Медеуге кiммен барғанын, бұдан былай мұндай жүгенсiздiктi iстемейтiндiгiн айтып түсiнiктеме жазсын. Әйтпесе финанс орындары өзiмiзге тиiсiп жүрер.

	– Қазiр жазу керек пе?

	– Иә.

	– Қажет болса жазайын.

	– Петрушкин ұсынған қағаз-қаламды алды. Кузьменко түсiнiктеме хатты оқыды да:

	– Төлеудi ұмытпаңыз! – деп штраф қағазын ұсынды.

	– Айтқаныңыз орындалады.

	Кузьменко Петрушкин кеткенде суретке анықтап қарап алу үшiн тартпаны ашты. Нәсiр қолын қағып, бөгей бердi:

	– Петр Петрович, сабыр етiңiз, қазiр Петрушкин қайта кiредi.

	– Сөйткенше есiктен Петрушкиннiң қылтиған басы көрiндi.

	– Начальник жолдас, мына қағазбен кез-келген жинақ кассасына төлеуге бола ма?

	– Иә, болады! – деп Кузьменко бас изей бердi. Петрушкин есiктi жапқанда: – Оның оралатынын қалай бiлдiңiз, Нәсiр? – дедi.

	– Петрушкин өзiнiң жай-күйiн айтқанда сiз оған ден қоймай, тартпадағы суреттерге үңiлдiңiз. Ол сезiктенiп тықыршыды. Сол күдiгiн анықтау үшiн ол тағы қайта кiрдi. Бiздiң жайбарақат сөйлесiп отырғанымызды көрiп, көңiлi жай тапқан секiлдi. Милиция «басқа қылмысын таппаған соң« Петрушкин бұдан былай өзiн еркiн ұстап, именбей әрекет жасауы мүмкiн. Осы сәтте оның жасырын пиғылын бiлемiз. Бiз Петрушкиннiң Сигаловтан басқа тағы кiмдермен байланыс жасайтынын бiлуiмiз керек. Әзiрге оны «еркiнең қоя бергенiмiз жөн.

	– Петрушкиннiң кейбiр белгiлерi сiздiң Штернiңiзге ұқсайды. Қабағы, көз қарасы айнымаған. Бiрақ мынаның шықшыты шығыңқы, жақ сүйегi iрiлеу. Бетiн бүркеген мына қағазды төменiрек түсiрсеңiз, бет әлпетi мүлдем өзгерiп кетедi.

	– Штерннiң бұл суретiн оның 1942 жылғы жеке делосынан таптық. Суретке ол 1941 жылдың аяғында түскен. Соғыстың бiткенiне, мiне он бес жыл өтiптi. Сонда бұл фото жиырма жылдан аса уақыт сақталған. Әрине, барлық белгiнiң сай келуi қиын. Әуелi бұл аралықта кiсiнiң мiнез-құлқы өзгерiп кетедi. Бiз асықпаймыз. Әлi тексеремiз.

	– Нәсiр бөлек-бөлек қиынды суреттердi конвертке салып, аузын кiлейледi де:

	–Соғыскезiндеармиядаерекшебөлiмдеiстедiм,тұтқынға алынған фрицтермен сөйлесуге тура келдi. Олардың көбi дөрекi, менмен келедi. Артын аңдамайды. Петрушкинге сондай мiнез жұққан секiлдi. Вице-президенттiң машинасын мiнген күнi қасында Данишевская болмаса да, оны куәға тартуы осыны аңғартады, Данишевскаядан жауап алады деп ойламайды.

	Петрушкин басқармадан шыққаннан кейiн ешқайда бұрылмай, тура поселкеге тартты.

	Шапшаң барып, оңашада Глафираны нығыздап қоймақ. Глафира үйiнде едi. Петрушкин құшағын жайып, айқайлап кiрдi.

	– Глаша, келшi, қасыма отыршы!

	– Шегiншектеп қашқан Глафираның қолынан тартты.

	– Өзiңдi көргенде қозып кететiн сайтаным бар. Сiрә, жақсы көретiн шығармын, Әйтпесе қайбiр қатынға жармасып жүр дейсiң менi? Кейде өзiмнен өзiм отырып қайран қаламын. Осы дүниеде сен тек мен үшiн жаратылған секiлдiсiң. Бүгiн бойымды қуаныш кернеген бiр шақ едi. Сен оның мәнiсiн сұрап бiлгiң келмейдi.

	– Кiрмей жатып, кiсiнiң есiн шығарып жiбердiң. Сұрауға мұрша бердiң бе? – деп Глафира ақталды.

	– Немене, кемпiр байқұстан хабар бар ма? Тiрi ме екен?

	– Ой, сен қайдағыны айтып кеттiң ғой.

	– Петрушкин күйiнген түрмен терiс бұрылды.

	– Сенi бағып-қағып күткеннен басқа, ол бейшараның қандай жазығы бар?

	– Жазығы жоқ екенiн өзiм де бiлемiн. Бiрақ өзiң тұрғанда, ол бәрi бiр маған қатын боп жарытпас едi. Бұл дүниеде өзiңнен басқа жар жоқ маған. Ғашықсыз өмiр тұл екен ғой. Мен ендi ғана ұққандаймын. Сен қасымда отырсаң, кемiстiгiмнiң орны толғандай боп тұрады. Кембағалдығымды ұмытам. Өзiңе ынтығып қарай бергiм келедi. Өзiмдi ұстай алмай, әбiгерленем, оны сөкет көрсең, кешiр.

	– Еркекке ұстамды болған жөн ғой.

	– Ех, Глаша, бұрын машинаны рұқсатсыз мiнгенiм қырсық боп жабысып, сотты боп жүрем бе, сенiң бақытыңды бекер байлаймын ба, деп жүрушi едiм. Соңымнан қалмаған сор көлеңкесiнен құтылдым. Штраф төлеп, бәлесiнен арылып келдiм.

	– Қуаныштымын, Андрюша!

	– Глафира Петрушкиннiң шашын уыстап өзiне тартып, маңдайын маңдайына түйiстiрдi.

	– Ендi бiзге тiрi жан бөгет жасай алмайды. Бiз мәңгi-бақи бiрге тұрамыз!

	– Петрушкин қатты құшып, сүйiп аймалады.

	– Бiлгiң келсе, сенi қасымда бiр сәт болмады деген сөздiң өзiн жақтырмаймын. Майор: «Сен машина iшiнде жалғыз емес едiң, қасыңда кiм бар? – деп дiкеңдеп қоймаған соң, «Қасымда отырған Глафира!» дедiм. Тегi сенен сұрай қалса «рас дей сал. Әйтпесе тағы да кiсiнiң мазасын алып жүрер. Глафира Петрушкиннiң кеудесiнен итерiп, кейiн шегiндi.

	– Сен машинаға басқа кiсiмен отырдым демеп пе едiң?

	Менi көрсетуiң қалай?

	– Глаша, мұнша үрейленгенiң не?

	– Андрюша, кешiр. Милициямен байланысқым келмейдi.

	– Онда қиналмай-ақ қой, жаным. Басқа әйелмен отырдым десем басымды кесер дейсiң бе? «Басқа деген сөзден аулақ боп жүрегiңе дақ салмайын деп едiм. Мейлi, өзiң бiл. Сенiң дегенiң болсын.

	Глафира Петрушкиннiң мойнынан құшақтап, бұралып алдына құлады. Сақалын да сипалады. Керiлiп, шалқая түстi. Осы сәт Петрушкин не жасаса да оның қылығын терiс көрiп, қарсылық көрсетер ойы жоқ едi...

	Петрушкиннiң мақсаты бөлек едi. Сырты күлгенiмен iшi түтiн. Дүкеншi тараптан қатер ойлайды. Қисынын тауып Глафираны Тюнинге жiберiп алмақ.

	Ол Глафираның тамағын сақалымен қытықтап:

	– Менi шын жақсы көресiң бе? – дедi.

	– Онда бiз бүйтiп отырмас едiк қой?

	– Сенi бiр жерге жұмсасам қайтедi?

	– Қазiр ме?

	– Тап қазiр.

	Глафира таң қалды: Петрушкин әлгiнде гана өзiн-өзi ұстай алмай құтырынып отыр едi, лезде суып, басыла қалған. Еркектiң құбылмалы болатыны несi? Әйелдiң көңiлi ненi қалап тұрғанын ұқпай ма? Петрушкин Глафираның ойын айнымай тапты. Темiрдей жаңғыз қолымен әйелдiң денесiн езгiлеп сипап:

	– Сенi бекер жiберер дейсiң бе? Өзiңнiң аяғың, балтырың қандай әдемi! Сыптай түп-түзу!

	– Жалаңаш балтырын сипалап, қам жасай бастады. Глафира оның кiрiспе мылжыңын тыңдаған жоқ. Көзiн жұмды. Осы мезетте бiреу есiктi қатты тоқпақтап, әлсiз iлмектi шегесiмен жұлып алды.

	– Бұл кiм?!

	– Глафира мен Петрушкин есiкке жалт қарап, бастарын көтерiп алды. Төртпақ жуан дара өңмеңдеп кiрiп келедi. Қолы томардай, кесек, жуан. Дара күштiң иесi екенiн айнытпай танытады. Шықшыт үстiн осып кеткен айғыз таңба бар. Сол жақ құлағы жоқ. Түбiнде шемiршек қалған. Шұнақ құлақ, дәу қара.

	Глафира үрейленiп ұшып тұрды:

	– Шұнақ құлақ? Мына бәле қайдан жүр? – деп денесiмен Петрушкиндi қалқалай бердi.

	– Неге келдiң мұнда? Кiм шақырды сенi?

	– Шұнақ құлақ қанталаған көзiмен сүзе қарап, қасына тақап келдi.

	– Былай тұр! – деп қағып жiбергенде, Глафира екi бүктелiп бұрышқа ұшып түстi. Неге арашаламайды дегендей Петрушкинге жалтаң-жалтаң қарады. Ол жаңғыз қолын желкесiне жастанып, аяғын айқастырып, төсекте шалқасынан жатыр. Шұнақ құлақ түйiлiп үстiне төнiп келгенде именбедi. Шұнақ құлақ Петрушкиннiң бас-аяғына көз жүгiрттi де, жиiркенiп, Глафираға бұрылды.

	– Ех, Глаша, саған құдай бүтiн адамды да жазбаған екен! Кеше шұнақпен жүрiп едiң, бүгiн шолақты тауыпсың. Жас, ажарлы болса бiр сәрi, ал мына шалдан не қасиет таптың. Түбi сен, Глаша, бақытсыз боларсың!

	Петрушкин папиросының сабағын шайнап, езуiне жүгiрттi:

	– Глаша, маған сiрiңке әпере салшы. Бұл ұсқынсыздың сөзiн тыңдап қайтесiң. Түрмешiмен сөйлесуге жиренем.

	Шұнақ Петрушкинге тап бердi:

	– Сен ит, аузыңды жап! Әйтпесе, ербиген сақалыңды иегiңмен қосып, мылжа-мылжасын шығарамын.

	– Күшiн қарай көр өзiнiң!

	Шұнақ томардай қолын көтере бергенде Глафира баж ете қалды:

	– Хакiм, тиме оған!

	Шұнақ құлақ күжiрейiп бұрылды.

	– Қорықпа, кембағалды ұру кәсiбiм емес!

	– Осы сәтте Хакiм бүйiрден тиген соққыдан қалай ұшып түскенiн бiлмей қалды. Әлден уақытта көзiн ашқанда сары сақал төбесiнде төнiп тұр. Шұнақтың есiн жиғанын бiлiп, бүйiрiне тағы бiр тептi.

	Хакiм бүйiрiн ұстап орнынан тұрды:

	– Бiзде олай емес, былай ұрады!

	– Петрушкиндi түйiп қалғанда, ол тәлтiректеп барып, бүктүсiп отыра кеттi. Есiн жидырмай кеңiрдегiн қысып жiбергенде, мұрнынан қан бұрқ ете қалды.

	– Хакiм, қолыңды тарт! Сен тағы кiсi өлтiресiң! – Глафира бажылдап арашаға түстi.

	– Сен салдақы, үнiңдi өшiр! Мен кiсi өлтiрiп көрген емеспiн! – Хакiм Петрушкиннiң кеңiрдегiнен қолын босатып, орындыққа отырды. Петрушкин есiн жиды. Сүйретiле тұрып, кереуетке қисайды.

	– Қолың қандай қатты. Сүмбе секiлдi. Абайламасаң, кiсiнiң iшек-қарнын ақтарарсың.

	Хакiм ымыраға келiп, темекi тартты.

	– Мен де бұлай ойлаған жоқ едiм. Қаперсiз соғады екенсiң. Кайдан үйренгенсiң?

	– Сен көп былжырамай, сiрiңкеңдi бершi.

	– Петрушкин қолын созды. Хакiм сiрiңкенi берiп жатып:

	– Сырт түрiң нәзiк, ал ұрғанда талдырып жiбересiң. Осындайды кинодан көргенiм бар. Шпиондарға түрлi тәсiл үйретедi екен.

	Петрушкин шапшаң сөзiн бөлдi:

	– Түрмеден бе?

	– Иә.

	– Қашып шықтың ба?

	– Жоқ, амиссиямен.

	Петрушкин шұнақты кеудесiне нұқып қалды:

	– Өкiмет кешiрiм бередi, босатады, ал сен оның атын дұрыс бiлмейсiң. Амнистия десеңшi!

	– Түрмеден шығып алған соң, қалай айтса да бәрiбiр емес пе?

	Глафира көйлегiнiң омырауын жұмырлап ұстап, жылжып басып, Хакiмнiң қасына келдi.

	– Сенi босатты ма? Кiнәңдi кешiрдi ме? Құдай-ау, рас па? – Хакiмнiң иығынан сипалады. – Жүдеп қапсыңғой!

	– Түрмеде ешкiм маңдайыңнан сылап-сипамайды! Петрушкин шұнақты шынтағымен түрттi.

	– Шын атың кiм?

	– Естiмедiң бе? Хакiм дедi ғой.

	– Бұл не отырыс, Хакiм. Үйге жүр, сенiң түрмеден шыққаныңды жуайық.

	Хакiм бажырая қарады:

	– Сен осында тұрмайсың ба?

	– Жоқ, өзiң секiлдi жолшыбай соқтым. Мен жалаңқай, жалғыз адаммын. Жақында кемпiрiм қайтты. Iш пысқанда осында келiп-кететiнiм бар.

	– Кемпiрiң неден өлдi?

	Петрушкин бұл сұраққа үйiне келгенде жауап қатты:

	– Неден өлдi дейсiң бе? Өзiм де бiлмеймiн. Екi кештiң арасында жоғалып кеттi.

	– Сен де өтiрiктi соғады екенсiң. Кемпiр жоғалушы ма едi?

	– Хакiм қарқылдап күлiп, саусағымен мойнын егедi.

	– Кәлләсiн өзiм кесiп алдым десеңшi!

	– Сен бүйтiп әзiлдеме, отпен ойнамайды. – Петрушкин арақ, ащы қияр әкеп қойды.

	– Кiсi өлтiрсем бұлай жүрмес едiм. Менi еркiме қоя ма?

	– Қорықпа, мен кiсiнiң сырын сақтай алам.

	Бiраз уақыт өткеннен кейiн Петрушкин Глафираның үйiне жалғыз оралды. Глафира үрейлендi:

	– Хакiм қайда?

	– Сен оны сүйесiң бе?

	– Ол менiң байым болған.

	– Қорықпа, ол қалаға кеттi.

	Петрушкин қараптан-қарап отырып, өзiне өзi сөйледi.

	– Ақымақ адамды жаным сүйедi. Неге дейсiң бе? Ақымақтан серiк тапсаң, өмiр сүру оңай. Алдап, әуре боп жатпайсың. Сiлтеген жағыңа қарай ыға бередi. Мынау да дүмбiлез топастың бiрi.

	Глафира үндемедi. Кеудесiне қолын қусырып, басын төмен салды. Кешегi күндердi есiне түсiрдi. Онда Хакiм мұндай емес едi. Төбелес десе жайнап кететiн. Құлағын қанжар сылып кеткенде де мыңқ етпеген. Салбыраған шемiршектi жұлып тастап, бiр өзi үш адамды жалаңаш қолымен жайратқан. Қаланың уақ шпаналары Хакiмдi көрсе тым-тырақай қашатын. Сол балуан жiгiт шолақтың бiр тепкенiне шыдай алмай, бұралаң етiп құлай кеттi. Кешегi өзi көрген Хакiмге ұқсамайды. Хакiмдi техникумның соңғы курсынан ұстап әкеткен. Оның «амнистияң деген сөздi бiлмеуi таңқаларлық жай. Әлде түрме кiсiнi есеңгiретiп жiбере ме?

	– Ойланып қалдың, сiрә, шұнақты қимайсың-ау деймiн.

	Қасыма келшi!

	– Петрушкин Глафираның қолынан тартты.

	– Жiбер!

	– Глафира жұлқынды.

	– Қалаға бар деп едiң ғой. Қайда барайын?

	– Сенi әурелеп қайтем? Шұнақты жiбердiм. Өзi түрмеден шыққан адам. Бой жазып жүрiп қайтсын. Ондай жаттығу пайдалы оған.

	– Оны қайда жұмсадың?

	– Сенен жасыратын сырым жоқ, Глаша. Бәрi өзiңнiң қамың. Көптен берi «Москвичң сатып алуға ақша жинап жүрген едiм. Арасында заемнан ұтқаным да бар. Осы күнi жең ұшынан жалғаспаса қиын. Қалағаныңды ала алмайсың. Осында таныс дүкеншi бар едi. Соның машина сататын магазинде кiсiсi бар екен. Дүкеншi араға жүрмек болған. Өзiне делдал ақысын берiп қойдым. Машина түстi ме екен, бiлiп кел деп, шұнақты соған жiбердiм. Машина ала алсақ бiз бұлай отырмаймыз, Глаша. Жер-дүниенi шарлап, саяхат жасар едiк. Қасымда өзiң отырсаң болғаны.

	– Петрушкин құшақтамақ болып, икемдеп едi, Глафира илiкпедi. Қолын қағып тастады.

	– Қойыңызшы!

	– Көңлiң соққанда өзiң айтарсың. Мен кеттiм!

	– Петрушкин Глафирадан жауап күтiп босағада бiр сәт тұрды.

	Глафира қолын кеудесiне қусырған бойы қозғалмады.





ОН ТОҒЫЗЫНШЫ ТАРАУ




	Талғат «Есiк қонақ үйiнiң алдында, дүкеннiң тұсында қалтасын қарап әбiгер болды. Бiр-екi кiсiнi тоқтатып сiрiңке сұрады. Ешқайсысы темекi тартпайды екен. Талғат Шұнақ құлақты анадайдан таныды. Петрушкиннiң үйiнен шығысымен қалаға түскенiн естiп, алдын тосқан.

	Талғаттың қасынан өткен адамдарды тоқтатып, әлде нәрсе бiрдеңе сұрай қоятынын ол да байқаған секiлдi. Қаннен-қаперсiз жүре бердi. Талғат оны да тоқтатты:

	– Сiрiңкеңiз бар ма?

	Хакiм Талғаттың бас-аяғына состия қарады. Қалтасынан сiрiңке алып шықты.

	– Темекi тартатын кiсiнiң қалтасында сiрiңке жүруi керек. Талғат сигаретаны үстi-үстiне сорып, түтiнiн жұтпай сыртқа шығарды.

	– Темекi құмар кiсiнiң қалтасында шегетiн темекiсi таусылып, жұрттан сұрап тартады. Мұның сөкеттiгi жоқ. Ал сiрiңке сұрағанның не айыбы бар?

	– Темекiнiң жөнi бөлек, таусылып қалады. Сонан соң сұрайды.

	– Тартасың ба? – Талғат болгар сигаретасын ұсынды. Алтындаған сарыбас темекiнi көргенде Хакiмнiң дәтi шыдамады.

	– Бiреуiн тартайын. Шет елдiкi ме? Дәмi қалай?

	– Мен мұның дәмiн ажырата алмаймын. Жаңадан үйренiп жүрмiн.

	– Көрiп тұрмын, әуелi жөндеп ұстай да алмайсың.

	– Жай зерiккен соң ермек етейiн деп едiм. Осында бiреумен жолығуым керек едi.

	– Оның кiм? Қыз ба?

	– Әрине.

	– Қалыңдығың шығар.

	Талғат Хакiмнiң бетiне карап жымиды. Оның ту сыртында көшенiң бойымен өрлеп келе жатқан таксидi, оның iшiнде отырған адамды көзi шалды. Басына қалпақ киген. Үлкен қара көзiлдiрiктен маңдай асты көрiнбейдi. Петрушкин екенiн сақалынан шырамытты. Шұнақты өкшелеп, iзiн бағып келедi. Талғат тротуардың шетiнде көрiнген қызға қолын көтерiп, қуанған кейiппен тұра жүгiрдi.

	– Сәуле, мен мұндамын!

	– Жүгiрген бойы Сәуленi қапсыра құшақтай алды. Осының бәрi бiрер секундтың iшiнде, Петрушкиннiң көз алдында өттi. Егер Сәуле машинаға қарама-қарсы келе жатқан болса, Петрушкин жасанды екенiн бiрден аңғарар едi. Сәуле Талғаттың далбалақтап жүгiрiп келе жатқанын көргенде шошып кеттi.

	Жарқылдап күлiп:

	– Сонша сарғайтқаның не? – дедi де, бетiн тақап сыбырлады.

	– Сәуле, сенiң көмегiң керек боп тұр. Көп ұстамаймын.

	Үрпимей ғашық болған қыздың кейпiн бiлдiр.

	Сәуле тұла бойы дiрiлдеп, от боп жанды. «Құдай-ау, еркек не деген аңқау, өзiнiң бұл жiгiтке iштей ғашық екенiн ол неге ұқпайды? Әрi-берi өткендегi қас-қабағы, жүректiң дүрсiлi осыны айтып тұрған жоқ па?» Талғатты бiр күн көрмесе қатты зарығатынын неге бiлмейдi? Полковник Кузьменконы шақыра қалғанда, Сәуле телефон соқпай, сонау үшiншi этаждан бiрiншi этажға дереу өзi жүгiрiп келетiн. Талғаттың Кузьменкоға жиi келiп тұратынын сезiп, бiр көрiп қалуға ынтығатын. Сөйткен Талғат өзi тiлек айтқанда Сәуле қалай қарсы тұрсын.

	Талғат Сәуленiң үндемей тоқтап қалғанын байқап:

	– Сiз көңiлi бар қыз секiлдi икемге келсеңiзшi! Әлде жолыңыздан қалдырдым ба?

	– Менiң көмегiм керек болса, ерiк сiзде. Жұмсай берiңiз.

	– Рахмет, Сәулеш!

	– Талғат нәзiк саусағынан қатты қысты. Сәуле қолын тартып алмады. Жiгiтке тығыла түстi. – Тыңда, Сәулеш, қазiр дүкенге тоқтамай бiреудi iздеген боп қонақ үйге кiремiз. Сен менiң айтқанымды iстейтiн бол!

	Сәуле Талғатты дәл ұға қоймады. Сөйткенмен оның айтқанын жөн көрiп тұр. Мақұлдап басын изедi. Бұлар қонақ үйде көп бөгелмедi. Төменге түстi. Дүкен алдында кезек сиреп қалған екен. Талғат Хакiмге естiртiп:

	– Сенiң кесiрiңнен қонағымыздан айрылып қалдық. Бөлмесiнде жоқ. Олар бiздi қашанғы күтсiн. Өзiң бiр сағаттай кешiгiп келдiң. Осы уақытқа дейiн қайда жүрдiң! – деп Сәулеге зекiдi. Кәдiмгiдей ашуланып, ұрысып тұр. Сәуле құлақ ұшына дейiн қызарып, от боп жанды. Талғат қабағын түйiп: – Отыра тұр, жаңа газет алып кетейiк, – дедi. Кезекке Хакiмнiң артындағы бiр кiсiден кейiн тұрды.

	Хакiм кезегi жеткенде терезеге басын сұқты. Гүжiлдеген дауысы естiлдi:

	– Оқитын газетiң бар ма? Тюнин байпаң қақты:

	– Сiзге қандай газет керек едi?

	– Айталық, «Спорт газетi.

	– Ой, бұл газеттi сұраушылар көп, соңғы номердi алдыңғы күнi алдық. Одан кейiн келген жоқ. Сағат бесте почта әкеледi. Бәлкiм, соның iшiнде жаңа номерлерi болып қалар. Отыра тұрыңыз.

	– Әзiрге ермек ететiн бiрдеңең бар ма?

	– «Араны алыңыз, iшiнде қызық суреттерi бар.

	– Жақсы, бiреуiн берiңiз!

	Хакiмнiң талайдан берi газет-журнал ұстамағаны көрiнiп тұр, «Ара журналының сыртқы бетiндегi суреттi аударып, төңкерiп ұзақ қарады.

	Дүкен сыртына артқы кабинасында әйнегi жоқ тырбиған машина тоқтады. Бiр қап газет-журнал әкеп тастады. Қабы қосқабат сары қағаз. Тюнин қапты кiргiзiп алды да, Шұнаққа ымдады. Хакiм дүкенде ұзақ кiдiрмедi. Қолтығына «Спорт газетiн қысып, ресторанға бет алды. Осы мезетте көшенiң арғы бетiнде, аялдамада тұрған Петрушкин де машинаға отырып, төмен қарай кеттi.

	Осыдан екi күн өткеннен кейiн Хакiм ресторан iшiнде төбелес шығарып, милицияға түстi. Милиционер ұстаған кезде өршелеңдеп қарсыласпады. Ығына көнiп бердi. Аудандық бөлiмшеге алып келгенде таныс адамына кезiктi. Ол Байкин едi. Қос милиционердiң еңгезердей шойын қара жiгiттi айдап келе жатқанын көрiп:

	– Әй, сен Шұнақсың ба? Қайдан жүрсiң? Сенi түрмеден босатып па едi. Әлде қашқынсың ба? – деп сұрақты жаудырды.

	– Менiң атым Шұнақ емес, Хакiм екенi сiзге мәлiм болар!

	– О, кешiрiңiз, мәртебелi Хакiм мырза! Сiздiң ашуланатыныңызды бiлмедiм!

	– Атыма лайық, құдай әкiмдiктi бермегенiне өкiнемiн. Байкин Хакiмдi күлкi еткiсi келдi:

	– Хакiм мырзаға әкiмдiк тисе қайтер едi?

	– Алдымен жолсыздықты тияр едiм. Екiншiден сен секiлдi милаудың сыбағасын берер едiм.

	– Әй, сен ит не деп тұрсың?!

	– Байкин тап бердi.

	– Сенi Үршiт айдатып, мүрдем кетiрем, түрмеде шiрiтем. Хакiмдi алып келген милиционерлер аңырайып тұр. Екеуi қазақша ұқпайтын едi. Аяқ астынан мұндай жан-жалдың шыққанына таңырқайды. Олар лейтенанттың

	бажылдауының мәнiсiн түсiнбей тұр.

	Бөлiмшедегi кезекшi аға лейтенант кiрдi.

	– Бұл не қылған айқай? – деп милиционерлерге, сонан соң Байкинге қарады.

	– Мына бандиттiң көзiн жою керек, – деп Байкин Хакiмнiң кеудесiн нұқыды. – Мұны бiлем, қанiшер, баскесер адам. Түрмеден қашып келген шығар. Өзiн апарып қамап тастаңдар!

	– Сабыр етiңiз! – деп, кезекшi аға лейтенант қабағын түйдi.

	– Лейтенант жолдас, сiз жұмысыңыздан қалмаңыз. Бiз мұнда өзiмiз қарап тексеремiз.

	– Байкин кеткеннен соң кезекшi лейтенант Хакiмдi қасына отырғызды.

	– Бұл не қылған жанжал? Маған түсiндiрiңiзшi.

	– Өзiңiз бәрiн естiдiңiз. Мен не айтамын. Сумаңдаған тiлiн қолқасымен жұлып алар едiм. Әттең...

	– Қолқасымен дейсiз бе?

	– Иә, келесi жолы бұлай бейберекет сөйлемес едi. Қолым бос болмады. Көрдiңiз бе, байлаулы.

	Аға лейтенант шапшаң бұйырды:

	– Мынаны кiм байлаған? Шешiңдер! Милиционерлер ақтала бастады:

	– Еңгезердей неме, жолда бұлқынып жүрсе, жазым ете ме деп қорықтық. Бұларға сенiм жоқ. Абайламаса қиын...

	Екеуi оңаша қалғанда аға лейтенант:

	– Бұлар дөрекiлiк жасады деп ұғасыз ба? – дедi темекi ұсынып.

	– Бiр жаман мiнезiм – кiсiнiң ащы сөзiн көтере алмаймын. Жауап қатуға олақпын. Амалсыз жұдырық ала жүгiремiн.

	Аға лейтенант милиционердiң жазған актiсiн оқыды да столдың үстiне қойды.

	– Сiз жiгiттi сүйген қызының алдында, тамам жұрттың көзiнше сабадыңыз. Бетiне таңба түсiрдiңiз. Бiлсеңiз, мазақтың ең үлкенi осы емес пе? Ол жiгiттiң сiздiң жұдырығыңызға қайтаратын жойқын күшi жоқ. Амалсыз таяқ жедi. Ашу үстiнде қару жұмсаса қайтер едiңiз? Милиционерлер килiкпесе дәл солай болар едi. Мiне, қылмыс деген осы.

	– Ақиқатына жетсеңiз кiнәлi мен емес. Алдымен жiгiттiң өзi тиiстi. Би кезiнде байқамай аяғын басып кетiп едiм. Менi жатып сөктi: «Музыка үнiн ұқпайтын өгiздерге не жоқ екен мұнда деп серiктерiн бiр күлдiрдi де, бидiң бiр айналымында қасыма тақап келiп:

	«Сiзге би билеуден гөрi шошқа қорасының боқтығын тазалаған лайық деп күлiп өттi. Би биленiп бiткенде столға келiп: «Неге жауап қатпайды десем, құлағы жоқ саңырау екенсiз ғой. Бүгiн газеттi оқыдың ба? Соқырлар мен мылқаулар қоғамына кiсi керек екен. Менiң ағайым жұмыс iстейдi сонда. Бәлкiм, сол жерге қызметке тұрарсыз деп тағы кекеттi. Жүрт күлген сайын сөзiн мәнерлеп, өрши түседi. «Сен жiгiт маған тиiспе, әзiлдi қой! – деп бiр-екi мәрте ескерттiм. «Қарай гөр, өзiнiң тiлi бар!» деп кекетуiн қоймады. Ал менiң не iстеуiм керек? Жұдырық жұмсауға тура келдi.

	Телефон шылдырлады. Кезекшi аға лейтенант трубканы көтердi.

	– Кезекшi аға лейтенант Жетiбаев тыңдап тұр!

	Иә, солай, осында... Қашан? Қазiр ме? Жақсы. Қалай?

	Мақұл, майор жолдас.

	– Кезекшi трубканы қойды да, Хакiмге:

	– Сiз облыстық милиция басқармасын бiлесiз бе? – дедi.

	– Бiлiп қайтем, менiң бiр басыма аудандық милиция да жетедi.

	– Қазiр облыстың милицияға барасыз. Тоғызыншы кабинетте сiздi күтiп отыр.

	– Менi ме?

	– Иә!

	– Менi кiм айдап апарады?

	– Күзетсiз жүре алмайсыз ба? Қосып беретiн адамым жоқ, өзiңiз барыңыз.

	– Жолда қашып кетсем қайтесiз?

	– Қайда қашасыз?

	– Мәселен, Пiспекке!

	– Пiспек алыс емес. Зерiктiрсе өзiңiз келесiз. Әзiрге қош болыңыз.

	Хакiм облыстық басқармада коридор iшiнде бiраз жүрдi. Тоғызыншы кабинеттi келген бетте тапқан. Кiруге батпады. Қағазға үңiлiп, шапшаң басып келе жатқан Сәуле қабырғаға соқтығып қалдым десе керек, тәлтiректеп кейiн шегiнiп басын көтердi. Кесе көлденең тұрған дәуқара жiгiттi көрiп:

	– Сiзге кiм керек? Тоғызыншы кабинет пе? Мына бұрылыстағы есiк қой, – деп жеңiнен сүйреп жанын қоймай есiктен кiргiзiп жiбердi. Хакiм қыздың қолын қағып тастауға батпады.

	Кузьменко босағада состиып түрған Хакiмге:

	– Таңатаровсың ба? Мұнда кел, жақын отыр! – деп орындық ұсынды да, қасындағы Нәсiрге таныстырды.

	– Хәкiм Таңатаров деген жiгiт осы. Ауыл шаруашылық техникумында оқыған. Соңғы курста оқып жүрiп кеттi.

	– Хакiмге қарап: – Сiздi қашан босатты? – дедi.

	– Түрмеден шыққалы жарты айдан асты.

	– Қайда тоқтадың? Данишевскаяның үйiне ме? Хакiм таңырқады:

	– Оны қайдан бiлесiз?

	– Басын төмен салып, қабағын түйдi.

	– Айтқандай, Глафира да түрмеге түскен едi ғой.

	– Бiз түрмеден шыққандардың тiзiмiн алмаймыз.

	– Глафира бұзылған. Ол өзiнiң антын бұзды. Мен онда бармаймын. Шолақтың қолтығына тығылған соң одан не сұрайсыз.

	Нәсiр ұқпады:

	– Шолақ дегенiңiз кiм?

	– Көршiсi бiлем, қолы жоқ шал. – Хакiм өзiнiң Петрушкинмен Глафираның үйiнде қалай кездескенiн айтты. Төбелескенiн де жасырмады.

	– Төбелестiк дейсiз бе?

	– Иә.

	– Қалай, кәдiмгiдей ме? Кембағал адамға қол көтеруге қалай дәтiңiз барды?

	– Ондай шолақ екi-үшеуiңдi жайратар. Мына күшпен өзiмнiң қалай сұлап түскенiмдi бiлмей қалдым. Iшек-қарным ақтарылды ма десем, әйтеуiр аман екен. Қимылына көз iлеспейдi. Қол-аяғы бiрдей қимылдайтын тас дене.

	– Солай де! Маған әлсiз, күйгелек жан көрiнiп едi. Хакiм болған жайдың бәрiн айтты.

	– Төбелескен бойы ләм демей қалаға кете бердiңiз бе?

	– Иә.

	– Өтiрiк айтуға да қабiлетiңiз бар екен. Мен олай ойлаған жоқ едiм. Неге дейсiз бе? Күш иесi уақ сөзден аулақ, мәрт келедi. Арамдық жұғыспайды. Ал сiз осыған жақындаусыз ба, қалай? Петрушкинмен оның үйiнде отырып, «таныстық үшiн, «достық үшiн iшкенiңiздi неге ұмыттыңыз?

	– Сiзге мұны кiм айтты?

	– Хакiм ыршып тұрды.

	– Отырыңыз!

	– Нәсiр иек қақты.

	– Айтасыз ба, жоқ па?

	– Түсiнбеймiн!

	– Хакiм басылып отырды.

	– Менiң өз басым сөз тасудан аулақпын. Бiрақ кiсi құпиясын сақтай бiлемiн. Ал мынау ит «тiсiңнен шығарма деп өзi жалынады да сiздерге сөз тасиды. Хакiмдi тағы сөзден жығып, адастырып түрмеге тықпақ ойлары бар ғой! Ондай сасық қулық жүзеге аспайды.

	– Қылмыс жасаған кiсiге темiр тор алыс емес.

	– Бiреудiң құпиясын сақтай бiлу қылмыс па?

	– Қылмыскердiң құпиясын сақтау қылмысты жасырумен бара-бар. Мұндай статья сiзге таныс болар. Сонымен, дүкеншiге қанша ақша бердiңiз?

	– 500 сом.

	– 500 сом екенiн қайдан бiлдiңiз? Санадыңыз ба?

	– Жоқ, оны Петрушкиннiң өзi айтты. Және ақша ашылмаған, белдеуiнде банкi қаттаған «500ң деген сан бар.

	– Ақшаны дүкеншi Тюнинге қалай бергенiңiздi толығырақ айтыңызшы. – Нәсiр алдында жатқан қағазға белгiлер жасады да, Кузьменкоға ұсынды. Ол шапшаң көз жүгiртiп, басын изедi. Хакiм бұған зер салған жоқ. Төмен қарап отырып сөйледi:

	– Петрушкиннiң үйiнде бiр жартылықты оңай босаттық. Оның өзi көп iшкен жоқ, маған бердi. Сол сәтте у берсе де тайынбас едiм. Шолақ менен кешiрiм сұрады. Глашаның алдында таза екенiн айтып, ант iштi. Ендiгәрi жуымасқа уәде бердi. Арақ кектi шайды, татуластырды. Кетуге ыңғайланғанымды көрiп: «Аз ғана өтiнiшiм бар, жолшыбай бере салсаң қайтедi?» – деп, ақшаны ұсынып тiлек айтты. Маған жұрт сенбейдi ғой. Шолақтың сенiмi жүрегiмдi жылытты. «Мұны кiмге берейiн?» деп сұрағанымда, дүкеншiнiң түр-түсiн айтты. «Машина алайын деп ақша жинап жүр едiм. Соның машина сататын магазинде танысы бар. Сол иттiң тамағы жаман – дедi. Шолақтың сөзiн жеткiзiп тұрмын. Дүкеншi жатып тулады. «Сендер бүйте берсеңдер менi құртарсыңдар! Бiр жолғы аман қалғаным жетер!» – дедi. Мен аң-таң болдым. «Жолшыбай бере сал деп сұраған соң« – деп кетуге ыңғайландым. «Сен тұра тұр, артыңдағы жiгiт кетсiн!» деп сыбырлады да, аздан соң:

	«Оның сәлемдемесi жоқ па?» дедi. Газетке ораған ақшаны ұстата салдым. Үстiмнен ауыр жүк түскендей болды. Ақшадан құтылғаныма қуандым. Ол газеттi шапшаң ашып, белдеуiндегi цифрды көрiп жымың-жымың еттi. «Шолаққа айт, сақ болсын, милиция iзiне түсiп жүр. Менен жауап алды. Әрең құтылдым. Ұмытпа, айтып бар!» деп күбiрлеп қалды.

	– Петрушкинге бұл сөздердi жеткiздiңiз бе?

	– Онда барғаным жоқ деп сiздерге айттым ғой. Қызғаныш қозып, абайсызда бiреуiн жазым етем бе деп қорқамын. Түрмеге екiншi рет отырғым келмейдi.

	Нәсiр алдында жатқан «Казбектi ашып, темекi ұсынды:

	– Темекi тартыңыз.

	– Хакiм темекi тұтатып тартқанда:

	– Түрмеге не үшiн отырдыңыз? – дедi.

	– Не үшiн отырғанымды өзiм де бiлмеймiн.

	– Қалай?

	– Солай!

	– Бәлкiм өткен iстi еске түсiру ыңғайсыз шығар!

	– Өзiмнiң арым таза. Он рет қайталасам да қынжылмаймын.

	– Бiздегi мәлiметте: Данилов Артур деген жiгiт қоймада қосалқы жұмысшы боп iстеген. Момын, жуас. Сiздер қойманы тонау ниетiмен Артурды азғырдыңыздар. Ол көнбейдi. Артурдың да Глафирада көңiлi болады. Қыздардың жатақханасы алдында төбелесте сiз Артурды өлтiруге серт бердiңiз. Антыңызды бұзбадыңыз. Сол түнi оның өлiгi қойма алдында табылды. Солай ма?

	– Шындықты тiлесеңiз айтайын: ол кезде мен техникумда оқитынмын. Глафира ательеде киiм тiгетiн. Ерлi-зайыпты кiсi құсап тұрғанмен ресми тойды жасаған жоқпыз. Бәрiн кейiнге қалдырдық. Оқу бiткен соң жасаймыз дедiк. Бiр күнi жатақханада оқушылар кеш өткiздi. Бұл кешке сiз айтқан Артур да келдi. Кешке iшiп келген екен. Менiмен бiрге оқитын Дмитрий деген бала бар едi. Оның қарындасы өзiнен бiр курс төмен оқитын. Артур келiсiмен Светаға тиiстi. Света шашы белiне түскен, ақшыл сары әдемi қыз болатын. Дене тұлғасы ағасы секiлдi емес, кесектеу бiткен. Би арасындағы үзiлiс кезiнде Артур Светаны далаға сүйреп шығарып, қараңғы жерге апарып тұншықтырады, езгiлейдi. Жасырынбақ ойнап жүрген уақ балалар көрiп қалып, айқай шығып Светаны арашалап алдық. Артурдың шын аты бұл емес, басқа, оның бүркеншек аты «Удав деп еститiнбiз.

	«Удав бекер әрекет жасамайтынын сездiрiп оңашада Светаны ұстап алып, тағы да қинайды. Қыз ырқына көнбейдi, қарсылық көрсетедi. Алыс-жұлыс, қызыл-ала қан үстiне Дмитрий келiп қалады. Ол шыдай алмайды. Жатақханаға жүгiрiп барып өткiр балта әкеп, «Удавтың« басын шабады. Бар шындық оқиға осы.

	– Сiздi неге қамады?

	– Осы оқиғадан екi күн бұрын мен Артурмен жатақхана алдында шекiсiп қалған едiм. Бiздiң жанжалымызды вахтер көрген. Сотта басты куә сол болды. Мен де «айыбымды мойындадым. Қойманы тонау үшiн өлтiрдiк дедiм. Бiр сөзбен айтқанда Светаның абыройын төккiм келмедi...

	– Дмитрий ше?

	– Ол өзiнiң айыпты екенiн, Артурды өлтiргенiн айтып бар жерге хат жазды. Одан да жауап алған болатын. Ол да Светамен байланысты шындықты бүктi, жай өлтiрдiм, дедi. Оған ешкiм сенбедi. Өзiн күлкi еттi. Кейiн арнаулы комиссия шығып, бәрiн анықтады. «Удавтың« кiм екенiн бiлдi. Бiздi ақтап босатты.

	– Қазiр не iстеп жүрсiз?

	– Мен мұнда Глафира үшiн келген едiм. Екеумiздiң дәм-тұзымыз жараспай ма деймiн. Ертең Талғарға кетем. Қалған сабақтарды экстерно тапсырсам ба деген ойым бар. Светадан телеграмма алдым, Колхозда агроном екен. Өзiне шақырады. Техникумды бiтiрсем, сол жақка кетем.

	Таңатаровтың сөзiн түрегеп тыңдап тұрған Нәсiр:

	– Қалада бiр жетi қалуға мүмкiндiгiңiз бола ма? Бiзге көмегiңiз керек боп қалуы мүмкiн.

	– Кiмге көмектесуiм керек?

	– Айталық, майор Кузьменкоға, маған. Жалпы милицияға көмектесуiңiздi сұраймын. Жаңа сiз өз басыңыздан жақсы мысал айттыңыз. Бiз басқа бiреу жөнiнде сондай қатенi қайталағымыз келмейдi.

	– Жақсы, – деп Хакiм орнынан тұрды.

	– Мен Краснодар көшесiндегi 25-үйде тұрамын. Қажет кездерiңде келейiн.

	Хакiм кеткеннен кейiн Нәсiр дереу генералға телефон соқты. Петрушкиннiң дүкеншiге Таңатаров арқылы бес жүз сом бергенiн айтты.





ЖИЫРМАСЫНШЫ ТАРАУ




	Полковник Дайыров мәжiлiс алдында Кузьменконы өзiне шақырды, Полковник жайдарлы. Орнынан тұрып қол бердi:

	– Петр Петрович, жұмыс көп, адамдар жетiспейдi деп қиналып едiңiз. Майор Бөгембаев бiздiң жұмысымызды жеңiлдетiп, ауыр салмағын өзiне алғысы келедi. – Полковниктiң қарсысында отырған Нәсiр күлiп басын изедi.

	– Өз адамдарымызға ескертiңiз: бұдан былай Петрушкиннiң мәселесiмен шұғылданып жүрген басқа оперативтiк кызметкерлер майордың рұқсатынсыз бұл iске араласпайтын болсын. Бiрақ бұл сiздi жауаптылықтан босатпайды. Iс бiржола аяқталғанша Майлыбаев екеуiңiз майор Бөгенбаевқа көмектесетiн боласыз, – дедi де, қоңырау соғып секретарь қызды шақырды. Сәуле кiрдi.

	– Қызметкерлер жиналды ма? Кiрсiн! Оперативтiк мәжiлiс қысқа бодды.

	– Қылмысты iздеу бөлiмi соңғы кезде үлкен жұмыс iстедi. Мемлекеттiк қылмыстың бетiн ашты. Мен өз атымнан майор Кузьменкоға және капитан Майлыбаевқа алғыс айтамын. – Подполковник Колпашников пен Нәсiр Бөгенбаевтан басқа қызметкерлер Кузьменколардың қандай тапсырмаларды орындап, нендей қылмысты ашқанын жөндi ұға қоймады. Подполковник сөзiнiң соңында Кузьменкоға қарап:

	– Сiз Покровка оқиғасымен шұғылданыңыз. Жинақ кассасын тонаған бандиттер iзiн таптырмай жүр. Олар кассаның бiр жарым тонна сейфiн өздерiмен ала кеткен. Қырғыз жолдастармен хабарласқан жөн. Қаладан тарайтын жол аз. Егер олар Құлжа жолына түссе өрiсi тар, алысқа бара алмайды. Талдықорғанға кете алмаса керек, ол жаққа сiңiсу қиын. Беттерiн Батысқа түзесе Пiспекке соғады. Осымен байланысты Москвадан жолдастар келе жатыр. Сiз алдын-ала әрекет жоспарын жасаңыз. Соңынан тағы ақылдасармыз.

	Осымен мәжiлiс жабылды.

	Кузьменко жоғары этаждан төмен түсiп келе жатқанда коридорда жүрген Байкиндi көрдi. Қожаш полковниктiң оперативтiк мәжiлiс өткiзiп жатқанын алдында естiген.

	Өзiн мәжiлiске шақырмағанына күйiндi. Оны Кузьменкодан көрдi. Ыза қысып, кiжiндi.

	Кузьменко қасынан өтiп бара жатып:

	– Лейтенант Байкин, маған кiрiп шығыңызшы! – дедi. Кузьменконың ресми сөйлеуi Қожаштың ашуын онан әрмен қоздырды. Бiрақ майорға батып сөйлей алмады. Жалтақ, жағымпаз мiнезiне көштi:

	– Майор жолдас, маған тапсырма берейiн деп пе едiңiз?

	– Отыр, Қожаш.

	– Кузьменко Байкиннiң алдына темекi қойды. Өзi жайласып отырып:

	– Матрена Онуфриевнаны iздеймiз деп бiраз әуре-сарсаңға түстiк. Өзiмiзге де, өзгеге де тыныштық көрсетпедiк. Ендi бұл iс осымен тамамдалды. Сiз өз бөлiмшеңiзге барып қызметiңiзге кiрiсе берiңiз. Әлгiнде бөлiмше бастығымен сөйлестiм. Ол сiздi күтiп отыр.

	Қожаштың бұл әңгiмеге көңiлi толмады. Майор одан әлде нәрсенi жасыратын секiлдi. Iштей Кузьменкоға да, Талғатқа да кектендi. Басқармадан шығып келе жатқанда есiк алдында Карповқа жолықты.

	– Қожаш, аман ба, хал қалай? Ортақ қуанышпен құттықтаймын! – деп қолын алды.

	Байкиннiң жүрегi лүпiлдеп кеттi. Капитанға дәмеленiп қарады:

	– Менi ме? Немен, Григорий Матвеевич?

	– Естiмедiң бе? Майлыбаевқа капитан деген атақ берiлдi!

	– Кiмге? Майлыбаевқа дейсiң бе? Капитан?! – Қожаштың өңi қашып, сұп-сұр болып кеттi. – Не үшiн? Қылмыс жасағаны үшiн бе?

	– Сен оперативтiк мәжiлiске қатысқан жоқ па едiң? Қожаштың «менi шақырмадың деуге аузы бармады.

	Үйреншiктi өтiрiгiн айта салды.

	– Полковник бiр жұмыстар тапсырған едi. Сонымен жүрiп кешiгiп қалдым. Келсем, мәжiлiс басталып кеткен екен. Баса-көктеп кiрудi ыңғайсыз көрдiм.

	Капитан Карповтың оқыс жаңалығы Қожашты күйгелектiкке салды. Оған бұл жалғанда әдiлет жоқ сияқты көрiндi. Қайткенмен де Талғатқа тосқауыл жасап, оны мұқатқысы келдi. Оған қарсы қандай әрекет жасай алады? Ойланып келедi. Сәуле есiне түстi. Көшенi айнала берiп бұрыштағы автоматтан телефон соқты.

	– Сәулешпiсiң? Бұл мен, Қожаш қой! Амансың ба, жаным. Сабағың қалай? Ой, жарайсың, Сәулеш! Ендi төрт-бес жылдан кейiн бiлдей юрист боп шығам десеңшi! Қуаныштымын. Сәулежан, Сәулеш, өзiңмен оңаша сөйлесетiн әңгiме бар едi. Қалай жолықсақ екен? Бүгiн дейсiң бе? Бiрақ қазiр қолым тимейдi. Полковниктiң тапсырмасы бар. Кешке жолығайық.

	«Аралда күтемiн.

	Сол күнi кешке Қожаш Сәуленi «Арал ресторанының алдында, көпiрдiң аузынан күтiп алды. Қыз ентiгiп, терлеп кеткен.

	Ресторанда кiсi аз. Түкпiр жақтағы столдарда, қараңғылау жерлерде екi-үш адамның басы көрiнедi. Шырмауықпен қоршалған беседканың iшiнен көңiлдi дауыстар шығады. Қожаш бұрылып қарады. Ала тақиялардың iшiнде екi әйел отыр.

	Анастасия Қожашты көрiп, көзiн қысып жымың еттi.

	«Дүние кең, бәрiмiзге жетедi!» – дегендей шырай бiлдiрдi. Қожаштың жүрегiне қызғаныш үйеледi. Анастасияны мына алыпсатарларға қиғысы келмедi. Бәрiн қуып шығып құшағына қысқысы келдi. Бiрақ батпады, ынжықтығы басты.

	– Анау әйел сiзбен амандасты. Танисыз ба? – дедi Сәуле.

	– Осындағы көп қатындардың бiрi де, қайсы бiрi ағаңның есiнде қалсын! – Қожаш Анастасияның жүрегiне қызғаныш отын ұялатпақ боп, Сәулемен иық тiресiп, тақасып отырмақ едi. Қыз ыңғай бермей, столды айналшақтап ығыса бердi. Қожаш қызды қыстаудың қисынын таппады. Сәуленi ала көзiмен атып, бұрқ ете қалды.

	– Жеп қоятындай бұ несi екен? Менi әйел көрмедi дейсiң бе?

	Сәуле от боп жанды. Ернiн тiстедi. Қожаш Анастасияның алдында жас қызбен жаңа танысып жүргендей кейiп көрсеттi. Сәуле қарама-қарсы отырған ғой. Қожаш алға ұмтылып, басын төмен салып, сыбырлап сөйледi. Жас қыздың жүрегiн қытықтап, еркiне қоймай елтiп, әкетiп бара жатқандай қимыл байқатады, Ал өзiнiң айтқаны мынау едi:

	– Сәуле-жан, полковникте өткен мәжiлiсте қандай мәселе қаралғанын бiлмедiң бе?

	– Қожаш Сәуленiң Талғатта көңiлi барын сезетiн. Майлыбаевтың шен дәрежесi жоғарыласа, Сәуле қайткенменде бiлуге тиiс.

	– Жоқ, бiлмедiм. Онда не қарапты?

	– Сәуле Қожаштың өзiнен сұрады.

	Байкиннiң көңiлi жай тапты. Карповтың айтқаны бекер екен. Ол күлiмдеп Сәулеге қарады. Өзiнiң қызды шақырғандағы негiзгi мақсатына көштi.

	– Сәулеш, бұлай жаңалықтан шет жүрсең, өмiрден құр қалып қаласың. Құлағың түрiк болғаны жөн.

	– Ағай, мен сiздi ұқпадым. Бүгiнгi мәжiлiстiң маған қандай қатысы бар?

	Байкин басын шайқады.

	– Өзiң бiле ме десем, естiмеген екенсiң ғой. Талғат жайында бiлмеуiң қызық екен.

	– Ағай, не дедiңiз? Талғат қылмыс жасаған ба? Байкин күрсiндi:

	– Сәуле-жан, сен әлi баласың. Көп нәрсенi ұқпайсың.

	– Қыздың нәзiк саусақтарын алақанына салып сипалады.

	– Серiк боп, қызметтес жүрген адамды даттау қиын. Өзiң бiлесiң, мен Талғатка титтей қиянат ойламаймын. Арамдық жасасам, бұйырмасын. Бiрақ оның iстеп жүрген iсi адамгершiлiкке жатпайды.

	Сәуле үрейлендi:

	– Ол соншама не жасапты?

	– Мұның өзi ұзақ әңгiме, Сәулеш. Осы уақытқа дейiн бiр адамға тiс жарып көрген емеспiн. Өзiң сұраған соң ғана айтып отырмын.

	– Қожаш кружка толы сыраны түбiне дейiн сiмiрдi де Сәулеге қызыл портвейн құйды. Сәуле қол тигiзбедi. Қожаш аузы-басын сүртiп әңгiмесiн жалғастырды.

	– Сен осында, бiр кемпiрдiң жоғалып кеткенiн естiген шығарсың. Иә, ет комбинатында iстейтiн бiр мүсәпiрдiң қатыны. Бейшара арызданып келгенде бастығы Кузьменко боп:

	«Ей, қайда кетер дейсiң, таныстарында қыдырып жүрген шығар – деп мән бермедi. Iстi өзiм алып жүргiзiп, «кемпiр өлген деген қорытындыға келдiм де, полковникке пiкiрiмдi айттым. Ол менi қостады. Кемпiрдi өлтiрген қылмыскердi iздедiк. Аты-жөнi белгiсiз, қолда белгiсi жоқ адамды табу оңай ма? Күндер өтiп жатты. Кузьменко полковниктiң кәрiнен сескенiп, Талғат екеуi жалған документ жасады, шолақтың өзiне жабысты. Мен: «Қылмыскер ол емес, басқа адам деп қарсы тұрып алдым. Дәлелдер келтiрдiм. Бәрi менiң айтқаныма көндi. Ақыры қылмыскердi Тастақтан таптық.

	– Қылмыскер кiм? Әйел ме?

	– Өзi жас, тығыршықтай келген сұлу әйел екен. Кiсi өлтiрдi деуге аузың бармайды. Боз сарайдай жеке меншiк үйi бар.

	– Кiсi тонап байыған неме де!

	– Әрине, әйтпесе жесiр қатын соншама дүниенi қайдан алсын? Үйiн тiнткенде байқүс кемпiрдiң сумкасы, шәлiсi табылды. Сөйтсе де ол қатын ешкiмнен қаймықпайды, сайрандап жүр. Аң-таң болдым. Неге ұсталмай жүр деп байқасам, сенетiн кiсiсi бар екен. Бiздiң майор бiр беткей кiсi ғой. Талғаттың азғырма тiлiне ерiп, ақиқаттан жалтарды.

	– Ол әйелге Талғаттың қандай қатысы бар?

	– Қатысы бар жай сөз ғой, Сәулеш. Әуелi ол әйелдi қамауға алған жерiнен қашырып жiбердi. Тексерiс жасағанда бұлар бұрыннан таныс, әмпей-жәмпейi бiр екен. Жесiр қатын бойдақ жiгiттен несiн аясын. Талғат еркiн малданып келген.

	Сәуле көзi жасаурап, қалтырап орнынан ұшып тұрды:

	– Рахмет, мен тойдым.

	Қожаш рестораннан шыққанда Сәуленi қолтықтап алды.

	Басын иығына салып сыбырлап келедi.

	– Сәулеш, Талғаттың опасыз қылығы сен түгiл, бәрiмiздi ашындырды. Комиссия iсiн қарап сотқа берсе керек. Өзiңе қиянат жасаған кiсiнi аяуға болмайды. Саған кейде қылжақтаушы едi ғой. Соның бәрi мазақ екен.

	Сәуле жауап қатпады. Үйiне қарай тұра жүгiрдi.

	Қожаш тасырлап жүгiрiп бара жатқан Сәуленiң ту сыртынан қарап тұрды. Әлден соң қараңғы бұрышқа кiрiп жоқ болды.





ЖИЫРМА БIРIНШI ТАРАУ




	Сәуле айна алдында тұр. Өз түрiнен өзi шошынады. Реңi кiсi көргiсiз. Жақ түктерi үрпиiп, бетi қуарып, көз еттерi домбығып кеткен. Мөлдiр қарашықтары қанталап, от шашып тұр. Қоңырау соғылғанда шошынып, тұла бойы дiр ете қалды.

	Полковник Дайыров қайта қоңырау бергенде зiлдей қара есiктi зорға ашты. Ақырын басып iшке кiрдi. Столға жақындамай алыстау тұр. Әмiрiн алысымен тез шығып кетпек. Дайыров шұқшиып қағаз өңдеп жатқан.

	– Мынаны тез баса қойыңыз! – деп қағазды Сәулеге ұсынды да: – науқастан амансыз ба? – дедi.

	– Денiм сау, полковник жолдас. Түнде кiтап қызығына түсiп жәй жатып едiм...

	– Онда оқасы жоқ.

	Сәуле қағазды қасына қойып, машинкаға асылып бiр сәт отырды. Көз қиығы «МIНЕЗДЕМЕде капитан Майлыбаев жолдас... деген сөздерге түстi. Қағазды жұлып алып көкiрегiне басты. Талғатқа берiлген жақсы мiнездеме едi.

	Сәуле қолы қолына жұқпай шапшаң баса бастады.

	Байкин кiрдi. Ол Сәуле Талғаттың үстiнен арыз жазып отыр десе керек.

	– Сәулеш-жан, амансың ба? – деп жылмиып, күлiп қасына келдi. Машинка үстiндегi қағазға үңiлдi. Сәуле жалт қарап:

	– Сiз оңбаған пасық адам екенсiз! – дегенде, мiнездеме мәнiн ұққан Қожаш шошып шегiншектей бердi.

	Қабылдау бөлмесiне майор Кузьменко кiрген едi. Ол Сәуленiң сөзiн естiген секiлдi. Қожаш безек қақты:

	– Ей, мына қыздың есi дұрыс па? Мен жәй, әзiлдеп едiм. Талғат екеумiз құрдаспыз. Осылар қазақтың әзiлiн түсiнбейдi!

	Сәуле Кузьменконы сыйлайтын. Жасы үлкен кiсiнiң алдында Байкинмен ұстасып жатуды өзiне мiн көрдi. Басқан қағазын алып, Кузьменкомен бiрге полковниктiң кабинетiне кiрдi. Дайыров мiнездемеге қол қойып жатып, Сәулеге көз қиығын тастады. Iлезде екi бетi қарттай боп құлпырып, әдемiленiп кеткен. Әлгiндегi азап табы қалмаған. Қыз деген шапшаң өзгередi екен-ау деп ойлады полковник.

	– Мына қағазды қазiр жiберiңiз! – деп адрестi көрсетiп, мiнездеменi қолына бердi.

	– Жарайды, – Сәуле шапшаң шыққанда Қожаш iзiн суытыпты.

	Байкиннiң дегбiрi кеттi. Сәуле сырымды ашады, iс насырға шабады деп қорықты. Осы қысылшаңда өзiне серiк iздедi. Басқармадан шығысымен ет комбинатының поселкесiне тартты. Оның өз басы осы күнге дейiн Петрушкиндi кiнәлы санаған емес. Момын, бейшара адамның соңына түсiп жүргенi үшiн, Кузьменко мен Майлыбаевқа iштей кiжiнетiн. Байкиннiң ойынша Кузьменко Матрена Онуфриевнаны өлтiрген қылмыскердi дәл таппады, өзi жауаптан құтылу үшiн Петрушкинге жала жауып отыр деп ұқты. Ендi қисынын тауып Петрушкиндi Талғатқа қарсы жұмсамақ. Байкиннiң өз басы Кузьменко мен Талғаттың екеуiне бiрдей қарсы тұра алмайды. Талғат қараланса, Кузьменко сау қалмайды. Байкин осындай тәсiлмен өзi жазған арызды нықтай түскiсi келдi.

	Қожаш поселкеге келгенде, Глафира үйiнде едi. Жұмысқа баратын Петрушкинге тамақ әзiрлеп жатқан. Ол учаскелiк милиционердi көрiп:

	– Қожаш, аман ба? Бүгiн қабағың салыңқы ғой. Қызметiңдi жоғарылатпай жүр ме, қалай? – дедi.

	– Маған үлкен қызметтiң керегi не, Глаша? Оны қаласам, бүгiн-ақ бола салмаймын ба? Осым жақсы. Жоғарылап жүрiп қүлап қалсам, кейiн орнымды аңсап жүрермiн.

	– Қожаш қарқ-қарқ күлдi. Суық күлкi, шаттық нышаны бiлiнбейдi. – Бастықтар бүгiн маңызды жүмыс тапсырып едi. Соның жәй-жапсарын бiлейiн деп осы жаққа бұрылдым.

	– Құпия болмаса, қандай iс екенiн айтсаңшы.

	– Айтсам, шошып кетесiң дедiм ғой. Сенi бекер уайымдатып қайтем. Алдымен өзiм тексерiп, анықтап алайын. Құдай бiледi, солардың жасап жүргенi терiс.

	Петрушкин үйiнен шығып келе жатып, Глафираның учаскелiк милиционермен сөйлесiп тұрғанын көрiп, қайта бұрылды. Қақпа саңлауынан сығалап тұр. Дауыстарын естiмегенмен қимылдарына қарап, әңгiменiң сыры мол, маңызды екенiн шамалап тұр. Бiр кезде Глафираның таң қалған, сонан соң күлген түрiн байқады.

	Петрушкиннiң қасына сатпақ Савелий келдi. Аузы сасық, iшiп алған. Петрушкин оны сөзге тартты.

	– Савелий, қалың қалай? Көрiнбейсiң, көршiңдi ұмытайын дедiң бе?

	– Сен бойдақсың, мен бойдақ. Менiң қатыным өлдi, сенiң қатының жоғалды. Сенiң жас келiншегiң бар, ал менде дым да жоқ. Бұл жалған жаратылысында әдiлетсiз жаратылған бiлем. Жұртқа тең қарамайды. Анау жалпиған тамда бiр әйел тұрады. Сенiң көзiң жасқа түседi ғой, оны бiлмейтiн шығарсың. Сол оңбаған әрi-берi өтсем дылмыңдап қоймайды. Жасың қаншада деп сұрасам, «басқаға кәрi болсам да, саған жаспын дейдi. Менiң нем шығындап барады. Бiр күнi үйге шақырдым. Кiр сасып кетiп едiм. Бiр жағынан киiм-кешегiмдi жуғызып алайын дедiм.

	– Сен, Савелий, қусың-ау!

	– Петрушкин құтыртып қойды.

	– Сен тыңда әуелi, Андрей. Әлгi әйел сөйлесе тiлi күрмелiп, ысылдай бередi. Бұнысы несi деп, қасыма отырғызып әрi-берi қараймын. Сөйтсем, құдай соққан неменiң аузында бiр тiсi жоқ, қаусаған кемпiр.

	Бiр рюмканы жұтқаннан кейiн қылжиды да қалды. Сенiң Глафираң, несiн айтасың, бетiне қаны шығып, күйлеп жүр. Өзi ақылсыз да емес. Бiр еркектiң жардай жары болуға жарайды.

	– Менiң Глашам жаман қатын болмайды. Бiрақ өзiң бiлесiң, мен үйде бiр тәулiк болмай, күзетте тұрамын. Бұрын еркiн жүрiп қалған әйел, көңiлшектiкке салынып кете ме деп қорқамын. Сен боссың, көз қырыңды сала жүр. Көз майыңды төлеймiн. Қарыздар болмаймын.

	Арақ тiлеп тұрған Савелий қуанып кеттi:

	– Өзiңнiң бiрдемең бар ма? Құрғырың кеңiрдектен өткеннен кейiн жорғалап жөнелемiз ғой.

	– Iшкiң келiп тұрса, үйге кiр. Бөтелкенiң түбiнде қалған-құтқан бiрдеме бар шығар.

	Савелий алақанын шапалақтап, Петрушкиндi асықтырып, қолтықтай үйге кiрдi. Столдың үстiнде аузы ашылған арақ тұр екен. Савелий стаканның белдеуiнен асырып құйып жiбердi де, сiмiрiп салды.

	– Сенiң Глафираға күдiк жасауың бекер емес. Дәмiн татқан ба, милиция атаулы осыны төңiректеп шықпайды. Анада жындыбазарда бiреуi шыркөбелек айналдырып едi. Тағы да мына бiреусi келiп тұр.

	– Савелий оңай жолмен iшетiн арақ тауып алғанына iштей қуанып отыр. Глафираны даттай түссе Петрушкиннiң қызғанышы күшейедi, бақылауды нықтап, арақты көбiрек бередi деп ұқты. Бiраз уақыт өткеннен кейiн бұлардың үстiне Глафира келдi. Ол Петрушкиндi оңаша шығарып алып:

	– Андрюша, үйге жүр. Саған ет қуырып қойдым, – дедi де: – жұмыстан шыққаннан кейiн участковоймен сөйлес. Ол маңызды iспен жүрген көрiнедi.

	– Жүрсе мейлi, онда менiң қандай жұмысым бар?

	– Сол маңызды iсiнiң саған қатысы бар ма деймiн. Сыр тартып едiм, айтпай қойды. Аузына арақ тисе мылжыңдап кететiн әдетi бар. Сонда бiрдеменiң ұштығын шығармаса, қазiр дiнi берiк, дәнеңе айтпайды.

	Петрушкин ойланып қалды. Жалғыз қолының сыртымен сабалақ сақалын сипалап тұрып:

	– Мен жұмыстан ертең кештетiп шығамын. Арақ-шарап алып, тамақ әзiрлеп қойсаң қайтедi? – дедi.

	– Қай үйде жасайын?

	– Өзiңнiң үйiңде әзiрле.

	Глафира көшенi бойлап кетiп бара жатқан Байкиндi шақырып, дауыстады:

	– Қожаш, ертең бiздiң үйге келесiң бе?

	– Неменеге?

	– Ертең менiң туған күнiм.

	– Онда кiмдер болады?

	– Кiмдердiң болуын қалайсың?

	– Мен сенiң оңаша қалуыңды тiлеймiн.

	– Қойшы, менi қайтесiң. Оданда фабрика да бiрге iстейтiн құрбымды шақырайын. Өзi жас, әрi сұлу.

	– Танымайтын кiсiге әуестiгiм жоқ.

	– Маған көңiлiң ауған екен, мейлi. Қай уақытта келесiң?

	– Ертең қолым тимейдi. Бүрсiгүнi келем. Сағат алтыдан кейiн соғамын.

	– Күтем сенi, Қожаш!

	Осыдан екi күн өткеннен кейiн уәделi сағатта Байкин Данишевскаяның үйiне келдi. Глафира үйде жалғыз, стол үстiн жайнатып қойған. Глафира Қожашты көрiсiмен қуанған болып, үйге қолтықтап алып кiрдi.

	– Үйде ешкiм жок, па?

	– Менiң жалғыз болуымды тiледiң ғой.

	– Сенiң ақылың бар, – деп Қожаш Глафираны аймалап, құшақтады. Глафира қарсылық көрсеткен жоқ. Төрге отырғызып арақты өз қолымен құйды да:

	– Не үшiн iшемiз? – деп, Глафира күлдi.

	– Сенi туған күнiңмен құттықтаймын.

	– Рахмет!

	Байкин алды-артына қарамай рюмканы қағып салды.

	Глафира ернiн тигiздi де қойды.

	– Сенiң еттi жақсы көретiнiңдi бiлемiн. Ет асып жатырмын.

	Қазiр нанын салып әкелем.

	– Глафира ауыз үйге шығып кеттi. Қожаш қарап отырмады. Оңашада бiр-екi рюмканы тағы сiлтеп жiбердi. Глафираға көңiлдене тиiспек. Егер ол қолын қағып, бұлдана қалса, iшiп алған арағын, мастығын сылтау ете қояды.

	Глафира табақпен еттi әкелiп, столдың үстiне қойды. Қожаш Глафираның бiлегiнен тартып, қасына отырғызды.

	Иығынан құшақтап:

	– Сенiң денсаулығың үшiн! Әрдайым осылай жомарт бол! – дедi.

	Глафира Қожаштың белiнен құшақтап, жалаңаш мыңынын сипалағанын сөкет көрген жоқ. Ашық үнмен, сықылықтап күлiп, Қожашты қоздыра түстi.

	– Кiсiнiң денесiн құр бекер жыбырлата бермешi!

	Бұлар ұзақ отырды. Қараңғы түскен. Үйдiң шамы жағылған жоқ. Қожаш екi аяғын көсiлiп жiберiп, шалқая жатып әндете бастады.

	Қожаш қасына Глафира келгенде, белiнен айқара құшақтап бас салды.

	– Жiбершi, ұят болады!

	Осы мезгiлде бiреу есiктi қақпай дауыстап кiрiп келдi.

	– Үйде кiм бар? Глафира, шамды неге жақпағансың?

	– Петрушкин жарықты жаққанда төсекте көсiлiп жатқан Қожашты көрдi. Глафира киiмiн түзеп ысырыла бердi.

	Байкин шалқайып жатқан күйi қолын ұсынды.

	– Петрушкинсiң бе? Амансың ба? Қайдан жүрсiң?

	– Иә, мен, начальник жолдас! Аманбыз ғой. Өздерiңнiң арқаларыңда жүрiп жатырмыз. Жұмыстан шығып едiм. Мына Глафира айбалтамды шарықтап бер, отын жара алмай жүрмiн деген соң бұрылғаным.

	Қожаш қолын шошайтып әмiр еттi:

	– Неге тұрсың, Петрушкин? Отыр! Глафираның бүгiн туған күнi. Кел, соның денсаулығы үшiн көтерiп қояйық.

	– Мен мұны қойып едiм. Сiз айтқан соң болмас.

	– Петрушкин столға жақын отырды. Глафира басталмаған жартылықты әкеп қойды.

	– Бiздiң Глаша, қонақты қалай сыйлауды бiледi. Көрмейсiң бе, саған басталмаған арақ әкеп қойды.

	– Қожаш Глафира өз меншiгiне тигендей еркiнсiнiп сөйледi. Рюмканы сырып, арақты стаканға құйды. – Кел, iшейiк! Қожаш әбден қызды. Есiн бiлмейтiн халге жеттi.

	Петрушкин де бұлғалақтап, мас болған кейiп бiлдiрiп, басы салбырап кеткен. Қожаш оның иығынан тартқылады:

	– Бiз еркекпiз, солай емес пе? Глашаның денсаулығы үшiн iшуiмiз керек.

	– Өзiңiздей үлкен кiсiмен тiзерлесе отырып, табақтас болу бiзге үлкен ғанибет. Сiз аса ақылды адамсыз. Ұлы адамдар сөйтедi.

	– Андрей Алексеевич, бiз екеумiз доспыз. Қазақта мұны тамыр дейдi. Тамырлар бiр-бiрiнен сыр бүкпеуге тиiс.

	– О не дегенiңiз, оған сөз барма, начальник. Мен қынаптағы кездiгiң тәрiздiмiн. Қалай сiлтесеңiз де еркiңiз. Салған жерiнен қадаламын.

	– Тамыр болған соң мен саған сенемiн.

	– Қожаш басы қалтаңдап орнынан көтерiлдi.

	– Бiлесiң бе, бiзде ақымақтар көп. Мен ақымақ кiсiлердi жек көрем. Олардың не айтатынын бiлесiң бе? Матренаны өлтiрген сен дейдi. Түсiндiң бе? Сен! Ха-ха-ха!

	Петрушкиннiң үрейi ұшты.

	– Мен!

	– Иә! Қандай топастық десеңшi. Сендей кембағал әйелiн өлтiре ме екен? Өлтiрiп қайтедi? Ұнамаса, ажырасып кете бермей ме? Бiзде, бауырым, нағыз қылмыскердi таппағанда жәбiрленушiнiң өзiне жабысатын әдетiмiз бар. Бiз осыдан арылуымыз керек. Бiрақ сен байқа. Тiс жарып бiреуге айтып жүрме!

	– О не дегенiңiз, начальник. Бұрын өзiңiздiң тұлғаңызға қарап сырттай мәз болушы едiм. Кiсiнiң ақылы иығындағы шенiмен емес, басымен өлшенедi екен ғой. Ақылыңызға дән ризамын.

	– Шен керек болса қазiр-ақ ала саламын. Республикалық басқарманың өзiнде iстейтiн тамырым бар. Оған телефон соқсам жетiп жатыр.

	– Қожаш қолы қалтырап, стаканға арақ құя алмады.

	Петрушкин көмектесiп, өз қолымен iшкiзе бастады.

	Глафираның бажылдаған даусы шықты:

	– Андрюша, қой, берме! Араққа күйiп өлсе қайтесiң?

	Бәлесiне қалармыз.

	Петрушкиннiң екi көзi қанталап кеткен. Көзiнiң ағы қып-қызыл. Глафираға ашумен қарады:

	– Сөйлеме, арақтан кiсi өлмейдi!

	Үйдiң iшi тастай қараңғы. Терезенiң қақпағы жабық. Саңылаудан сыздықтап болымсыз сәуле түседi. Қожаш көзiн ашып бiраз жатты. Таңдайы каңсып, өзегi кеуiп барады. Тұруға дәрмен жоқ. Жан-жағын сипалады. Қалайы кружкага қолы тидi. Iшiп едi, жылымшы татыды. Арақ қосылған жуынды екен.

	– Глафира, кел, қасыма жатшы!

	– Ешкiм жауап қатпады.

	– Глаша, неге үндемейсiң?

	Осы мезгiлде сырттан айқай-шу естiлдi. Бәрi жапа-тармағай бiр жаққа жүгiрiп бара жатқан секiлдi. «Бұл жұрт неге шуылдап жүр?» деп ойлады Қожаш. Басын көтердi. Қолын созып, қараңғылықты қармалады. Саусақтары жұмсақ денеге тидi. Ақырын сипалады. Глафира екен. Қорылдап ұйықтап жатыр. Әрi-берi жұлқылап едi, оянбады.

	– Глаша, неге жатырсың? Тұр!

	– Ол қозғалмады.

	Қожаш тәлтiректеп орнынан тұрды. Есiктi ашқанда күн арқан бойы көтерiлiптi. Шақшиған күнге қарай алмай, бетiн қолымен қалқалап, жасыра бердi.





ЖИЫРМА ЕКIНШI ТАРАУ




	Басқарма партия ұйымының секретары подполковник Колпашников бюро мүшелерiмен бiрге Майлыбаевтың үстiнен түскен арыздарды қарап жатқан. Бюроға Кравченко да қатысты. Арызданушылар ретiнде Анастасия Алтынбаева мен Ольга Лукина шақырылды. Анастасия сарыала киiмдi өңшең тұлғалы еркектердi көрiп, тамсанды. Ерекшелiктерiн бөлек танығысы келiп, әрқайсысына көз тоқтатып қарайды.

	– Сiз Майлыбаевты бiлесiз бе? Бұрын онымен жолығып па едiңiз? – дегенде селт етiп, алақтап, бойын тез жинап алды.

	– Кiм дедiңiз?

	– Талғатты танисыз ба?

	– Оныңыз кiм? Өзi жас адам ба?

	– Сiз оны шынымен бiлмейсiз бе? – подполковник Колпашников таңданды.

	– Сiз оны жақсы бiлем деген сияқты едiңiз.

	– Жалпы еркектердi бiлем. Бiрақ ондайдың атын естiген емеспiн.

	– Сiз аға лейтенант Талғат Майлыбаевты бiлуiңiз керек. Басқарма бастығына жазған арызыңызда: «Милицияның аға лейтенанты Майлыбаевтың iстеп жүрген iсi милиция қызметкерi деген атаққа сиыспайды. Ол Галина Маслова деген әйелмен ашына...ң

	– Ойбай-ау, еркектiң әйелмен жүргенi қылмыс па екен? Еркек болған соң жүредi де! Күндеп қайтем. Еркек пен әйел ләззат таппаса бұл дүниенiң шақшиған жарығында қандай қасиет бар?! Суық көрден несi артық!

	– Сiз кiшкене сабыр етiңiз!

	– Сөзiн бөлгiзбей басқаға тыңдатып үйренген Кравченко тiксiнiп қалды. Ол арыз текстiн жатқа оқып жалғастырды.

	«...Маслова өзiнiң сүйгенi Талғат арқылы Кузьменкомен танысады. Жесiр қатын ортақ үйге айналады. Маслованың қылмысы ашылып, қамауға алынған жерiнде Майлыбаев оны босатып, бiр түнде қашырып жiбердi. Маслова қайырымын қайтарып бес мың сом бердi. Ол параны екеуi бөлiп алды... деп едiңiз. Ал бүгiн танатын секiлдiсiз. Әлде бiреулер қыстап, жолдан тайдырды ма?

	– Қыстағанда оңай көне қоятынымды қайдан бiлдiңiз?

	– Азаматша Алтынбаева, мәселе аса күрделi, мұндай iспен әзiлдеуге болмайды. Дұрыс жауап берiңiз!

	– Қандай арызды айтасыз? Түсiнсем бұйырмасын.

	– Анастасия ойланды. Лукинаға қарады. Кiм едi? – дегендей сұрақты пiшiнмен иек қақты. Әлден соң:

	– Ә, ендi есiме түстi. Қожаш айтқан анау жiгiт екен ғой!

	– Қожаш деген кiм? – Кравченко қасындағы кiсiлерге қарады.

	– Сiз Қожашты бiлмейсiз бе?

	– Анастасия екi иығын көтердi.

	– Милицияның қызметкерi, офицер.

	Подполковник Колпашников кiм туралы екенiн аңғарды:

	– Лейтенант Байкин жолдасты айтасыз ба?

	– Иә, сол.

	– Аға лейтенант Майлыбаевты танымасаңыз, оның пара алғанын қайдан бiлесiз?

	– Қожаш айтқан соң жаздық.

	– Сонда сiзге жалған арызды лейтенант Байкин жаздырған екен ғой.

	– Колпашников Кравченкоға қарады. Бұл екеуiнiң таңданып қалғанын байқап, Анастасия:

	– Қожаш айтқан соң, Ольга Степановна екеумiз жаза салдық. Ол милиция лейтенанты. Милиционер өтiрiк айтып жалған арыз жаздырмайтын шығар.

	Осы мезгiлде майор Кузьменко кiрдi. Ол бюроға шақырылған едi. Кравченко Кузьменконы көрсетiп:

	– Сiз мына кiсiнi танисыз ба? – дедi.

	Анастасия майордың бас-аяғына қарады. Басын шайқады.

	– Жоқ, көрген адамым емес.

	Подполковник Колпашников Кузьменкоға бұрылып:

	– Анастасия Алтынбаева Ольга Степановна Лукина арызды Байкиннiң айтуымен жазған. Бұл екеуi аға лейтенант Майлыбаевты өмiрiнде көрмеген. Галина Маслованы танымайды, – дедi.

	Кузьменко сұрақ қойды:

	– Майлыбаевтың пара алмағанын бiле тұрып қалайша жаздыңыздар?

	– Бiз Қожашқа сендiк.

	– Иә, солай. – Лукина басын изеп қостады.

	– Қиылып сұрап тұрған соң, қағазды аяймыз ба, жаза салдық.

	Коридор жақтан айқай-шу естiлдi. Бiр әйел кезекшiмен жанжалдасып жатыр. Ерiк бермей, мәжiлiс үстiне жұлқына кiрдi:

	– Сендер осы не бағасыңдар? Бұл не деген масқара! Байкин деген бiреу: «қараңды көрсетпе, сенi қатаң жазамен қамағалы жатыр. Ақиқатқа жеткенше жан сауғалай тұр. Бекер күйiп кетесiң!» – деген соң, тiлiне ерiп Жамбылға кетiп едiм. Одан қайтып келгеннен кейiн тағы қыр соңымнан қалмай қойды. «Өзiңе көр қазба, айтқаныма көн!» – деп, хат жазып жiберiптi.

	Подполковник Колпашников Маслова берген қағазды алып жатып:

	– Ол сiзден не сұрайды? – дедi.

	– «Аға лейтенант Майлыбаев дегенге бес мың сом пара бергенiм рас, деп қағаз жазып бер. Әйтпесе қараңғы қапаста шiрiтем. Кiсi өлтiрген сенсiң!» деп дiкеңдеп қоймайды. Мұнысы не сұмдық! Милицияның зұлымдыкпен күресуге шамасы келмей ме? – Төрде отырған Кравченкоға қарап: – сiздердiң қайсыларыңыз бастық? Байкиндi тиюға шамаларың келе ме, жоқ па? Келмесе тура үлкен бастықтарыңа барам.

	– Менiңше, әңгiме түсiнiктi ғой деймiн!

	– Подполковник Колпашников Кравченкоға қарады. Мәжiлiс үстiне капитан Карпов шапшаң басып кiрдi.

	Кузьменконың қасына тақап келiп, құлағына сыбырлады:

	– Петрушкиннiң үйi өртенiп жатыр!

	– Лейтенант Байкин қайда?

	– Кузьменко ұшып тұрды.

	– Қайда екенiн бiлмеймiн. Екi тәулiктен берi үйiне келмеген.

	Подполковник Колпашников үш әйелге қарап:

	– Сiздер үйлерiңiзге қайта берiңiздер. Керек уақытта өзiмiз хабарласып шақыртып алармыз, – дедi.

	Колпашников, Кузьменко, Карпов үшеуi машинаға жедел мiнiп, ет комбинатының селосына қарай тартты. Үй айналасында үймелеген жұрт, көбi қатын-қалаш, уақ балалар. Үй әбден өртенiп бiткен. Төрт қабырғасы қаңқайып қалған. Өрт сөнген шақта, қоңыраулатып өрт сөндiрушiлер де жеттi. Әр тұста бықсып, көмiрленген бөренелердi сүйреп, құлатып үй iшiн күл-қоқыстан аршып жүр. Аз уақыттан кейiн Нәсiр мен Талғат та жеттi. Қастарында ғылми-техникалық бөлiмнiң сарапшылары бар. Кузьменко түпкi үйдiң қоқысын көтерiп жатқан. Нәсiр қасына келдi.

	– Бұдан екi күн бұрын бiздiң жiгiттер лейтенант Байкиннiң осында жүргенiн байқапты. Ол Данишевскаямен сөйлескен. Сiз Байкиндi осында жiберiп пе едiңiз?

	– Жоқ, ол бұл жұмыстан босатылған.

	– Қазiр қайда?

	– Iздеп жатырмыз. Жұмысқа шықпаған, үйiнде жоқ.

	Өртшiлер, сарапшылар тамның төбесi басып қалған төргi үйдi аршығанда әбден күйiп бiткен, сүйегi қалған өлiктi көрдi. Аршу жұмысын дереу тоқтатып, өлiктi зерттей бастады. Әр қырынан суретке түсiрiлдi. Ұзын-көлденеңi өлшендi. Өлiктiң сол жақ қолының орны жоқ, күлтесi жанған. Капитан Карпов бойшаң ғой. Жұрттың иығының үстiнен қарап тұрған.

	– Байқұс күйiп өлiптi, – дедi. Оның бұл сөзiне ешкiм жауап қатқан жоқ. Едендi қопарып жатқан Кузьменко Карповты шақырды.

	– Тақтайы қандай қалың. Екi жағын бұрандап, бекiтiп тастапты. Шегесiнен ажырату қиын боп жатыр. Мына шетiн сүйменмен көтершi, – дедi. Аздан соң погребке түстi. Қабырғалары жалпақ тастармен қаланған. Жiгi бiлiнбейдi. Кузьменко әр шаршы тасты ұрып, тыңдайды. Еденге жақындау плитаны соққанда балға дүңк ете қалды. Жұмсақ затқа тигендей шақылдамай-ды. Қашау салып, тастың жiгiн ашқанда ар жағынан кiсi сиярлық қуыс көрiндi. Қол фонарь сәулесiн түсiргенде түбiне жарық жетпедi. Ұзалаң кең қуыс. Кузьменко қараңғы қуыспен еңбектеп бiраз жүрдi. Бiр-екi жерде қабырға құлап, топырақ басып қалыпты. Оны аршып бiраз әбiгерлендi. Қуыстың сыртқы есiгi қоқыс төгетiн сайдың жарқабақ бетiнде екен. Майор Кузьменко үстi-басы топырақ боп есiктен шыққанда сатпақ Савелий жарқабақтың үстiнде ыржиып күлiп тұр.

	– Начальник жолдас, кiмдi iздеп жүрсiз? Майор Кузьменко үстiн қағып, Савелийдiң қасына келдi.

	– Сiз көршiлерiңiздiң бәрiн жақсы танисыз ба?

	– Бұл поселкеде он жыл тұрамын. Мен алғаш келгенде мұнда үй түгiл бiр тал ағаш та жоқ болатын. Бәрi көз алдымда өстi. Неге бiлмейiн. Бұл поселкенiң кәрi-жасын түгел танимын.

	– Мына көршiң кайда?

	– Кузьменко Петрушкиннiң үйiн нұсқады.

	– Петрушкин бе? Байқұс сырты бұқпантай көрiнгенiмен намысқой ер неме екен. Күйiкке шыдамай күйiп өлдi.

	– Күйiкпен өлгенi қалай? Сiз не туралы айтып тұрсыз?

	– Өздерiңiз қусыздар-ау, оңашада ұялмай жасайсыңдар да жұрт алдында түк бiлмегенсiп, аңкау бола қаласыңдар. Бiз де адамбыз, алдап қайтесiңдер. Үндемесек – бiлместiгiмiз емес, сыйлағанымыз. Жұрттың сол сыйын ұқсаңдаршы! Петрушкин байқұс осының бәрiн көре тұрып шыдамады.

	Осында Глафира деген қитар қыз бар. Түрiнiң кемiстiгi демесең, бiр еркекке лайық-ақ қатын. Киiнсе, антұрған құлпырып кетедi. Өзiнiң дене бiтiмi сыптай әдемi. Соған Петрушкин құмартып жүрген. Үйленсем деген ниетi де болды-ау деймiн. Алдыңғы күнi сендердiң учасковойларың келiп бұлардың шырқын бұзды. Мас боп, әбден әлек салды. Жанжалдың басы Глафирадан басталды. Петрушкин қимай қызғаныш жасап едi. Бишараны әбден жерледi: «Кемпiрiңдi өлтiрген өзiңсiң, сенiң көзiңдi жоям!» деп қорқытқан соң байқұстың зәресi кетiп, Глафираны тастап қашты.

	Майор Кузьменконың қасына оперативтiк қызметкерлер, бұл төңiректегi кiсiлер жиналып қалған. Лейтенант Байкин де осылардың арасында жүр. Кузьменко Савелийге состия қарады.

	– Не сөйлеп тұрсыз? Глафираны тастағаны қалай?

	– Кәдiмгiдей қасына қалдырып кеттi. Байкин баж ете қалды:

	– Жолдас майор, бұл азаматтың айтып тұрғаны шылғи өтiрiк. Маскүнемнiң сөзiне сенбеңiз!

	– Әй, сен кiмдi маскүнем дейсiң?

	– Савелий шап ете қалды.

	– Бiлсең, мен сенен арақты көп iшпеймiн. Түпсiз, нағыз жалмауыз сенсiң. Өтiрiк болса, кәне айтшы? Сен қазiр ғана Глафираның жылы төсегiнен тұрдың ғой. Оны мына жұрттың бәрi бiледi.

	Алдыңкүнi «осылардан қорқам, қасыма отыра тұршы!» деп Глафира шақырған соң барғанымда менi үйден қуып шығып, бөтелке лақтырғаның кәне! Оны да бекер дейсiң бе?

	Қожаштың түсi кiсi аярлық едi. Үстi-басының мыж-мыжы шыққан.

	Пенжагiнiң етегi сiрне-сiрне, көзi көлкiлдеп, бетi домбығып iсiп кеткен. Савелийдiң сөзiн қостаған дауыстар шықты:

	– Шалдың айтқаны рас!

	– Обалы не керек, бұл байқұс iшедi демесең, өтiрiк айтпайды.

	– Глафира шақырған соң, құлқыны жаман неме, ебелектеп бара қойып едi. Басын әрең алып шықты ғой!

	– Қоршаған жұрт Байкинге жеңiс бермедi.

	– Майор жолдас, сiз менi мына топырдың талқысына салып милиция офицерiн қорлап тұрсыз. Бұлардың бәрi алаяқ, алыпсатарлар. Сөзiне сенбеңiз. Әйтпесе мен шағым етемiн!

	Кузьменко терiсiне сыймады.

	– Сiз мұнда не ғып жүрсiз? Поселкеден аулақ жүр дегенiм қайда?

	Байкин Кузьменконы кекеткендей ыржиды:

	– Сiз, майор жолдас, Петрушкинге бекер жабысасыз. Ол екеумiзден адал. Оның өлiмiне жауап берiп жүрмеңiз!

	Майор Кузьменко қысқа бұйырды:

	– Шапшаң басқармаға барыңыз. Өз iсiңiз жөнiнде рапорт жаз! Түсiндiңiз бе?

	Байкин топтан жарылып, басы салбырап ақырын аяңдады. Өртенген үйдiң қасында жүрген Талғатқа көзi түстi. Үстiндегi киiмi жiптен шыққандай судай жаңа. Төрт жұлдыз тағылған зерлi погоны күнмен шағылысады. Қожаш қызметтi Талғаттан бұрын бастады. Бөлiмшеге келгенде дәрежесi бiр саты артық едi. Талғат кiшкентай жалғыз жүлдызбен жүргенде, Қожаш лейтенант болатын. Аз жылдың iшiнде Талғат шен дәрежесi өсiп, жоғарылап кеттi де, Қожаш өспей қалды.

	Петрушкиндi соңғы жолы көрген куә сатпақ Савелий едi. Нәсiр оңашалау шығарып алып, аты-жөнiн сұрап, сұрақ қойғанда:

	– Сендердiң қайсыларың бастық, қайсыларың үлкенсiңдер? «Ең үлкен начальнигiнiң қолына табыс ет – деген марқұмның өтiнiшi бар едi. Тiрiге қадiрiм кетсе де, өлетiн кiсiге сыйлы екем. Марқұмның аманаты мойныма парыз болмасын, – деп ышқырын көтерiп шалбарының ауын шештi. Төрт бүктелген қағазды алып Нәсiрге бердi.

	Нәсiр қағазға шапшаң көз жүгiртiп, Талғатқа бердi.

	– Өлiм алдындағы ақырғы хат па, қалай ойлайсыз? Талғат асықпай оқыды. «Мен кембағал, мұңлы жан едiм.

	Арызданып бармаған жерiм қалмады. Әдiлет таппадым.

	Өмiрден түңiлдiм. Бүған кiнәлi милицияның майоры Кузьменко мен оның сыбайластары. Менi көрге тыққан осылар. А. Петрушкин. Аздан соң Талғат:

	– Бұл хатты қайтем? – дедi.

	– Әзiрге қалтаңа салып қой. Кейiн ақылдасармыз. Сарапшылар бiр қортындыға келе алмады. Шамамен былай топшылады: «Петрушкин қатты мастықтың салдарынан үйге байқамай от қойып алған. Өзi түтiннен тұншығып өлген. Немесе темекiден өрт шыққан. Алдымен киiмi, үй-мүлкi жанған. Нақты қорытынды лабораториядан кейiн шықпақ.

	Талғат Петрушкиннiң ниетiн әбден зерттеген едi. Жүзбе-жүз сөйлеспегенiмен айласы мол адам екенiн сырттай бақылап таныған.

	Өз мақсатына жету үшiн талай өлiктi аттаған адамның оңай өле қалғанына сенгiсi келмейдi. Петрушкин ұзындау, сұңғақ бойлы едi. Ал мына күйген адамның бойы қысқалау. Күлденген дене де қомақты, жуан. Бiрақ шала жанған ботинка – Петрушкиннiң аяқ киiмi. «Кiсi өртенiп өлгенде бойы кiшiрейе ме?» деп ойлады Талғат. Қасына Кузьменко келдi. Қабағы түскен. Осы сәтсiздiкке өзi кiнәлi кiсiдей қиналып сөйледi:

	– Абайламасақ арадағы арамза да дұшпан екен. Кеш бiлдiк. Әйтпесе мұндай жайға ұшырамас едiк.

	Бұл iске әуелде оны қатыстырғанымыз қате болған.

	Талғат өз ойымен әлек едi. Әртүрлi жорамал жасайды. Ол ойы өзiне қисынсыз көрiнедi. Алдында кiсi өлiп жатқанымен нақ соның Петрушкин екенiне көңiлi дауамайды. Қарсы дау айтуға дәлелi жоқ. Кузьменконың әлгi сөзiне ол:

	– Петр Петрович, мемлекеттiк автоинспекциямен хабарласайық. Машинасын ұрлатқандар жоқ па екен? Соны анықтасақ қайтедi? Үшеуi басқармаға оралғанда, Нәсiр Талғаттың пiкiрiн жақтады:

	– Жеке меншiк машиналар мұқият тексерiлсiн. Бiзде тiлхатпен бiреудiң машинасын айдап жүргендер көп. Соларға зер салынсын. Және шаштараз Сигаловтың қайда жүргенiн шапшаң анықтау керек. Оның гаражында машинасы жоқ көрiнедi. Кiммен кеткенiн де бiлген жөн.

	Талғат пен Нәсiрдiң күдiгi Кузьменконың көкейiне қонбады. Iздеген адамы өртенiп, қара күйе болып жатыр. Петрушкиннiң өлгенiн көрген куәлар да бар Кузьменко телефон трубкасын ерiксiз көтерiп:

	– Ендi аруақты iздеймiз бе? – дедi. Нәсiр күлдi:

	– Қажет болса, Петр Петрович, аруақты да iздеймiз.





ЖИЫРМА ҮШIНШI ТАРАУ




	– Түрiңе қарасам, жас бала екенсiң. Ал сөзiң кiсiге инеше қадалады. Мен әкеңмен құрдас адаммын. Мұнша жәбiрлеп, қинағанда саған не түседi? Кiсiнiң түсiне кiрмеген қайдағы жоқ пәленi әкеп таңасың? Бес жүз сом ақшаны не үшiн бердi дейсiз? Ол не қылған тегiн ақша? Көрсем, ұстасам бұйырмасын. Петрушкиндi танымаймын. Менiң өзiң сияқты жеткiншек ұлым, бала-шағам бар. Сақалымның ағыңда солардың алдында масқара еткенiңiз қалай?

	–Тюнин көзiнiң жасын сығып алды.

	– Болашағың, үмiтiң бар баласың. Менi бекер зарлатпай өз ықтиярыма жiбер. Бiреудi жылатқанда мұратқа жетесiз бе?

	Талғат дүкеншi Тюниннен екiншi рет шақырып, жауап алып отырған. Өзiне қойылған кiнәны мойындамай бәрiнен танады. Бiрiншi берген жауабын магнитофонға түсiрген едi. Бүгiн де сол сөзiн бұлжытпай қайталайды.

	– Сенiң қолыңда күш, билiк бар. Өз мақсаттарыңа жету үшiн бәлкiм қол жұмсарсыңдар. Бiрақ өзiмнiң жанымның адалдығына кәмiл сенем. Сендердiң жол-сыздықтарыңа адал арымды қарсы қоямын. Сiздiң жалған протоколыңызға қол қоймаймын. Осыны бiлiп қойыңыз.

	– Азамат Тюнин, мен ойдан құрап протокол жазбаймын.

	Қағазға айна-қатесiз өз сөзiңiз жазылады. Тыңдаңыз!

	– Майлыбаев магнитофонды қойғанда Тюнин өз сөзiн естiдi.

	– Егер осы айтқан сөзiңiзде жалғандық болса, кейiн өкпелемейсiз.

	– Әрине... Солай. – Тюнин қипақтап қалды.

	– Мен өзiмнiң бiлгенiмдi айтамын.

	– Әлгiнде жеткiншек ұлым бар дедiңiз. Аты кiм? Қайда iстейдi?

	– Бiрiншi қатыннан туған бала ғой. Ажырасқанда шешесiнде қалған. Ер жеткенше алиментiн алып тұрды. Әкелiк парыздан құтылғам. Сiбiр жақтағы құрылыстың бiрiнде прораб көрiнедi.

	– Азамат Тюнин, сонымен сiз Петрушкиндi бiлмейсiз?

	– Ондай кiсiнi танымаймын.

	Талғат қоңырау бердi. Күзетшi солдат кiрдi.

	– Куәгер Таңатаровты шақырыңыз!

	Хакiм кiрдi. Бұрышта бүрiсiп отырған дүкеншiге, сонан соң Талғатқа қарады. Қасына тақап келдi. Таңырқап тұр. Бұл жiгiттi бiр жерде көрген секiлдi. Иә, соның өзi. Қонақ үйдiң алдында жолыққан. Темекi тарта бiлмейтiн жiгiт. Оның қалында уыздай жас қыз болған. Бұл дүкеннен газет алғанда қыз орындықта отырған...

	Талғат Хакiмнiң танығанын сездi. Оны елемегендей:

	– Таңатаров, сiз мына азаматты танисыз ба? Хакiм дүкеншiге бұрылды:

	– Өзiн жақсы бiлмеймiн. Бiрақ бiр жолы жолыққаным бар.

	– Қалай кездестiңiз?

	– Мен бұл бәленi көргенiм жоқ. Өтiрiк айтпасын.

	– Тюнин бұлқына тұрды.

	– Отырыңыз, азамат Тюнин!

	– Талғат Хакiмге қарап: – Айта берiңiз, – дедi.

	Хакiм Таңатаров Талғаттың өзiне белгiлi жайды жайма-жай түгел айтып шықты.

	– Мен ақшаны бергенде мынау дүкеншi «Петрушкинге айта бар, сақ болсын, милиция iзiне түсiп жүр!» дедi.

	– Жә, жетедi, өзiм айтам, – Тюнин Хакiмге оқты көзiмен қарады.

	– Азамат Тюнин, айта берiңiз, тыңдап отырмын.

	– Кешiр, азамат тергеушi. Менiң Петрушкиндi бiлетiнiм рас едi. Өзi сұйықтау кiсi болған соң, қырсығы тиiп кете ме деп есiмi аталғанда шошып кеттiм.

	– Онымен қалай таныстыңыз?

	– Мен Петрушкинмен «жынды базардаң танысқан едiм. Арзан жас етке қарық боласың деген соң, бiреулердiң сiлтеуiмен сол жаққа бардым. Еттi өлшемейдi, дорбалап сатады. Базардың нақ ортасында сыраханасы бар. Сыраханаға кiрсем, iшi ығы-жығы, кiсi көп. Алдыңғы жағында шолақ адам тұр.

	Кезегi жетiп қалыпты. «Ала шық деп екi саптыаяққа ақша бердiм. Сыраны алып шыққаннан кейiн бiрге отырдық. Бiрге iштiк. Iлезде танысып кеттiк. Онда ол қазiргi үлкен үйiн тұрғызып жатқан. Төбесiн жабатын шиферге ақшам жетпей тұр деп қиналды. Iшкен адам көңiлшек, бес жүз сомды қалай суырып бергенiмдi бiлмеймiн. Әнi-мiне деп жүрiп сол ақшаны бермей созбалаңға салды.

	– Сiз Петрушкинмен танысу, оған бес жүз сом беру хикаясын осы жерде ойдан шығардыңыз. Алғашқы ниетiңiз бұлай емес едi. Сонымен, сiздi тыңдап отырмын.

	– Менiң басқа айтарым жоқ. Қарыз ақшамды алғаныма кiнәлымын ба? Үйiм бiтпей тұр деп қиналған соң, бишараның қажетiн өтейiн дедiм.

	– Сiз Петрушкиннiң өртенiп кеткен үйiн айтасыз ба? Тюниннiң бетi күлiмдеп кеттi. Талғатқа тура қарады:

	– Ол бишараның үйi өртенiп кеттi ме? Обал болған екен.

	– Қарызға алған ақшасын Петрушкиннiң бөтен бiреуден жасырып берiп жiберуi қалай? Өзi неге әкеп бермедi.

	– Шолақтың бұл сырын ұқпадым. Оны өзiнен сұраңыз.

	– Тюнин сығырайып көз қиығын тастады. Талғат сабырлы жауап қатты:

	– Петрушкин қазiр ауруханада жатыр.

	– Не боп қапты оған? Өзi аман ба?

	– Аман. Аз күннен кейiн сiзбен беттестiремiз. Сонда өзiңiзге қиын боп жүрмесiн.

	Кузьменко мен Нәсiр басқа бөлмеде Тюниннiң жауаптарын тыңдап отырған. Петрушкиннiң үйi өртенгенiн Тюнинге бiлдiрiп қойғанда, осыны жас тергеушi бекер айтты, байқамады, тәжiрибесiздiк жасады-ау деп екеуi қынжылған едi. Талғат Тюниннiң алдын торып, оның Петрушкинмен беттестiрудi сұрайтынын сезiп, әдейi алдын-ала жорта айтқанын бiлдi.

	Талғат орнынан тұрды.

	– Сiздiң әлгi айтқан хиқаяңызға сенелiк. Бiрақ қарызға берген ақшаны алған кезде «сақ болсын, милиция iзiне түсiп жүр деп Петрушкиндi сақтандыруыңыздың мәнiсi қалай? Бұған қарағанда Петрушкин қылмыс жасаған. Оны сiз жасырып отырсыз.

	– Азамат тергеушi, мен оның қылмысын бiлмеймiн.

	– Бәлкiм, ол сiздiң қылмысыңызды бiлетiн шығар.

	– Қойыңыз, мен қандай қылмыс жасаппын?

	– Оны өзiңiз айтқаныңыз жөн.

	– Мен адал адаммын. Бұл жала!

	– Қылмысты жасыру – кiнәны ауырлата түседi. Қажет десеңiз, есiңiзге салайын. Дүкен ұстаудан бұрын аптекте iстедiңiз. Әйелдерге түсiк тастататын дәрi бердiңiз. Сiз осы жолмен пайда тапқыңыз келдi. Бiр жолы сiзден дәрi сатып алған қыз, оны iшкенде кенет соқпасы ұстап, қайтыс болды. Сiз қатты қорқып, аптектен бездiңiз. Ол кезде уландыратын дәрiнi қызға кiмнiң сатқанын анықтай алмап едiк. Сiз екенiн соңынан бiлдiк.

	Тюнин екi алақанымен тiзесiн сипалап:

	– Мен ешкiмге у дәрi берген емеспiн. Ал ептеп дәрi жасап сатқаным рас. Оны мойындаймын.

	– Жас қызды кiм өлтiрдi? Сiзден алған дәрiнi iшпесе ондай қайғылы оқиға болмас едi. Сiз тағы да қылмыс жасап отырсыз.

	– Петрушкин менiң аптекте iстегенiмдi естiп, бiр дәрiлер тауып бер деп қоймай жүретiн.

	– Милиция iзiне түсiп жүр деп Петрушкиндi сол үшiн сақтандырдыңыз ба? Азамат Тюнин, жалған сөздiң де қисыны бар. Әлгiнде қарызымды алдым деп едiңiз, ендi аптек хиқаясын қозғадыңыз. Поселкеде аптек бар. Петрушкин керектi дәрiсiн содан сатып ала алады. Мұнда сiздi араға жалдауының сыры бөлек. Шындықты айтқыңыз келмесе өзiңiз бiлiңiз. Кейiн өкiнесiз.

	– Шынымды айтсам, кешiрiм бере ме маған?

	– Оны сот шешедi.

	– Азамат тергеушi, мен совет заңының әдiлдiгiне сенемiн. Кiнәмды мойныма алғанымды ескерер деп ойлаймын. Өзiңiзге алдында айттым ғой, бар бәле сол «жынды базарданң басталды. Арақтың желiгi қоя ма, Петрушкин екеумiз құшақтасып, әндетiп сыраханадан шыққаннан кейiн оның үйiне келдiк. Кемпiрi момын адам екен, үнсiз қарсы алды. Күйеуiн сөккен жоқ. Сол үйде отырып тағы iштiк. Петрушкин мойнымнан құшақтап сыбырлады: «Иiскеткенде шапшаң ұйықтататын дәрi тауып бер. Аса қажет боп тұр, – дедi. Сол сәтте: «Осының жас әйелге көңiлi түсiп жүр-ау деген ой келдi де, «жарайды дей салдым. Ол «әжетiңе жаратарсың« деп бiр қат ақшаны төс қалтама жып етiп сала қойды. Үйге келiп санасам аттай мың сом. Ертеңiне Петрушкин дүкенге келдi. Осы ақшасын қайтып алғалы жүр ме деп зәрем кеттi. Ол сұрамады. Дәрiнiң қашан әзiр болатынын бiлдi. Бiр күнi сыртқа серуендеп қайтуға шақырды. Iшiп отырған кезде ол «Рахмет, саудагер, сенiң көмегiңнiң арқасында кемпiрден құтылдым, – дедi. «Қалай деп шошып кеттiм. «Сен үрейленбе, ешкiм бiлмейдi. Жетiқабат жердiң астында жатыр. Өзi тiлiмдi алмай әбден зықымды шығарып едi. Тiптi менi өкiмет органына айтам деп қорқытты. Ендi сол өкiметiне шағымданғанын көрейiн, деп қарқ-қарқ күлдi. Алған ақшаны сол сәтте бетiне лақтырып жiбергiм келдi. Бiрақ қимадым. Өлер кемпiр өлдi, жерде жатқан мал жоқ. Ақшаны неге бекер шашам деп ойладым. Осыдан соң Петрушкиндi бiрталай уақыт көрмедiм. Оның бұл дүниеде барын ұмытқандай едiм. Белгiсiз адам екi қорап сигаретаны тастап кеткенде соны Петрушкин келiп алады деп ойлаған жоқпын.

	– Қораптағы шынымен сигарета ма едi?

	– Сырты темекiге ұқсағанымен бiреуi көгiлдiр түстi порошокпен нығыздалған. Дәмi тотияйын секiлдi, удай. Екiншi құтыға темекi толтырылған.

	– Мұны неге айтпай жасырдыңыз?

	– Айтуға жүрексiндiм.

	– Сонан соң...

	– Петрушкин дүкенге келiп екi қорап сигаретаны сұрағанда өзiм таңдандым. Осы пәледен тезiрек құтылғым келдi.

	«Ашқан жоқсың ба?» – дегенде: «темекiмен әуестiгiм жоқ дей салдым.

	«Сен фармацевтермен таныссың. Алдағыны жасап бере салшы, қарыздар болмайын деп өтiндi. Петрушкиннiң iстеп жүргенi қисық екенiн сездiм. Жылан арбаған торғайдай қарсы келе алмадым. Дәрiнiң рецептi ақшаның белдеуiне ораған қағазда жазылған екен. Сол рецепт бойынша таныс кiсiлерден дәрi-дәрмек iздедiм. Құрамы күрделi боп, дәрiнi құрастыру қиынға түстi. Жоғын басқа дәрiмен ауыстырдық. Рецепт бойынша дәрi дайын болғанда өзiм таңдандым. Сахар қайнататын күл секiлдi, түсi қоңырлау бiрдеме.

	– Дәрiнi сiзден кiм алды?

	– Қонақ үйдiң қарсысында шаштараз бар. Соған апарып бердiм.

	– Шаштаразды танисыз ба?

	– Бұрын көрген адамым емес, бiлмеймiн.

	– Петрушкин осы үшiн төледi ме?

	– Иә, әлгi шұнақтың әкеп берген ақшасы сол болатын.

	– Сiз осындай «қызметiңiзбен екi адамды өлтiруге көмектестiңiз. Бұл ауыр қылмыс.

	– Азамат тергеушi, жұрттың нендей пиғылы барын мен қайдан бiлейiн? Өтiнiп сұрап тұрған соң қолдан келгендi аяғың келмейдi. Оның үстiне күн көру керек. Аз ғана айлық тұс-тұстан түскен алименттермен кетедi. Жол-жөнекей кiрiс кiрмесе қиын. Өздерi ұсынып тұрғаннан кейiн қиғың келмейдi. Ақшаның арамы жоқ, қайда салсаң да өтедi. Өз кiнәмды сiз айтқан соң ұғып отырмын. Үлкен әбестiк жасағанымды бiлдiм.

	Күзетшi солдат Тюниндi алып кеткеннен кейiн капитан Майлыбаев Кузьменко отырған бөлмеге келдi. Кузьмевко орнынан тұрып қарсы алды.

	– Талғат, сен үлкен жұмбақтың сырын аштың. Петрушкин өзiнiң әйелiн дәрiмен есеңгiретiп, сонан кейiн өлтiрген екен. Кемпiрдi мұнша қинап өлтiргенi қалай?

	– Бiз Петрушкиндi ұстап, тергеуге алғанда мұның сырын әлдеқашан шешер едiк.

	Нәсiр әңгiмеге қосылмай, бiр шетте сарапшылардың берген қорытындыларын салыстырып жатқан. Ол қағаздан бас көтерместен:

	– Мұнда өртенген кiсiнiң күлi мен жанған үйдiң күлi арасында айырмашылық бары айтылған. Өлiк өте жоғары температурамен өртенген, күлi майда. Ал үйге тиген жалын ондай өткiр емес, ағаштар көмiрленiп қана күйген, – дедi.

	Нәсiр Талғатқа бұрылды:

	– Сiз бұған қалай қарайсыз?

	– Дүкеншiден жауап алған кезде Петрушкин соңғы жолы дәрiнi не үшiн жасатып алды? Сонысы кiсi өртейтiн дәрi емес пе деген ой келген едi. Үй-iшiн өрт шалғанда жанатын мүлкi стол, шифоньер, орындық секiлдi ағаш дүниелер ғой. Үйдiң еденi, төбесi де өртенсiн делiк. Мұның бәрi кiсiнiң сүйегi балқитындай қызу бере алмайды. Олай болса бiреу үйге от қоймастан бұрын өлiктi аса ыстық жалынмен өртеген. Күл арасында айырмашылықтың болуын осыдан деп бiлемiн.

	– Мен де солай ойлаймын, – дедi Нәсiр басын изеп. Кузьменко қайран қалды:

	– Өртенген Петрушкин емес пе? Онда ол кiм?

	– Мен де соны ойлап отырмын.

	– Нәсiр қағаздан басын көтердi.

	– Бiз кеше ғана орталық архивтен материал алдық. Бiздiң көп жыл бойы iздеп жүрген Штернiмiз төрт мүшесi сау кiсi деп ұғып жүрген едiк.

	Оның қолынан, кеудесiнен жараланғанын бiлетiнбiз. Оны көрген куәлар бар. Ал ол кейiн жарасын әдейi асқындырып, қолын алдырып тастаған әрi бетiне пластикалық операция жасатқан. Сөйтiп кiсi танымастай өзгеше адам болып шыға келген. Осындай айлакер адамның оңай өле қалатынына сенбеймiн.

	– Өртенген өлiктiң бойы тым қысқа. Сол шаштараз Сигалов емес пе? – дедi Талғат.

	– Сигалов аман-сау, мiне көрiңiз! – деп Кузьменко Сигаловтың телеграммасын алдына қойды. Телеграмма Iле поселкесiнен жiберiлген. Кассирша әйелдiң атына келiптi. Өз атынан үш күнге еңбек ақысыз демалыс сұрап арыз жазуды өтiнген.

	Кузьменко Талғаттың бөгелгенiн көрiп:

	– Бұған не айтасыз? – дедi.

	– Телеграмманы Сигаловтың өзi берген бе?

	– Оны кiм бергенiн қайдан бiлейiк. Мұндағы жазуда Сигаловтың аты-жөнi көрсетiлген. Петрушкиндi тiрiге жорысаң ол өзiнiң жүрген жерiн жарияламайтын шығар.

	Нәсiр қолын артына ұстап бөлменiң iшiнде әрi-берi жүрдi.

	Ол Кузьменконың қасына тоқтап:

	– Менiңше, Петр Петрович, телеграмманы Берген Петрушкин бе деп ойлаймын. Тегi оқиға былай болған сияқты: Петрушкин Байкиннен милиция iзiне түсiп жүргенiн бiлгеннен кейiн, Данишевская екеуiне ұйықтататын дәрi берiп, өзi дереу Сигаловты шақырады. Машинасын мiнiп келудi сұрайды. Сигалов қаннен-қаперсiз оның үйiне келедi. Петрушкин дәрiмен есеңгiретiп, оны өлтiредi. Қолын шабады. Өртейдi. Осының бәрiн бiтiрген соң жер асты жолымен шапшаң шығып, Сигаловтың машинасына отырады. Екеуi бұрын Iлеге жиi баратын. Кiсi қысылшаң шақта өз әдетiн қайталағанын бiлмей қалады. Петрушкин де сол әдетiне басып Iлеге тартады. Поселкеге жеткенде ары жүруге өрiсi тар екенiн сезедi. Есiн жияды. Қуғыншылардан құтылу үшiн оған уақытты ұту керек. Мұндай кезде ол не iстеуге тиiс?

	– Сигалов болып телеграмма беруден басқа амал қалмайды, – дедi Талғат, – Ол бiздiң Сигаловты iздейтiнiмiздi бiледi.

	– Дұрыс айтасыз, – дедi Нәсiр қостап.

	– Петрушкин тiрi, қайткенмен де оны iздеп табу керек.

	– Савелий шал Петрушкиннiң өлгенiн өз көзiмен көрдi. Соңғы хатын табыс етiп отыр. Мұны бекерге шығарасыз ба? – дедi Кузьменко.

	– Петрушкин бұл хатты Савелийге бұрын жазып берген. Сiрә, үйдi өртер алдында, Сигалов келместен бұрын жазып, оның қалтасына салған болуы керек. Өйткенi Савелий бұл қағазды қай уақытта бергенiн бiлмейдi, ұмытып қалған.

	Өрт шыққанда мастығы тарамаған Савелий үйге жүгiрiп кiредi. Өртенген өлiктi Петрушкин деп ойлайды. Мұның бәрi Петрушкиннiң әдейi құрған торы. Аңқау Савелий оны аңдамаған.

	Кузьменко орнынан тұрды:

	– Не бұйырасыз, майор жолдас? Қылмыскердi қай жақтан iздегенiмiз жөн?

	– Iледен телеграмма бергенiне қарағанда ол бұл бағытта болмайды. Құлжа жолы қысқа, Кеген асып кете алмайды. Сонда қайда бет алуы мүмкiн? Тек Пiспек қалады. Ар жағында Ташкент, Қызылорда асатын үлкен жол бар.

	– Петрушкиннiң ерекше белгiлерi тым көп. Ашық жүре алмайды. Оны елсiз жақтан iздеген дұрыс, – дедi Талғат.

	– Мұның да қисыны бар, – дедi Нәсiр сәл ойланып.

	– Сигаловтың машинасының түсi қандай едi? Көк түстi «Волга» ма? Сондай машинаның Фрунзе жаққа өткен, өтпегенiн бiлсiн. Шапшаң iздеу салайық.

	Бiр сағаттан кейiн Нәсiр мен Талғат Фрунзе қаласына жүрiп кеттi.





ЖИЫРМА ТӨРТIНШI ТАРАУ




	Талғат көзiн ашты. Үйдiң iшi аппақ. Төсек те кiршiксiз таза. Қасында отырған қыз да ақ халат киген.

	– Сәуле, бұл сен бе? Мен қайда жатырмын?

	– Талғат басын көтерейiн деп едi, тұла бойы зiл тартып қозғалтпайды. Сол жақ қолтығы, жүрек тұсы ине сұққандай шаншып өттi.

	– Қиналып жатқан жоқсыз ба? – Сәуле Талғаттың ашық омырауын қымтап, сүйiр саусақтарының ұшымен көзiн сүрттi. Мөлдiр қара көзi жайнап кеттi. Екi бетiне сәл қызыл ойнаған. Ашық ажары Талғатқа соншама сұлу, әдемi көрiндi. Сәуленiң нәзiк қолын алақанына салып сипалады. Өткен күндердi есiне алды. Ауруханаға қалай түскенiн ойлап жатыр.

	Олар сол күнi Фрунзеге жүрiп кеттi. Бұл уақытта Нәсiр Бөгенбаев бастаған оперативтiк топ қырғыз астанасына жетiп үлгерген едi. Олар Петрушкиннiң қайда бет алғанын шамамен анықтап та үлгердi. Екi тәулiк бұрын көк түстi «Волга» көрменiң тұсынан өтiп, тура тауға бет алған. Айдаушы жалғыз. Қасында кiсi жоқ. Үлкен қалада машинаның көзге түсу себебi қаладан шыға берiсте асханаға сыра тасып жүретiн арбакештiң арбасына соқтығысып, машинаның сол жақ көзi күлталқаны шығып қираған. Темiрлерi жапырылыпты. Сонда да машина тоқтамай өткен. Арбакеш шофердiң құн даулап, жанжал шығармай өз бетiмен кеткенiне қуанған. Машина iшiнде отырған кiсi Петрушкин екенiн оперативтiк топ бiрден аңғарған едi. Қираған машина үлкен жолдың бойымен ашық жүре алмайды. Кiсi көзiне көп көрiнбейтiн елсiз бұрма жолға түседi. Олар машинаны жырақ жолдан iздестiрдi. Келесi күнi тауды кескен қия жолдың қуысынан қираған машинаны тауып алды. Айдаушысы жоқ. Тiптi iз қалдырмаған. Оның қайда кетуi мүмкiн? Жақын маңайдағы ауылдарға бара алмайды. Сiңiспейдi. Фрунзеге оралады. Қаладан iздестiрген жөн дестi. Талғаттың өз басы Петрушкиннiң бұл жақта тиянақтай қоятынына сенбедi. Қала оған таныс емес. Қонақ үйге қона алмайды. Түнеудi сұраған тосын кiсiнiң тiлегi күдiк туғызады. Амалсыз ол Алматыға қайта қайтады. Қала сырлас, онда таныстары бар. Ол үйлерде жасырынып жүре алады. Талғат өзiнiң бүл пiкiрiн айтқанда Нәсiр қостады.

	– Машинаның осы тұста қирағанын көргеннен кейiн өзiн осы маңнан iздейдi деп ойлайды. Бiздi әлекке салмақ амалы бұл. Талғаттың айтқаны дұрыс. Ол бұл жерде емес. Нөсiр Алматымен сөйлескенде генерал мұндай жорамалды қисыңды санады. Әйткенмен оперативтiк қызметкерлердiң бiр тобының Фрунзеде қалып, iздестiру жұмыстарымен айналысуын қажет деп тапты. Әсiресе Фрунзе – Жамбыл асатын жолдардың бойын қадағалау керек екенi айтылды. Нәсiр сол күнi Талғат екеуi Алматыға қайта оралды. Талғат ұзақ күндер Петрушкиннiң iзiне түсiп, бақылауға алғанда оның бiреудiң үйiне аялдағанын, я түнегенiн көрген емес. Бiрақ Тастақтағы «Голубой Дунай деп аталатын шайхана Петрушкиннiң рахаттана дем алатын орны секiлдi едi.

	Қаланы шарлап шыққаннан кейiн ол осы жақка бұрылып, шайханаға соғып тамақтанатын. Ұзақ отырып сыра iшетiн. Буфетшi әйелмен әзiлдесетiн. Буфетшi жесiр әйел. Петрушкин астына қабын төсеп отыра бастағанда ол қасына жетiп келiп, столдың үстiн реттеп, Петрушкиннiң мұнда келгенiн терiс көрмейтiнiн сездiретiн. Петрушкиндi қаланың қай тұсынан iздеу керек дегенде Талғат осы буфетшi әйелдi есiне алған едi.

	Әншейiнде кеудесiн көтерiп, тайтаңдап жүретiн менмен әйел жасқаншақ, қорғаншақ боп қалған. Баяғыдай емес, келiм-кетiм кiсiлерге күдiктене, сескене қарайды. Мұның бәрi бекер емес екенiн Талғат бiрден аңғарды. Петрушкин буфетшiнiң үйiне жасырынғанын сездi. Буфетшi үйiнен бiр қадам шықса есiгiн кiлттеп, жан-жағына көз салып абайлап қарайды. Әр жолы терезенi тақылдатып белгi бередi. Оперативтiк топ бiрнеше күн буфетшiнiң үйiн бақылауға алды. Бiрақ iшке кiре алмады. Көршiлерiне де есiгiн ашпайды. Не iстеу керек? Буфетшi жеке меншiк үйде тұрады. Қора-жайы бөлек. Жалған өрт шығаруға ұйғарысты. Сырыққа мақта орап, керосин құйып, от қояды. Терезе тұстан әрi-берi бұлғайды. Лаулаған жалын көтерiлгенде «өрт!» деген айқау-шу шығуға тиiс. Үйде жатқандар аңдамай, атып шығатыны айқын. Қылмыскердi осындай қапылыста ұстамақ болды. Талғатқа мұндай тәсiл қызық әрi баланың ойыны сияқты көрiндi. Қараңғы түнде лапылдаған от кәдiмгiдей өртке ұқсаған едi. Буфетшi әйел бажылдап, есiктен тұра қашқанда, Петрушкин терезенi бұзып, қиратып шыққан едi. Сол сәт ол өрттiң жалған екенiн ұққан секiлдi. Көзiне қара көрiнсе талғамай атып, бақ iшiне жасырынғысы келдi. Талғат үлкендердiң iсiн тамашалап, көршi үйден жүгiрiп шыққан баланы денесiмен қорғаштап, нақ түптен атылған оққа кеудесiн тоса бердi. Құлап бара жатып өзi де атып қалды. Петрушкиннiң жаңғыз қолынан пистолеттiң сусып, түсiп бара жатқанын көзi шалды. Одан арғысы есiнде жоқ. Бiлмейдi... Талғат әлсiз саусақтарымен Сәуленiң қолын қысып: – Мен осылай көп жаттым ба? – дедi. Сәуле Талғаттың ыстық қолын кеудесiне басты.

	– Жоқ, сiз жәй ұйықтап жаттыңыз. Палатаға дәрiгер кiрдi.

	Талғаттың тамырын ұстады. Маңдайына алақанын салып:

	– Ендi қауiп жоқ, – дедi. Кузьменко қасына Нәсiрдi ертiп Талғатқа кiрдi.

	– Петрушкин өзiнiң әйелiн өлтiргенiн мойындады ма? – деп сұрады Талғат амандықтан кейiн. Кузьменко есiк жаққа жалтақтап қарап:

	– Талғат, саған сөйлеуге жарамайды. Өйтсең дәрiгер менi қуып жiбередi. Бәрiн өзiм айтам, сен тыңда. Петрушкин бiреуден жұмбақ хат алғаннан кейiн қуаныштан мас болып отырып, байқамай фашистердiң жазалаушы отрядында қызмет еткенiн Матрена Онуфриевнаға сыр етiп шертедi. Зәресi кеткен Петрушкин бұл сырды Масловаға айтып қойды ма деп қорқады. Оның үйiнен келген бетте дәрi иiскетiп есеңгiретiп, басын балтамен шауып тастайды. Өлiктi кiлеттiң табанындағы цементтiң астына көмедi. Алғашқыда ол кемпiрдiң сүйегiн өртеп тастағысы келедi. Дәрiнiң қоспасында қателiк болған ба, от алмайды. Амалсыз кiлетке апарып көмедi. Ашқанда байқадық: Өлiк иiстенiп, былжырап аға бастаған екен. Куәгерге Глафираны шақырған едiк. Көрден шығарып жатқанда Глафира шыдай алмай бетiн басып: «Осындай да жауыздық болады екен!» деп жылаған қалпы үйiне тұра жүгiрдi. Ал чемодан ұрлатқан қонағымыздың кiм екенi анықталыпты. Мiне, бар оқиға осы. Дәрiгердiң маған берген уақыты бiттi. Әзiрге қош боп тұр. Қазiр Покровкаға бара жатырмын. Бандиттер әлi қолға түскен жоқ. Қалғанын келген соң сөйлесермiз. Кузьменко жайлап басып шығып кеттi. Талғат Сәулеге қарап едi. Иығына басын салып ұйықтап отыр екен.

	Талғат оятпады, ақырын құшақтап бауырына тартты.



	1965 – 1969 жыл.





	https://t.me/kzkitap





