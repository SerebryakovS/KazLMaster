ӨРКЕНИЕТТІҢ АДАСУЫ АТТЫ РОМAHHAH ҮЗІНДІЛЕР

КОМПЬЮТЕРБАСТЫ ЖАРТЫ АДАМДАР

(Рухсыз күш формуласы)

Елге ұстаздық еткен қарттан алғыр, құйма құлақты

Қонақтары сұрапты:

- Аға, неше балаңыз бар соңыңыздан самғаған?

- Бір жарым! — деп тіл қатыпты әлгі адам. –

Ал, дәл айтсам, үш ұлым бар зерек әрі білімді,

Үшеуі де ғылым қуып назарға ерте ілінді.

Сол үш ұлдың бірі ғана қайсар, ұшқыр арманын,

Техникалық санаты мен ғылыми өр талғамын

Өз ұлтының сан ғасырлық рухына жалғады,

Содан шуақ, қуат алып, ғаламдық ой толғады.

Екі ұлымның тағдырында бұл өзгеріс болмады,

Екеуі де жалаң білім шеңберінде сорлады.

Рухы, жаны аласаның зорлық жатар парқын да,

Сондықтан қос перзентімді санаймын мен жарты ұлға.

Мейлі, мейлі, екі ұлымды қақса да уақыт арқадан

Нағыз ұлым біреу ғана, ана екеуі — жарты адам!

Иә, бізді қайда апармақ мына заман ақпалы?

Ұлан - байтақ жерімізді жарты адамдар қаптады.

Қайда барсаң көз алдында өнеге боп жарқылдар

Жарты ұстаздар, жарты бастық, жарты қыздар, жарты ұлдар.

Біз қанша мың жас өскінді аттандырдық шет елге:

Білім алып келсін дедік,

Жер, ел танып көрсін дедік.

Бірақ осы ізгі үмітті жалаң білім өтер ме?

Зұлымдық та білім - қызға ғашық болып сүйісті,

Кім тежемек, кім қайырмақ бүл пенделік күйісті?

Жалғыз жол бар: білім әркез рухани байлыққа

Терең тамыр жіберуге тиісті.

Қайтсек екен, монитор көз, компьютер бас жас талап,

Білім + Рух болуы үшін ажырамас қос қанат?

Қай кезде де білім — күшің әрі нұрлы жетегің.

Білімнің де адамзатқа зияны бар екенін

Кім ойлапты, құдайым - ау, егер ұры қаншама,

Зор білімін қулығына қару етсе жан сала,

Бейқам елге оның "сыйлар" азабы да соншама.

Сан жас қанат ғаламзатқа болмақ үшін өтімді,

Түнгі оттарды іздеп ұшар көбелектер секілді,

Қасиетті ата қоныс, өзен - тауын жерсінбей,

Баба тарих ардақтаған рух тұғырын менсінбей,

Ойын тұсап ессіз, көзсіз еліктеудің жарқылы,

Тек батыстық даңғаза өнер толқынында қалқыды.

Әлде бұл да жолы шиыр ұлтымыздың соры ма,

Қалай түстік біз батыстық қиратқыш күш торына?

Қуанып ек, қосылдық деп кәусәр бұлақ қорына.

Адасқандай тылсым нудан,

Біз олардың кір су құйған

Жүрек пен ой айнытатын құбырына тап болдық,

Тіпті аз жылда қолда барды жоғалтуға шақ қалдық.,

Ұлы Ғабит Мүсірепов — қара сөздің кемелі,

Бүткіл қазақ рухының айдары мен беделі,

Тіршілікпен қоштасатын ең соңғы сәт соққанда,

Өлімін де айналдырып зор мазмұнды мақтанға,

Жазбай қайсар сенімінен,

Діріл қаққан ерінінен,

Қанатты ойын келер күнге аққу етіп оздырған,

Елге арнаған ақтық сөзін маған айтып жаздырған:

"Шын өнерді басынса да жеңе алмайды асқазан,

Шырқау рух аспанында басқа мүдде, басқа заң.

ҒАСЫРДЫ ACAP ӘДЕБИЕТІ, ӨНЕРІ ҰЛЫ БОЛМАСА,

ҰЛТ ДАРАЛЫҚ ТАБА АЛМАЙДЫ

ЖӘНЕ ҰЛЫ БОП САНАЛМАЙДЫ ЕШҚАШАН.

Әp жүз қойдан кезінде біз үш жүз қозы алғанбыз,

Ғарышқа да құлаш ұрып, Айға түрен салғанбыз.

Бас, қазір күллі әлемде байлыққа ауды есіл дерт,

Байлығы озса, мысықтар да жолбарысша көсілмек.

Бес жүз қабат үй салу да емес бүгін боз елес,

Ақшаң болса "маймылды" да бастық сайлау сөз емес.

Адамзаттың бар тағдырын енді ақша шеше ме?

Қарындарды — тек өз қамын ойлаған,

Ғалымдарды — қан төгуге тоймаған

Ұрпақтары үлгі тұтып, орнатуда кесене.

Әділдікке деген сенім бірте-бірте өше ме?

Жол бар ма екен аман өтер пенде - мүдде орманнан,

Адамдықтың салтын қайттік, даңқын қайттік қорланған?

Бүгін неге рухсыздық секілді зор батырлық?

Ізгіліксіз батырлықтан зардап шегіп жатыр жұрт.

Ньютон ашқан үшінші заң нені үндейді, білдік пе?

"Әрбір қимыл — қарсы қимыл тудырады" тірлікте.

Егер қарын байлығынан рухымыз пәс тұрса,

Ұқсас, тектес жебір ойлар бір бағытта асқынса,

Қоғам қалай ұстамақшы әділ ойдың шылбырын,

Жан байлығы саяз күштер жек көреді бір-бірін.

Олар қазір заманды алдап, заңдастырып әр ісін

Қорғамаққа құлшынады аңқау елдің намысын...

Оян, Данте, Фирдоусидің және Абайдың айбыны!

Бөгей алмау ғасырға сын бұл тасқынгөй қайғыны.

Қол қусырып көнеміз бе,

Үнсіз жата береміз бе,

Робот - түйсік арқаланған,

Мейрімі тұл жарты адамдар

Жердің бетін түгел жаулап жеңгенше?..

Дөңбекшиді көңіл - ғалам,

Бүгін өлу жеңіл маған,

Осы рухсыз жеңістердің ертеңіне сенгенше...





ҚЫРҒЫЗСТАН ҒАЛЫМДАРЫНЫҢ, ЖОҒАРҒЫ ОҚУ ОРЫНДАРЫ БАСШЫЛАРЫНЫҢ М.ШАХАНОВТЫҢ "КОМПЮТЕРБАСТЫ ЖАРТЫ АДАМДАР" КОНЦЕПЦИЯСЫ ТУРАЛЫ ХАТЫ

1999 жылы ЮНЕСКО өзінің арнайы шешімімен Париждегі штаб пәтерінде Мұхтар Шахановтың "Өркениеттің адасуы" поэтикалық романының тұсаукесерін, сонымен қатар, 2002 жылы "Жібек жолы бойындағы ғылым және руханият" халықаралық конференциясының шеңберінде "Жазагер жады космоформуласы" (Шыңғыс ханның пенделік құпиясы) романында көтерілген проблемалар төңірегінде дөңгелек үстел өткізген болатын. Бұл басқосуларға қатысқандар бірнеше тілге аударылған аталмыш шығармаларды әлемдік поэзияның ең озық туындылары қатарында атап, онда көтерілген қазіргі қоғамдағы рухани құндылықтардың құлдилауына, әрі оған қоса білім, ағарту саласындағы өзекті мәселелерге баса назар аударған - ды.

Егер Нобель сыйлығының лауреаты Ханс - Петер Дюррдің сөзімен айтар болсақ, "Шаханов поэмасына ЮНЕСКО тарапынан осыншалықты ерекше назар аударылып, оның әлемдік поэзияның үлкен жетістігі ретінде қабылдануы Орталық Азиядағы қоғамдық -философиялық ойлардың жаңа биіктерден көрінуі ғана емес, бұл ең алдымен, автордың жиырмасыншы ғасырда белең алған рухсыз өркениет тудырған зардаптарға қарсы батыл күреске шақырған үндеуінде болып отыр".

М.Шахановтың "Өркениеттің адасуы" романында көтерілген "Компьютербасты жарты адамдар" осындай маңызды мәселелерге сын көзбен қарап, шұғыл түрде қарсы тосқауыл қоймасақ, үлкен ұтылысқа түсетінімізді ескертеді. Әлемдік ақпарат тасқынының, техникалық жедел дамудың, кәсіптік мамандардың тар шеңберде біржақты даярлануы себебінен, әсіресе адами құндылықтардың ескерілмеуінен қоғамда "компьютербасты жарты адамдардың" күрт өсіп кетуі ғасырымыздағы кезек күттірмес үлкен проблемаға айналды. Рухсыз білімнің зияндығы, яғни, соңғы кездері әлемдік деңгейде белең алған ар-намыс, ұят, әділеттілік, қайырымдылық, инабаттылық, үлкенді сыйлау сияқты қасиеттерге жеткілікті көңіл бөлінбеу адамзатты тұңғиыққа әкеліп тіреді. Осындай қатерлі қауіптерге қарамастан, өркениеті дамыған мемлекеттердегі, оның ішінде бұрынғы Кеңес одағы елдеріндегі жоғарғы техникалық білім беру жүйелерінің барлығы дерлік рухсыздықтың кең өріс алуына қарсы өз ықпалын тигізетін гуманитарлық пәндерді оқытудан іргесін аулақ салуда. Осыған орай, ғаламдық деңгейдегі белгілі ғалымдар мен мәдениет қайраткерлері тарапынан қолдау тапқан М.Шахановтың "Компьютербасты жарты адамдар" концепциясын негізге ала отырып, күллі әлемдегі білім жүйелерінің басшыларын осы маңызы зор істі батыл қолдауға, уақыт тудырған күрделі проблеманы жұртқа кеңінен түсіндіруге бағытталған ғылыми-теориялық конференциялар мен семинарлар өткізіп, техникалық жоғары және жалпы білім беру мектептеріндегі оқу бағдарламаларына рухани - гуманитарлық пәндерді терең әрі жан-жақты оқытуды міндетті түрде күн тәртібіне енгізуге шақырамыз.

A. КАКЕЕВ,

Қырғыз Республикасы Президентінің кеңесшісі, академик,

Ж.Баласағұн атындағы Қырғыз ұлттық университетінің ректоры

B. ПЛОСКИХ,

Қырғыз Республикасы Ұлттық Ғылым академиясының вице - президенті,

тарих ғылымдарының докторы, академик, профессор

Б.СЫДЫҚОВ,

Қырғыз аграрлық университетінің ректоры, философия ғылымдарының докторы, профессор, Қырғыз Республикасының Төтенше және Өкілетті Елшісі

В.НИФАДЬЕВ,

Қырғыз-Ресей (Славян) университетінің ректоры, техника ғылымдарының докторы, академик, Қырғыз Республикасы Мемлекеттік сыйлығының лауреаты

К.МОЛДОБАЕВ,

Манас атындағы Қырғыз - Түрік университетінің ректоры,

философия ғылымдарының докторы, профессор

А.БРУДНЫЙ,

философия ғылымдарының докторы, Нью-Йорк, Мәскеу социологиялық және педагогикалық Ғылым академияларының академигі, Қырғыз Республикасы Мемлекеттік сыйлығының лауреаты

P.S. М.Шахановтың "Компьютербасты жарты адамдар" концепциясы алғаш рет 1997 жылы Ыстық-Көл форумында оқылып, ЮНЕСКО - ның қолдауымен Германия, Жапония, Пәкістан, Түркия, Болгария, Ресей, Украина, Әзірбайжан және басқа елдердің тілдерінде жарияланды.

«Кыргыз Туусу» «Слово Кырғызстана»

газеттері, 18 сәуір, 2003 ж.





ЕРКЕКТЕРГЕ КӨЗҚАРАС

немесе

әйелге сирек жолығатын бақ

Отырарда бір қадірлі қарияның қанатты

Тұлпар тектес аты бопты сүйсінткен бар алапты.

Мінезі сәл жайсыз екен шодыр бала іспетті, —

Шаршап - талып шөлдесе де арықтан су ішпепті.

Жек көргені жақын келсе, тарпып, теуіп тістепті,

Содан аяқ шідерленіп, бастан жүген түспепті.

Бозбалалар сымбатына көз тастайтын табына,

Қарияның ай дидарлы қызы бопты тағы да.

Сол жас ару, әкесіне былай депті бір күні:

- Әке, сенің дарқандығың шақырады күлкіні,

Қиқар, тентек мына атыңды мәпелеуді қоймайсың,

Айырбастап, сатып, сойып, неге көзін жоймайсың?

- Рас, қызым, сөзіңнің жоқ қатесі,

Аттың қиқар мінезі бар, — деп күрсінді әкесі, —

Тек бұл бейбақ — ат біткеннің зерегі,

Түскен кезде бәйгелерге, жарысқа,

Арын салып, күшін, терін төгеді,

Бірақ сөзсіз бірінші боп келеді.

Әйгілеген елге күшін,

Сол ғаламат еңбегі үшін,

Қиқарлығын кешіруге болмай ма?!

Кешірмесек, бетте таңба қалмай ма?!

Аз ба елде тұлпарды асқан бағы бар,

Жуас, көнбіс, моп-момақан жабылар?!

Қасиетін сезбесе де, тәлім алар, табынар,

Жуасты әркез мақтайтын жұрт табылар.

Бәлкім, тұлпар сол үшін де ызалы,

Ызалыны бағалауға шабандаумыз біз әлі.

Нағыз еркек тұлпарға ұқсас, айнам - ау,

Саған қылмыс о л жайында ойламау.

Толғағы кем талғамыңа бар таңым,

Басыңа бақ қонбай ма деп қорқамын...

Дұрыс шығып әкесінің есебі,

Қыздың жолы болмай қапты деседі.

Ойлан, жуас жан іздеген, жар іздеген, жас талап,

Өмір сенің күткеніңнен әлдеқайда басқарақ,

Еркек сұлу көрінбей ме еркімен,

Еркіндіктің нұры ойнаған көркімен.

Жалғандыққа күрес ашқан ісімен,

Сүйгеніне берген қайсар сертімен

Және соны қорғай білген күшімен.

Ойлы әлемнің әйелдерсіз күні бар ма көктеген,

Әйтсе де мен әйелге ұқсас еркектерді жек көрем!

Еркектерге еліктеген әйелдің де аз табары,

Иә, әр жыныс өз мінезін сақтауымен бағалы.

Жігіт жігіт санала ма бұғып жүрсе тасаңда,

Өз пікірі жоқ еркектен қорқу керек қашанда!

Қанаттыны кері тартып, табандап,

Ұшар кезде ұша алмайтын шабандап,

Өз пікірі жоқ еркектер ел басқарса, не болмақ?!

Тоқтамайды еркектер мен телпектердің жарысы,

Ойлан, қалқам, еркекті еркек етіп келген — намысы.

Мықты кім бар намыс атты батырдан,

Бір сөз үшін қаншама еркек тіршіліктен жан кешті.

Бір сөз үшін жекпе-жекке шақырған

Қайсар Пушкин Дантесті.

Ар-намыстың құрбандығы

Аз болмапты, қайраулы әлі әділеттің балтасы.

Жердің аман тұрғандығы —

Сол намысқой еркектердің арқасы.

Әркез нұрлы үміт сеуіп алдымызда таң жатсын,

Қайғы келсе жеңілмейтін,

Бақыт келсе семірмейтін,

Ер мінезін қадірлейтін

Әйелдердің даңқы артсын!

Ал, жас ару, тұрмайды ешкім жолында,

Өз тағдырың дәл қазір өз қолыңда.

Талғамыңды әйгілей ме талабың,

Көкейіңді сезіп тұрмын, қарағым.

Айтқаныңнан шықпайтын,

Меселіңді жықпайтын,

Саған момын, жұп-жуас еркек керек,

Жо-жоқ, еркек емес - ау, телпек керек.

Бақаның да әніне сай бағы бар,

Іздегенің жабы болса, табылар.

Нағыз бақыт тұяғымен тұлпардың,

Қиялымен сұңқардың

Өлшенетін мына ұшқыр заманда

Бірте-бірте құнсызданар бағаң да.

Мен сенемін, шын еркектің алдында

Қызаратын күн туады саған да...

Тек ол күннің кеш туғаны жаман да!





ЕЛ ТІЛЕГІНІҢ КҮШІ

Тағдырының той - қызығы тарқаған,

Өлкедегі ең бай әрі қарт адам,

Сәуле шашқан досы түгіл қасына,

Шығып алып құзар таудың басына,

Жаратқаннан ұлы демеу сұрады,

Үш күн, үш түн жалбарынып жылады.

- О, тәңірім,

Санам мұңға шайлықты,

Бердің маған бұл маңда жоқ байлықты.

Адам аз ба барлықты даңқ санаған,

Бірақ бақыт таба алмадым мен одан.

Қарттық жеңді,

Көрде тұр бір аяғым,

Осыменен бітпек пе өмір баяным?

Көз жұмарда нені демеу етемін,

Байлығымды кімге сеніп кетемін?

Пейілі мен мерейінен таң атқан,

Бір нәресте сыйла маған, жаратқан?!

Сүмбіле шың болып лезде жап-жарық,

Үн естілді ақша бұлтты қақ жарып:

- Сен перзентсіз өтесің бұл өмірден,

Саған сондай жалқы тағдыр берілген,

Ол шешімім өзгермейді және де!

-О, жаратқан, тәтті арманым өле ме? –

Деп сорлы қарт тұманданып көз алды,

Ұзақ жатты, сосын қайта сөз алды.

- Онда маған мұңға төзер сана бер,

Және үш күндік ғұмыры бар бала бер.

Нәрестемнің иісін жұту мен үшін

Басты арманым, еді қарттық жеңісім...

- Мейлі, болсын! - деді Тәңір дауысы

Алтын нұрмен арайланды тау іші.

Неткен жұмбақ ғұмыр еді бұл тәтті,

Тоғыз айда жас тоқалы ұл тапты.

Нәрестесін құшып, иіскеп шал сорлы,

Сәл де болса тағдырынан бал сорды.

Жомарт көңілін шуақты ойға батырып

Той жасады елді түгел шақырып.

Ат мінгізді жігіттерге санатты,

Балалы үйге сауын сиыр таратты.

Мәрттік нұры асқақтатып қиялды,

Жетім - жесір тоғыз қойдан сый алды...

Пейіл барда зейін қалай қалғысын,

Шын жүректен білдірді жұрт алғысын:

- Бойлайтындай ел мен жердің сырына

Ұзақ ғұмыр берсін, алла, ұлыңа!

- Ер мен ездің жігін оңай сезінген,

Құдіретті күш кетпесін сөзіңнен!

- Перзентіңнің мейірім ойнап көзінен,

Жомарттығы асып түссін өзіңнен.

- О, құдайым, пендем десең сен егер,

Мына қартқа құламас бақ бере гөр!

Уәделі үш күн тақау қалды бітуге,

Бейшара шал жаманшылық күтуде.

Төрт күн өтті, он күн өтті... бала аман

Бірақ қауіп өшер емес санадан.

Қырық күн де желіп өтті асыға

Шал қайтадан заңғар таудың басына

Көтеріліп, алғыс айтты тәңірге:

- Мұндай шаттық көрмеп едім өмірде,

О, жаратқан, сенім өлсе — ер жетім.

Өзің үш күн ғұмыр берген перзентім

Әлі тірі. Бір күннен соң бір күннен,

Қатер күтіп, ұйықтай ал май жүрмін мен.

Өр адами тағдырымды ырза ғып,

Еттің маған неге мұнша мырзалық?

- Жоқ, сен өзің мырза екенсің, о пендем,

Адамдығын туын шырқау көтерген.

- Деді Тәңір ақша бұлттың ішінен —

Сен және де дарқан жүрек күшімен

Қуантуға тырыстың әр адамды,

Сол пейілің сақтап қалды баланды.

Қатал тірлік қасіретінен арыған,

Сенің жомарт мінезіңді таныған,

Үлкен - кіші түгел айтып ақ тілек,

Жатты өзіңе, балаңа да бақ тілеп.

Адам ылғи бір ізгі істі сағынса,

Игі тілек арнасынан табылса,

Демелсе егер тілек көптің қолымен,

Ескерусіз қалдыра алман оны мен.

Жомарттық бұл мәңгі арымас қайсар күш,

Саған алғыс айтқандарға айт алғыс!!!...

Қарттың кенет шарықтап ой - шынары,

Ашылғандай шаттығының бұлағы,

Бұлттан бөрік киген тауды жаңғыртып

Қуаныштан айқай салып жылады.





ҚҰРМЕТСІЗ, ШЫНШЫЛ ТҰЛҒАЛАР

немесе

Түрік қағанатының құлауы

I

Отырардан ағып шыққан дариялардың ұлысы,

Құрмет пен даңқ төріндегі

Күллі қазақ жеріндегі қариялардың ұлысы,

Үміт - түлкі зып берсе де,

Сыртта есейіп, сыртта өлсе де,

Туған елден бөлінбеген ой-санасы, тынысы,

Шыншыл — қатал тағдырынан нәр алған әр ұлы ісі

Әбу - Нәсір әл - Фараби бабама

Жағымпаздық шәрбатынан сусындаған бақшасы,

Сахараның боз жусаны секілденген ақ шашы

Былай депті өз деміне

Өзі піскен арабтың бір патшасы:

- Санасынан шашыраған ізгілік,

Ойы зымыран, дана дейді Сізді жұрт.

Ал мен тынбай ел басқарып келемін

Көңіліме шаттық, сенім қайығын тең жүздіріп.

Еститінім кіл мақтау сөз, (ризамын халқыма),

Күннен күнге даңқ қосылып келе жатыр даңқыма.

Адам бірақ тағдырға шарасыз ба,

Болжап бере аласыз ба,

Құны қанша, мәні қанша мендегі асқақ сенімнің,

Болашағы қалай болмақ ертең мына елімнің?

- Жаңылысса, әділетсіз тіл мен көмей жаңылсын, —

деді ғалым. — Оны болжау қиын емес, әміршім,

Ордаңызға Сізге ерекше маңызды .әрі қадірлі

Адамдарды шақыртыңыз ісі ерекше жағымды,

Қуат-күшін әйгілеген ой - парқымен, білекпен,

Мақсат, мүдде, тағдырын да өзіңізбен бір еткен.

Және олар қатар-қатар жайғассын

Көңіліңізге кім ең жақын, кім қашықтау ретпен.

Патша аз-кем ойланғанмен сөзге келмей құп болды,

Сүт пісірім сәттен кейін Ордаға жұрт лық толды.

Билік — тұлпар, байлық — арба, екеуі — бір ат-арба,

Алтын артқан арбаға еріп кім шықпайды сапарға?

Болған соң ба бұл елде де байлық күліп атар таң,

Саудагерлер орын апты ең бірінші қатардан.

Патшасының әр шаттығын бірге жүріп тойласқан

Орда толы жақын-туыс ой-санасын май басқан.

Бес перзенті қатар отыр арманымен айды асқан,

Сосын, әбжіл шабармандар... сот - қазылар жайғасқан.

Тең бөлінген не бар дейсіз мына фәни жалғанда,

Бес-алты адам түрегеп тұр, орын жетпей қалған ба?

(Иә, заманы сыртқа тепсе, тасбақадан бақ шабан)

— Мыналар кім? — деп сұрады Әбу - Нәсір патшадан.

— Ә, бұлар ма, өзін менен санайтындар кемеңгер,

Кітап - сітап жазатындар, ақын, ғалым дегендер...

— Түсінікті, — деді ұлы ұстаз, — құзырыңыз қаласа,

Болжамымды өзіңізге айтсам деймін оңаша.

Келісілді.

Оңашада Әбу сөзін бастады:

— Ей, әміршім, аласа екен еліңіздің аспаны.

Білесіз бе, заманында айдарынан жел өпкен

Ұлы Түрік қағанаты құлады не себептен?

Шығу қиын бір түскен соң пенделіктің дауына,

Оңай соқпас кері бұру рухсыздық ескегін?

Олар іштен және сырттан анталаған жауына

Қарсы қоя білгенімен мың - мыңдаған әскерін,

МӘДЕНИЕТІН қарсы қоя алмады.

Ұланғайыр ұлы өлкенің бағы солай жанбады.

Сол қателік Сіздің жерден тапқан екен жалғасын,

Ызалы уақыт төбеңізден көтеріп тұр балғасын.

Сіз елдегі басты орынды саудагерге беріпсіз,

Және оған ұлтыңыздың болашағын сеніпсіз.

Рухани байлығына арқа сүйемеген ел

Басқа өлкенің боданына айналады еріксіз.

Әне содан халқыңыздың даңқ - шырағы жанбауда,

Рухсыз ел тауыққа ұқсас, шыға алмайды самғауға.

Жеріңіздің үні болар,

Ар-намысы, гүлі болар жандарды

Сүтке тиген мысықтай ғып шетке қағып тастапсыз,

Сөйтіп, тақсыр, қасіретті киын тағдыр бастапсыз.

Мына тайғақ заман маған берсе екі жол таңдауға,

Десе және: БІРІНШІ ЖОЛ – байлық жолы шалқыған,

Тек тоқшылық арнасымен керги жүзіп қалқыған.

Бәрі дайын, не ішемін, не киемін демейсің,

Өзіңді һәм зәузатыңды шат тұрмысқа бөлейсің.

Тіршіліктен көрер қызық - тамашаң да көп болмақ,

Бірақ қайсар шыншыл Рухың, Дәстүр, Тілің жоқ болмақ.

Ал ЕКІНШІ жолмен жүрсең - жалаң аяқ кедейсің,

Тағдырыңды тақ-тұқ еткен күн көріспен демейсің.

Тек еліңнің сан ғасырлық мәдениеті саналы,

Кәусар Рухы, Дәстүр, Тілі өз күшінде қалады.

Екі байлық бір жүре алмай бөлінгені болды сын,

Бұл жағдайда мен ойланбай қалар едім соңғысын.

Сенy қауіп, терең тамыр жая алмаған талғамға,

Мазмұнынан айырылған,

Рух қанаты қайырылған

Елден сорлы ел бар ма екен жалғанда?!

Бөліп ұстар адамзатты мән-мағына, әрінен,

Санa шырмар мәңгүрттіктің зал алы үлкен бәрінен.

Бұл зор қайғы ғасырларға кететұғын қапалық

Тұйықтан жол іздер әркім,

Тырысарсыз Сіз де, бәлкім,

Бірақ, оған айналаңыз жібермесі ап-анық.

Кетіп барам қақпаңызды, сірә, қайтып ашпастай,

Жан байлығы Сіздің елде ит ішпеген кешкі астай.

Енді мұның кері соғар жаңғырығын күтіңіз, —

деді дағы Әл - Фараби шығып кетті қоштаспай.

II

Ұлы баба!

Тағдыры ойнамалы

Арыстың ай доғалы сағасында.

Бұрымы бұлаң қаққан,

Сәулетін, сәнін бұзбай сылаң қаққан

Анамыз — сұлу Сырдың жағасында,

Дәуіріне өзгертпеген рухының сағатын

Жәнe ешкімге тежетпеген өр мінезін, тағатын,

Oн бір ғасыр арасында,

Отырарда туылыппыз екі ақын.

Орын таптың бар жүректің төрінен,

Мен ешқашан теңесе алман сенімен.

Ол ол ма екен, саған тіпті наз айтуға от керек,

Талай-талай алпауытпен шығып едің жекпе-жек.

Өз халқының жан байлығын өзі тепкен патшаға

Әлі күнге жат өлкеде жатырсың ба өкпелеп?

Орныңнан тұр, данышпаным, өр дауысты атан ер,

Елі тыныш болса ғана тәтті ұйқыға батады ер.

Шуда жіптей шатасқан сан жолдан аман өтсін деп,

Өз жеріңнің басшысына, қосшысына бата бер.

Ұлы далаң ажырамай ұлы дәстүр, ұлы ойдан,

Ұсақ, саяз ұлдарының қылығына мұңайған.

Туған елге соқпасын деп өзің көрген қателік,

Мен тілеймін, ұлы Баба, сен де тіле құдайдан!





БАҚЫТ ГЕОМЕТРИЯСЫ

"БАҚЫТ деген немене бұл, немене екен, немене,

Мен шықпаған заңғар шың ба, мен мінбеген кеме ме?"

Бәлкім, Бақыт байлық па екен сараңдықтан бас алған,

Жомарттығы өзгелердің ырысынан жасалған.

Талайларға байлық жинау болса дағы бас арман,

Кейде Бақыт байларға да қолын бермей қасарған.

Әлде Бақыт сұлулық па, олай дейін десем мен,

Сұлулар жүр бай аяққа кілем болып төселген.

Әлде Бақыт билік пе екен қылып - мүдде ұстаған,

Тіпті қайсар қырандары рұхсатсыз ұшпаған,

Жағымпазы сырт көздерді шошындырып сұрқымен

Бастығының көн етігін шөткелеген мұртымен.

Шын парасат иелері бірақ оған бармаған,

Олар өзін жаудан бұрын жағымпаздан қорғаған.

Иә, биліктің қадамы тоқ, қамалы жоқ алмаған,

Кей қасқалар биліктен де бақыт таппай сорлаған.

"Бақыт деген немене бұл, немене екен, немене,

Көрсет маған, құшақтайын, көтерейін төбеме",

Деп едім мен, дәл сол сәтте ойы, бойы сымбатты,

Әбден қажып шашы ағарған ШЫНДЫҚ келіп тіл қатты:

— Бақыт дәйім санасы мен ұғымында әркімнің,

Қанша ғасыр осыны елге ұқтыра алмай сарқылдым.

Қане, менің соңымнан ер...

Мынау үйге қарашы:

Нақ, осы үйде жүріп жатыр Бақыт пен Сор таласы.

Үй иесі — жас жұбайлар тілек, ойы қосталған,

Билік, байлық қатар қонып, иықтымен дос болған.

Бірін-бірі сүйгенімен көңілдері тобасыз,

Тобасыздың есігінен кірген ырыс бағасыз.

Келген әрбір жақсылыққа игіліктің басы деп

Шын жүректен қуана алмау — ең қауіпті қасірет!

Солай, солай... Енді, ақыным, мұнда бұрыл, — деп мені

Шындық тағы ертіп барды жұпыны үйге шеткері:

Терезеден қара, — деді, жақын тұрып қарадым:

Төрде отырған қос жұбайға түсті кенет жанарым.

Бөлме іші тым қарапайым, ортада ақ дастархан

Дастарханда тек қара нан, қос түйір қант тасталған...

Күйеуі айтты:

Жалақы алдым, ертең базар баралық,

Саған, жаным, ерекше әсем көйлек іздеп табалық!

Көйлегім бар, — деді әйелі (қабағына мұң қонды) —

Бір бешпетпен жүрсің өзің, міне, қанша жыл болды...

Екеуі де менен бұрын оған шаттық қонса деп,

Алдыменен ол қуансын, оның көңілі толса деп,

Бір-біріне сый ұсынып, бірін-бірі жақтады,

Бірін-бірі ардақ тұта ортақ ойға тоқтады.

Көрші аулада баласы өлген жалғыз кемпір бар екен,

Шетсіз, шексіз кең дүние ол сорлыға тар екен.

Бұлар қатар шуақ төге ізетті іске өрісті

Сол кемпірге қыстық киім әперуге келісті.

Бақыт деген немене бұл, немене екен, немене,

Meн шықпаған заңғар шың ба, мен мінбеген кеме ме?"

Деп қиялдап әр биіктен көрсетіппіз бекер бой,

Қымбаттым - ау, сөйтсек бақыт қанағатта екен ғой.

Егер бүгін аласарса мекеніңнің шоқтығы,

Оған себеп — қанағатсыз адамдардың көптігі...

О, тәңірім,

Қанағатпен басар болса аптығын,

Мүмкіндік бер қадірлеуге жауымның да шаттығын!





ЖЕЛТОҚСАН АЛАҢЫ

Сәл аялдап, тағзым етпей бұл алаңнан өтпеңдер...

Желтоқсанда ызғырықтан тітіркеніп көк пен бел,

Бұл жер, қалқам, асқақ рух жарылысы өткен жер,

Қайта оянған ұлт намысы қызыл қанға бөккен жер,

Ерте есейген ару қызды шаштан сүйреп, тепкен жер,

Жатты мұнда естен танып күзге айналған көктемдер...

Алаң шетін қоршап тұрған шыршаларға ала көк,

Жас бүлдіршін, сезіміңді жанар етіп қарап өт.

Сол арадан сатқындық та елестейді қара бет,

Қара беттің көбі бүгін дара тұлға, дара бет.

Жас бүлдіршін, мұз құрсанған шыршаларға қарап өт,

Заманыңның жеңісі мен жеңілісін санап өт.

Ұлттың бағы жанар ма екен хас тұлпары, нары жоқ,

Ал, біреулер намысы жоқ, жігер, қауқар, қары жоқ

Кемсітпекші "желтоқсанның жалаң аяқтары" деп.

Жоқ!!! Кешегі сын сағатта көкірегінде жанып от,

Тұрған солар аяз сорған қызыл беттің ары боп,

Дәуірінің тауығына шашылмаған тары боп.

Тірліктегі әр ісіңнің жаңғырығы болады

Бұл табиғи жасырын заң өзгеріссіз қалады,

Сол заңға сай сені бақыт не сор іздеп табады.

...Дүниені дүр сілкінткен жас толқынның саналы

Даңқын ешкім, ешкім бүркей алмас.

Оны да еске салады,

Желтоқсанның бас алаңы, қайсар рух алаңы.





ТӨРТ AНA

Тағдырыңды тамырсыздық індетінен қалқала,

Мазмұн жоқта мазмұнсыздық шыға келер ортаға.

Әр адамда өз анасынан басқа да,

Ғұмырына етер мәңгі астана.

Демеп жүрер, жебеп жүрер арқада,

Болу керек құдіретті төрт ана:

ТУҒАН ЖЕРІ - түп қазығы, айбыны,

ТУҒАН TIJII — мәңгі өнеге айдыны,

ЖАН БАЙЛЫҒЫ, САЛТ-ДӘСТҮРІ - тірегі,

Қадамына шуақ шашар үнемі.

Және ТУҒАН ТАРИХЫ.

Еске алуға қаншама

Ауыр әрі қасіретті болса да.

Құдірет жоқ төрт анаға тең келер

Онсыз санаң қаңбаққа ұқсап сенделер.

Өзге ананың ұлылығын танымас,

Төрт анасын менсінбеген пенделер.

Төрт анадан сенім таба алмаған

Тамырсыздың басы қайда қалмаған?!

Төрт анасын сыйламаған халықтың

Ешқашан да бақ жұлдызы жанбаған.

Қасиетті бұл төрт ана — тағдырыңның тынысы,

Төрт ана үшін болған күрес — күрестердің ұлысы!





БЕСІНШІ ЕРКЕК

Намыс туы желбіреген өрінде,

Дүниеге келтірген сан алыпты,

Отырарда,

Менің туған жерімде

Мынадай бір асқақ аңыз қалыпты.

Жігерімен жіберердей тасты үгіп,

Өнер, ойы тармақты,

Адал, жайсаң жас жігіт

Ел ырысын шашып өткен

Тосын келген қасіреттен

Жанын салып туған жерін қорғапты.

Ал, табиғат — ұлы Ана

Ұланына тіл қатыпты қуана:

- Бұдан да үстем болу үшін мерейің,

Ұлым, саған үш байлықты нысана етіп көрейін.

Нысап керек дәулетке де, баққа да,

Бірін таңда тек қана:

Әр сөзінде от тұратын,

Елге таңдай қақтыратын,

Ғажабы да,

Азабы да орасан

Жұрттан асқан АҚЫЛ берем, қаласаң?

Қызығушың көбейетін шашыңнан,

Көрген адам кете алмайтын қасыңнан,

Қызғаныш та тудыратын орасан

Жұрттан асқан КӨРІК берем, қаласаң.

Ұмыттырып дүниенің тарлығын,

Кілең игі жақсылардың барлығын

Жинайтұғын дастарқанның басына,

Тіпті, қасы айналатын досына,

Қанаттыға өнегесі орасан

ЖОМАРТ тағдыр ұсынайын, қаласаң?

Сонда жігіт былай депті:

- О, құдірет мекенім,

Бұл ғаламат сыйлығыңды қалай өтер екенмін?!

Арнасынан тасып шығып, құйылатын сайларға,

Сөйтіп жұртты қалдыратын әрі-сәрі ойларға,

Ерке және қызба тілмен сөйлеген,

Қайсар, тентек көктемгі өзен секілдімін кейде мен.

Жүрдек дәуір иығыма ауыр жүгін артады,

Дарқандығым,

Бейқамдығым,

Осалдығым бар тағы.

Өзіме - өзім жұмбақ жанмын, —

Бір күн сөзсіз от басам,

Сеніммен һәм кешіріммен қарайтын көз таппасам.

Қайда ол көз?

Қанша үміттің жалын босқа қармадым,

Жігер - ойым,

Тәнім,

Қаным,

Шығындалсын бар малым,

Өзің айтқан үш байлықты кеудесіне жинаған,

Бір адал жар жолықтырсаң, болмас еді арманым!..

Кәне, кімнің бақ жұлдызы туар екен оңынан?

Сол ер жігіт арман еткен асыл жардың соңынан

Сан мың еркек әлі қуып келеді...

БІРЕУІНІҢ мүмкіндігі әлдеқайда көп еді,

Жомарт, адал әрі жарқын жігіт еді өрелі,

Бірақ оны жігерсіздік бөгеді.

ЕКІНШІНІ шыдамсыздық адастырды жолынан,

Сосын қайтсін, ұстай салды басқа әйелдің қолынан.

ҮШІНШІ еркек қайратты еді,

жалын шашқан жанардан,

Қара күшке көп сенгеннен нәзіктігі жоғалған.

Шын бінайы сұлулықтың түп тамыры саналған,

Жер бетінде нәзіктікті аман сақтау зор арман.

Нәзіктігін жойған адам

Қыстағы Терекке ұқсас жапырағы тоналған.

ТӨРТІНШІ еркек қажет шақта тәуекелге бармады,

Жарты жолға жеткен кезде сөніп қалды арманы,

Қазір қайсар тағдырына қарсылықсыз көнеді.

Тек БЕСІНШІ ертең қуып жетеріне сенеді.

Ауық-ауық берілгенмен уайымға,

Өжет сенім айналмағай ойынға. ...

Сол бесінші — ең бақытты еркектің

Армандаймын, болсам - ау деп тойында.





ӘМІР - ТЕМІРДІҢ СОҢҒЫ ӨСИЕТІ

Күш пен ақыл кімде мықты — соның даңқы ең үстем.

Қиып өтіп өзен - көлден,

Қия — шыңнан,

Еңістен.

Сырнайлатып,

Кернейлетіп Әмір - Темір әскері

Мәрмәр қала Самарқанға оралды зор жеңіспен.

Кешке таман тұс-тұсынан сансыз жарық самсаған

Көк Сарайдың аясында шаттық қосты қанша адам.

Аққу мойын әсем әндер қалықтады төбеде

Темірдің бұл жеңісі еді көптен күтіп, аңсаған.

Ой - сезімді айналдырып інжу - тізбек алқаға

Қожа Хафиз шабыттанып жыр оқыды ортада.

Әмір-Темір қанаттана,

Жырға балқып,

Шоқтанып,

Арайланған жанарында шоқтай қызу от жанып:

- Неткен асқақ сұлулық бұл,

Неткен жомарт сезім! - деп

Қайта-қайта басын изеп, қолын соқты шаттанып.

Кенет біреу алға шығып бұрды өзіне жиынды,

Ханға қарап қалбаң қағып, бірнеше рет иілді:

-О, кемеңгер қасиеттім, ұлылардың ұлысы,

Даңқымыздың көшбасшысы, құдіреті, тынысы,

Сізсіз күллі Азияның бітпек емес бір ісі,

Сізден асқан данышпан жоқ,

Егер біреу бар десе

Оның өзі Сіздегі ұлы парасаттың інісі.

Тіпті әлемде Сізбен қатар қоя алмаймыз ешкімді!

- Дұрыс!

- Шын сөз!

- Хан жасасын! - деген қоштау естілді.

- Қай кезде де сом алтынның қадірі жоқ қолдағы

- Деп әлгі адам әңгімесін әрі қарай жалғады,

- Шын өнердің мәнін білер,

Сөздің сәнін, дәмін білер,

Талғамыңыз тағы мені таң қалдырды, алыбым,

Сізді барлап өлең сөздің құдіретін таныдым.

Өнегеңіз ғасырлардан ғасырларға көшеді көсемі бар елдің бағы бес елі!

- Тоқта!

Доғар!

Сарапталық,

Сен бе, мен бе жетесіз?

Сөзбен арбап, матау жолын меңгеріпсің қатесіз.

Бір күшейсе, өткел бермес тоғышарлық індеті.

Әр адамның тірліктегі зор замани міндеті

— Саһ өнерді ардақ тұту және терең түсіну.

Жан байлығын есепке алмау — босқа көкіп, ісіну,

Халқымыздың ұлы рухын, бедел - парқын түсіру.

Тек қарынға билік берсек мына ғалам не болмақ?

Онда ізгілік өзендері ақпай қалар табандап.

Қашыр озып,

Тұлпарлардың мерейі ақсап,

Шабандап,

Қарға біткен қарқылдасып, қырандарды жамандап,

Биік пенен аласаның шекарасы жоғалмақ.

Тұс-тұсынан мақтау сөздер құлағанмен көшкін боп,

Әлі күнге жағымпазын жазалаған ешкім жоқ.

Диірменің айналған соң жалғандықтың желімен

Басқа арнаға түсіруге міндеттімін сені мен...

Сәл ойланып:

— Кімсің өзің, мақсатың не? — деді хан.

— Әрқашан да орын ашқан

Сізге жүрек төрінен Қорасанның хакімін...

Құттықтауға келіп ем...

— Жалған хакім, жалған таудың даңқы жермен теңесін.

Бар, қайта бер!

Қорасанға енді хакім емессің!

- Ұлағатты ұлы ханым, күн келбеттім, кеңісім,

Мұныңыз тым ауыр жаза болмас па екен мен үшін.

Шетке қағу — өзіңізге шын берілген хакімді

Тарылтпай ма сіздегі ұлы жомарттықтың өрісін?

— Міне, міне, сын сағатта санаң қалай бұлтыңдар

Қырдың қызыл түлкісің де алдап кетер тұрқың бар.

Жанарымды тұздай етіп,

Өтпей жүрген қыздай етіп

Көзсіз мақтап, беделімді асырдың - ау таудан да.

Сен жанымнан табылар ма ең бастан бағым ауғанда?

Ондай шақта жалт бұрылып кетеріңе дау бар ма!

Мадақ сөздер төбесінен қарша борап жауғанда,

Елікпейтін басшының тым аз боларын білесің

Сондықтан сен қатерлісің жасырынған жаудан да.

Билік деген — қалың елдің көз қадайтын алаңы.

Мені жиі, жөнсіз мақтау салтқа айналып барады

Кейбір қулар шектен шығып, тіпті теңеу таппауда.

Жалған жыршы, жалған ақын,

Желпи келіп жел қанатын

Бұдан былай ерік берсе әділетсіз мақтауға,

Сол сәтінде - ақ бұйырамын қатал, ауыр жазаға!

Әділетті жаза бар да ғаділетті ел аза ма?

Таразылар уақыт кейін, кім бөркемік, кім мықты,

Тек әділ сын - ел тірегі,

Жалған мақтау өлтіреді,

Әміршінің санасынан сығалаған шындықты.

Ал, бұл жұртқа әкеледі қанша қайғы - қасірет.

Құнсыз етіп мерей көгін,

Жағымпаздың көбейгенін

Ұғу керек туар жаңа қасіреттің басы деп.

Мың намыссыз жағымпаздан құлдық ұра құлаған

Артық маған қасқайып кеп шындықты айтқан бір адам.

Енді шындық менің мына билік құрған өлкемде

Ізгілікпен жұптасады,

Нық басады ертеңге —

Деп әміршіні жігер жүзген жанарында бақ жанып,

Жанған бақпен шығып кетті қалың жұртты қақ жарып.

Содан бері қанша жапты сонау таудың басын қар.

Сан гүлденіп, сан қуарып,

Әмір - Темір даңқын алып

Жұмыр жердің кеудесінен ұшты дүлей ғасырлар.

...Бас қолбасшы Самарқанның бас көшесі бойында

Ескерткіш боп биіктеп тұр, берілгендей пайымға,

Берілгендей уайымға,

Ғасырында есепсіз көп қан төккені жайында,

Бірақ ұлы бір мінезді салт еткені жайында...

Нән бәйтерек әлдене деп сыбырлайды қайыңға...

Ханның соңғы өсиеті,

Сөзге айналған қасиеті

Алты жүз жыл өткеннен соң, кәне, кімнің ойында?

Бір жас жігіт мінбеде тұр.

(Сырт көзге тым ақылды),

Қосатындай көңілменен алыс пенен жақынды

Қалбақтады, жалбақтады,

Арыстан ғып ардақтады,

Данышпан ғып салмақтады,

Ескерткішті орнатуға бұйрық берген хакімді.

...Сәлден кейін хакім оны өз қасына шақырды.

Нақ сол тұста он, қанаттан,

Парасаты самғап аққан,

Өзегінен гүл көктеген,

Темір аса құрметтеген,

Қожа Хафиз өлеңдері жаңғырыға оқылды...

.....................................................................................

Ой салар деп сеніп едім талай жаңа кескінге

Ұлы жырға бірақ назар аудармады ешкім де...

— ? ? ?





«ЖАЗАГЕР ЖАДЫ КОСМОФОРМУЛАСЫ" РОМАНЫНАН ҮЗІНДІЛЕР

ГИМАЛАЙ ЖОЛБАРЫСТАРЫ

немесе

малдық сана туралы мұң

Рахымжан Отарбаевқа

Біздер қашан арыламыз дүлей - шампа күдіктен?

Ең дұрысы, адамдығы еңкейгеннен қорыққан.

Көп жыл бұрын Гималайдың баурайында жүріп мен

Бір жолбарыс аулаушыға жолыққам...

Соның айтқан әңгімесі қалып қойды есімде:

Қалың орман арасында, не құзар шың төсінде,

Не асқақ тау баурайымен сапар тартсаң жолға алыс,

Қайтпек керек, қарсы алдыңнан шыға келсе жолбарыс?

Ең бастысы, сабыр сақтап, еңкейместен тік тұру,

Аңға, малға жақындамас болмысыңды ұқтыру.

Осы шартты орындасаң, одан қауіп күтпегін,

Ал, еңкейіп, төрт аяқты малға ұқсасаң — біткенің.

Сол сәтінде - ақ тарғыл мысық қан толтырып көзіне,

Серіппедей тартыла кеп атылады өзіңе.

Бұл сұраққа ғылым әлі толық жауап таппаған:

Адам кейпін сақтағанды жыртқыш неге жақтаған?

Бәлкім, тәңір пенделерін ойға тарту үшін де,

Жаратты ма жолбарысты осындай өр пішінде?

Іңкәр тірлік жолындасың. Қимылыңа мән бер сен.

Қай кезде де еңсе бүкпеу — ердің басты құралы.

Мен де кейде адамдығы аласарған жан көрсем,

Ыза буған жолбарыстай атылғым кеп тұрады...

Біp белгілі бизнесменнің нақсүйері, сыңары,

Талай дарын ағып өткен,

Менің жастық шағым өткен

Алматыда, алма пейіл, сауда зейін қалада,

Жалт-жұлт еткен әсем тонын сары ала

Гималайдың ең соңғы, ең ат балды,

Мекен еткен өр құзар шың шатқалды

Барысының терісі деп мақтанды,

Жанарында бір дарақы от жанды.

Бірақ менің бұл жел сөзге тіпті сенгім келмеді,

Жолбарысын жоғалтса егер, таулардың да өлгені.

Жоқ, Гималай, қасиеттім, сен тұра бер тағында,

Iзгілігін күдік басып,

Тағдырынан рух қашып,

Ұқсап әрі жойқын, ессіз ағынға,

Адамдарды малдық сана жетекке алған шағында

Және олардың қалуы үшін өз міндеті сабында,

Тәңір ойын жолбарыстың көзі арқылы қабылда...

Ой түзелсе, өрлер сенің бағың да.





ҰЛЫЛАР МЕН ОРТАШАЛАР

Әбіш Кекілбаевқа

...Міне, қызық, ылғи бойын зорайтқан соң күліп алдан,

Пайымсыз жұрт орташаны биік қойған ұлылардан.

Ұлылардың осал жерін орташалар біліп алған,

Ұлы ойлардың иығына орташа ойлар мініп алған.

Сан алқалы жиындарда орташалар той бастаған,

Хас тұлпардың даңқын бөгеп, орташа аттар ойқастаған.

Мынау марғау дәуірдің де орташалар — сүйенері,

Биліктегі бастың көбі — орташа ақыл иелері.

Техникалық түйсігі мен қарынының қадамы бір,

Ұлы Рухын сыртқа тепкен орташа ойдың заманы бұл.

Шулы нарық базарына ене алмастан Ұят қалып,

Семіз Байлық шіренеді жер кіндігі сияқтанып.

Ғасыр арсыз болған соң ба, Ұят, Намыс жүр киімсіз,

Ал Рухты жалаңаштау қоғам үшін тым тиімсіз.

Жалаң аяқ қалай жүрмек, жолда сансыз шеге жатыр,

Неге оған болыспайды, қайсар сана, кемел ақыл?

Ағатай, сәл сақтаналық, рухсыз күш неге батыл?

Баспен емес, қарынымен ойлайтын топ келе жатыр.





ҚАСҚЫР АУЛАУШЫЛАР ҚУЛЫҒЫ ЖӘНЕ САРАЗБАН САБАҒЫ

Есүгей елесі

Мен әкеңмін.

Есүгеймін...

Қатал - дүлей тағдырының қасіретіне қамалған.

Мен әкеңмін...

Әлде мүлдем өшірдің бе санаңнан?

Шыңғыс хан

(таңдана)

О, Тәңірім, өңім бе бұл, түсім бе?

Тұрғандаймын қалың тұман ішінде.

Тірлік неткен түсініксіз майдан бұл?

Қарттық ғұмыр тайғанақ па,

Нақ осылай, ойда-жоқта

Және тым кеш кездескенге қайранмын.

Бірақ, әке, саған өкпем көп менің,

Нендей азап орманынан өтпедім...

Қандай қорлық, тоғыз жасар шағымда

Жел өтінде жалғыз тастап кеткенің...

(Қол созып әкесіне жақындауға бейімделеді)

Есүгей елесі

Тоқта,

Тоқта, Темуджин,

Жақындама әкеңе,

Тағдырға тұлпар жете ме?

Өкпелейсің тұрмадың деп күшінде,

Кінәлі еттің ерте өлгенім үшін де.

Өз жолыңды өзің түздің сен бірақ.

Ә дегенде-ақ атанып "батыр ұлан",

Анаңның жатырынан

Екі бетің бал - бұл жанып, албырап,

Оң қолыңмен қан уыстап шығып ең.

Бұл не,

Әлде қанмен келген дәулет пе?"

Іштей қорқып, сонда біздің әулетке

Ең.қанқұмар жан келгенін ұғып ем.

Гүл шағыңда - ақ мінезіңе қанқұмарлық деп келді,

Сүйенуге жарап қалған туысыңды — Бектерді

Ерегісіп қайдағы бір түкке тұрмас балыққа,

Қуып тықтың қара жерге — табытқа.

Бұдан кейін түк күмәнім қалмады,

Қанқор даңқың күллі әлемді самғады.

Әйтсе дағы саған менің таңым бар —

Қалың жұрттың қайғысынан қордаланған бағың бар.

Жауың сенің тым көп еді қара шыбын үймелетер көзіңе,

Оларды сен қалай оңай бағындырдың өзіңе?

Шыңғыс хан

Негізінен, бұл күресте жеңгенім,

Әке, сенің еңбегің.

Менің сегіз жасымда,

Түк жоқ кезде басымда

Перзентіңді ойға бұрып орасан,

Қасқыр менен қарақұрттың ең осал

Мінездерін әңгімелеп бергенсің,

Қиялымды парасаттың шылбырымен өргенсің.

Ұлы қырғыз өлкесінде, Ыстық көлдің маңында

Қарлы қыста, құзар таулар оранғанда ақ сағымға

Кәнігі хас аңшылар

Қасқыр аулар шағында

Қолданбайды ескі әдісті таптанды.

( Таптанды ойда жоқ арна).

Ол аңшылар ешқашанда қақпанды

Байламайды бұтаға не томарға.

Қасқыр қайсар мінезге бай, шектен шыққан намысқой,

Кей жағдайда намысқойдың бағы кере қарыс қой),

Қалш-қалш етіп қасқыр бойын ыза буған кезінде

Мойындамас болат тісті қақпаныңның өзін де.

Күшпен жұлқып босанады...

Неткен өжет қандылық,

Бір аяғын қақпаншыға естелікке қалдырып.

Сондықтан да қу аңшылар әдіс ашқан басқаша,

Қақпанды орта ауыртпаққа мықтап байлап тастаса,

Қасқыр оны сүйреткенмен жүз құлаш жер — барары,

Тек үміті сөнбегенмен, болашағы қаралы.

Бірте-бірте бейімделер тағдырға үнсіз көнуге,

Қолбасшының басты ерлігі — жау рухын жеңуде.

Енді сенің екінші бір маған шерткен әңгімең –

(Оны дағы ой - санама жазып алғам мәңгі мен)

Уы күшті қарақұртты саразбанның жеңуі,

Анық айтсақ, айласыздың айлалыдан өлуі.

Көп аяқты қу саразбан жігер - күшін тақымдап,

Сақтықпенен бірте - бірте қарақұртқа жақындап,

Алдыменен бір аяғын жайлап созып көреді,

Ал қарақұрт лақ еткізіп лезде уын төгеді.

Қулық-сұмдық иірімі неткен мұнша көп еді?!

Екінші аяқ созылғанда уын қайта себеді.

Бірте - бірте қарақұрттың уы мүлде таусылар,

Бейшараның аңғалдығы өз тағдырын қаусырар.

Күші жоқтың ісі де жоқ, көзінде өлім ойқастар,

Қарақұртты қу саразбан төңкеріп сап жей бастар.

Шексіз билік болғанымен, әке, сенің арманың,

Саразбанның қулығынан неге тәлім алмадың?

Парасатсыз шығу қайда құзар даңқ тауына,

Өзің білген даналықты, әке, өзіңнің жауыңа

Қолдануға өрең жетпей, қарақұрттай сорладың.

Адамдардың осалдығын зерттемеген қолбасы —

Қолбасы емес, қателіктер, жеңілістер арнасы!





ТАРИХИ ЖАДЫ ТҰЖЫРЫМЫ

(Қайырханның Отырар қамалы қабырғасында кілең әйелдер шақырылған жиында айтқан тілегі)

Айналайын, келіндерім,

Гүл қанатты өрімдерім,

Кешіріңдер, аруларым ай қабақ,

Ай қабақтан бақыттарың бара жатыр тайғанап.

Мен сендерге еліміздің зұлымдықтан сорлаған,

Арғы - бергі тарихында бұрын-соңды болмаған

Бір өтініш айтсам деймін... Ол өтініш бірақ та

Заң енгей әр саналы құлаққа.

Өздеріңмен алты ай бойы ел намысын орман ғып,

Жер қайысқан қалың жауға қарсы тұрдық, қорғандық.

Мұрша бермей титықтатты қара күштің дауылы.

Енді біздер, кілең еркек қауымы,

Осы Отырар қамалының қасында,

Естелік боп келер талай ғасырға,

Нағыз ерлер санатында қарсы аламыз өлімді,

Рухымыз еңкейген жоқ, тек тәніміз жеңілді.

Қайсар рух ойшыл қала мінезіне дөп келді.

Жылжыта алмай жанығып атын алға,

Ыза буған Шыңғыс хан Отырарда

Еркек кіндік қалдырмауға серт берді.

Бірақ, бірақ, күннің көзін кім мәңгілік жабады?

Жасырынған дәндей боп гүл шоқтарға

Кейбір ана - құрсақтарда

«Сөзсіз біздің ұрпағымыз қалады!

Күрескер мұң қай кезде де қасіретке төзімді,

Сол ұрпаққа жеткізіңдер менің мына сөзімді:

« Бақ таппайды залым ойдың шаршағанын аяған,

Шыңғысханға жарты әлемді қызыл қанға бояған

Тиістіміз тарих сотын, жады сотын жасауға,

Құрық керек тіршілікке өлім сепкен асауға.

Тым ұмытшақ енжарлыққа шындық қалай бас ұрмақ?

Сондықтан да Отырардан тараған әр жас ұрпақ

Iздеп тауып Шыңғыс ханның моласын,

Есінe алып шейіт болған атасы мен бабасын,

Есінe алып дүниені дүр сілкінткен індетті,

Сол молаға үш қара тас лақтыруға міндетті.

Қара тастар жинала кеп қара тауға айналар,

Өз тарихын ұмытқандар тауды көріп, ойланар.

Дидарынан жел ескенмен,

Кей елдердің ойы өспеген, бойы өскенмен,

Жaн байлығы саяз, содан іс-қимылы тайғанақ.

Бағынғыш һәм еліктегіш мінезімен иіліп,

Зұлымдықты батырлыққа шатастырып, сүйініп,

Өз ішінен шыққан залым ұлдарын

Байрағы етіп жердегі сан тұлғаның,

Даңқ пен дақпырт тұғырына өнеге ғып байламақ.

Қайда, қайда бастамақ құлдық сана,

Сөйтіп олар бір беткей шындыққа да

Қаяу салып, бояу жағып ойнамақ.

Бұл шараның түпкі мәні мынада:

Кейбір елдер, кей нәсілдер мұбада,

Өздерінің мейірім, әдеп - дәстүрінен тысқары,

Әділетсіз қан төгуге бағытталған құштары

Қара пейіл тұлға туса және оны қолдаса,

Ол қолдаудан жазықсыз жұрт сорласа,

Онда әлгі бейшара елдің озғаны емес, тозғаны,

Зұлымдықтың күрегімен даңқына көр қазғаны.

Қанға жерік қара тұлға туған ел,

Өз шаттығын өзге жұрттың көз жасымен жуған ел

Ақтау үшін қара күйе жұққан қара есімін,

Зардап шеккен басқа елдерден өз басшысы арқылы

Ата - тарих алдында сұрау керек кешірім.

Бар кезеңде рухани тазарудың парқы ұлы,

Парқы ұлының — даңқы ұлы.

Сонда ғана парасат асқарынан,

Адамзаттың пенделік аспанынан

Бәсеңдемес әділ ойлар, лағыл ойлар жарқылы!

Әйел

Бұл асаси сөзіңіз

Болсын біздің арамызда мәңгі қалар көзіңіз

Және ол сөзге келер ұрпақ өз намысын жанысын!

Әйелдер тобы

Ант етеміз сол үшін!

Ант етеміз сол үшін!





ЖЕТІНШІ ТҮЙСІК

Үйленіп отау көтердің, мінеки, сен де, бала қаз,

Тірліктен, бірақ, жарқыным, үйленбей кеткен адам аз.

Сен түгіл қасқыр қасқырмен, маймыл мен маймыл жұптасқан,

Өз теңін тапқан соң ғана адымын олар нық басқан.

Ойың мен ісің — жаңғырық, кейде оған түйсік жетпейді,

Әйел ап, бала тудыру ақылды қажет етпейді.

Күнделік құмар сезімді өрілгені үшін отпенен,

Шатастырып алдық, құдай - ау, біртуар махаббатпенен.

Алдану, сірә, түк емес, бұлтақсыз, бұлтсыз шақта да,

Үйлену деген, қарағым, алғашқы баспалдақ қана.

Ата-анаң, үрім - бұтағың, бәрі де сені тұр қолдап,

Бастысы — сұлу жұбайың өзіңе ертең кім болмақ?

Махаббат — қайсар заңғар шың, кез келген өрлей алмаған,

Он мыңнан, бәлкім, екі адам үмітін зорға жалғаған.

Содан ғой, сансыз кеудені жалғыздық дерті торлаған,

Қаншама заңғар тұлғалар қанатсыз жардан сорлаған.

Тұрмыстың түрлі сынынан сүрінбей өтті десе де,

Жұбайың досың бола ма? Міне, бұл — басты мәселе.

Не бермек тәннің одағы? Жаныңа жаны қосылмау —

Бұл — нағыз бедеу қасірет, қосылмау деген — ашылмау!

Гүл болып ашылмағанның тілегін кім бар жақтаған?

Рухы қосылмағанның сезімі шаттық таппаған.

Рухы қосылмағандар — жалынсыз, сәнсіз, жақұтсыз,

Сондықтан мына жалғанда екеудің бірі — бақытсыз.

Сондықтан махаббаттың да сырт санын құрайтындар көп,

Жай көзге күліп жүргенмен, жасырын жылайтындар көп.

Тағдырдан қашу мүмкін бе, жүрсең де қандай жолменен,

Бір мәнді сұрақ алдында тұрады Ылғи көлденең:

«Жұбайың досың болды ма самғатқан сенім шырайын,

Нақ сондай ұлы бақытты берді ме саған құдайым?

Ойнай ма оның көзінде сезім мен рух жарқылы,

Ұға ма ол шаттық - мұңыңды жетінші түйсік арқылы?»

Ұқпаса... ісің секілді дауылда мұзға жаққан от,

Рухани терең түйсіну жоқ кезде махаббат та жоқ.





"СЕHIM ПАТШАЛЫҒЫ" ДАСТАНЫНАН ҮЗІНДІЛЕР

ҒҰМЫР

Ғұмыр келте деп налисың, досым - ау.

Бұдан миллион ғасыр бұрын,

Жер ғарышқа тең шашып жасыл нұрын.

Мимырт, шабан тіршіліктің құшағында күліпті.

Ал адамдар үш мың жылға дейін өмір сүріпті.

Сан балапан ғасырларды алақанда сөйлеткен,

Ұзақ ғұмыр,

Ұзақ ғұмыр ой неткен!

Жасы қашан жеті жүзге жеткенше

Уыз сәби саналыпты бойжеткен.

Ара-тұра бой қылтитқан күдікке

Бір жайсаң сөз айта алмапты Үміт те.

Жеті жүзге жасы жетпей,

(заң солай),

Үйленуге рұқсат жоқ жігітке.

Бірақ бірде болды оқиға сұрапыл...

Қыз бен жігіт бір өлкеде тұратын,

Қосып арман - тілегін

Қосып мұңын, мұратын,

Тіл бітірер сезімменен тасқа да,

Тек сезімді етіп іңкәр астана,

Жасы жүзге жетпей жатып,

Бір-біріне ғашық бопты,

Масқара!

Күннен күнге лаулай түскен құштары,

Бұл не пәле салтөсанадан тысқары?!

Тумай жатып қағынғаны қалай деп,

Жұрт жағасын ұстады.

Ал жігіттің әкесі айтты: —

Қу, балам,

Ит боп шықтың жақсы атаққа тумаған.

Дәтің барып қалай дәстүр бұзбақсың,

Жұрттан қайда қашпақсың сен шулаған?

Жетер қайғы сыйладың сен өлгенше,

Өлген жақсы бұл қорлықты көргенше.

Ақылға кел,

Үйленбестен қоя тұр,

Тым болмаса, алты жүзге келгенше.

Ел тағлымын аяқ асты төсенбе,

Той аз болмас әлі сенің көшеңде,

Бес жүз жыл күт.

Сонан кейін рұқсат,

Он бес қызды қабат алам десең де!

Жігіт өкси мұңын шақты: —

Болмайды,

Бұл пәлсапаң ақылыма қонбайды.

Тасқа ұрсаң да мына бейбақ маңдайды,

Әнім ән боп самғайды.

Кәрі емендей қасарыса бергенше,

Қайран әке, ұғынсаңшы, мән-жайды.

Тұйықталса перзентіңнің арманы,

Сені ілер қайғы-мұңның қармағы.

Одан қайта қол ұшын бер, құда түс,

Қыз үйіне бар - дағы.

Бірақ әке секілденіп тас қамал,

Үндемеді.

Таусылды енді басқа амал.

Жаңалыққа көз аз болмас оқталар,

Бой көрсетті тұсаулар мен ноқталар.

Қорғау, қолдау көрмеген соң ешкімнен,

Қол ұстасып тауға қашып кетті олар.

Бұл оқиға шартарапқа жайылды.

Дінге берік қатал қолдар байырғы

Қос ғашықты іздеп тауып алды да,

Бір-бірінен айырды.

Енді лезде байтақ аспан тар болып.

Көңіліне ызғар толып, қар қонып,

Күні-түні еңіреді екеуі,

Қас қағым сәт көрісуге зар болып.

Екі ғашық алып ұшып жүрегі

Тағдырынан былай тілек тіледі:

- "Төсте той тарқамаған,

О, Жер - анам, дарқан анам,

Ұл керек пен саған мықты?

Өзгерт онда шабандықты.

Сен үшін бұл қиын іс пе соншалық?

Шабандықта қырсық жатыр қаншалық.

Біздер ұзақ, мағынасыз ғұмырдың

Іш пыстырар мінезінен шаршадық.

Қайтіп тірлік кешеді жұрт самғамай,

Арындамай,

Ағындамай,

Таңдамай.

Махаббатсыз өткен күннің бәрі ізсіз,

Суға жазған таңбадай.

Жүрсек мейлі, қай белесте,

Дөңесте,

Сағынышпен атқан таңның бәрі есте.

Мағынасыз үш мың жылдан

Мағынамен,

Мәнмен өткен,

Махаббатпен,

Әнмен өткен,

Үш жыл артық емес пе?

Егер оны көп десең,

Айналайын алып тұлға,

Құдіретті, жұмыр жер,

Ғашығыма жолыққыр да,

Үш-ақ күндік ғұмыр бер!

Сезінбестей ет кессе де етімнен,

Лапылдайын інжулі іңкәр отыммен

Тек үш-ақ күн,

Тек үш-ақ күн бере ғой,

Сонан кейін басымды алсаң, өкінбен".

Қайсар ғалам жібітіп тас көңілін,

Қос ғашықтың қайтпасын деп меселі.

Жер бетінде адамдардың өмірін,

Отыз есе қысқартыпты деседі...

...Ал сен ғұмыр келте дейсің!..





ОРМАНДАҒЫ ОҚИҒА

Көргендер де,

Көрмеген де арманда,

Ертеде бір той бопты, ұлым, орманда.

Қоқиқаз да, қарақұс та, қыран да,

Қара аю да, күшіген де, жылан да,

Қырғауыл да, қосаяқта, зорман да

Бас қосыпты сол маңда.

Қоян кепті қос құлағы ербеңдеп,

Тасбақа да орын тепті төрден кеп.

Сан орманның тамашасын тауысқан

Ән шырқады ала қанат сауысқан.

Жапалақта ән шырқады толғана,

Кезек әзер жеткен кезде қарғаға,

Маңдайына алақанын жастана,

Тыңдаушылар қалғып кетті, масқара.

Қоян айтты:

Қалай болған күнде де

Ән кезегін ұсынған жөн Пілге де!

Бір тыңдаушы айқай салды:

- Немене?

Өнер шіркін қара күшке көне ме?

Одан қайта Піл ағай

Тауға барып тасымай ма бөрене?

Бірақ жұрттың елең қылмай бұл сынын,

Піл ән салды бұлғаңдатып тұмсығын.

Тумады - ау деп ой сергітер байтақ ән,

Қалың қауым қалғып кетті қайтадан.

Осы сәтте Бұлбұл әнге басты бір,

Қарт тоғайдың елестетіп жастығын.

Мүлгіп кеткен тыңдаушы жұрт оянып,

Жанарынан ризалықпен шашты нұр.

Көпке дейін тежеу мүмкін болмады

Ұлан-асыр қуаныштың тасқынын.

— Өте орынды соғылды бұл шапалақ,

Деп сөз алды тостаған көз жапалақ. —

Біз де өнерін қадірлейміз Бұлбұлдың,

Бірақ аз - мұз шатағы бар құрғырдың,

Қараңдаршы, бір қанаты қырқылған,

Балақ жүні ұйпаланған, жыртылған.

Достарым - ау, жатқан жоқ па осында

Бет қызартар үлкен істің былығы?

Қаршыға айтты:

— Доғар сөзді, тасынба,

Бұл өзіңдей пенделердің қылығы,

Онсыз, сірә, күн кеше ме майдалар?

Әйтсе - дағы бір сыр шерттің ойланар.

Мына сенің қанатың сау, ал содан

Жұртқа қандай пайда бар?

Ауыр еді бұл сұрақтың салмағы,

Елдің көбі Қаршығаны қолдады.

Баз біреулер тұрып алды табандап,

Бұлбұл әнін жерге соға жамандап.

Тек Қарақұс қалыс қалды...

Келмеді оның тіпті көзге түскісі.

Өнерінің құдіреті жағынан

Бұлбұл, сөзсіз, құс біткеннің күштісі.

Мақтар еді жарылып бір ағынан,

Ой шырмаған қызғаныш ит тағы бар.

Ал даттауға қорқатын ол Бұлбұлдың

Үлкен болашағынан.





КЕТА БАЛЫҚТЫҢ ЕРЛІГІ

Өpic ашқан сан кеме, сан қайыққа

Біздің сонау айтолқын Ақжайықта

Кета деген балық бар.

Уылдырық шашар кезде сол балық

Қос жанары тұмандана толғанып,

Пәленбай күн жол жүріп,

Әбден шаршап болдырып,

Құлшына, жанып іштен,

Жан жүйесін сыздатқан сағынышпен,

Ұрпағына сенімді орын тапқанша,

Ешқайда қайырылмастан,

Бастапқы бағытынан айрылмастан,

Көзінде тек аналық арман ойнап

Жүзеді екен үмітін алға байлап.

Ол анық сезінеді:

Табиғаттың тамаша кезеңінде

Сонау іңкәр Ақжайық өзенінде

Жылдағыдай секіріп ойнамайтынын,

Жем іздеп шарламайтынын,

Жанарында жаз көркі жайнамайтынын,

Тереңге тепсіне бойламайтынын.

Амал қайсы бәрін де көру керек,

Ұрпағы үшін оған да көну керек,

Кеталардың тағдыры қандай қатал:

Уылдырық шашқан соң, өлу керек!

Бұл балық шынында да дара батыр,

Әне, оған жақын тұр заман ақыр.

Соның бәрін біледі ол,

Біле тұра,

Уылдырық шашуға бара жатыр.

Қалса бопты ұрпағы жалғасы боп,

Жалғасы боп,

Бірліктің арнасы боп,

Өзі өлген соң денесін шортан жесін,

Мұнда оның инедей шаруасы жоқ...

Әттең, шірісін, мүсінші болсам - ау мен,

Ұзақ түн кірпік ілмей толғатар ем.

Ұрпағы үшін жүрегі жырлап өткен,

Ұрпағы үшін өмірін құрбан еткен

Осындай алыптарға

Ғажайып бір ескерткіш орнатар ем...

Өмір мынау, толған дау, толған егес,

Ұрпақ жоқта тарланың тарлан емес,

Арманың арман емес.

Өйткені ұрпақ тағдырынан маңызды

Бізге дейін ештеңе болған емес

Және бізден кейін де болмақ емес!!!





ҚЫРАН ТАҒДЫРЫ

С.Қуанышқа

Баяғыда,

Бабамыздың бабасының бабасы

Жүрген кезде сүйенбей таяғына

Көңіліне пәктікпен өсірген гүл,

Жомарт әрі мейірбан жесір кемпір

Ұстап апты ауласына келіп қонған бүркітті.

(Одан мұндай батылдықты кім күтті?)

Ал Бүркіттің көріп имек тұмсығын

Кемпір қатты үркіпті.

Оны өзінше "майысқан" деп ойлапты

Сөзге келмей пышағын тез қайрапты.

Имек жерін кесіп, жонып, тегістеп

Сорлы құсқа бір жақсылық жасауға бел байлапты.

Гүжім аспан әлеміне айбатты,

Қайратына тамсандырған аймақты,

Қайсар қыран тағдыры

Ақылсыздау, бірақ адал кемпірдің,

Пышағында ойнапты.

Кемпір байғұс сыртқа жайып шын сырын,

"Басы қайтты, - деп қуанды, - қауіптің".

Жона - жона имек бүркіт тұмсығын

Тұмсығына ұқсатыпты ол тауықтың.

Енді бірде бүркіттің

Өткір, ұзын тырнақтарын аңғарып,

Басын шайқап тұрып қапты таңданып:

- Мүшкіл екен,

Мүшкіл екен бұл халің,

Сорлы құсым, егер де мен жолықпасам бағыңа,

Жетіпсің - ау жүдеп өлер шағыңа, —

Деп отап ап тастады бар тырнағын.

Патша жұртқа жар салды:

- Талмас қанат,

Алмас қылыш иықты,

Маған ылғи аңсататын биікті,

Тіпті жалғыз інім өлген кезде де

Ұмыттырған кеудемдегі күйікті

Бүркітімді жоғалттым ең сүйікті.

Қыран еді ол бастан бағы ұшпаған,

Менмін деген арланды

Менмін деген киікті,

Тырнағы мен тұмсығында ұстаған.

Қайырымдылық ерлікке тән әманда,

Бүркітімді тауып берген адамға

Ат басындай алтын сыйлау

Түк қиындық туғызбайды маған да.

Ойға, қырға шабармандар ағылды,

Жұрттың бәрі бүркітті іздеп сабылды.

Үміт оты сан тараптан жағылды

Бірақ бүркіт қиындықсыз табылды.

Мазасыздық бұлты сондай серпілді

Алас-күлес шаттық күйі шертілді.

Шадыман жұрт хан көтере мадақтап,

Патша алдына алып келді кемпірді.

Патша лезде кұсын танып, түнеріп

Үнсіз қалды зілман ойға тіреліп.

Көңіліндегі апас-қапас тасқынды

Айғақкерлеп жанарына жас тұнды.

Енді бір сәт оймен шолып қиырды,

Қабағын тас жиырды.

Нөкерін тез шақырды да бүркітті

Өлтіруге бұйырды.

- Тағдырыңды қасіретке байланған

Ап шыға алман, бұл тұйықтан, қайраннан.

Хош бол, құсым, - деді патша қыранға, -

Өлген жақсы қасиетін жойғаннан.

Сонан кейін:

- Иә, кемпірім, аман ба?!

Деп жадырап шыға келді ол табанда, —

Сендей жомарт адамдар,

Ауадан да қажет біздің қоғамға.

Үстем содан мерейің де, бағаң да.

Шапағатың тиді, міне, маған да.

Әттең, әттең... осы дарқан пейіліңе

Ақылыңның сай келмеуі жаман да.

Тұғырыңда тұра алмайсың тағат қып,

Сөйтіп тағы жасайсың - ау ағаттық.

Нәрестенің қолындағы қанжардай -

Ақылсыздың қолындағы жомарттық.

Жаның адал.

Адал содан асың да.

Ат басындай алтыныңды ал,

Тосылма!

Бірақ мына алтын алған қолыңды,

Амал қанша, қалдырасың осында.

Тек өзіңді санай көрме ғарыпқа,

Қатал жаза қолданды деп қамықпа.

Өйткені сен қарсы шапқан жаудан да

Қауіптісің халыққа.

Қалың қауым сенен оңғақ күй көрсе,

Саған қарап жомарттықтан жиренсе,

Не болмақшы?

Ал мына алтын өзіңді

Асырасын арқаң жерге тигенше!

Қатал патша дегенінен қайтқан ба?!

Сөйтіп қолын кескен екен кемпірдің...

Анам маған осы аңызды айтқанда

Көз алдымда сен тұрдың.

Дарының да, даңқың да бар жаңғырған,

Ақ тілектер арай шашса гүлдейсің.

Бірақ ертең не күтеді алдыңнан,

Білмейсің - ау,

Оны мүлдем білмейсің.

Тұтастырып бақ пен сордың арасын

Сиқырлайды атар таңның назды үні.

Бүгін кіммен, ертең кіммен боласың?

Тым күрделі бұл сұрақтың мазмұны.

Заман сенен аямайды бар нұрын

Мансап сені құлата алмас торына.

Жатсам-тұрсам тілемеймін тек

Тағдырың,

Түспесін деп әумесердің қолына.

Егін жұртқа бағалы тек дәнімен,

Дән саларлық ойларыңды сұрыпта.

Дос көңілін ұсынғанның бәрінен

Достық шыға бермейтінін ұмытпа.





МЕРЕЙДІҢ САҚТАР ХАНЫНА АЙТҚАНЫ

Біз әрқашан жан байлығын адамның,

Болашағы деп қарадық ғаламның.

Кәне, ақыл таразыға төрелік

Берелік те сіз басқарған хандықты

Мысалға алып көрелік.

Сіз бірінші орынға

Адамзаттың қара күшін қойдыңыз,

Сөйтіп, елдің игі істерге құштарлығын жойдыңыз.

Қара күшпен қызықтырған дүрмекті

Қайдағы бір ойсыз, есер палуандар

Ақындардан әлдеқайда құрметті,

Басқа есікке жасадыңыз ілгекті.

Жұрт ішінен достыққа іңкәр, парықты

Біреу туса күндей жарқын санасы,

Бүкіл халық даңқты...

Өткен жылы біздің елдің баласы

Жау қолында, сонау көрші хандықта

Қалып қойған досын іздеп барыпты.

Тек ізгі ойдан алар болсын ән басын,

Самғаса тек сенім жыры самғасын.

Іздеп барса...

Бүкіл хандық жиылып

Дарға асқалы жатыр екен жан досын.

Қайсар жігіт амалсыздан сол елдің

Сіз секілді ханының аяғына құлапты.

"Досым еді тұрақты,

Қиын шақта табысып,

Бірге іздескен мұратты", -

Деп тұтқынның өміріне сауға сұрап жылапты.

"Күнәсі ауыр", — деп шайқапты хан басын.

Сәл ойланып: "Иә, ауырлық нарға сын.

Көкірегіңде жалындаса нәр сенім,

Ұлан болсаң сол сенімге шөлдеген,

Бұл жігітті тек бір ғана жолменен,

Құтқаруға мүмкіндігің бар сенің.

Көзіңді бер құрбандыққа,

Оған бола бәсеңсімес алаулы ой.

Достық деген бір бағытқа

Бір көзбенен қарау ғой.

Онда бір көз екеуіңе жетпей ме?

Досың бар ғой жетелер

Бұл талапқа көнер болсаң, қарағым,

Шартым осы

Көзіңді ойып аламын.

Сонан кейін досыңды ерт те кете бер?!"

"Құлдық тақсыр, — депті жігіт шаттанып,

Қайсарлықтан жанарында от жанып, -

Дос тілектің садағасы жанымыз,

Міне, көзім алыңыз!"

Кіреуке сап думанды елге,

Хан үкімі орындалды, не керек.

Тұтқын жігіт туған жерге

Көзсіз досын ертіп келді жетелеп.

Ерлік хабар жылдам екен желден де,

Ерлік хабар дүр сілкінтіп даланы,

Бүкіл ауыл жолға шығып қарады.

Сол көрініс қалып қойды кеудемде.

Ете алмады ел көз жасына иелік

Бірін-бірі аялап,

Бір-біріне сүйеніп,

Келе жатқан екі досты көргенде.

Заман қанша салғанымен бұғалық,

Біздің марғау, соры қалың елден де,

Батыр перзент туылды - ау деп жыладық.

Ең әрісі қиқар атай Ерден де,

Қайта-қайта жас үйіріп көзіне,

Бұл ерлікке өзін мәңгі борыштыдай сезіне,

Той жасады жұртты жиып кешкісін.

Жалғыз ұлға сауын етіп отырған

Атып ұрып жалғыз шұнақ ешкісін.

Ел осылай ер ұланын елеусіз,

Қалдырған жоқ, қошеметсіз, демеусіз.

Ал мына сіз сол адамның есімін де білмейсіз,

Сөйте тұра қалың жұртты адалдыққа үндейсіз.

Нағыз ерлік көзіңізге көрінбей

Құзға біткен өрімдей,

Назардан тыс қалып қойды бағасыз.

Сіз өзіңіз айдар таққан ер жігіт деп киелі

Шомақ палуан,

Дара біткен сүйегі,

Арқаға сап көтере атан түйені,

Марапаттап қуана қол соғасыз,

Иығына алтын шапан жабасыз.

Босқа және

Басқа жаққа лағасыз!

Ер қадірін назардан тасалаудан,

Қай ел опа тауыпты?

Иә ерлікті жасамаудан

Бағаламау әлдеқайда қауіпті.





«СЕЙХУНДАРИЯ» ПОЭМАСЫНАН ҮЗIНДІЛЕР

ГАУҺАРАЙДЫҢ ҚОШТАСАРДАҒЫ АЙТҚАНЫ

Дәуіне бір қуақы сыр бүгіп,

Көркем дүние миығынан тұр күліп.

Сол әжуа,

Әбілетті әжуа

Қойды бізді мұңды ғып.

Тұрақ еткен раң гүлдер даланы

Менсіз гүлдеп, енді менсіз солады.

Таң атады

Таңмен бір өткізген,

Бұл, әрине, соңғы таңым болады.

Соңғы таңым.

Қоштасамын анаммен,

Анам болған даламмен,

Ертең жылап жүрмеу үшін

Бүгін жылап алам мен.

Таң атады қаумаласып ғаламмен,

Ғаламдай кең даламмен.

Ертең күліп жүрмеу үшін

Бүгін күліп алам мен.

Аңыраған әнім қалды өзінде,

Ең бақытты кезім сенің көзіңде

Шуақ болып құйылып тұр сезімге,

Ол бар кезде қаумет ізде төзімге.

Амалың не, тасты соқпақ кештің бе,

Амалың не, жанбай жатып өштің бе?

Тек басыңды жоғары ұста өлсең де,

Тек өзіңді мүсіркетпе ешкімге.

Арман барда жігер гүлі солмайды,

Ал махаббат жүрек отын талғайды.

Бәлкім, мәңгі жолы сәтсіз болуы,

Бірақ оны мүсіркеуге болмайды.

Жол бұралаң, сезім тура, ой тура,

Жол түскен соң болмас және қайтуға.

Сүйген адам сезімі үшін бақытты,

Болмайды оны бақытсыз деп айтуға.

Бұл жайлы көп мұңданудың не орны бар,

Жандар да бар пәк сезімді қор қылар.

Махаббатты үйлену деп ойлайды

Құдіреттің құнын білмес сорлылар.

Аз ба өмірде жылап жүріп күлгендер,

Құр күлкінің қасіретін білгендер.

Ойлашы өзің, аз ба мынау әлемде

Сүймей, сенбей тағдыр қосып жүргендер.

Сенім жоқта сыр шегініп, қабарды ой,

Сүю жоқта арман семіп, талар бой.

Аяу керек, аяу керек оларды,

Әне, нағыз бақытсыздар солар ғой.

Өмір солай, күйзеліс көп, жұлқыс көп,

Болсын мейлі, дінің түзу, тұрмыс тоқ.

Сүймей, сенбей тағдыр қоссаң біреумен,

Махаббатта бұдан асқан қылмыс жоқ.

Табу қиын бұған теңдес қайғы да,

Қайран көңіл қайратыңнан айныма.

Жұртқа салған бейшаралық қамытын

Тағдыр менің сала алмады мойныма.

Мейлі тілім ұғыспасын ғаламмен,

Тек сені аңсап сарғаярмын санаммен.

Мейлі, денем отқа күйсін, өртенсін,

Сені сүйген жүрекпенен қалам мен.

Көңіліңде көзі барлар байыпты,

Кінәламас қайраңдаған қайықты.

Тағдырымыз қосылмаса, біз емес,

Оған біздің заманымыз айыпты.

Заман қайтсін, маңдайында cop қалың,

Арқандады - ау талайлардың арманын.

Жолы сынсын тұлпарды озған есектің,

Қары сынсын сұңқарды озған қарғаның.

Оңазаға озбыр дөкет берген кім,

Нәуетекке, зәнталаққа сенген кім?

Жолы сынсын бұлбұлды атқан желбастың,

Қолы сынсын аққуды атқан мергеннің.

Ақтық демің таусылғанша құлама,

Құламасын біздер сенген мұнара.

Ең соңғы ауыр қоштасудың сәтінде

Жыламаймын, айнам, сен де жылама.

Қалықтаудан, шарықтаудан талмаған

Сәнің қайда, әнің қайда самғаған.

Ал мен кеттім, бәлкім, мәңгі көрмеспіз,

Күліп тұрып, қолың бұлғап қал маған.





ДАЛАМЕН СЫРЛАСУ

Қайран ұлы қауметі зор далам - ай,

Қысталаңда бөлісе алар қайғыңды

Ұл туғыздың айбынды.

Ұл туғыздың сымбатымен, сәнімен,

Ұл туғыздың ойы жақұт, жаны кең,

Олар сенің айдындатты даңқыңды

Тіршілікке мәңгі өлмейтін әнімен.

Өтті қанша қиқу салып зеңгір күн,

Ерлеріңді ертеңіне сендірдің.

Бірақ кейде өзің туған алтынның

Даңқын жезге жеңдірдің.

Қайран, ұлы сайран далам, Отаным,

Мені есейтіп кетті нұрлы шапағың.

Бірақ кейде бойы мұқыл төбенің

Биік шыңнан жоғары еттің атағын.

Алуан үрдіс, алуан сідет меңгердің,

Талаптының қанатына жел бердің.

Панасы сен күннен қашқан байғыздың,

Анасы сен еңіреген ерлердің.

Қайда барсаң - қамалау мен алалау,

Қайтем сені, жаны сәуір далам - ау.

Ер туғаның ерлік еді, тек қана

Тез жоғалтып алатының жаман - ау.

Кейде заман тасқын болды, тасқынды

Тоқтата алмай сенің қайғың асқынды.

Тұлпар тудың, жампоз тудың, бұл дұрыс,

Бірақ қайдан ойлап таптың бай қызды?

Боларсың ба ождансыздан от күткен,

Ойға сыймас аңқаулығың көп тіптен.

Қатар өсті қалампыр мен шоңайна,

Қызғалдағың қатар өсті шеттікпен.

Қайран бейқам, ихсандығы зор далам,

Зор тұлғаңды бейқамдық па қорлаған.

Мен өкшемді саған тіреп өсіп ем.

Өкшең қисық десе біреу, арланам.

Өзің.айтшы, арқаң қанша қабарды?

Соншама арман әнін ерте доғарды.

Ақын тусаң, құзға салдың соқпағын,

Баян тусаң, қоса тудың Қодарды.

Мейлi, мейлі күдіс емес ол да аса,

Бақыттымын нұрың мені қолдаса.

Ұлы дала аталмас па ең, бәлкім, сен,

Осындай бір қайшылығың болмаса.





ЖАҢА ҚАЗАҚТАР

немесе

рухани байлықсыз да мемлекет құруға

болады деп ойлайтын жас бизнесменге хат

Жаңа қазақ, шала қазақ жас інім,

Алшысынан тұрды бүгін асығың.

Саған қарап ойландым да жасыдым.

Айырмаған азғыны мен асылын

Мына ғасыр, бәлкім, сенің ғасырың.

Мына ғасыр безбүйректеу өр ғасыр,

Жүрегінде сезім емес, қорғасын,

Шетке қақты тұлпары мен жорғасын.

Қақпай қайтсін, бәрін сатып алуға,

Һәм сатуға мүмкіндігі болғасын.

Сенде қазір думан дәурен, масат күн,

Өзіңді-өзің бар жауаптан босаттың,

Рухани байлыққа да тас аттың.

Аудандағы жалғыз кітап дүкенін

Сатып алып, сырахана жасаттың.

Тез ашылып саудагерлік дарының,

Таудан, тастан қайтпастай өр арының,

Саудаладың Алматының жарымын.

Ұлағатты ұлы қазақ елінде

Сатылмайтын нәрселер де бар, інім.

Жалғыз саған борыштыдай бар халық,

Топ ішінде ісіп - кеуіп, нарланып,

Кейкиесің қол беруге арланып

Дегенмен біз сені туған ұлттың

Сатылмайтын қасиеттерін қорғадық.

Көз көп қазір сыртымыздан сын айтар

Бәйтеректі мазақтаса құмай тал,

Ерден бұрын ел сенімін мұңайтар.

Бірақ бізге өз ұлтыңды өзгеден

Кем сүйесің деп, қанекей, кім айтар?

Асау даусы әр қиырдан естілген

Ағаң бізбіз ерте есейіп, кеш күлген.

Аман қалған талай қарлы көшкіннен.

Уақыт артқан абырой мен беделі

Сұрап, сатып алынбаған ешкімнен.

Желтоқсанда құрық түсіп арманға,

Жас буынның өзегін өрт шалғанда,

Үнсіздігі айналып зор қорғанға,

Дәл бүгінгі батырлардың көбісі

Столына жасырынып қалғанда,

Найзағайлар жарқ-жұрқ ойнап аспанда,

Ұлтымызға ызғарлы үрей шашқанда,

Қыздарымыз қайсар мінез ашқанда,

Кей еркектер құдай қара басқанда

Ұқсағанда піштірілген қошқарға,

Қонаевтың жақсылығын көргендер

Қонаевты жалғыз тастап қашқанда

Сахаровқа іні болып табысып,

Горбачевпен, Крючковпен қағысып,

Талай залым алпауытпен алысып,

Біз тіккенбіз басымызды бәйгеге

Бар қазақтың ар-намысын ап ұшып.

Ұлтымыздың әр мұңының басында,

Салт пен сана, тіл мен дәстүр қасында,

Арал зары шапқан кезде насырға,

Қорғаушы боп тағы да біз жүргенбіз

Мейірім қосып мейірімсіздеу ғасырға.

Тамырсыз жан жұрт мұңына саңырау

Деген пікір рас па еді, тәңір - ау?

Неге болдық рухсызға қоңырау?

Қандай қорлық, ағыл-тегіл дәулеттен

Дәулеттінің жан байлығын танымау.

Дәстүріміз тұрса екен деп күшінде,

Егемен ел болуды аңсап түсінде,

Ұлы арманы запыран боп ішінде,

Сан ғасырлық ұлтымыздың шайқасы

Сендейлерді тайраңдату үшін бе?

Мұндай бақты көрдің бе екен түсінде,

Бүгін жұртты менсінбеген пішінде,

Шыға келдің айналып тас мүсінге.

Біздің қилы күресіміз кешегі

Сені атқа отырғызу үшін бе?

Біздің дәуір нарықтан кеп табылды

Бірақ, нарық жүрмей жатып жаңылды.

Нақ сол тұста сынап қалдың бағыңды.

Қоғам мүлкін заңдастыра жымқырып

Іс бастап ең, байлық сел боп ағылды.

Рухынан артық қойған қарынды

Шын безбүйрек болып шықтың алымды.

Нәтижеде жұрт қалтасы қағылды.

Ал әйтпесе мына үйлер, зауыттар

Қайдан тапқан дәулетіңе алынды?

"Бөлінсе де сана төртке, ми үшке,

Нарық заңы солай, жөнсіз тиіспе!" –

Дейді біреу шығып алып мүйіске.

Сонда қалай, кедейленіп бар халық,

Жүз - ақ адам бай болуға тиіс пе?

Жүз бай шырқап, миллион кедей аһ ұрған,

Пайда тым аз жүз бай еккен дақылдан.

Кім бар жұртты тең баюға шақырған?

Фарабиден "мықты ел кім?" — деп сұраса,

"Қайыршысы жоқ ел," — депті ақылман.

Сорласа жұрт рухсыздан сорлайды.

Қырандардан биік қойсақ торғайды,

Отанды кім торғайлардан қорғайды?

Рухсыздың, қайырсыздың баюы,

Бәлкім, ертең ұлтымызға зор қайғы.

Жинасаң да әлемнің бар алтынын,

Адамдығың көрсетпесе жарқылын,

Қоршар сені салқын шаттық, салқын үн.

Ешкім рух байлығынан бөлініп

Шын бақытқа жеткен емес, жарқыным!





ЭВЕРЕСТКЕ ШЫҒУ

Қадалған көз таларлық,

Жігер отын жанар ғып,

Эверестке шыққандардың тізімі,

Саусақпенен санарлық.

Махаббат та шың сияқты:

Күн жақындап қасына,

Бұлт қонатын тасына,

Қыран тектес жандар ғана

Шыға алатын басына...

Бәрі бітті.

Құлайды арман дауыл жыққан қайыңша,

Ел күлмей ме ессіз үрей ықпалына бой ұрса?!

Өзін-өзі өлтіруге тиісті еді Транзей

Сол кездегі әміршінің қатал заңы бойынша.

"Мені айналып, өте алмайтын кезеңге тап болдың ба?"

Дегендей - ақ жарқ-жұрқ етіп қанжар жатты алдында.

"Қайсар Рим заңы солай,

Көзіңді енді құрт, батыр" —

Деген сөзді оймен айтып, біраз адам сыртта тұр.

Бөлме дел-сал, жүріп жатыр өмір, өлім таласы,

Ал, қанжарға қол бармайды, бұл азапқа қарашы.

Гүлзар тірлік қимастықпен жымиғанда қиылып,

Ең бастапқы қатқыл ойы бірте-бірте сұйылып,

Дір-дір етіп, дегбірі ұшып қалшылдады бейшара.

Намысына тірек етер ерлік таппай күйініп.

Осы сәтте кіріп келді Аррия,

Ақша қардай аппақ көйлек киініп,

Жанарынан жан тербетер назды сәуле құйылып.

Асқақ ұстап, сұңғақ бойын сымбатты,

Транзейге әйел былай тіл қатты:

Құдай саған еркек деген ат берді,

Дәулет берді,

Атақ берді,

Бақ берді.

Шараң қанша енді соның бәрімен,

Қоштасатын шақ келді.

Кимекпісің қорқақ атын ноқта ғып,

Қалсын десең еркек атың сақталып,

Есінді жи, айнам менің, есінді жи, қамықпа,

Ел мазағын көтеруден өлім ауыр болып па?!

Илан маған, тіпті түк те қиындығы жоқ мұның,

Батыл ұста қанжарыңды, батыл ұста, шоқтығым!

Ездік мінез сынға түспей қойсын қайдан байқала,

Қиындықсыз келген бақыт кетер кезін айта ма?

Бұл ерлігің болсын сенің ең алғашқы, ең соңғы

Кәне, менің қимылымды қайтала!

Аррия ару Транзейге ойлы көзін ойната,

Жүзін гүлдей жайната,

Күле қарап, тұрдыдағы қанжарын,

Жүрегіне сұғып алды бойлата...

Шулы, даулы пікір тастап артында,

Бір-біріне қол созысқан қалпында,

Біраздан соң екі бейне жатты үнсіз...

Кемітпеген тіпті қорқақ күйеуінің нарқын да

Ұлылық бар сол әйелдің даңқында...

Бірақ мақтау қажет те емес алтынға.





АЛТЫН, КҮМІС ЖӘНЕ ҚАЛАЙЫ

Ш. Айтматовқа

Пәстеу соғып сырт көркі мазмұнынан,

Бекер болды-ау, мезгілсіз тозды бір ән.

Мыстан құйдық тұлғасын ұлылардың,

Жер бетінде алтынның аздығынан.

Міне, тағы құлашын жазды бір ән,

Көркі осалдық етпегей мазмұнынан.

Сорпа ішеміз қалайы қасықпенен,

Жер бетінде күмістің аздығынан.

Жасық жайлы жасампаз ойға қалып,

Жарар еді кетпесек майдаланып.

Сары шымшық сан рет той бастады,

Бұлбұлдардың аздығын пайдаланып.

Қалайы өтсе күмістің есімімен,

Үйреніппіз қарауға кешіріммен.

Соның бәрі асылдың аздығынан,

Азға зорлық жасаудың кесірінен.





ЕРКЕКТЕР ЖЫРЬІ

Қалқам,

Мені сыйлайтының шын болса,

Мені жатқа қимайтының шын болса.

Маған өріс тілейтінің,

Маған жеңіс тілейтінің шын болса,

Мен сүрінген, мен қиналған кездерде

Жадап-жүдеп жүргенімді,

Мұңға батқан түндерімді.

Сездірме сен өзгеге.

Және өзің де айта көрме:

- Саған ауыр болды, - деп,

- Нала - мұңнан арқаң жауыр болды, — деп.

Өйтіп менің намысымнан аттама,

Жазғыр мейлің,

Табалай бер, көтерем

Мүсіркеушім бола көрме тек қана.

...Біздің тауда қанатына қаңғырған бір оқ тиіп,

Ата қыран ұясында тартып жатты көп күйік.

Кей кездері ызадан жарылардай

Дөңбекшіді ол қорлыққа бағына алмай.

Бала қыран күндікке тауды кезіп.

Жем тасыды ұяға жаны қалмай.

Ата қыран перзентінің қамқорлығын құп алып.

Шүкіршілік етті іштей қуанып.

Ол ойлады: "Ұзақ қайғы бола қоймас бұл аса,

Құлантаза сауығамын, тағы екі-үш ай шыдасам"

Бірақ бір күн бала қыран оған былай тіл қатты:

"Баға жетпес асылымсың, ардағымсың, қымбатты.

Әбден қажып сорладың - ау, жүдедің - ау тым қатты.

Есіме алсам баяғы шат күндеріңді еңселі,

Жаным жылап аяп кетем, аяп кетем мен сені!"

- Тоқтат! — деді ата қыран қалш-қалш етіп долданып,

- Бекер жатқан екенмін ғой, ұлым бар деп малданып.

Көкірегін бір алапат ыза буып алды да,

Ұясының аузына әрең жүріп барды да,

Жан шошытар жалтыр құздан құлап өлді табанда.

Қалқам!

Ерлік даңқы қанат жайған мына ұлы заманда

Мүсіркеу сөз есітуден өлім жеңіл маған да!!!





ӘЙЕЛДЕР

Не толқытса соның мұңын тартасың...

Аурухана ауласында сытырлатып картасын

Жанарында әзіл ойнап жарасты

Маған бір қыз бал ашты:

- Науқастан ба ерініңіз кезерген,

Жазыласыз,

Налымаңыз бекер сіз.

Әйтсе де әйел қауымына ежелден

Немқұрайды қарамайды екенсіз.

Сүюді Сіз ерлік деп те айтасыз,

Онсыз ақын боларсыз ба ой өрген.

Дегенмен Сіз абайлаңыз, байқаңыз,

Бағыңыз да, сорыңыз да әйелден.

- Бәрекелде,

Өркен жайсын талабың,

Сәуегейі сен боп жүрме қаланың.

Бұл бетіңмен цыгандарды жұмыссыз

Қалдырарсың, қарағым,

- Дедім күліп.

Бірақ қыздың байсалды

Әзіл сөзі маған біраз ой салды.

Дүниеге қан тамырдай тарайтын

Жер бетінде әйел жайлы ертек көп.

Әйелдерге немқұрайды қарайтын,

Еркекті мен санамаймын еркек деп.

Қай кезде де сұлулықтың жолы — мұз.

Әйел біздің әзиз байлық қорымыз.

Әйел біздің тағдырымыз,

Тағдырымыз болған соң

Белгілі ғой, бағымыз не сорымыз.

Хас сұлулық әлсіздердің қызғанышын маздатқан,

Ал қызғаныш құрды деп кім айта алады аз қақпан.

Бір әйелге бола кейде ел менен ел жауласып,

Жер жастанған боздақтар.

Оған куә анау төбе томпиған

Анау шыңдар құлақтары қалқиған.

Сан ұрпаққа тұлға болған ақындар

Бір әйелдің намысы үшін жан қиған.

Мағынасыз жылтырақты сақтамайды ел еске.

Жалын болып жылу болмау,

Әйел болып сұлу болмау

Табиғатты алдаумен тең емес пе?

Гүлзар әйел қауымына сұлулықсыз бақ қайда,

Шын сұлулық тереңдікте жатпай ма?

Қайырлатқан кемесін талай ердің

Саяз көлге шашылмағай шұғылаң.

Тереңдігі жоқ әйелдің

Қорқу керек сыртқы сұлулығынан.

Әйел — еркек намысының қорғаны.

Нағыз сұлу әйел табу -

Бүкіл еркек атаулының арманы.

Нағыз сұлу әйел үшін қажет кезде жан қию,

Бұл — жігіттік кодекстің жазылмаған тармағы.

Бірақ, бірақ талайлардың бақыты алыс, сорынан,

Бұл кез келген бөріктінің келе бермес қолынан.

Ерлік семсе азаматтық семеді.

Үлкен ерлік үлкен күшке келеді.

Маған ғашық бір әйел бар.

Ол әйел

Менде сондай күш барына сенеді!





СҰЛУЛЫҚТЫ СЕЗІНУ

немесе

Ғабиден Мұстафинмен қарттық жайлы әңгіме

Нар көңілдің жастығы ма,

Әлде оянған арман ба,

Жүз жасаған Жамбыл ақын кешегі,

О, керемет, Грузияға барғанда,

- Бір сұлуға ғашық бопты деседі.

- Міне, нағыз бүгінгінің батыры,

Қатал уақыт қарияны сала алмапты - ау тезіне.

Неткен қайсар сұлулық бұл, деп бір орыс ақыны

Жас алыпты көзіне.

Иә, қарттар бар арғымағы арманнан,

Жігерімен дүр сілкінткен даланы.

Сұлулықты сезінуден қалған жан

Бәрінен де қалады.

Жер бетінде жел өшірген із аз ба,

Жігерсіздің өрісі әркез тар болған.

Отызында кемпір болған қыз аз ба,

Жігіт аз ба отыз бесте шал болған?!

Кім жас,

Кім қарт,

Уақыт өзі іріктер,

Ер көбейсін ат қып мінер қиялды.

Қарттық — оттың азаюы, оты азайған жігіттер

Қай кезде де қоғам үшін зиянды.

Бақыттысың әр таң сайын көзіңді

Сұлулыққа суарудан қашпасаң.

Қартайдым деп алдай көрме өзіңді,

Қарттық жаспен өлшенбейді ешқашан.

АРМАН

(Жарылқасын Нұсқабайұлына)

Ерте, ерте, ертеде

Отырарда,

Біздің іңкәр өлкеде,

Иық бұрмай тек білімнен басқаға

Қатар өсті екі бірдей жас бала.

Қатар жүріп сан өнерге машықты,

Бірге оқыды,

Бірге ойнады асықты.

Екеуіне назар бұрды ел ерек,

Өйткені олар дарынды еді керемет.

"Таңдайымыз өрісті оймен татымақ".

Деп қуана езу тартты атырап.

Ал дарындар медресені тауысты

Он екіге жасы ілікпей жатып-ақ.

Сыбағасын тағдыр дара бөлгендей,

Өсе берді төске шауып, төрге өрлей,

Екеуіне қараған жұрт сүйсінді,

Отырардың болашағын көргендей.

Отырарда жаны жайқын дария,

Ойы безбен бар еді бір қария.

Сол қария бір күні екі шәкіртті,

Құрметпенен өз үйіне шақыртты:

- Балақайлар, балапандар, көк өрім,

Сендерге бір сауал қойсам деп едім,

Туған жан деп өнерімен, өртімен

Екеуіңді сөз етіп жүр ел түгел.

Мен де танып білсем деп ем,

Кімсіңдер?

Қандай арман жетегінде жүрсіңдер,

Қандай бағыт ұстайсыңдар түбінде,

Сонша неге құштарсыңдар білімге?

Қане, Дойыл, сен айтшы?

Дойыл айтты: - Жалғыз арман бар менде,

Шектесетін қулықпен де, армен де.

Жалын шашса өнерімнің өрнегі

Сонау Йемен, Мысыр, Бағдад елдері

Түгел танып жыр ететін таңдана,

Саудагер боп шықсам деймін, жан баба.

Тірлігімде жабырқамай, жасымай,

Ата жолын қусам деймін осылай.

Бой шалдырмай бос мақтан мен өсекке

Өмірімді құрсам деймін есепке.

Ұтыласың, жебемесе желекті ой,

Бұл өнердің табиғаты ерек қой.

Қаншама елмен сауда-саттық жасауға

Соншама елдің тілін білу керек қой

Табу үшін жұрт таппаған айланы,

Көру үшін жұрт көрмеген пайданы,

Шығу үшін жұрт шықпаған белеске,

Жұрттан асқан білім керек емес пе?

Тілін таппасаң кім созбайды қол ұшын,

Өнер қажет, білім қажет сол үшін.

Қарт күрсінді: - Ұлым, желік қуыпсың!

Неге мұнша желтоқсандай суықсың?

Барымызға туған дарын болар деп

Қуанып ем,

Сорымызға туыпсың.

Сор боларсың, одан не мән табарсың,

Арманыңды, бәлкім, қайта қарарсың?

Бірақ Дойыл тұрып алды пандаңа:

- Арманымды өзгерте алман, жан баба!

- Ал сен қалай бағыттадың нұрыңды,

Жасырмай айт,

Жасқанбай айт сырыңды –

деп қария Дойылмен бір отырған

Ұяң шәкірт жас Әбуге бұрылды.

Әбу айтты: - Менде де бар бір арман,

Маздап жанып, қол бұлғайтын шынардан.

Ұлы баба, бірақ менің арманым

Парыз бенен махаббаттан құралған.

Шамын жақсам ғылым менен өнердің,

Елімді зор мерекеге бөлермін.

Бұл сапарым азапты да шығар - ау,

Не де болса пешенемнен көрермін.

Мейлі мәңгі жарымайын киімге,

Мейлі түйір нан қалмасын үйімде,

Мейлі ұлының еңбек етіп арымен

Жүргендігін ұғынбасын қалың ел.

Қарлы боран қыран жолын бөгер ме?!

Өнеріммен тасып толам кемерге.

Мен өзіме риза емеспін, елімнің

Сүйеніші бола алмасам егер де.

Қарт жымиды: - Бәрекелде, жаз жайраң!

Көл болмаса тояттайды қаз қайдан?!

Біреуіңнің арманыңнан шошып ем,

Бірің, міне, еттің лезде мәз-мейрам.

Бірің үшін күрсінумен өтермін,

Бірің үшін сүйсінумен өтермін,

Сөйте-сөйте мен де өмірден кетермін.

Беттеріңнен жарылқасын, тәңірім,

Ал жарайды, батам осы, барыңдар,

Отырарда туған ұлы дарындар!

Әжуасын әжіміне жасырып,

Жылдар ақты,

Жылдар ақты асығып,

Жалын еді-ау арманы айқын, өр көңіл,

Екі досты екі арнаға бөлді өмір.

Дойыл солай өзгертпеді шешімін,

Дәулет оған жылдам ашты есігін.

Өнері асқан саудагердің көп өтпей

Бағдад, Мысыр түгел білді есімін.

"Есепсіздің несібесі озар ма?"

Әйелін де баулыды ол со заңға,

Қонаққа арнап асылатын етті де

Өзі салып беріп жүрді қазанға.

Тек байлыққа деген жұтаң сараңдық

Жіберді оның бар өнерін қараң ғып.

Міне осылай жазық дарын, жас тұлға

Ұшырады әбілетті тозғынға.

Саудагерді өзге түгіл

Өзінің

Ұрпақтары кетті ұмытып аз жылда.

Ал Әбу ше?

Кеңге жайды ол қанатын,

Әбуіміз - әрі талым, әрі ақын,

Әбуіміз - біздің ұлы бабамыз

Әбу-Насыр әл - Фараби болатын.

МӘҢГІ ЛАУЛАП ЖАНУ ҮШІН ҒАЛАМДА,

ҮЛКЕН БАҚЫТ ТАБУ ҮШІН ҒАЛАМДА,

ҮЛКЕН БОЛЫП ҚАЛУ ҮШІН ҒАЛАМДА,

ҮЛКЕН АРМАН КЕРЕК ЕКЕН АДАМҒА.

ҒАШЫҚТЫҚ ҒАЛАМАТЫ

Атақты "Қорлан" әнінің авторы Естай ақын 72-ге келіп, тіршілікпен қоштасар шағында аласұрып,жан досы Нұрлыбекті іздепті. Екікүндік қашық жерде тұратын Нұрлыбек аттан құлап, аяғын сындырып алғанына қарамастан, арбаға жамбастай жатып, досына жеткен екен. Сонда Естай әбден жұқарып тозуға айналған сұқ саусағындағы жүзігін көрсетіп: "Сүйегіме кіретін қарттарға ескерт. Мына жүзікті жарты ғасыр қолымнан тастамай келгенімді білесің. Ендеше қалған ғасырларда да саусағымда жарқырап жатсын... Ұлы сезімін кішкене жүзігіне сыйдырған қайран Қорланым - ай!" - деп ағыл-тегіл жылапты.

Бірде Евгений Евтушенконың үйінде шетелдік достармен болған басқосуда мен осы оқиғаны әңгімеледім. Кенет итальян мүсіншісі орнынан тұрды да: "Мұнда сүйгеніне қосыла алмаған Естай ақынның сағынышы мен зары ғана емес, бүкіл бір ұлттың махаббатқа деген мінезі мен ерлігі жатыр екен. Осы Естай мен Қорланды туған халықтың денсаулығы үшін тост көтеруді ұсынамын", — деді.

Сол сәтте төбем көкке екі-ақ елі жетпей тұрды.

Қартаң әйел жұмысыма іздеп келіп, жылады:

"Жалғыз қызым бар еді, айнам,

Тірлігімнің шынары

Еркелеттім,

Өмірімді желкен еттім жолына.

Тек сол гүлдеп толыссын деп,

Тек сол кисін, сол ішсін деп,

Ештеңені аяғам жоқ, бәрін бердім қолына.

Қызым сұлу бой түзеді, ой түзеді жайдары,

Ой түзеді көз жауын ап қызғалдақтай майдағы,

Алды болды құрбысының бірге өскен.

Үмітіме бақ пен қайғы қалай қатар мінгескен?

Бекер,

Бекер жіберіппін еркіне,

Ерте түсіп қалды-ау, сірә, албырт сезім өртіне.

Бақытты едім,

Бақытты едім мен қандай

Қашан қызым жолыққанша ғашықтықтың дертіне.

Күзетшімін бұл күн есік торыған,

Туар айым тумай қалды оңынан.

Үш жыл болды.

Бұйрабас бір әртістің

Сорлы қызым жүгіріп жүр соңынан.

Ал ол иттің

(бұл қорлыққа қарашы?)

Бар әйелі, баласы.

Үйленуге қайдан келсін шамасы.

Қызым соны білмейді ме?

Біледі!

Біле тұра селт етпейді жүрегі.

Небір жайсаң жігіттерді төредей

Мазақ етіп кетпеді ме елемей?!

Бұл не деген көлден табар бақытты,

Шөлден іздеп жаңылысқан шөрегей.

Деп сенсем де: бақыт алда, жол алда,

Адасқандай кейіптемін боранда.

Ал ол үшін бұйрабас сол әртістен

Артық жан жоқ ғаламда.

Тек соны ойлап беріледі арманға,

Тек соны ойлап жылайды үйде қалғанда.

Сосын кайта жымияды:

- Менен асқан бақытты

Адам жоқ деп жалғанда.

Дауа бар ма, дауа бар ма талғамға.

Жақын тартып сырласымдай бұрынғы,

Кешір, қалқам, саған аштым сырымды.

Сен ерекше сыйлы жансың қызыма.

Сыйлайтыны - жатқа оқиды жырыңды.

Өзіңе аян, қыз көңілі гүл нәзік,

Жеңе алмаспыз ер мінезбен ұр да жық.

Өтінемін,

Сол бақытсыз сорлыға

Қол ұшын бер, ой саларлық жыр жазып".

Соны айтты да шығып кетті ол қоштасып,

Тұрып қалдым ойым мұңмен астасып.

Көз алдымнан кетпей қойды мұңлы ана,

Көз алдымнан кетпей қойды жас ғашық.

Өлке даңқын артқанымен арқаға,

Әлі күнге түспей келген картаға,

Қыран ғана қалықтайтын көгінде,

Бұлттан биік заңғар аз ба,

Сұрақ, қойған таңдар аз ба,

Жазылмаған заңдар аз ба өмірде?

Күдіс пейіл кедергіден қайтқанымен меселі,

Ғашық жүрек өз тағдырын өзі ғана шешеді.

Жыға алмайды оны жұрттың өсегі.

Бұған дәлел - құдіретті "Қорлан" әні кешегі.

Қасіретті сәт соққанда әбден меңдеп кеселі

Қайран Естай, қимас досын шақырып,

Былай депті деседі:

- "Ей, Нұрлыбек, өренім!

Жетпіс екі жасымда

Тұзағына іліндірді мені өлім.

Тулағанмен амал нешік, көнемін.

Тіршілікте аз созбап ең қол ұшын

Өлген соң да қажет боп түр көмегің.

Дәл өзіндей қайдан ұқсын қайғымды ел,

Ғашық көңіл мәңгі жасыл айдын қол.

Ғашықтықпен өткен күндер ғана өмір,

Ал қалғаны жай күндер.

Көлмен көлдей, таумен таудай теңдесе,

Белдесуге талап қылдым мен неше.

Елу бір жыл ғашық болдым Қорланға,

Елу бір жыл өмір сүрдім, ендеше.

Қорланды ойлап қиял қостым тағдырға,

Қорланды ойлап шықтым қанша заңғарға.

Сірә, мендей ғашықтықтан бақ тауып,

Сірә, мендей мұңға батқан жан бар ма?

Дүниенің өзге бақыт, шаттығын

Менсінбеген

Менің мұңым тәтті мұң.

Тәтті емей не?

Он сегізге ой салып,

Жиырма бесті таңдандырса қарттығым?!

Әттең, тағдыр қоса алмадым

Сорым ба?

Заман — жылан.

Жатып алды - ау жолымда.

Бірақ менің бақытым да, барым да

Қорлан берген алтын жүзік жарқырап,

Елу бір жыл сәуле шашты қолымда.

Өр толқынға қарсы жүзген өр кеме

Мен болыппын.

Оһо, қандай мәртебе!

Бұл жүзікке елу бір жыл әйелім

Қызғанышпен қарап келді өртене.

Десе - дағы ел дәстүрі ерге сын,

Қарттарға ескерт,

Қарсыласа көрмесін.

Қорланымның көзі болған жүзікті,

Өтінемін,

Өзіммен бір жерлесін!

Серт пен сөзге ұмытшақтау өлкеде

Ғашық болып өлу қандай мәртебе.

Тірлігіме шабыт берген бұл жүзік,

Жарық беріп жатсын маған көрде де!"

Шаршатпаған арман шіркін, арман ба?

Әне, солай қайсар ақын көз жұмды.

Бұл туралы айтқан кезде Қорланға:

"Егер олай етпесе,

Естай Естай бола ма?!

Естай Естай бола ма?!

Онсыздағы жаны сұлу балаңа

Сұлу өлім сыйлапсың - ау, Жер - ана!" –

Деп жылапты кемпір байғұс еңкілдеп,

Ақ жаулығы ай нұрымен желкілдеп.

Нағыз ғашық қарттығына көнер ме?!

Қорлан өзі кейінірек қылтамақтан өлерде,

Әжімді жүзі қуарып, түнеріп,

Күйеуін сыртқа шығарып жіберіп,

Ақпалап, қозып делебесі де,

Бойжетіп қалған немересіне

Естайдың әнін салдырып,

Жанарын шоқтай жандырып,

"Бақыттымын, бақыттымын", — депті де,

Көз жұмыпты мәңгілік.

Ғашық жүрек сүйгені үшін бола алмайды жазалы.

Адам азса ғашықтықтың жоқтығынан азады.

Ғашық жыры — тіршіліктің көкейтесті өлеңі.

Ешбір геометриямен

Өлшенбейтін көлемі.

Бұл сезімнің ұшан-теңіз адамзатқа берері.

Ғашық болу келсе кімнің қолынан

Әлем соған сенеді.

Құлай сүю — ерлікпен тең себебі!

Апатай - ау,

Онда неге итереміз ғашықтарды қақпанға?

Көңілінің күні жоқтардан

Табанының бүрі жоқтардан

Жұрт онсыз да зардап шегіп жатқанда.

Апатай - ау,

Қызым батты күнәға

Деп қамығып жылама,

Жанарыңды қасіретке бұлама.

Мүмкін, жолы сәтсіз шығар...

Бірақ сүю бақыты

Кез келгенге тартылмайтын сыбаға.

Апатай - ау,

Сеніміңді жасытпа,

Қашықтықты жеңе білу — мықтылық,

Нағыз бақыт — жақында емес, шықта.

Кел, ендеше, орнымыздан тік тұрып

Тост айтайық

Қашық, қиын жол таңдаған ғашыққа:

Асланы ашық болсын деп,

Сәулесін алысқа шашып қалсын деп,

Өлім де бөле ал мас ғашық болсын деп,

Адамдар оларды соттауға

Асықпасын деп.





ШЫҢҒЫС ХАННЫҢ ҚАТЕЛІГІ НЕМЕСЕ ЖЕҢІЛГЕН ЖЕҢІМПАЗ ХАҚЫНДАҒЫ ОТЫРАР ДАСТАНЫ

Олжас Сүлейменовке,

мына жолдардың авторына:

"О, мы не забываем, никогда

Свои тысячелетние обиды.

Великие сжигали города,

Не ведая, что летописец видит."

"...Науқас меңдеп барады. Мына кішкене үрпек бас перзентімнің aт жалын тартып мінгенін көруді тағдырдың жазбағаны - ай! Атадан бaлaғa ауысып келе жатқан дәстүр бойынша ұлымды тіземе мінгізе отырып, Отырарды қорғау жолында түгелдей опат болған ұлы бабаларының жанқиярлық күресін сан рет әңгімеледім.

"Әлі тым жас қой, түсіне қояр ма екен?" — деп әйелім күдік те білдірді.

Жоқ, түсінуге тиіс. Түсінбесе өзіне қиын. Тамырын тереңге жібере алмаған дарақтың қашан да ғұмыры келте.

(Әкемнің досына жазған хатынан)

I

- Даңқың қайда төске өрлеген?

Екі жүз мың әскерменен

Алты ай бойы кіп-кішкентай

Отырарды ала алмау,

Алты ай бойы

Отырардың осал тұсын таба алмау

Ойы - дауыл,

Сезімі - аспан,

Тек жеңіспен көзін ашқан

Менің алғыр ұрпағымның сүйегіне зор таңба,

Намысыма сызат түсті мына сенің арқаңда, —

Деп Шыңғысхан Шағатайға оқты көзін қадады.

- Осы өкініш мені де өртеп барады.

Отырардың бақытына орнаған

Болар, бәлкім,

Алдырмай тұр зор қамал.

Бірақ, әке, жүргенім жоқ аянып,

Қанша үмітім желге ұшты.

Қанша әскерім жер құшты.

Дала жатыр қызыл қанға боялып,

Егер бүкпей баяндасам шындықты

Рухы — өр,

Тәні — бекем

Бұл бір қайсар халық екен,

Тірліктен де артық қойған бірлікті.

Жүрегінде ыза табы қалмағандай бір мысқал:

- Шалалаусың, — деп жымиды Шыңғысхан.

Сақталмауы мүмкін емес зердеңде,

Сен тоғызға келгенде,

Ұлу жылы, Үкітайдың тойында,

Оқ өтпейтін алып батыр жайында,

Ертек айтқам оңашалап өзіңе,

Сол ертекті неге алмадың пайымға?

- Кешір, әке, балалық па,

Зерсіздік пе,

Шалалық па,

Тек нобайы ғана қапты ойымда.

Ұмытпасам Массагет даласында,

Аңдысқан қас пен достың арасында

Атса садақ дарымайтын,

Мыңмен жеке шайқасса арымайтын,

Шапса қылыш кеспейтін,

Жанарынан мейірімі өшпейтін,

Өтіпті бір өжет батыр нар кісі, -

деп баласы кібіртіктеп тоқтады,

Есімде жоқ, әке, одан арғысы.

- Есің кетсе, естіге кіріптарсың,

Ең бастысын ұмытқансың, —

Деп Шыңғысхан ызбарлана тіл қатты,

Әр сөзінде атан түйе қайысардай зіл жатты. -

Жә, ендеше, түсірейін есіңе.

Жомарт, аңқау сайын дала төсінде,

Сан мың әскер жеңбеген өр алыпты

Бір-ақ адам табанына салыпты.

Әлгі алыптың кеудесінде бармақтай

Оқ өтетін осал жері болыпты.

Даңқ кімнің күліп тұрса басында,

Сатқындық та бұғып жүрмек қасында,

Айлакер жан соны жазбай таныпты.

Қай кезде де айла кескен нарықты.

Жақын барып үңілместен жауыңа

Шығам деме, ұлым, жеңіс тауына,

Адам аз ба күшке сеніп адасқан?

Жауың мықты.

Бұған, сірә, таласпан.

Әр мықтының осал жері болмай ма?

Болса қайсы Оған бастар жол қайда?

Ал бұл сұрақ бар кез сенің жүру керек басында,

Менің күллі жеңісімнің құпиясы осында!

Көңілінен күрт серпіліп наласы, -

Ұқтым, әке, — деп жымиды баласы.

II

Алты ай бойы ерлік салтқа төрін берген Отырар,

Алты ай бойғы алапатта жеңілмеген Отырар

Алты-ақ күнде жермен-жексен қирады.

Ақыл-ойын жалындатқан,

Өнер, ғылым шамын жаққан

Ұлы қала Азияның маңдайына сыймады.

Безбүйрек жау сәбилерді,

Шал-шауқанды,

Кемпірді,

Тіпті жүкті әйелдің де ішін жарып өлтірді.

Құзғын, қарға ғана тынбай шарлап мұңлы аспанды,

Отырардың аянышты зарлы өмірі басталды.

Айдай әлем мойындаған даңқы бар,

Жүз елу мың халқы бар,

Нән қаланың асқақ әні осыменен игектелді...

Үш күннен соң екі адамды

Шыңғысханға ап келді.

Оның бірі - аты аңызға айналған,

Алты ай бойы Отырарды

Құтқарам деп арпалысқан қайраннан,

Жүрек шамы ізгіліксіз жанбайтын,

Аман өткен сан алапат майданнан,

Қанаттыны талаптыға жалғайтын,

Фараби мен Иассауидің жырларын

Таңнан таңға жатқа айтудан талмайтын,

Әрі өзгеше ел басқару мәнері

Отырардың Қайыр атты ханы еді.

Екіншісі — қара мұрты қара түн,

Қара түнде қаққан қара қанатын,

Шағатайға Отырардың қақпасын

Ашып берген Қарашоқы болатын.

Қайран тірлік, бақ пенен сор қырқысқан,

Түлкі сайтан,

Қыран өрге тырмысқан.

Екеуіне алма-кезек көз тастап,

Ұзақ, үнсіз,ойға шомды Шыңғысхан.

Иә, Қайырхан, — деді сосын жай ғана —

Рух ердің өзегі ғой қайда да.

Ең әрісі

Жеңілістің өзін де,

Шешкің келіп тұр өзіңнің пайдаңа.

Жігіттерім рухыңа қармақты

Салмақ болып,

Тәніңді әбден қорлапты.

Батырлықтан бағың бірақ жанған, ә,

Маған қарап күліп тұрсың сонда да.

Олар сенің жеңгенімен тәніңді,

Амал нешік,

Жеңе алмапты жаныңды.

Мысқыл күлкің салды маған қаншама ой,

Шіркін, сендей бес қолбасшым болса ғой,

Қалың қолым ұқсап дүлей тасқынға

Бөлеп дарқан күйге мені

Бүкіл әлем билер еді,

Аяғымның астында.

Ха – ха – ха – ха - ха, ал мына бір сатқынды

Құдай саған қайдан ғана тап қылды.

Қайғылы әрі күлкілі.

Қайран аңқау дара тұлға

Аңғармапсың қанатыңа

Жасырынған түлкіні.

Ерлігіңе осы болсын сыйлығым,

Сатан қидым бұл сатқынның билігін.

Тұр еді еркін езу жимай күлімдеп,

Мына әңгіме лезде құтын қашырды.

Қарашоқы есі шығып, дірілдеп

Шыңғысханның аяғына бас ұрды:

- Ұлы ханым,

Әділдік пе мұныңыз?

Өле өлгенше боп өтейін құлыңыз, Отырарды

Мен қол ұшын бермесем,

Оңай жаулап алар ма еді ұлыңыз?

- Оған дау жоқ, - деді Шыңғыс түнеріп, —

Сенен асқан бар ма бірақ тірі өлік.

Қастерлінің бәрін жыққан табанға

Азған сен бе

Әлде мына заман ба?

Тым құрыса

Қасиетті бір сезім

Қалу керек емес пе әрбір адамда?

Рас,

Менің нөкерлерім безбүйрек

Зұлымдықты ерлік деп те таниды.

Олар тіпті өкшесімен езгілеп,

Кете алады жазығы жоқ сәбиді.

Одан да ірі хайуандыққа жете алады төзімі,

Бәрін өзім үйреткенмін о баста.

Қаталдық пен аяушылық сезімі,

Жауынгердің жүрегінде түспеу керек таласқа.

Түспеу ләзім қос сезімнің дауына

Мен осыған қатты көңіл бөлемін.

Қаншама иттік етсе де олар жауына

Туған жерін сатпасына сенемін.

Дәмелендің

Шығарар деп төріне.

Жетті көзің, ол үмітің құр елес.

Опасыздық жасадың ба еліңе,

Ертең саған мені сату түк емес.

Шарам нешік,

Тұрмын сені тіпті аяп.

Сорлы Отансыз,

Қарайыпсың қаныңа.

Қашан мені сатарыңды күтпей-ақ

Алдынды орап кеткеніме налыма.

Жақсылығым қайтпады деп арыма.

Сатқындыққа сатқындықпен тіл қату

Ұқсамай ма табиғаттың заңына.

Құлақ түрер кім қалды енді зарыңа?

О дүние сапарына,

Сатқыным,

Сеніп аттан әділдіктің барына! —

Нөкеріне бұрылып:

- Кәне, қылыш ұстатыңдар

Қайсар батыр Қайырханның қолына!

- Тоқта, Шыңғыс, — деп Қайырхан саңқ етті,

Бұл баланың әкесі бір нар текті

Адам еді елге сыйлы, зиялы,

Адам еді адал, ұшқыр қиялы.

Әкесі үшін перзентіне сеніп ем,

Сатқын болып шықты мына тұяғы.

Оны ойласам от жүрегім қан болар

Сеніміме содан түскен таңба бар.

Мақұл көрсең

Әкесін бұл сатқынның

Осы араға алдырғаның жөн болар.

Келді ме әлде жауынан сыр тартқысы,

Шыңғыс басын изеді оған үн-түнсіз.

Біраздан соң

Қаба сақал қарт кісі,

Екеуіне қарсы қарап тұрды үнсіз.

Қайыр айтты:

- Жылан туса жыланнан,

Құлан туса құланнан

Таңданатын түк те жоқ,

Бірақ жылан қалай туды қыраннан?

Қария айтты:

- Сыйлы басым қуарды,

Жария етіп жалғанымды.

Менің қыран болғанымды

Заман бүгін өтірікке шығарды.

Әділі сол, көнбе мейлің, көн мейлің,

Әр адымы қиындаған,

Адал өлім бұйырмаған

Менен сорлы жан бар десең, сенбеймін.

Ең негізгі кінә, әрине, өзімде.

Бұл баланы жаңа туған кезінде

Перзент үні тұсаған жан мұратын

Афрасиабтың әр жағында тұратын

Нағашысы бауырына басқан-ды.

Қателігім осы арадан басталды.

Кіндік кескен өлкесінің сорына

Ержеткен соң қайта келді қолыма.

Бөренені жарып шыққан сынадай

Бабалардан бізге жеткен,

Құлақтыны іздеп өткен,

Өсиет бар мынадай:

"Әр нәресте қашан есі кіргенше,

Жер қадірін,

Ер қадірін білгенше,

Алғашқы әнтек қылығына

Өзі ұялып күлгенше,

Көтергенше балаң ойдың желкенін

Қинаса да қиқар соқпақ, қиыс жол,

Өзін туған қасиетті өлкенің

Ауасымен дем алуға тиісті ол!"

Мен осынау борышыма әкелік

Немқұрайды қарадым да,

Кінәлі боп ар алдында

Жібердім зор орны толмас қателік.

Міне, төрім бірігіп тұр көріме,

Көрінетін бетім бар ма еліме?

Мына сатқын перзентіме қосақтап

Өлтіруге міндеттісің мені де!

Азғандықтың соңы бізбен құрысын,

Сабақ болсын ертеңгі атар күн үшін.

Құм мәңгілік бүркей алмас асылды,

Даңқың көктеп өтеді әлі ғасырды.

Ал қимылда,

Қалды уақыт тым қысқа.

Қағу үшін сенін қайсар басынды

Асығып тұр мынау залым Шыңғыс та!

Қайыр айтты:

- Иә, қоштасар келді күн

Азбан Шыңғыс ел тарихын қорлады - ау.

Ойлап тұрсаң, енді бәрі арман - ау.

Отырардың жан қиярлық ерлігін

Жыр ететін,

Әттең, ақын қалмады - ау!

Шыңғыс айтты:

- Өкінгенмен болмайды,

Ешкімге де берілмейді бас сауға.

Бұйрық еттім түгел қырып тастауға

Отырарда еркек кіндік қалмайды!

Қария айтты:

- Қателестің. қалады!

Жұма бұрын

Шеткі Елші қақпадан,

Жүзін жалын қақтаған

Мен құтқарып жібердім бір баланы.

- Бәрекелде,

Бұл еңбегің жарады!

Бірақ одан ұрпақ тарап,

Одан ақын туғанша.

Ал ол ақын ата жолын қуғанша,

Кеудесіне сидырғанша даланы,

Айырғанша ақтан бөліп қараны,

Талай өзен тасып өтер,

Бәлкім, талай ғасыр өтер -

деп, Қайырхан жасқа толып жанары

Отырарға қимай, ұзақ қарады.

III

Оян, Қайыр бабатайым, қасиеттім, қымбаттым!

Сан алапат тасырдан соң,

Тасыр дауыл басылған соң,

Жеті жарым ғасырдан соң

Өзіңді іздеп тіл қаттым.

Аман қапты батыр арман,

Отқа оранған Отырардан

Қашып шыққан сол баяғы баладан

Бұл күндері санатты ұрпақ тараған.

Дәуірінің қанатында самғаған

Сол ұрпақтан шыққан ақын мен болам.

Кешіктің деп кінәлама, айбарлым,

Сені ояту үшін қанша ойландым.

Еңіреген ер ең аузы дуалы,

Бізге жетті жүрегіңнің шуағы.

Түп-тамырын сенен алып жатқан ел

Саған ұқсас батырларын туады.

Күллі Азия көз тігетін таңдана

Құм астынан көрінбейді паң қала.

Сол қалаға арнаған бұл жырымды,

Оң қабақпен қабылдай көр, жан баба!





ҰШАҚ ҮСТІНДЕГІ ОЙ

Шаңқай түсте,

Яки нұрлы ақ таңда,

Нән ұшақпен самғап бара жатқанда,

Көз салсаңыз төменге,

Бір тегіс боп көрінеді жыралар,

Тереңінде жыланы бар ұралар.

Байқалмайды әжім-әжім қыраттар,

Қырат көзін жарып шыққан бұлақтар.

Бұққан сансыз құпиялы ойларға,

Бір тегіс боп көрінеді сайлар да.

Бір тегіс боп көрінеді

Қыр мұрынды қырқалар ала бөтен,

Сәулет беріп жатқандай далаға кең.

Сөйтсем, мына қашықтық қанша сырды,

Сырт көздерден бүркелеп қалады екен.

Мен де сенен көп мезгіл қашық жүріп,

Назарымды жан-жаққа шашып жүріп,

Байқамаппын жаныңның жыраларын,

Жылан бұққан зымстан ұраларын.

О, тағдырым,

Тірек бол Тілегіме,

Сабырлы ойдың қашырма сұрқын, тіптен,

Қас пен достың қажырлы жүрегіне

Тек жақыннан қарауға мүмкіндік бер!

Ал егер мен жақыннан қателессем,

Жақын келген бақытқа қуанбасам,

Жақын тұрған биікке шыға алмасам,

Жақын жүріп жауымды танымасам,

Жақын жүріп досымды ұға алмасам,

Өз қайғыммен өзімді жазалағың,

Онда менің өзіме өз обалым!

Байқаймысың,

Байқаймысың

Мына ғажап тамашаны:

Бір адамға байланысты бір адамның болашағы.

Байыппенен көз жіберсең асау жылдар өрісіне,

Бір адамға байланысты бір адамның жеңісі де.

Бұл замани қағиданың мүмкін бе екен көнермегі,

Қозы Көрпеш аман тұрса, Баян сұлу өлер ме еді?

Исатайды жеңбесе жау, Махамбетті жеңер ме еді,

Қайран ақын тағдырының соққысына көнер ме еді?

Қайран ақын — сұңқар қиял, наркескен ол,батыл арман,

Исатайдан айрылғанда жер бауырлап жатып алған

Бұдан асқан қайғылы түн қонған емес басына оның,

Досы барда алшысынан тұрушы еді асығы оның.

О, сұмдық - ай,

Жаулық сезім парасатты паналапты,

Исатайдың өлімімен Махамбетті жаралапты...

Қадірлім - ау,

Көз жіберші асау жылдар өрісіне,

Бір адамға байланысты бір адамның жеңісі де.

Кейде мені мұқатпақ боп жаулар сені жамандайды,

Ал егер сен жамандалсаң бұл, әрине, маған қайғы.

Басымызға шиыр - шиыр күн туғанда құс таналы,

Кейде мені жеңу үшін жаулар саған күш салады.

Тайғақ өмір жолдарында сүрінгенде тірек алар,

Сүйенішім сен екенін айтпастан - ақ біледі олар.

Әлемнің бар ажарынан бізге достық сымбаттылау

Мен жадырап жүрсін десең, сен мықты бол,

Қымбаттым - ау.





ЖАЙЫҚПЕН ЖҮЗДЕСКЕНДЕ

О. Еркіновке

Сәлем, ұлы Жайығым!

Толқыныңа кім салмады қайығын.

Кім шертпеді саған келіп шаттығын,

Кім жумады саған келіп айыбын.

Ғұмырыңда қозғалыстан танбадың,

Заманалар қанатында самғадың,

Ғасырлар мен ғасырларды жалғадың,

Айтшы маған, бар ма сенің арманың?

Қуат-күші сендегі ұлы дарынның

Орталанса қайтер еді Нарын құм?

Жадыратып сен ашпасаң қабағын,

Халі қалай болар еді даланың?

Сен айнысаң мінезіңнен дағдылы

Қалай болмақ қарт Каспийдің тағдыры?

Жұрт көп еді атақ-даңқтан үмітті

Оның көбін қатал тарих ұмытты.

Туған Отан мәңгі ұмытсын мені де

Сендей өзен бола алмасам еліме!





БАРСЕЛОНА ӘУЕЖАЙЫНДАҒЫ СҰҢҚАРЛАР

Бұл не өзі

Әлде даңққа ғашықтық?

Талайлар жүр өлең-жырды кәсіп қып,

Десек дағы іскерміз һәм батылмыз,

Біз солармен күресе алмай жатырмыз.

Кедергілер көлденеңдеп күтпеген,

Пәле болды көңіл жықпастық деген.

Шығып жатыр,

Шығып жатыр құлшынып,

Бойсыз,

Ойсыз,

Тек ұшуға құштарлар,

Құштарлықтан тұра ма әлде тіршілік?!

Жеке күйттеп әдеттенген бас қамын

Бір-біріне ұқсас,

Ұсақ құстардан

Тазартамыз қалай өнер аспанын??? —

Деген сұрақ алдымызды кес-кестеп,

Кешегіден келіп жетті бүгінге.

Қиын,

Қиын ойланбасақ түбінде.

Құр қалбақтап ұшуды нысап тұтқан

Ұқсастық пен ұсақтықтан

Біз әрдайым тиістіміз қорқуға.

Не ғаламат жатыр мына ғасырыңның бойында

Барселона әуежайында

Болды бірде ғажап жағдай таң қалар,

Кілең ұсақ, майда құстар - шымшық, торғай, қарғалар.

Билеп алып аспанды

Реактивті ұшақтардың

Самғауына қиын кезең басталды. —

Бізді мұнша әлек еткен

Бұл күтпеген пәлекеттен

Құтылатын жол қайда

Ғалымдардан, сірә, көмек болмай ма?

Дүлей үрей құшағында азап шектік күнделік,

Майда құстар турбинаға

Жойқын ауа толқынымен бірге еніп,

Бес нән ұшақ істен шықты соңғы айда, —

деп өтінді ұшқыштардың бастығы,

Ғалымдардың басшысы — үлкен қасқа маңдайға.

"Ғылым үшін, міне, жаңа тақырып",

Қасқа маңдай аз ойланып отырып,

Табыстады істі басқа маңдайға.

Басқа маңдай ертіп басқа маңдайды

Жете зерттеп, түсінгенмен мән - жайды,

Құпияның құлпы ашылмай қасарды,

Түрлі-түрлі тәжірибе де жасалды.

Айлар өтті нәтижесіз күйбеңмен,

Ұшақтардың гүріліне әбден еті үйренген

Қу құстардың әуежайды басынғаны соншалық

Бірін-бірі шұрқыраса қарсы алып,

Бір-біріне қоштау айтып тамсанып,

Таңнан таңға масайрады ән салып.

Тым бейхабар мынадай "ғаламаттан"

Мадридте оқитын

Ұлын көріп қайтуға бара жатқан,

Тарпан тағдыр сарқа ал маған қуатын,

Құзар таудың баурайында тұратын

Орманшы қарт үлкен қасқа маңдайдың

Еді жақын туысы.

О, сәттілік десеңізші қандай бұл!

Күллі өмірін орман бұрған

Туысымен қасқа маңдай шай ішті.

Сосын өзін толғандырған

Әрі қатты арландырған

Оқиғаға ойысты.

- Әй, балам - ай, балам - ай!

Ғалымсыңдар дүниені нұрландырған талғамы,

Қолдарыңда ғасырлардың толғағы.

Кейде ұстаз табиғатқа шәкірт көзбен қарамай

Шалыс басып қаласыңдар, мынау соның салдары,

деді орманшы күлімдеп, -

Қиын салдар қиын сауал туындатты десе де

Бұл — оп - оңай шешілетін мәселе.

Әуежайға төрт-бес сұңқар табыңдар,

Парасаты көз арбайтын,

Ұсақ құсты көргенде төзе алмайтын

Сұңқар деген тіршілікке нағыз іңкәр дарындар.

Еркін ұшып шығу үшін биігіне қалаған,

Оларға сол арадан,

Жайлы ұя салыңдар,

Және ерекше жағдай жасап бағыңдар,

Сонда майда құстардың сұсы қашып.

Еңсесін сұңқарлардың мысы басып,

Іздеу үшін жанға жайлы басқа орын

Тастай қашар сол әуежай аспанын.

Көкірегін көрікті ойға бөлеген

Орманшы қарт. шынында да,

болып шықты көреген.

Ұсақ құстан күрт тазарып, күллі әуежай аспаны,

Ұшақ біткен еркін самғай бастады.

Жеңіл соқпас осы қайсар заңдылықты меңгеру

Саған қашан келер екен кемел кез.

Міне, аға, сұңқарларға жол беру –

Майдаларға күрес ашу деген сөз.

Ал сен кімге,

Қай сұңқарға жол бердің?

Есіңде ме,

Кімге кімді теңгердің?

Қаптаған көп бала тайдан

Суырылып шыққан кезде дара тай

Демедің ғой "Алақай".

Жеткергенов Жебегенге

Айбергенов Төлегенге

Бір көзбенен қарап обал жасадың ғой, ағатай!

Енді бүгін қолдан билік, бойдан күшің қашқанда

Жалтақтайсың жан - жағыңа, алақтайсың аспанға,

- "Сүйеніші,

Қамқоршысы,

Мектебі,

Емес пе едім

Асқаны ма неткені?

Ебін тапса ысырады шеткері,

Елемейді, сыйламайды", — деп мені

Өкпелейсің ұқсас әрі ұсақ қанат жастарға

Иә, олар қадіріңе жетпеді!

Құтылам деме өзгеге артып кінәні!

Сен жауап бересің әлі,

Жолыңды салмай қиынға

Жөніңді таппағаның үшін,

Сұңқарлар болған жиында

Шымшықты мақтағаның үшін.

Құр қалбақтап ұшуды нысап тұтқан,

Ұқсастық пен ұсақтықтан

Біз әрдайым ниетіміз қорқуға.

Не ғаламат жатыр мына ғасырының бойында?

Желтең,

Мазаң ойменен

Жүргендеймін кейде мен

Барселона әуежайында.

Бір кез әлгі орманшы кеп қасыма

Балап мені баласының досына

Мейіріммен күлімсіреп жанары:

- Әне, ұлым,

Уақыттың талабы

Ерте, кеш пе, бәрін жөнге салады.

Сұңқарына жағдай жасамаған ел

Майдалардың мазағына қалады, -

деп тұрғандай болады.





ЖІГІТТІҢ ЕКІ СИПАТЫ

Марсқа

Кім қайратты

Кім кімге асқар тұлға,

Мүмкін бе екен тағдырдан бас тартуға?

Неткен ғажап

Биіктен құлаған тас,

Сынғанымен қалады тас қалпында.

Құзар шыңда,

Ойпаңда,

Бұралаңда,

Талайларды сын күтіп тұрады алда...

Быт-шыт болып кетпей ме қам кесектер

Кіп - кішкентай жырадан құлағанда.

Алуан тағдыр берілген бұл адамға

Есегінен ез жігіт құлағанда

Жұбатыңдар,

Аяңдар

Өйткені оның

Құм боп кетер жігері жылағанда.

Алуан тағдыр берілген бұл адамға,

Тұлпарынан ер жігіт құлағанда

Жұбатпаңдар!

Ер адам от-жігерін

Намысына жаниды жылағанда.





МАХАББАТТЫ ҚОРҒАУ

(поэма)

Кіріспе яки ғашықтар жазған хаттардан

I

Біз екеуміз жолықтық,

Бірақ тым кеш жолықтық,

Достасудан от тұтап, қоштасуға қорықтық.

Маған құйды жарығын сенің көңіл - терезең,

Арқамызда — құзар шың,

Алдымызда - өр өзен.

Өр өзеннен өтуге кім береді қайықты,

Кім бар бізді түсінер, қане, кім бар байыпты?

Ал қайықшы - қиқар шал

Жалынғанмен не бітті?

Қайығына қабаған итін байлап кетіпті...

Япырай, біз соншама дәрменсіз боп тудық па?

Бойымызда жоқ екен итті алдайтын қулық та.

ІІ

Көбелектің "кеселі" –

Тұрақсыздық деседі.

Гүлден алған шапағатты сезімі

Келесі бір гүлге жетпей өшеді.

Өз мінезі өзіне үкім кеседі...

Менің саған айтпағым да осы еді!

ІІІ

Амал бар ма, махаббатқа жан пидалық ете алмадың

Аққу - арман жалт бергенде, қуып көрдің, жете алмадың.

Жете алмадың,

Көлеңкеңнен алыс ұзап кете алмадың,

Жанар майын жағып біткен машинадай от алмадың.

Еркің қайда,

Сертің қайда, (бөркің қайда, құрып қалғыр?)

Ең шешуші кез келгенде, тілің тістеп тұрып қалдың.

Еңселім деп ойлаушы едім

Еркелеуші ем ерге балап,

Ең шешуші кез келгенде тұрып қалдың жерге қарап.

Артық қорлық бар ма әлемде сенгеніңнен безінуден,

Құлай сүйген адамыңның осалдығын сезінуден...

Көз жасымды көрсетпеуге тырыстым мен саған бірақ,

Сен деп шыққан сенімімнің биігінен барам құлап.

Махаббатқа жан пидалық етпедің бе,

Бәрі бекер!

Енді қалған қызығыңның нарқы кеміп, мәні кетер.

Өзінің ең қасиетті әнін қорғай алмаған жан

Басқа істе де қабілетсіз... бағы мәңгі жанбаған жан.

Сірә, бағың жана қоймас, басқан ізің, кетті кейін,

Әйтсе де, мен жылап тұрып, жолың болсын деп тілеймін.

ІV

Бақшадан алма ұрлаған баладай нақ

Кеудемде үркек сезім салады ойнақ.

Отыздың орманында жүргенімде

Алдымнан шықтың айнам, ағатайлап.

Сен мендік бар шаттықтың төресі ме ең,

Жүр едім өткен шақтың елесімен.

"Мұнда кел, мұнда кел" деп қол бұлғадың

Жиырманың көк балауса белесінен.

Селк еттім даусыңнан шошығандай,

Жүр едім өз мұңымды өшіре алмай.

Жиырмамда алдап кеткен махаббаттың

Күнәсін әлі күнге кешіре алмай.

Сен болып қайта жанды - ау сағынышым,

Бәлкім, тар маңдайымның бағымысың.

Бәлкім, сен менен қашқан махаббаттың

Ойланып қайта соққан шағымысың.

Сол болсаң, қолыңды бер, жүр, қарағым,

Сен барған жерге мен де бір барамын.

Көл едім тасымаған, тасыттың ғой,

Бақша едім бағы тайған, гүлге орадың.

Қәнекей, жалыныңа жалға мені,

Күтіп тұр пәк махаббат, арман елі.

Өмірде мені алдаған адамдар көп.

Тек қана сен алдаушы болма мені!

V

Ар алдында, адал, ақпыз десек те

Сан сұрақтар алар кейде жағадан.

Мүмкін, бізді таңар шулап өсекке,

Мүмкін, бізді түсінбейді көп адам.

Алуан ұғым алуан жаққа тартады,

Сан көңілдің тұйығына малтыдым.

Ғашық болып көрмегендер бар тағы,

Олар бізді қайдан ұқсын, алтыным.

Көзімді алмай маздап жанған оттардан

Саған сенем,

Саған сенім артамын.

Қорықпаймын түсінігі жоқтардан

Жүрегі жоқ адамдардан қорқамын!

1. САМАТТЫҢ ЖҰБАЙЫ АЙЖАНАРМЕН ЖЕКПЕ-ЖЕК

Замана тұр бөркін алып ойланып,

Сол түнгі ойлар кетті бізді қайда алып?

...Сол түні біз сенің туған сіңліңнің

Он сегізге толған күнін тойладық.

Мен қуана тост көтердім қызға арнап:

- Ал сапарың сәтті болсын, қызғалдақ.

Өмір мынау:

Қатар тосқан жеңілі мен ауырын,

Қайғысы мен сауығын,

Шуағы мен дауылын.

Бүгін, міне, сенің туған күнінде

Қандай тілек айтсам екен, бауырым?

Саған байлық тілер ем мен, бірақ ол бір әңгүдік,

Есігіңнен кіргенімен паң күліп,

Жүргенімен шеру тартып, сән құрып,

Саған жолдас бола алмайды ол мәңгілік.

Бәлкім, ерлік тілер ем мен тамыр алған төзімнен,

Ерлік сезім бірақ сенің табылады өзіңнен,

Онсыз адам жүре ала ма соқпақтар мен жолсызда,

Ал сұлулық тілер едім, сұлусың сен онсыз да.

Қайтсем екен?

Мен одан да бүкіл адам аңсаған,

Бүкіл адам сан мың жылдар арман етіп шаршаған,

Азы жетіп, ал сан мыңы тек елесін тамсаған,

Кез келгеннің бақшасында піспейтін,

Кез келгеннің уысына түспейтін,

Зор махаббат тілейінші мен саған —

Деп едім.

Тіпті сол сәт ұқпай қалдым себебін,

Сен орныңнан кенет атып тұрдың да,

- Махаббат жоқ! — деп күрсіндің ызғар шашып қабағың.

Мен жүзіңе аң-таң қалып ежірейе қарадым,

Қарап едім жасқа толып кеткен екен жанарың.

- Махаббат жоқ! — дедің тағы,— ол әншейін далбаса,

Ғашықпын деп,

Сүйемін деп,

Сенем деп,

Адамдардың бірін - бірі алдайтыны болмаса,

Махаббат жоқ, ол әншейін далбаса!

Айтып-айтпай не керек,

Бір кез мен де мына сіңлім сияқты

Ұяң едім, сұлу едім керемет.

Менің асқақ сезімімнен үміткер

Аз болмайтын біздің жақта жігіттер.

Қатал - қиқар тағдырынан тек махаббат сұраған,

Махаббатты таппай қойман деп талпынса бір адам,

Ол мен едім.

Бірақ бүгін сол сезімнен не қалды?

Сондағы үміт талдан ұшқан жапырақтай жоғалды.

Қазір момын күйеуім бар және екі-үш балам бар,

Жағдайым жоқ ештеңеге алаңдар.

Не ішемін, не киемін демеймін,

Мәселесін шешіп алғам қарын менен көмейдің.

Міне, қара, саусақтарым көрінбейді алтыннан,

Тек баяғы шат қиял жоқ сан тарапқа шарқ ұрған,

Тек баяғы жігіттер жоқ тереземді торыған,

Олардың да бағы алыстау болған шығар сорынан.

Кездескенде жалқау тартқан басын изеп өтеді

Ұлын ертіп соңынан.

Жылдар бойы алаңдаумен қуатымды сарқыдым,

Босқа шаштым жігерімнің жарқылын.

Жер бетінде махаббаттың бар екені шын болса,

Айтшы, кәне, мен неліктен жолықпадым, жарқыным?

Үндемедім, тарылғандай кеңісім.

Мосқал көрші жауап берді мен үшін.

- Иә, иә, өміріңе өкпелісің, қарындас,

Оған біраз себептер бар,

Тірлікте бір бекеттер бар кілтін таппай алынбас.

Ырық бермес бөгеттер бар не түрлі,

...Алматыдан шыққан жолдың барлығы,

Отырарға бастап алып бармайтыны секілді.

Өмірдегі сан салалы жолығу мен жүздесу,

Табысу мен кездесу,

Талпыну мен түйісу,

Сағыну мен сүйісу,

Тіпті кейде одан да өзге сезімдер

Махаббатқа бастап бара алмайтыны белгілі,

Махаббат ол — жан мен тәннің тізе қосқан ерлігі.

Не болды екен сені мұнша жүдеткен,

Үміт қайда жүрегіңе гүл еккен?

Сұлулығың кем емес қой Баяннан,

Ақылың да кем түспейді Жібектен.

Сенде де бар тым сезімтал көз, көңіл

Көңілі мен көздеріндей өзгенің.

Айлы кеште саған да айтты ғашығың

Ұлы Абайдың Тоғжанға айтқан сөздерін.

От боп өртеп ғашықтықтың ықпалы,

Ән қостыңдар...

Жұрт қуана құптады.

Талпындыңдар,

Алқындыңдар, ал бірақ

Одан Қозы, сенен Баян шықпады.

Неге бұлай?

Өмір бақи бұл сұрақ

Өтер, мүмкін, намысыңды шымшылап.

Қайда жүрсе тек өз әнін айтатын,

Елікпейтін өзге шу мен сарынға,

Қажымайтын қар мен желдің өтінде,

Махаббат та ұқсайды ұлы дарынға,

Шын дарындар аз ғой жердің бетінде.

Иә, махаббат қайсар құзды жарып өтер тасты жол,

Махаббатта сезім ғана ойнамайды басты роль,

Ұға алмадың сен оны, айнам.

Жеткен жерге талабың мен ақылың,

Сезімің мен батылың,

Қырсыққанда жетпей қалды шыдамың,

Әне, соның кесірінен қаншама жыл жыладың.

Шыдам жоқта, төзім жоқта,

Көкірегіңде көзің жоқта,

Жүрегінде ерлік жоқта қорғай алар шаттығын

Махаббат та жоқ, күнім!

Кездер аз ба ой көргенді көз көрер,

Отын өзің жаға ал маған,

Өзің іздеп таба алмаған асылды

Таппайды деп неге ойлайсың өзгелер?

Қарашы, әне, мына сіңлің сияқты

Инабатты, албырт әрі ұятты,

Алаулаған желегі

Соңымыздан асау ұрпақ, арынды ұрпақ келеді.

Оларға пәс болар әлі

Бізге биік көрінетін төбелер.

Біз сүрінген кезеңдерден,

Біз жүзуге жасқанған өзендерден,

Солар жүзіп өтеді деп сене бер.

Бұған күмән келтіруің азаматтық болмас та.

Бүкіл адам іздегенмен бақыт жолын, бақ жолын,

Ешкім оңай таба алмайды Абайы мен Тоғжанын.

Өйткені асқақ азаматтық жоқ жерде,

Қайсар сенім жоқ жерде,

Махаббат та жоқ, жаным!

- ?

Ортамызда қалжың айтып бір жігіт,

Отыр еді қалың жұртты күлдіріп.

Отыр еді бізден гөрі сіңліңе

Жақын, сырлас екендігін білдіріп.

- Ал мен таптым Тоғжан сынды пәк жанды, —

деді ол масаң діріл қосып сөзіне.

- Өзің Абай болмаған соң Мазалама Тоғжанды, —

Деді сіңлің жас үйіріп көзіне...

- ?

2. ҒАЙША

Ғайша жеңгей сүйген жарын аттандырды майданға...

Сенген жүрек серттен оңай тайған ба?

Соғыс бітті.

Ал күйеуі келмеді.

Үш жыл күтті.

Бес жыл күтті...

Өлді деген суық сөзге сенбеді.

Тұманға орап тілекті

Тағы төрт - бес жыл өтті.

Тәтті арманын көңіліне тоқ санап,

Күте берді сағат санап, сәт санап.

Кейде аусар тағдырына нала боп

Көкірегінде маздап, ұйтқып жанады от.

Тым құрыса,

Тым құрыса, құдай - ай,

Алданыш қып отыратын бала жоқ

Артса да үміт бір күннен соң бір күнге

Жалғыз жанға жараспайды күлкің де.

Болмады ғой.

Болмаған соң ақыры

Көрші қартқа ерге шықты бір түнде.

Сол түн тыныш ұйықтады

Жаңа үмітін жағып бір,

Кеудесіне қанағаттан тағып гүл...

Ал таңертең арман болған күйеуі

Терезені қағып тұр.

Ғайша сорлы күйіп кетті бұл қорлықты көргенде,

Тастай қатып қалды тілсіз, естен тана үдеріп,

Сонан кейін шашын жайып жіберіп,

Күйеуінің аяғына құлады.

Құлап жатып ағыл - тегіл жылады,

Жылап жатып зарлады,

Өзін-өзі жерге соғып қарғады.

... Махаббаттың құм секілді мінезі жоқ сырғыма

Жүргенімен көп опық жеп алданып...

Ғайша кенет орнынан сүйретіліп тұрды да,

Бір ғана ойға табан тіреп түбірлі,

Ту еңісте тасып жатқан долданып,

Асау Ақсу өзеніне жан ұшыра жүгірді...

Бағаласаң махаббатты бағала

Бағаласаң махаббатты бағала...

Сәлден кейін сорлының

Орамалы ғана жатты жағада.

3. ТҮРКІСТАН АҢЫЗЫ

XIV ғасыр тудырған ғаламаттардың бірі — Түркістандағы Қожа Ахмет Иассауи ескерткіші. Өкінішке қарай осы алып ғимараттың оң қанатын сәулеттендіру жұмысы аяқталмай қалған.

(Газет мақаласынан үзінді)

Талай-талай биікпаз асылдарды

Теңескенде келтірмей иығынан,

Ескерткіш тұр

Қаншама ғасырларды

Ұзатып сап, күлімдеп миығынан.

Жалқау, қиқар түйедей тартыншақтап,

Жылжыды өмір үстімен кимел жердің.

Ескерткіш тұр ұлылық қалпын сақтап,

Даңқын сақтап данышпан шеберлердің.

* * *

Мизам түсіп, күз қызығы қалған кезде азайып,

Түркістанда бір ескерткіш бой көтерді ғажайып.

Күннен-күнге келбеттеніп, күннен-күнге сән құрып,

Нән ескерткіш бой көтерді жұртты өзіне таң қылып.

Сан мыңдаған құл-құтандар ертелі-кеш тынбастан,

Сар даланың кеудесіне жазып жатты бір дастан.

Мерейі асқан зарлы дастан секілді еді ол дегенмен,

Иран, Үнді елдерінен жеткізілді шеберлер.

Жалынына темір балқып, илеуіне тас көнер,

Хас шеберлер арасында болатын бір жас шебер.

Ол туралы жұрт айтатын: "Өнерінің өрті бар,

Тәңір қалай жарылқайын десе, әрине, еркі бар.

Саусағының салымы бар, сосын, әттең, бөркі бар...

Ал әйтпесе, қызда сирек кездесетін көркі бар".

Қайран шебер қалбаң қағып, еркін алып тынысын,

Басқарып жүр ескерткіштің ою-өрнек жұмысын.

Қор бейнеттен жұрт кешкілік дем алғанда болдырып,

Түркістанды түрлендіріп ән бастайтын сол жігіт.

Ол ән салса, қапас, тұйық кеудесінде жел тұрып,

Бірде жарын, бірде анасын көз алдына келтіріп,

Басыбайлы батпан мұңы сәл де болса кертіліп,

Құл-құтандар жадырасып, қалатын бір серпіліп.

Ол ән салса, ұзақ түнді кірпік ілмей атырған,

Сәукелелі қыз шығатын шеттегі алтын шатырдан.

Тілек сайын тізгіндескен неткен іңкәр өмір бұл,

Сол бойжеткен балдызы еді, қаһарлы Ақсақ Темірдің.

Міндет ауыр. Хан бұйрығы мәмілеге қарай ма?

Ғимаратты енді аз күнде бітірген жөн қалай да.

Шеберлерді ықыластап, ынталамақ ниетпен,

Хан оларға балдызының қызметін сый еткен.

Хан балдызы — Мәрзия ару ішке бүгіп мұратын,

Күнде түсте шеберлерге сусын әкеп тұратын.

Сырт көздерді қалдырмайын дейді ме өрттің өтіне,

Паң бойжеткен жұқа ғана перде ұстайтын бетіне.

Гүжбан тағдыр иығына нені артса да көнердей

Шебер жігіт Мәрзияға ғашық еді өлердей.

Ғашығының айдай жүзін бір көруге тамсанды,

Бірде сусын әкелгенде пердесіне қол салды.

Қыз қымсынып тұрып қалды, тұрып қалды күлімдеп,

Алма беті гүл-гүл толқып, оймақ ерні дірілдеп.

Сосын, ләм деп тіл қатпастан, еркін басып шеткері,

Өзіне арнап орнатылған ақ шатырға беттеді.

Мосқал шебер күйіп-пісті: "Қарағым - ау, мұның не,

Көпсінгенің осы нұрсыз шабаталы күнің бе?

Сезіміңнің төзім жібін албырттығың қиды ма,

Енді қайттің, Әлде басың өкпелі ме иығыңа?

Пітінелі болмақ енді саған мына атар таң,

Ертең ерте Ақсақ Темір оралады сапардан.

Болған жайды балдызы оған айтпай, сірә, тұрмайды,

Айтты, бітті. Жаның онда жаһаннамға зырлайды.

Солай, ұлым. Әміршіден енді рақым іздеме,

Бірақ сенің кесепатың соқпай кетпес бізге де".

Жігіт боп-боз. Қаны қашып сөзін зорға бастады,

(Бедерсізін бұрын қалай сезбей келген достары).

- Туысқандар, Қамданайық, амал-айла жасайық...

Біреу айтты: - Бүгін түнде ұйымдасып қашайық!

Келісілді. Бірақ, бірақ... жөн болды ма қашқаны?

Хан өскері қуып ұстап, зынданға әкеп тастады.

Енді ненің мәні қалды. (Мұңдан, мейлі мұңданба?!)

Ертеңгілік Мәрзиядан хат кеп түсті зынданға.

Жігіт жылдам оқып шықты дір-дір етіп қолдары,

Қыздың хаты мынау еді сондағы:

"Бір күнде ашып мінезіңнің бар қырын.

Тез сөндірдің жігеріңнің жарқылын.

Ұнап еді батылдығың алғашқы

Тырағайлап қашқаның не, жарқыным?

Жарылардай саған құштар сезімнен,

Өзімді-өзім тұсаулаушы ем төзіммен.

Өлімнен де қаймықпаған тілекті

Қалай оқи алмағансың көзімнен?

Өнерің бар қараған жұрт қанбаған,

Әнің анау аспанымда самғаған.

Құдай саған бәрін беріп

Тек қана

Ерлік бермей қойғанына таң қалам.

Енді бәрі өшті, сөнді.

Далбаса.

Амал қанша өз сенімім алдаса?!

Сен өлді деп өкінбеймін.

Әттең - ай,

Бітпей қалған мына ескерткіш болмаса!..

Бұлақ өмір сүргенімен құрақсыз

Сезім өмір сүре ала ма мұратсыз?

Жүрегінде ерлігі жоқ адамның

Барлығы да махаббатқа тұрақсыз!"





ӨЗЕНДЕР

Мыңбай Ілесовке

Ән туады мұраттан,

Ой туады сұрақтан,

Небір үлкен өзендер басталады бұлақтан.

Бірақ соның барлығы жете алмайды теңізге,

Жоғалтады өзді-өзін, түседі де көп ізге.

Өмір кейде тым қатал, өмір кейде тұйықтау,

Кей өзеннің жолына бөгет болды биік тау.

Небір асау, асығыс, шулы өзендер ақ тарлан

Ағып - арып барғанда құмға сіңіп жоқ болған.

Жолсыздық пен жөнсізді жалықты көз көруден,

Құтқар анау өзенді құмға сіңіп өлуден.

Құтқар анау аққуды сол өзеннен жеруден,

Ағын судан зерігіп, шалшық суға сенуден.

Өзен болу — үлкен сын,

Бақыт емес ол да аса,

Теңізге ағып баруға мүмкіндігің болмаса.





ШЫҢ БАСЫНДАҒЫ ОҚИҒА

Ж.Ілиясовқа

Бір-бірінен көз айырмай үздігіп

Құзар шыңның басында тұр қыз, жігіт.

- Қыранымсың, күллі Кавказ мақтаған,

Қанатыңа алғаныңа шаттанам.

Тағдырымды бердім, жаным, қолыңа

Енді өзің біл,

Сенсіз өмір жоқ маған!

- Деді сұлу жасаурап от жанары.

Жігіт те оған ырзалықпен,

Ерге біткен мырзалықпен

Жүрегінен жалын шаша қарады.

"Қандай бақыт түсініскен, сеніскен".

Біраздан соң қиқу шықты еңістен

Бұл, әрине, қуғыншының хабары.

- Нар тәуекел.

Келсе, келсін!

- Батыр жігіт томсарды,

Томсарды да, қанжарына қол салды.

- Жо - жоқ, күнім,

Қайсарланба. бекерге,

Жалынамын,

Әкеме қол көтерме.

Жазмыш солай болған шығар,

Көнеміз.

Әттең, ерте қайырлады - ау кемеміз.

Енді бізге бір жүру жоқ,

Сондықтан

Екеуміз де құздан ұшып өлеміз.

Тіршілікте жетпесек те мұратқа.

Ақыретке бір барамыз бірақта.

Ант еткенмін алған серттен таңбасқа,

Жасымасқа,

Жүнжімеске,

Талмасқа.

Өміріме шуақ құйған өзің ең,

Өлімге де алдыменен сен баста!

- Деді ерні дір - дір етіп ақ маңдай,

Ақ маңдайы алауланып ақ таңдай.

Жігіт үнсіз бас изеді күлімдеп

Тұңғиықтан шығар бір жол тапқандай.

Ақтық рет қызды құшып сүйді де

Өлімге емес,

Тойға бара жатқандай

Шыңнан төмен қарғып кетті тоқталмай.

Қыз жылады құзға шағып зар-мұңын

Қарғап, сілеп дүниенің тарлығын.

Секіруге сүйгенінің соңынан

Бірақ күші жетпей қалды сорлының.

Өзі берген сертін өзі сата ма,

Сатқандық па?

Атай көрме,

Атама!

Секіруге оқталғанда қайтадан

Өмір тәтті боп көрінді,

О тоба!

Ат терлете

Көктеп өтіп шатқалды

Біраздан соң қуғыншылар кеп қалды.

Қыз бейшара тұманданып көз алды,

Бір қызарды,

Бір сұрланды,

Бозарды,

Әбден қанып ұғынған соң мән-жайға

Қияқ мұртты қыз ағасы сөз алды:

- Әке, қызың күйе жақты даңқыңа,

Күйе жақты ата-баба салтына.

Сатқындықтан жиренішті не болмақ

Таудың қайсар ұлағатты халқына.

Неткен азап қорлық жеңіп арыған

Қызыңды енді бөгеме, әке, жолынан

Батаңды бер,

Сертін жықпай аттансын

Сүйгенінің соңынан.

Бұдан төте өткел бар деп іздеме,

Осы жеңіл өзіне де, бізге де -

Сосын қызға бұрылып —

Кәне, қалқам, неге тұрсың үдеріп?

- Әмин, — деді әкесі де түнеріп.

Кәрі көзін күдік қатқан

Ту еңісте жігіт жатқан

Құзар шыңның қойнауына жіберіп.

Қыз жылады:

- Арым да қан,

Жолым қан.

Қинамаңдар,

Солай болды сорымнан.

Өз еркіңмен өлу ерлік екен ғой,

Ондай ерлік келер емес қолымнан.

Перзентіңді ете көрме келеке,

Ая мені,

Ая мені жан әке!

Ағасы айтты:

- Олай болса, мін атқа,

Тағдыр сені салды дүлей сынаққа.

Сексендегі мәужіреген шалды ертіп,

Көзіңді құрт туған жерден жыраққа.

Көктем қоныс тепкендей - ақ іргемде

Шаттанушы ем, сен қасымда жүргенде.

Әкем сені шалға берем дегенде

Осы опасыз мінезіңді білген бе?

Тіршілікте ез адамға көп өлім,

Неге ғана, қуғыншы боп кеп едім.

Жігітіңді сүйгендігің шын болса

Әкеме ара түсейінші деп едім.

Қайран жігіт жүрегіне нұр тұна

Өліп кетті сені тастап жұртына.

Кебек толы құмыраның келісті ішін көрмей

Ғашық болып сыртына.

Тек ол өлім - өнегелі өр өлім

Өр өлімнен шын ғашықтың құдіретін көремін.

Неге бізде еркін, ұзақ ғұмыр сүрген нар жоқ?

Нар жоқтығы Нарды жығар сен секілді жар көп

Қалың жұртты мен екіге бөлемін

Сүйе алатындар деп,

Сүйе алмайтындар деп,

Сүйе алмайтынына

Ұялмайтындар деп.

Сәтсіз бітті пенделікпен күресің

Сен, әрине, соңғы топқа кіресің.

Сүйе алмаудың зор қасірет екенін

Пенделердің есіне сап жүресің.

Қарлы Кавказ артып саған ұлы айып

Аянышпен қарап тұрар мұңайып.

Шын сүюге қабілеті жетпеген

Әрбір адам мүсіркеуге ылайық.





ЖАЛЫН

Өтудесің, өтесің замандарым,

Құпиям көп ұқпаған, түсінбеген.

Әкем менің жек көрген адамдарын

"Жалыны жоқ сорлы" деп мүсіркеген.

Алдан іңкәр үміттің жолын көрем,

Жолын көрем,

Жанымнан жалын көрем.

Мүсіркетпе тағдырым мені ешкімге,

Мүсіркеген адамның қолында өлем.

Ғасырына өң берген,

Ерлер аз ба шапағатын ел көрген,

Жас шағында - ақ заманының заңғар ойын меңгерген.

Керісінше, сақал-шашын күнге ағартқан қарттар бар,

Жасы жүзге келгенмен.

Даңқы шырқау ел рухын айқындайтын деңгейдің,

Жас кезінде жалыны жоқ жігіттің,

Жас кезінде арыны жоқ жігіттің,

Ертең ерлік жасарына сенбеймін.

Иә, жастық шақ бола алмайды ешқашан да жарлы ұғым,

Аяу керек

Жастық отын ерте өшіріп алғандардың барлығын.





ЖАНЕРКЕ

I

Сонау - сонау Алматыдан алып-ұшып хат келді,

Хат келді де Бапа апайға бір қуаныш ап келді.

Секілденген жанарының ағы менен қарасы,

"Демалысқа барып кайтам", - деп жазыпты баласы.

Шүкір - шүкір, жалғыз ұлы қазір елге мақтаныш,

Ержетті де, арман қуып туған жерден кетті алыс.

Алыс кетсе, несі өкініш, көңіл көгі аршылар,

Көңіл көгі аршылар да намыс атын қамшылар.

Кәне, кімнің аузы бармақ жас жігіттің от кеуде,

Туған жерге деген гүлзар махаббаты жоқ деуге.

Күннен-күнге дарынының ашылғандай бұлағы

Өлеңдері газеттерден күле қарап тұрады.

Ана соған мәз болғандай жанарына жас алып,

Жайлауына жаз қонғандай қалады бір жасарып.

Қызғалдақтай сымбатына көрген адам қызығар,

Қызылқұмнан көшіп келген көрші үйдің жас қызы бар.

Ер жігітке оңайлықпен ұстатпайтын мұраттай,

Сыңғыр - сыңғыр шат күлкісі таудан аққан бұлақтай,

Саттар жырын сақтайтұғын қиып ап ол газеттен,

Сонан кейін анаға кеп жатқа айтатын кезекпен.

Шіркін, ана қондырғандай арманының таң құсын,

Жыр оқыған жәудір көзге жаудыратын алғысын.

Қандай жайсаң әсем тұлға, қандай нәзік гүл көңіл,

Маған - дағы нақ осындай керек еді бір келін".

Деп өзінше игілікті ойға шомып ана бір

Қарсы отырған бойжеткенге қадайтұғын жанарын.

Ал бойжеткен сыр бермейтін мұндай қиын шақта да

Үндемейтін, төмен қарап күлімдейтін тек қана.

ІІ

Үш күн өтті Саттар туған ошағына келгелі,

Үш күн бойы ескі досы кітап болды ермегі.

Сәл кідірсе жастық шағы балақ түріп қашардай,

Терең тарих айдынына үңіледі бас алмай.

Ана байғұс көзбен бағып ұлының қас-қабағын,

Бәйек боп жүр: — Жүзің солғын, жүдеусің ғой, қарағым?

- Жай ғой, апа, мазаланба! — деп бір ауық тосылды,

Бойын ауыр сырқат меңдеп жүргендігін жасырды.

Кенет есік ашылды да үйге бір жас қыз кірді,

Асау тайдай әлі ешкімге ұстатпаған тізгінді.

- Кел, Жанерке,

Кел, жарығым,

Қане төрлет,

Тоқтама,

Жақсы келдің, айналайын! – деп қалбақтап жатты ана.

Бұрын ылғи жырын мақтап шулатушы ең құлағын,

Енді өзімен танысып қой, ағаң мынау, шырағым!

Танысты олар. Сол таныстық сыйластыққа ұласты.

Апта өтпей-ақ қос кеудеден қимас сезім гүл ашты.

Атқан таң мен батқан күннің бәрі есінде тура ма?

Бірақ бұл күн ұмытылмас, ұмытылмас, сірә да.

Саттар қызға жыр оқыды, от ұшқындап көзінен,

Ертең сапар. Анасын да ала кетпек өзімен.

Қоштасарда Жанерке де жанарына жас алды,

Бойын бірақ нық ұстады өрлігімен қашанғы.

Сосын жақын туысындай бауыр тартып Саттарды,

Көңіліне ұя салған бір мақсатын ақтарды:

- Мектепті де бітірер кез таяу қалды, жан аға,

Жазға таман оқу іздеп барсам деймін қалаға.

Тіпті ғажап! - деді Саттар жанғандай бір арманы

Күтіп алам, келеріңде хабар берсең болғаны.

Қыз қуана бас изеді, албырады гүл өңі,

Бір белгісіз сағыныштан тулағандай жүрегі.

ІІІ

Атқан таң мен батқан күннің бәрі есіңде тұра ма,

Жаздың ерке сол бір кеші ұмытылмас, сірә да.

Асығады пойыз алға ойнап ерке желменен,

Сол пойызда қыз кел еді бақытына шөлдеген.

Қиялына атар таңнан таң-тамаша күй еніп,

Кең далаға көз тастайды терезеге сүйеніп.

Сан ғасырдың жауынымен, дауылымен алысқан

Қожа Ахмет ескерткіші қол бұлғайды алыстан.

Қалып жатыр қыр - адырлар ұлан-ғайыр аумағы

Қазығұрттың қарт тауы мен Түлкібастың баулары.

Әне, анау Алматының Алатауы ақ қарлы,

Қыз тағы да күлімсіреп есіне алды Саттарды.

Бұл сезімнің мүмкін емес алдамшы әсер болмағы,

Бәлкім, қазір мені күтіп тұрған шығар ол дағы.

Вокзал басы. Жадырайды асқақ қала алмалы,

Бірақ мұнан Жанеркені ешкім күтіп алмады.

Көңілсіздік көлеңкесі жүзін бүркеп шырайлы

Өмірінде тұңғыш рет нақ осылай мұңайды.

Енді бір сәт алысқандай қыз өзінің ойымен

Жоғары өрлеп жүре берді кең көшенің бойымен.

Ал бойжеткен сыр бермейтін мұндай қиын шақта да

Үндемейтін, төмен қарап күлімдейтін тек қана.

Тұрып қалды, салғырт жүріп барды-дағы шамалы,

Қарсы алдынан қалың жиын келе жатты қаралы.

Қалың жиын келе жатты жүректері жаралы,

Оркестрдің зарлы даусы мұңға бөлеп қаланы.

Ал Жанерке назар салмай тұра берді бұған да,

Тұра берді, басы айналып адасқандай тұманда.

Неге, неге кешікті екен, Саттар қайда жаны асыл?

Жырларымен тербететін қазақтың кең даласын.

Саттар қайда, шынымен-ақ, қыз көңілін ұқпай ма,

Қайда сол бір мейірімді жан, күліп алдан шықпай ма?

Амал қанша, сүйіктісі алыс жолдан келгенде,

Туған елі оны әкетіп бара жатты жерлеуге...

IV

Қой, Жанерке,

Ұзақ таңға өкси берме,

Тыным ал.

Сенің тілсіз қасіретіңді дәл өзіңдей кім ұғар?





ОТАН

Қалекеш Қарағұловқа

Өлімі де өнеге ғой алыптың,

Лұқпан хакім көз жұмғанда

Дөңгелегі тоқтап қалған секілденіп тарихтың,

Қайғысында шек болмапты халықтың.

Қасіретке кім тұрады арашы,

Кім билігін жүргізе алмақ тағдырға?

Осы шақта Лұқпан хакім баласы

Әкесіне арнап жоқтау жыр жазып

Оқып берді қалың жұрттың алдында.

Бірақ жыры ойсыз әрі жалынсыз

Болған соң ба, естілді тым нанымсыз.

Әдет сақтап әрең тыңдап ел тұрды,

Бұл патшаның күрт ызасын келтірді:

- Дүрелеңдер мына арсыз баланы! –

деп ақырды ол жарқ-жұрқ етіп жанары,

- Күнәм қайсы, айтпайсыз ба, әміршім? –

деді бала тас түйіліп қабағы.

- Күнәм қайсы дейсің, ә?

Жүрегіне күннің гүлзар жылылығын жинаған,

Қыран таулы кең даланың ұлылығын жинаған,

Жинағанын адамзатқа жомарттықпен сыйлаған,

Сөйте тұра туған елдің маңдайына сыймаған,

Қасиетті ұлы әкеге өр парасат, ер көңіл

Мұндай жасық жыр жазғанша.

Ақын болмай жерге кір!

Мансұқ еттің ұлы адамның арманын,

Амал нешік, жақсы еді үнсіз қалғаның.

Әкеңді де аямадың,

Өнерді де қорладың,

Екі бірдей қылмыс жасап сорладың.

Мен үшін сен сияқтысың енді мәңгі тірі өлік,

Жазаңды ал да жөніңе тарт - деді патша түнеріп.

Отан!

Қайсар ар-намысым,

Жайсаң іңкәр шапағым.

Перзентте жүктеген қорғанысын,

Сен намыстың ну қалың орманысың.

Сол үшін де шыңнан заңғар атағың.

Тұлғасына табындырған,

Алыс жүрсем сабылтып, сағындырған,

Менің ұлы әкем сенсің, Отаным!

Әкем сенсің - Арман тұлға, Ай тұлға,

Перзенттерің саған деген сағынышын өзінің,

Махаббатын, ең асаси сезімін

Тиісті емес жасық сөзбен, жалған сөзбен айтуға.

Ал, жасықтық — жалынсыздық,

Жалынсыздық — дәрменсіз дарынсыздық,

Жүрген сол ар ақын атын қор қылып.

Және солар қанаттыға тор құрар.

Жалынсыздық - о бастан-ақ сорлылық,

Жалынсыздың барлығы да сорлылар.

Жамылғанмен махаббатты қалқан ғып,

Жалынсыздың түп атасы жалғандық.

Сол жалғандық жаншымағай сананы,

Өнердің де ең негізгі талабы –

Жалындыны мадақтау,

Жалынсызбен күресу боп қалады!

Ісім аздау болса да әлі маңдытқан,

Жел өтіне егілген ерен талдай,

Гүлді ызғардан қалқалап келем талмай,

Қаншама рет жалын жасты қорғап қалдым зорлықтан.

Сенің қансыз ұлдарыңның кей кезде,

Маған тісін қайрайтыны сондықтан.

Көк майсалы өнер тауын шаңғытқан,

Күрес аштым жалынсызға, қулықпенен жанды ұтқан.

Білем, содан кедергім көп алдымда,

Жиі жолым болмайтыны сондықтан.

Жылтырағын гауһар деуге тым шебер,

Сүйікті Отан,аз ба бізде дүмшелер,

Оттан қашып піспей қалған күлшелер!

Әркез сені жалғандықтан қорғауға

Бақыттымын, күшім жетіп тұрса егер!





ДОСТЫҚ ӨЛКЕСІНІҢ ЗАҢЫ

Алдымызда қанша сауал тосылды,

Өмір бізді ерте үйірді биіне.

Сәби кезім.

Бірге ойнайтын досымды

Ертіп бардым нағашымның үйіне.

Сәбилік шақ!

Сүттей аппақ кезең бұл,

Аңғал, бейқам балбұлақтай сыңғырлы.

Досым "келіп көремін" деп әжемнің

Аңдаусызда көзәйнегін сындырды.

Енді қайттік, амал-айла азайып,

Құтылуға өткел іздеп тарықтық.

Досым менің ұяң еді ғажайып.

Әжем өте қатал еді, жарықтық.

- Бала мұнша бола ма екен мазасыз,

Қане, қайсың көзәйнекті сындырған? –

деді әжеміз, - қалдырмаймын жазасыз,

Сындырған кім? Алдыма кеп тұр жылдам!

Енді қайттік, кім ұсынбақ көмегін?

Бұл қырсықтан құтқармақ боп досымды:

- Мен сындырдым, кешіріңіз.... мен едім...-

Дедім үнсіз төмен салып басымды.

Бір ерекше дүлей мінез тосып ек,

Шіркін, адам табиғаты - ай сан қырлы.

Қанша ашулы болғанымен осы рет

Әжем мені жазалаусыз қалдырды.

Лезде қайта көтеріліп еңсеміз,

Көңіліміздің айдынынан күн күлді.

Сол сәтте інім сыбыр етті:

"Сенбеңіз,

Көзәйнекті қонақ бала сындырды".

Әжем кенет ашу буып күйгелек

Ашу буып аң-таң болып қалды да:

- Жүр бері, — деп құлағымнан сүйрелеп

Ертіп барды нағашымның алдына.

"Қой, бәйбіше, дау тудырма бекерге,

деп нағашым әңгімесін жалғады, -

Айып па екен, өзін беріп қатерге,

Ер жігіттің досын қорғап қалғаны.

Достық деген ізгіліктің алаңы,

Оған куә ғасырлар мен замандар.

Отанын да сатып кете алады

Қиын шақта досын сатқан адамдар!"





НАРЫНҚҰМ ЗАУАЛЫ

Р. Шырдабаевқа

1. МАХАМБЕТТІҢ СОҢҒЫ СӨЗІ

Баз бір адамдарда болашағын елден ерек сезіну, түйсіну күші болатынын ғылым жоққа шығармайды... Махамбет ақын өлерінен екі күн бұрын айналасындағыларға өзінің жан шошынарлық сұмдық түс көргенін, түсінде иығынан үзіліп түскен өз басы өзіне қоштасу айтып тұрғанын әңгімелеген.

Мен түсімде зорлық көрдім, қорлық көрдім ғаламат,

Бір таныс қол соғып өтті әлдекімді паналап,

Зұлымдықтың жасырынып келетіні жаман - ақ.

Иығымнан ұшқан басым көкірегімнен домалап,

Бара жатты атамекен Ақжайықты жағалап,

Жүрегімнен аққан қанға боялыпты бар алап.

Жә, бұл түсім тегін емес мына сойқан заманда

Тіршілікпен қоштасар сәт жетті - ау деймін маған да.

Қоштасар сәт жетті - ау деймін, туған елім, еңселім,

Бостандыққа шақырып ем,

Сенің заңғар ақылың ем,

Едім әрі өлшемің,

Жан ашырың, жақының ем,

Және қайсар ақының ем мен сенің.

Жұлдыздай боп жанар алдан

Ақындықта елден ерек басқа заң.

Батырлығы жоқ адамнан

Үлкен ақын шыққан емес ешқашан.

Туған елім — арман, мұңым,

Енді сені жетелейді жол қалай?

Менің бассыз қалғандығым

Сенің бассыз қалғандығың болмағай!

Иә, шындықтың ащы даңқы,

Шындық үшін жалғыз түстім егеске. -

Ақындықтың басты шарты –

Басты алса да шындықты айту емес пе?

Өлімге сан жақын бардым

Қорғансыз боп көрінсем де жай көзге.

Шындықты айтқан ақындардың

Бірақ жолы болып еді қай кезде?

Көрде де енді сен жайлы ойға батамын

Бұл іңкәрлік созылады қаншаға?

Кім қаншама шексіз сүйсе

Отанын, Оның тартар азабы да соншама.

Мен сенемін, күні ертең

Нұрлы үмітпен оянар деп ұлы өлкем.

Күліп жайсаң күн ғажайып

Ел наласы тартар деп.

Ақымақтар күрт азайып,

Сұмдар қорқақ тартар деп.

Мен сенемін, күні ертең

Пенделіктен тазарар деп ұлы өлкем.

Жә, қашанғы баққа зорлық мінгеспек?

Сенем, ертең оттыға отсыз күлмес деп.

Тек тұлпарлар ғана алатын бас бәйгі

Есектердің мойынында жүрмес деп.

Мен сенемін, күні ертең

Ақыл-ойы пір тұтар деп ұлы өлкем,

Мына дәурен бұрқан - талқан

Ертең қайта өзгерер.

Ақындарын сұлтандардан

Артық сыйлар кез келер.

Қадір тұтам қиялдауды

Ертең талғам өзгерер.

Шындап құлай сүйе алмауды

Қылмыс санар кез келер.

Туған елім,

Құдіретімсің аңсаған.

Алдан жарқын күн шыққанша

Кескініңді көрмейінші шаршаған.

Пасық ойлар тұншыққанша,

Дулығаны қақ жарып гүл шыққанша

Жер астынан қарап жатам мен саған.

2. ӘКЕ YKIMI

Шомбал жігіт кіріп келді ентелеп,

- Әке, - деді ол кірген бойда,

- Әке, - деді еркелеп -

Жүруші едің маған ылғи өкпелі,

Кеюші едің

Мал болмайсың деп мені.

Сол сөзіңді, сірә, қайтып аласың - ау шамасы.

Аты шулы Баймағанбет сұлтанның

Маған берген сыйлығына қарашы!

Төрде отырған әкесінің алдына,

Маң-маң басып барды да,

Алтын жіппен әдіптелген жағасы

Сұр ішікті тастай салды баласы -

- Иә, сөйле, - деді әкесі, -

Қандай ерлік көрсеттің,

Екі ай бойы, қане, қайда жол шектің?

Баласы айтты:

- Топ бастадық төрт адам.

Махамбеттің жақыны Ықыласты үгіттеп,

Мақтап, қағып арқаға

Қосып алдық ортаға.

Бұл түгелдей мына ұлыңның ақылы.

Еркін жетер әңгіме ол бір таңға.

Қапысызда қармақ салып,

Махамбетті алдап соғып,

Басын кесіп сыйға тарттық сұлтанға.

- Ой, залым-ай,

Жүзіқара залым - ай,

Мұнша залым екеніңді қалай келгем танымай.

Бұдан өткен зор қасірет болар ма,

Бұдан өткен зор қасірет болар ма, —

Деп әкесі жас үйірді жанарға.

- Қабағыңды жаба қалды неге мұң,

Әке, сенің қай сөзіңе сенемін,

Есінде ме,

Менің бала күнімде

Махамбетті жек көремін дегенің?

- Рас, ұлым, айтылған сөз оқпен тең,

Бір кезде мен Махамбетті жек көргем.

Әлде, кемшін шағым ба еді ол ақылға?!

Пенделік қой салған мені тақымға.

Оған себеп –

Сенің анаң жасынан –

Ғашық болған сол Махамбет ақынға.

Азаппенен атса да асау таңдарым,

Қайрағам жоқ қызғаныштың қанжарын.

Іштен тынып жүре бердім тозғын боп.

Өзін шексіз құлай сүйген жан барын

Қайран ақын сезген жоқ.

Анаң марқұм ол дегенде от жалындап көзінен,

Тамсанатын,

Нақ бір бақыт табардай әр сөзінен,

Ұлы ақынға деген іңкәр сезімін

Көрге бірге ала кетті ол өзімен.

Әттең, біздің сор маңдайлы Жайықта,

Ерлер аз ғой бара алатын байыпқа.

Тым кеш ұқтым,

Махамбеттей батырға,

Бүкіл қазақ ғашық болса айып па?

Құдіретті шындығынан танбаған,

Парасатын ізгілікке жалғаған,

Ақын деген киелі аққу самғаған.

Ал, ендеше, аққуды атқан пендені

Қай атаңнан көріп едің, оңбаған?

Бұл салада сен бірінші адамсың,

Адам емес,

Ең бірінші надансың,

Ел дәстүрін,

Ер дәстүрін қорлаған.

Нақ мынадай қасиетсіз оқиға

Бұрын қазақ топырағында болмаған.

Қандай қиын кезеңде де

Туған ел

Ақындарын жанын салып қорғаған.

Түсінбедім,

Армандап ең нені, ұлым?

Ертең сені қойып желдің өтіне,

Ызалы ұрпақ түкіреді бетіңе.

Сол қорлықтан құтқарайын сені, ұлым!

Және ол зар оңайлықпен тыйылмас,

Қанымыз бір,

Жолымыз да шиырлас.

Енді сенің кесіріңнен

Маған да

Туған жердің топырағы бұйырмас.

Жә, не қайыр, налы мейлі, налыма,

Сорлы балам,

Туыпсың - ау сорыма.

Өзің түстің өзің қазған орыңа.

Кеттік кәне,

Ішігіңді ал қолыңа!

Ұясына күн тұр еді батқалы.

Түксиеді меңіреу құм шатқалы.

Олар үлкен қара жолға түсіп ап

Бір төбенің қасына кеп тоқтады.

- Мынау төбе саған соңғы шығар шың

Болатынын ұғарсың.

Сен, әрине, құралайды көзге атқан,

Атқан оғын маздатқан

Менің мерген екенімді ұмытпаған шығарсың

Деді әкесі құлазып нар көңілі.

Дір-дір етіп:

- Ұмытқам жоқ, — деді ұлы.

- Балам, үміт — қызығымның өлшемі

Өзің едің,

Қайғым болдың еңселі.

Басына шық, кәне, мына төбенің,

Осы арада қалдырамын мен сені.

Қараладың қасиетті мекенді,

Жараладың тұрмастай ғып әкеңді,

Мына жолмен өткен жұрттың аузынан

Махамбеттің жырын тыңдап жат енді.

Мүмкін, сонда ұғынарсың қатеңді.

Кім аяққа басса заңын даланың –

Ұмытқаны қатал тарих сабағын.

Кешір мені,

Таусылды бар амалым.

Дала заңы - баба заңы, қарағым, -

Деп әкесі қолына алды садағын...





ЖІГЕРЛЕНДІРУ

немесе

өзін бақытсызбын деп есептеген жігітке жауап

Сен жыладың, жігітім,

Көп көрдім деп тұрмыстың тапшылығын,

Қайтпады деп жұртқа еткен жақсылығым.

Сен жыладың,

Сезімің жасып ағып,

Кіп-кішкентай балаңды қасыңа алып.

Қырмызы күнім өтті деп.

Сенгенім сатып кетті деп.

Сен жыладың:

Аңғармай қалдым орды деп,

Қадамым сәтсіз болды деп,

Бір қатты соққы алдым деп,

Бақытсыз болып қалдым деп.

Сен жыладың:

Мен бірақ, селт етпедім,

Білем сені тағдырдың ерке еткенін,

Білем сені өр көңіл, жомарт едің,

Енді бүгін... қалай бұл кер кеткенің?

Жә, жә, жарар,

Өткен күн оралар ма,

Қарау керек, бауырым, саған алға.

Басындағы бөрік пе,

Орамал ма?

Бөрік болса, ауыс тез басқа күйге,

Көз жасынды көрсетпе жас сәбиге.

Көз жасыңды көрсетпе, сұранамын,

Әй, әй, жігіт, сен маған ұнамадың.

Жас нәресте көруге тиісті емес,

Әкесінің еңкілдеп жылағанын,

Әкесінің тым күйреп құлағанын.

Ерлік пенен ездіктің жолы қатар

Екеуінің арасы бір-ақ адым.

Көз жасынды көрсетпе сұранамын.

Көтер, кәне, басынды, қалай бұның,

Мұз боп еріп кеткен бе бар айбының?

Көтер, кәне, басынды,

Күніңді босқа өткізіп пе едің,

Тағдырың неге сыр айтты сараң?

Өмірдің барлық сәтсіздіктерін

Бақытсыздық деп, кім айтты саған?

Кім айтты саған,

Тұлпарды сүрінбейді деп,

Асауды мінілмейді деп,

Ақ көйлекті кірлемейді деп,

Қара ешкі мүжіген ағаш

Қайтадан гүлдемейді деп?

Кім айтты саған

Жұрттың бәрі мейірбан, арайлы деп,

Жұрттың бәрі шындықты қалайды деп,

Биікті ардақтайды деп,

Асылды қорлатпайды деп...

Тоқырау білмес айбыны

Адалдық деген әлемнің ұлы байлығы.

Бетіне жиған ұятты

Әйтсе де, кейде ол кінәмшіл бала сияқты.

Тірлікте осы баланы

Өкпелететіндер бар да,

Жұбататындар бар.

Жек көретіндер бар да,

Ұнататындар бар.

Арын сатып қорлайтындар бар да,

Жанын сап қорғайтындар бар.

Қиналып бекер алаңдадың - ау,

Ойынды шығар өріске.

Өзің - ақ айтшы ғаламда мынау

Жеңудің бәрі жеңіс пе?

Жігітке арман жеткізіп пе еді

Өз сорын өзі жеңбесе.

Өмірдің барлық сәтсіздіктері

Бақытсыздық емес, ендеше!





12 - 3 = ?

(поэма)

Қырқасынан қыран ұшқан, сен ер жеткен аймақты,

Ертеде бір хан билепті, қайсар әрі қайратты.

Қартайса да шапқан аттың құлағында ойнапты,

Қия тартқан мақсатына иек артпай қоймапты.

Өз елінің абыройын,

Қорғанысын, ақыл-ойын

Қайтсем биік көтерем деп ойлапты.

Бір болса да бірегейлі,

Хандығына түбегейлі

Жаңа өзгеріс енгізуге белін мықтап байлапты.

Бірақ сорлы жетіп алмай тоқтамының парқына,

Мынадай бір заң шығарып, таратыпты халқына:

"Кемел ақыл қарттық шақта ғана деп.

Жастың ісі (негізінен) шала деп

Есептелсін.

Шалалықтан ел несібі шашылар,

Сондықтан да барлық билер, қазылар,

Барлық әскер басылар, ісін мінсіз атқарған

Сайлансын тек ақ сақалды қарттардан!"

Жастық шақтың мерейін аттап өтіп,

Таптап өтіп төске өрлей,

Оның ұлы мүмкіндігін ескермей,

Тек қарттықтан бастап ел әңгімесін,

Лезде ұмытты жас қауым тәрбиесін.

Сенімсіздік жұрт қолын байлап алды.

Алаулаған жастық от қайда қалды?

Жиырма беске келсе де,

Өз көжесін

Жылап ішер жасықтар пайда болды.

Өзек болар ел еді мың дастанға,

Енді бүгін мұңына мұң қосқан ба?

Жау дабылы естілсе, бой көрсетті

Қора айналып қашатын жүн бастар да.

Балғын гүлдің шаттығын өмірсіз ғып,

Қайдан шықты бұл мимырт көңілсіздік?

Танымастай өзгертіп жіберді елді

Жастық шаққа жасалған сенімсіздік.

Ханды тағы сайтан түртіп, ойға келді мынадай:

"Хандығымның төрт тағандап тұруы үшін құламай,

Қимыл керек.

Кенде емеспіз күштен де.

Тағдыр біздің даңқымызды, әлде келте пішкен бе?

Жо-жоқ, тоба!

Соғыс ашып көрейін

Көрші жатқан өзімізден үш-төрт есе кіші елге,

Сөйтіп шырқау көтерейін пәсең тартқан көңілді".

Соғыс ашып көріп еді, тас-талқан боп жеңілді.

Мұнан асқан қорлық болмас, расында,

Енді, міне, төрт уәзірі қасында,

Қос жанары жылай-жылай суалып,

Селеу шашы ызғар соққан боз жусандай қуарып,

Жолдас болған тәтті арманы балғын бала кезінен

Бір-ақ күнде бал-бұл ұшып көзінен,

Өз кінәсін өзі ақтап ала алмай,

Теке сақал, уәзірлерін атарға оқ таба алмай,

Тұтқында отыр хан сорлы,

Сел - тасқында қалт-құлт етіп әрең тұрған аралдай.

"Күндер қайда салиқалы, сымбатты,

Соққы болды-ау, соққы болды-ау бұл қатты".

Осы сәтте жеңген елдің ақ сақалды әкімі,

Ханға қарап тіл қатты:

- Дара шауып кетіп едің сен мүлде,

Қалай, шалым, ақылыңа келдің бе?

Жұмбақ айтам.

Егер тапсаң, азатсың,

Таба алмасаң, өлдім де!

Таба алмасаң, қанатыңнан сынғаның,

Тырысып көр, ақылында күш болса?

Мынау ғана менің саған жұмбағым:

Не қалады он екіден үшті алса?

Үміт, ойсыз отырған шал қуарып.

Білегінен алынғандай бұғалық:

- Онда тоғыз қалады ғой, - деп күлді,

Бәйбішесі ұл тапқандай қуанып.

- Тапқырлық пен ақыл-ой,

Сынға түскен ұрыста

Жолың сенің тағы тартты бұрысқа.

- Таба алмадың, — деді әмірші мысқылмен,

Мойыныңды даярлай бер қылышқа.

Бір жас жігіт алға шықты:

- Сіздіңше, ең ауыр жаза өлу ме?

Ауыр жаза — тірі қалып, өзінің

Тауысып бар төзімін,

Қателігін өз көзімен көруде,

Және оны түзетуге

Қолда билік жоқтығына көнуде.

Ұлы әміршім, ойланыңыз әлі де,

Ерте, кеш пе өлім жұрттың бәріне

Ашары хақ есігін...

Өтінемін, етіңіз бір кешірім.

Ханымыздың қасық қанын қисаңыз,

Мен айтар ем бұл жұмбақтың шешімін.

- Ал айта ғой, — деді әмірші,- талабыңды шектемен,

Балаусаға тас атқанды жек көрем.

Бердім, ұлым, тілегіңді, төлеуін

Қайтара алсаң кеудеңдегі отпенен?!

- Иә, иә, балаусаға тас атқан жан оңбайды,

- Деді жігіт, — жұмбағыңыз күрделі - ақ,

Әйтсе де, оны жұмбақ деуге болмайды.

Заңдылық — ол.

Заңды білмеу — зор қайғы.

Егер, егер он екіден үшті алсақ.

Ештеңе де қалмайды.

Айлар — жылдың ұланы.

Біздің әрбір жылымыз

Он екі айдан тұрады.

Он екі айда үш ай көктем бар екені белгілі.

Көктем деген табиғаттың таңғажайып ерлігі.

Ол ерліктің даңқын ешкім қыла алмайды шеткері,

Ал жастық шақ — адамзаттың көктемі.

Міне, осы көктем нәрлі болмаса,

Әр тіршілік өз қорегін қажетінше алмаса,

Айрылмай ма бар мағына - көріктен?

Онда шырын үмітіңнен қараңды үз.

Көктемде гүлдемесе алмалар мен өріктер,

Қалған анау тоғыз айда

Қандай жеміс күте аламыз одан біз?

Қанша налып, жегеніңмен пұшайман

Бұған қарсы табу қиын күш, айла.

Қараңызшы, тоғыз айдың тағдыры

Байлаулы тұр үш айға.

Оған тіпті жүрмек емес басқа заң.

Мұны және жұмбақ санау зор қайғы.

Сондықтан да он екіден ешқашан

Үшті алуға болмайды,

Алған адам мына біздің ханымыздай сорлайды!

"Кім өзі бұл, ойы — қылыш, сөзі - мір?"

Хан түгесіп алардай бар төзімін

Қарап еді, қарап еді о ғажап,

Атқосшысын тани кетті өзінің.

Еске түсіп қайдағы мен жайдағы,

Хан күрсіне бас бармағын шайнады.

"Бітті, бітті, мен өлікпін, өлікпін...

Қол бастайтын жігіттерді қорада ұстап келіппін.

Сорлаппын - ау. қанаттыға болыппын - ау тар мекен,

Әттең - әттең, қорлаппын - ау жігіттерді нарға тең..."

P.S. Тым кеш келген игілікті ойлардың

Қайғысынан артық азап бар ма екен?!

ҮНСІЗДІК

Бір танысым қонаққа шақырды да,

Топ адамның көзінше

Пікір пішіп өзінше,

Көңіліңді елемей аппақ айдын,

Досым, сені жатып кеп даттады - ай бір.

Кеткен шақта әділдік заңға айналып,

Ақты қара деп айту қандай набыт.

Үнсіз қалдым. Өзіңді нақ сол сәтте

Ақтап алар дәлелім болмай қалып.

Өткен күзде билетін жоғалтып ап,

Бір қарт әжей вокзалда жылап тұрды,

Жылап тұрды, еңсесі құлап тұрды,

Жанарында жалыныш сұрақ тұрды.

Кеткен шақта ізгілік заңға айналып,

Жомарттықты тұсаулау қандай набыт.

Үнсіз қалдым. Қалтамда нақ сол сәтте

Көк тиын болмай қалып.

Өмір сансыз сауалын тартыпты алға,

Кездерім бар өзімді қор тұтқан да,

Мүмкіндігім жоқ сәтте мұңға батам,

Үнсіз қалып отырам сондықтан да.

Табиғаттың тымырсық ақпанындай,

Ақпанындай, жылдардың қақпанындай,

Мені осынау мейірімсіз үнсіздіктің

Азабынан әрдайым сақта, құдай!





ТҮСІНІСУ ТЕОРЕМАСЫ

Келіп жатыр, кетіп жатыр дарындар...

Қара бұлттай қайғы жапты бөлмені.

Адамзаттың алғыр, ұлы қыраны

Лев Толстой жатыр еді өлгелі.

Әйелі кеп қолын сүйіп, жылады:

"Тежей алмай мінезімнің тасырын

Өзіңменен өтті жарты ғасырым.

Мен бейбақты кешіре гөр.

Күнәм көп...

Кешіре гөр,

Кешіре гөр, асылым?!"

Өткен күнін оймен шолып алыстан

Үнсіз, іштей күбірледі данышпан:

"Жә, кемпірім,

Жасыңды тый,

Жетті енді,

Жылап ешкім қайыра алмас өткенді.

Қаштым сенен...

Саған жақын жүргенше

Артық көрдім жиһан кезіп кеткенді.

Жалғыз сенен қаштым ба екен мен бірақ..

Ресейден бөлінбестей болдым - ақ,

Із бастадым күртік қарды омбылап.

Күллі әлемді тамсандырған ақылым

Сенен қолдау таппағаны қорлық - ақ.

Бір шындық бар ешкімнің жоқ таласы

Ұл-қызымның болдың ғазиз анасы.

Қартайғанда түсініспей, әттең - ай,

Жолымыздың қырсыққанын қарашы.

Дей алмаймын:

"Маңдайымның сорысың.

Қамқорым боп создың қанша қол ұшын.

Бірақ мені түсінбедің.

Түсінуге және де

Тырыспадың...

Кешірмеймін сол үшін,

Кешірмеймін сол үшін..."

Күллі адами пенделікпен алысқан

Қыран ойы тұрақ таппай ғарыштан,

Әйеліне қарап терең күрсіне

Мәңгілікке көзін жұмды данышпан.

Қайда, қайда көңіл сырын көзден ұғар нәзіктік?

Үш өлшем бар —

Биіктік пен тереңдік, кеңдік (яки жазықтық).

Бұл үшеуін бағаламау — көзсіздік һәм кереңдік.

Ал түсінбеу...бақытсыздық болар ол.

Иә, адамдық қатынаста жоқ әлі де сара жол.

Оңай емес, оңай емес бұл егес,

Қашан болсын бірлік жолы бұрыстау.

Керек десең түсінбестік кінә емес,

Қылмыспен тең — түсінуге тырыспау.

Ох, қаншама бұлақтарды жұрт түсінбей суалтты.

Сөйтіп, қанша бәйтеректі қуартты.

Ох, қаншама ұлыларды жұрт түсінбей өлтірді,

Сөйтіп, мына тіршілікке үлкен зиян келтірді.

Бруноны отқа жаққан,

Галилейді сотқа тартқан,

Біржан салдың арқан байлап қолына,

Жылан болып Ұлықбектің иірілген жолына

Түсінбестік еді той.

Соның бөрі адамзаттың сорына.

Түсінбестік аз жайды ма қанатын?

Мұнан асқан нала бар ма,

Ұлы Абайды сабаған да

Түсінбестік болатын.

Талантына тамсандырған талайды

Жазған шақта Әуезов сол "Абайды"

"Бұл туынды шыға алмайды белеске"

Деп құлшына қарсыласқан

Қияс ойға қамшы қосқан

Тағы да сол түсінбестік емес пе?

Ал Әуезов жолсыздыққа бұл сынды

Ызалана қол сілтеп, іштей, үнсіз күрсінді

"Түсінетін халық аман болсын", — деп.

Өткен - өтті.

Бірақ бәрі есепте.

Қандай азап,

Қандай азап ұғыспау.

Түсінбеген кінәлі емес десек те

Қылмыспен тең — түсінуге тырыспау.

Түсінбестік - секілді бір көк тұман

Сол көк тұман тудырады көп күмән.

Бір жас дарын көтерілсе мінбеге

Жұрт түсінбей қалмаса екен деп тұрам!

Даңқ деген нар ма екен, нар құлатқан жар ма екен,

Ұқсап туу бар - дағы, ұқсап өлу бар ма екен?

Тауым биік болса да, әнім асқақ шықса да,

Егер ақын болсаң сен, інім, маған ұқсама.

Бәлкім, шашың тым ұқсас, бәлкім, ұқсас мұңың да,

Бәлкім, менше зауқың жоқ ішкілік пен шылымға.

Бәлкім, менше арнаңда тасып толған шығарсың,

Бәлкім, менше өртеніп ғашық болған шығарсың.

Бұл сөзіңе, қалқам-ау, бас изермін, көнермін,

Мен көнгенмен не шара, заңы қатал өнердің.

Сырдаң бойлы шіліктен шырқаумын деп баптанба,

Кілең ұқсас биіктен құтыла алмай жақанда.

Тілектеспін, жарқырап жансын лаулап бағың бір,

Бір жырыңмен сағынтып, бір жырыңа табындыр.

Мен қарайын елжіреп, отым шалқып көздегі,

Өз күшіне сенгендер күндемейді өзгені.

Мықты болсаң, жарқыным, ізіңді сал елсізге,

Ізсіз жандар өнерде толып жатыр сенсіз де...

...Қызықсың - ау, тым ұқсаспыз дейсің сен.





ЛА - ВАЛЛЕТТА МАҢЫНДАҒЫ ТҮН НЕМЕСЕ ҚАСИЕТ МҰНАРАСЫ

Мальта қызы жиырма үшке толғанда

Иек артып арманға,

Жанары жайнап,

Шашына аляндр гүлінен жемелек байлап,

Қоштасып бал дәурен шағымен саялы,

Өртеніп іштен,

Толғанып, алқынып,

Нән үлкен ыдысты

Терезе алдына қояды

Әбден қызарып піскен

Алма мен бананға толтырып.

Бұл — бойжеттім дегені.

Міне осылай сынға түспек сұлу қыздың беделі.

Ал, үміткер жігіт біткен қақпа алдына тұра қап,

Алма-кезек өз бақытын сынамақ.

Кім ұнамақ бұл сайыста, кімнің даңқы құламақ?

Қыз отырар терезенің жабығынан сығалап.

Бірі мұңлы гитар тартып, бірі назды ән салып,

Бірі қыздың сұлулығын жырға қосып тамсанып

Күн батқанша өз өнерін көрсетеді жан салып

Жанын салған өнерпазда жігер жатпақ қаншалық.

Егер де қыз терезеден саған күліп қараса,

Той қамына кірісе бер, бағың жанды. Тамаша!

Үйлендің бе, бітті әңгіме, жолың болсын, марқаба.

Ажырасу туралы заң атымен жоқ Мальтада. —

Жарың жайсыз боп жолықса бақыт іздеп жаңадан

Әуреленбе, өліп қана құтыласың сен одан –

деді Мальта тарихшысы көзбен қарап жұмбақты

Жанарында сөзбен айтып жеткізе алмас мұң жатты

Мұныңды ұғар жан табудан не бар екен қымбатты

Көк теңізді кешіп барып, алауланып күн батты.

Сары аралдың сәні болған, сары мәрмәр қақпалы,

Жымыңдайды Ла - Валлетта қаласының оттары.

Осы маңның бүкіл тыныс тіршілігін қолға алып,

Арнасына шалқып симай теңіз жатты толғанып.

Толғанбаса теңіз теңіз, адам адам бола ма?

Біз бөлініп шетке шықтық, үнсіз тұрдық жағада.

Үнсіз тұрдық,- Аға, — дедің біраздан соң сен маған —

Аға - дедің мен бір жанмын, бақ жұлдызы жанбаған.

Сырымды ашсам сенгендігім, бұйырмаңыз айыпқа,

Кейде өзімді ұқсатамын ескегі жоқ қайыққа.

Қандай қорлық, шынымен-ақ ескексіз боп қалдым ба?

Осы ұзақ саяхатқа шығар жолдың алдында

Шорт үзіліп үмітім,

Ойда-жоқта тастап кетті, сенген, сүйген жігітім.

Көкірегімде өшпенділік барда мен де өшпеймін,

Бұл қылығын қашан көзім жұмылғанша кешпеймін?

- Жоқ, сен оны сүймейсің, сүймегенсің және де

Шын махаббат қалқам-ау, қара күшке көне ме?

Шын махаббат қасиеттен құралатын мұнара

Қасиетке сызат түссе мұнара аман тұра ма?!

Ғашық адам сүйгеніне өзінің

Жаманшылық ойлай ма екен сірә да?

Тек жүрегін салар жерде білек күшін танытқан,

Білек күшін танытам деп тілек күшін арытқан

Тура сенен айнымаған сұлу қыз

Бір кез маған жолыққан —

деп едім мен, жалт бұрылдың сен кенет,

Жалт бұрылдың көкірегіңді бір қара күш желкелеп.

"Тоқта, тоқта, қара күштің адымы әркез келте" деп

Тобығыңнан теңіз суы қағып жатты еркелеп.

Қайрылмадың, жауабымды ауыр алдың көңілге

Адал, батыл мойындау да түспес қалқам жеңілге.

Тек табудан, жоғалтудан, іздеуден,

Тұратұғын мына қатал өмірде!





ТЖ - ЛАР

Жағымпаздық — бұл заманда басты өнер,

Шындық оған бола алмай жүр тас кемер.

Қазіргі бақ қайсар рухты ерді емес,

Арын сатқан жағымпазды ескерер.

Дәуірдің де даңқы солар төс керер,

Оны ойласаң жанарыңа жас келер.

Кеудесінде жалғандықтың мұзы бар,

Қажет кезде мұз үстінде қызынар,

Басшы алдында жас келіндей сызылар,

Кілең табан жалағыштар – ТЖ - лар.

Оларды ертең адалдықтың тұзы ұрар.

ТЖ - ларға егер бөгет қоймасақ,

Ұлтымыздың ауа райы бұзылар.

Ей, қарт ТЖ, қамқорсынып тасыма,

Қарасаңшы сақалыңа, шашыңа,

Ел сенімін ақтағаның осы ма?

Атанғанша жалғандықпен ашына,

Беделіңді намысыңмен асыра

Күлкі болдың қасың түгіл досыңа.

Биліктің лас көн етігін тіліңмен

Жалайтындай не күн туды басыңа?

Оң мен солым сансыз ТЖ, күлем бе,

ТЖ - ларын көтерген даңқ - кілемге

Әлде, қарғыс тиді ме екен бұл елге?

Тек күні үшін жалбаң қағып иілген

Пәс кеудеге асқақ рух түнер ме?

Самал қажет індет бұлтын түрерге.

Жағымпазын тау санаған,

Шыншыл ұлын жау санаған ұлттың,

Мүмкіндігі аз мазмұнды өмір сүрерге...

...................................................................

Мінезсіз ұлт айналмайды ұлы елге.





БІЗ ҚАЗАҚТЫҢ ЕКІ АҚЫНЫ БІРГЕМІЗ

Олжас Сүлейменовке

Біз қазақтың екі ақыны әрқашан да біргеміз

Түрлі сыпсың сөздерден де,

Ызғар шашқан көздерден де,

Заман мен заң өзгергенде

Бүлінген жоқ іргеміз.

Бірімізді екіншіміз ылғи қолдап жүргеміз.

Біз қазақтың екі ақыны әрқашан да біргеміз.

Көзі тірі пайғамбар жоқ, даңқы шырқап өскенмен

Пайғамбардың барлығы да өз жеріне кеш келген.

Бұлт құрсамай тұрар кезі өте сирек Айдың да

Ал сен туған мекеніңе терең тамыр жайдың да

Айналдың зор айбынға,

Міне содан өрбіп жатыр бақытың да, қайғың да.

Алғаш рет сен қозғалдың ұлт намысы деген де...

Халқымыздың ұлы рухын алып ұштың көп елге,

Баба түркі сөз төркінін іждағатпен қопардың,

Семейдің зор қасіретін әйгіледің әлемге

Сөйтіп Абай, Шәкәрімнің аруағынан бата алдың.

Мен Аралдың, Желтоқсанның мұң-зарына болысып

Қыран таулы қырғыздардың ел ақыны атандым...

Ешкім бізді өгей ұлы дей алмайды Отанның.

Елден алған, жерден алған жырларының қуатын

Жолың болғай, ғасырының үні болған ұлы ақын!





ҚАЛДАЯҚОВ ӨЗЕНІ

Бap қазақты тамсандырған,

Таңнан - таңға ән салдырған

Өзін әнмен қарсы алдырған Шәмші едің.

Зорсығанның көбісі құры сүлде,

Ешкім көзі тірісінде

Ән көгінен дәл өзіндей таба алған жоқ нар сенім,

Қандай ғажап кереметің бар сенің.

Ұлылыққа еліктегіш отсыз, нәрсіз көздер көп

Біреулер жүр саусағының көмегімен сазгер боп,

Ал сен ұлы жүрегіңмен,

Пейіліңмен, тілегіңмен,

Күллі тамыр тірегіңмен

Дарын едің алдына жан салмаған,

Ұлт сезімін арқалаудан талмаған.

Отырардың еңкеймеген рухын

Әр қазаққа ән арқылы жалғаған.

Бәлкім, содан маңдайыңның қасіреті тым қалың,

Пенделік пен кенделікті көп көрсең де сынбадың.

Заманында ұшырсаң да әннің небір сұңқарын

Тіпті сазгер қоғамына мүше болмай кеттің-ау

Ерлік шығар сондай сәтте еңкейместен тұрғаның.

Өкпелеме қазағыңа, өкпелеме, іңкәрім.

Жігіттің бір жарқыны едің,

Дәуірдің сом алтыны едің

Едің және арайы.

Бірақ сенен әлдеқайда қымбатқа

Бағаланды қалайы,

Солай көшкен бұл даладан ұлылардың талайы.

Мына шақта, ізгіліктің тауы тозған кезеңде,

Қырандардан қораздар мен тауық озған кезеңде,

Хас тұлпарды топ жабағы

Қалың шаңға жауып озған кезеңде,

Айналдың сен енді ешкім бөгей алмас өзенге.

Енді саған өшпес, өлмес атақ даңқтың кезегі

Келгендігін досың түгіл қастарың да сезеді.

Кеш болса да жадырап ақ, еркелеп ақ еліңе

Ұлтымыздың ұлы өзені, Қалдаяқов өзені

ұлы өзені — Қалдаяқов өзені.





АЙБЕРГЕНОВ ШЫҢЫ

Бәйшешектің ғұмырындай тағдыр кешкен мәрт батыр

Өлеңінде ешбір ғасыр өшіре алмас өрт жатыр,

Намысыңды дәуіріңе еткізбедің қақпақыл.

Міне содан, ұлтымызды рухсыздан күзетіп,

Сенің жырың шекарада әлі күнге сапта тұр.

Пайымдаймын, мойындаймын, сен данасың, мен бала,

Ұлтына кім жақын, алыс, айқындайтын ел ғана.

Он том өлең жазғандарды кетті ұмытып кең дала.

Бірақ шағын он өлеңмен он миллион қазақты

Толғандырған, таң қалдырған Махамбет пен Сен ғана.

Адамдықсыз ақындық жоқ, тырмыссаң да жан сала,

Жомарттықсыз тағы алысқа шабамын деп шаршама,

Батырлығың қанша болса ақындығың соншама.

Тіпті өзіңді сидырмаған даңқтың тар төріне

Мені бірге ап шыққың кеп арпалыстың қаншама.

Заманының ыңғайына жүрмей кеткен, іңкәрім,

Саһ өнерде қызғанышты білмей өткен, іңкәрім,

Иығына бүтін бешпет ілмей кеткен, іңкәрім

Жер астынан сәлем жолдап жатырсың сен күн сайын,

Қазағымның маңдайына симай кеткен, сұңқарым.

Не жақсылық болса алдымен елге болсын дегенсің,

Сондықтан да сенің даңқың, сенің салтың көгерсін.

Сайын далаң жырыңды еске ап күлкісін сәл шегерсін.

Әр жүректе бұлтқа оранған қасиетті бір шың бар

Ол — ақындық мәрттік шыңы, Айбергенов деген шың...

* * * * * * *

Ұлт рухы қай кезде де қанаттыға астана,

Айбергенов шыңын көрсең атыңнан түс, жас бала!





ҚАЗАҚТЫҢ БАС БҰЛШЫҚ ETI

(Қажымұқан қабірі басындағы ой)

Тұлпар далаң, іңкәр далаң айтып жатыр алғысын,

Қабіріңе бас игендей тәкаппар тау, қарлы шың.

Күллі қазақ әйелдері толғатса да қанша рет

Туа алмастан келеді әлі саған ұқсас нар мүсін.

Ұлтымыздың қара күші, дара күші армысың,

Біз аспаған биіктерден сенің даңқың қарғысын.

Беске толған шағым еді. Қасқасудың төсінде

Беу, Қажеке, әкемді іздеп келген кезің есімде.

Шетте жүріп мекенінің амандығын сұраған,

Кезеңі еді әкемнің ол көңіл шыңы құлаған.

"Туған жерден мені іздейтін бар екен деп бір адам",

Құзар тауға сүйенгендей сені құшып жылаған.

Сен әкеме жігер беріп, мейіріміңнен от өріп,

"Мына ұлың палуан болсын!" дедің мені көтеріп.

Жә, палуандық қайда маған, нәзік, жұқа кескінмен

Жел үрлесе құлайтындай қауқарсыз боп өстім мен.

Бұл не тағдыр, сусыз көлдің қоғасындай мәні кем,

Тән қуатын күйттегеннің жығылдым мен бәрінен.

Намысыма қамшы басып, бірақ қарап қалмадым,

Өзің жеңген жарты әлемді мен де біраз шарладым.

Ой қуатын жарқыраттым талай көңіл көгінде

Бәлкім, мені рухымен палуан болсын дедің бе?

Бір шынары атансам мен сен даңқ қосқан Отанның,

Мүмкін түскен нұры шығар сонда берген батаңның.

Қазақтың бас бұлшық еті, құлагер төс, піл табан,

Қара күште әлі ешкім жоқ сенше биік шырқаған.

Өнерге де өзгелерден жақын ең ғой бір табан,

Рух қашып бара жатыр өзің өскен қырқадан...

Бүгін мені қайта көтер жарты ғасыр өткен соң

Қанатсызды мойындамас мінезіңмен бұрқаған

Сол бір салтың тірі тұрса, тұрар әр кез ұлт аман,

Қазақтың бас бұлшық еті, құлагер төс, піл табан...





ШЕКАРАСЫЗ ЖОМАРТТЫҚ

немесе

Қалекеш Қарағұловты іздеу

Өмір деген ұлы өзенде ғарышқа атқан толқындарын,

Бәрі де есте, алқынғаның, бақыт іздеп шарқ ұрғаның.

Ашық - адал мінезіңді ту ғып ұстап жарқылдадың,

Бірақ неге қайығыңды құзға соғып алдың, жаным?

Кей адамның рухынан бақыт кейін қап жүреді,

Жігіт едің аузын ашса көрінетін ақ жүрегі.

"Дарындыдан қарынды озсын!" дейді күліп заман арсыз,

Нақ осы ұран тұрған кезде қалай түлеп, ағарарсыз,

Қарын күшін мойындамас жұртты қайдан таба аларсыз?

Таба алсаңыз мұның ерлік екендігін бағаларсыз.

Сатылғанның барлығы — құл, сатылсаңыз — жоғаласыз.

Ал, сен соны тым ерте ұққан жомарт болдың шекарасыз.

Күнде үйіңе қонақтарды топ-тобымен алып келіп,

Таң атқанша лаулап - жанып, әрқайсысын танып, көріп,

Және оларды әнге, жырға, ой - толғауға салып көріп,

Отырушы ең, қымбаттым - ау, жүрегіңнен жарық беріп

Дархан, аңғал болмысыңа пенде көздер таң қалатын,

Кез келгеннен пәктік іздеу саған ғана тән болатын

Сен бір бөлек ғұмыр едің сөзі — сенім, ісі - бекем,

Бәлкім ақын болғандығым сендей достың күші ме екен?

Мен қайда ұшсам, қанатымнан демеп жүрген сені көрем,

Шашым ойша таралады Ақтөбенің желіменен,

Сосын Естай әуенімен, ару Қорлан лебіменен,

Мен қайда ұшсам қанатымнан демеп жүрген сені көрем.

Әлі талай биіктерге бірге шырқап, асқақтаймыз,

Дос сезімді өлім жеңбес.

Сондықтан біз қоштаспаймыз!





АЛҒЫС АЙТЫП ӨТЕМ САҒАН

Рысбек Тұрысбековке

О бастан-ақ Мен Сен болғам, Сен әрине Мен едің

Екеуміз қос желкені едік достық атты кеменің.

Келер таңға қиял жалғап, сыр толғасып кей күн біз

Шын досы жоқ адамдарды аяу керек дейтінбіз.

Адал достық құдіретін ешбір сезім бөгемес,

Тіпті көзсіз махаббаттан оның даңқы кем емес.

Тірліктегі менің әрбір өрісім мен жеңісім

Ең негізгі қуаныш боп есептелді сен үшін.

Қалжыраған сәттерімде қайғы-мұңмен қағысып,

Пейіліңді қанат етіп, сен жетуші ең ап ұшып.

Енді бейнең алыс тартты қалың тұман ішінде

Еш айырма болмап еді сөзің менен ісіңде

Зор пенделік тарту күшін жеңе алғаның үшін де,

Саһ адалдық ауасымен дем алғаның үшін де,

Маған шексіз және шетсіз сене алғаның үшін де,

Алғыс айтып өтем саған өңім түгіл түсімде.





ЦЕМЕНТ

С. Сейтжановқа

Құм мен құмды біріктіріп жалғайтын,

Тас пен тасты біріктіріп қолдайтын

Топтасуға жаны ғашық,

Үгілгеннің бағын ашып

Тек тұтастық мүддесінен самғайтын

Құрлысқа арзан әрі тиімді,

Теңге ететін, қонды ететін тиынды,

Жаңа цемент ойлап таптың, жас ғалым,

Құрмет көргей құмға жазған дастаның.

Азаматтық санамыздан ғылым озса не етерміз?

Аман тұрсақ әлі талай жаңалыққа жетерміз.

Бірақ мынау ұлтымызды жауырыны құрысқан,

Бірлік емес, байлық үшін жұлысқан

Бас басына би болуға тырысқан

Қалай, қайтіп біріктірер екенбіз,

Қалай, қайтіп кіріктірер екенбіз?

Рухсыз бен ұлтсыздың бағы жанған заманда

Басымды ием, дәл осы іске цемент тапқан адамға





ОРАЛУ

(Мойынқұмдағы Қайрат Рысқұлбековтің

ескерткішін ашардағы сөз)

Нақ төрінен мәңгі ит жығыс түсіп жатқан майданның,

Жігеріңмен көктен өтіп,

Ұлт мүддесін шекпен етіп,

Төбең бір сәт көкке жетіп

Өз өлкеңе ескерткіш боп оралдың ба, айдарым!

Жетекке алып саналы арман,

Бүршігіңді жаңа жарған шағыңда,

Денең қалып сонау Семей түрмесінің маңында

Мойынқұмның топырағын қайта бастың кемелдеп,

Ара жігін ерлік пенен ездіктің

Бір-ақ қадам екендігін дәлелдеп.

Қиын сәтте жалау еткен намысын,

Даңқың ассын, қайсар ұлан, жанын қиған ар үшін.

Ноғайбайдың перзенті боп Алматыға кетіп ең,

Бар қазақтың мақтаны боп қайта оралдың, арысым!





"ТАНАКӨЗ" ПОЭМАСЫНАН ҮЗІНДІЛЕР

ҚАЗЫНА АРАЛЫ

Ізгілік пен ізеттің байлауында,

Мама қаздар самғайтын қойнауында,

Достық атты қазына аралы бар

Сонау Мақсат тауының жайлауында.

Жұрттың бәрі баруға құштар оған,

Құштар бол деп тіпті ешкім қыстамаған,

Өзін мәңгі бақытты санайды екен,

Сол аралдан от алып ұшқан адам.

Шаттығы сай болса да тал бойына,

Бұлбұл қонып жатса да таңдайына,

Ол аралды көруді көп адамның

Қатал тағдыр жазбапты маңдайына.

Бірін-бірі күндеумен жылан, қарға.

Үні шықпай жатады бір аңғарда.

Онда жалғыз деген сөз атымен жоқ,

Жеке дара ұшпайды қырандар да.

Нар талабын салса да қандай жолға,

Тілектес дос пейілдер самғайды алға.

Жүрмейді онда сатқындар, саудагерлер

Опасыздар, отсыздар болмайды онда.

Асау жылдар толқынын кешкің мейлі.

Сенім заңы оларда ескірмейді.

Соқпайды онда самалы пенделіктің,

Тиындардың сыңғыры естілмейді.

Алда теңіз, арқада дала барда,

Талабымыз табанды бола ала ма?

Биік ұстап бірліктің ақ желкенін,

Біз де жүзіп барамыз сол аралға.

Намысыңның көйлегін сиялатсаң,

Сияға атар оғыңды ұяға атсаң,

Екеуміз де қираймыз, жүрегіңе

Егер титтей жалғандық ұялатсаң.

Ізгілік пен ізеттің байлауында,

Мама қаздар самғайтын қойнауында,

Достық атты қазына аралы бар

Сонау Мақсат тауының жайлауында.

Алаулаймыз шығыстың ақ таңындай,

Кезіміз жоқ жататын ақтарылмай.

Сол аралға, арман не, жетіп өлсек,

Тек жете алмай қайтудан сақта, "құдай!"





ІЗДЕУ

Бұлбұлдар әнін шерткенде әсем бағынан,

Гүл жапқан алау қырлардың арғы жағынан

Түсімде көрдім өзіңді бірде, қалқатай.

Ай туған кезде ағарып алтын алқадай,

Қыр жатқан кезде құлағын түріп, елеріп,

Аппақ бір нұрға бөленіп,

Мамырлы таңдай албырап, лаулап нұр жүзің,

Биіктен жанып жұлдызың,

Алғашқы жауған ақ қардай

Орамал тартып басыңа,

Келдің сен менің қасыма.

Төменде таудың өзені жатты гүрілдеп,

Жапырақ біткен дірілдеп,

Ай тұрды жүзі күлімдеп,

Менің де жаным нұрланып,

Жартасты жарып шыққан бір қызыл гүлді алып

Өзіңе, айнам, ұсына берген кезімде

Үрей сап шаттық сезімге,

Биікте таудан тас құлап,

Үдере үркіп жас құрақ,

Азан да қазан бар маңай,

Өзіңе деген сол гүлді

Бере алмай қалдым, арман-ай.

Сейіліп сәтте-ақ қырқаны жапқан арай нұр,

Боз тұман келіп басты да,

Бейнеңді лезде жоғалтып алдым, қалай бұл?

Шақырдым атап атынды сенің жаңғыртып бүкіл тау ішін,

Қырларды кезді, қырқаны кезді сені іздеп менің дауысым,

Қуантып тұрып қалайша маған кеттің сен, еркем, қатпай тіл.

Көңілімнің таңы түнерді демде өзіңді таппай, атпайтын.

Жарқ етіп жанып, жалп етіп өшкен армандай,

Құрақтар мұңлы ән салғандай,

Бұлақтар тоқтап қалғандай,

Тағдыр мен тағдыр жалғанбай,

Үміттің белі талғандай.

Елестер қаптап көзімді,

Ай туған кезде ағарып алтын алқадай,

Түсімде көрдім өзіңді,

Түсімде көрдім, қалқатай.

Оянып кетсем, келеді екен таң атып,

Алатау бөркін алтындай нұрға жалатып,

Төменде жатқан еленбей

Төбе мен қырға қарайды,

Саған да тәңірім биіктік берсін дегендей.

Қырқадан ұшқан кер маңдай маңғаз үш аққу

Таңменен бірге таласып

Көрінбей кетті Долана сайдан ары асып,

Біріне, бәлкім, оқ тиген болар, бәсеңдеу ұшып барады,

Бәсең бір әнге салады,

Мұң бар ма, қайдам, осынау әнде сөзбенен айтып болмайтын,

Айтқанмен орны толмайтын,

Өзгенің емі қонбайтын...





ҚАУІПТІ МОЛЕКУЛАЛАР

(ОН, Н20, NH3)

(Әлімжан Құртаев докторлық

диссертация қорғаған сәтте ғылыми

кеңес үстелінде жазылған өлең)

Темір мен темір қосылмайды екен,

Мың градустан артық балқытпаса егер.

Көңіл мен көңіл қосылмайды екен,

Қос үмітке ортақ жол шықпаса егер.

Сау басты дауға шататыны қалай,

Ежелден бұлар ойқас қауым ба?

Бітіспес жаулық жататыны қалай

Молекулалардың шайқастарында?

Ізденсең, терің тамшылар әлі,

От керек отпен бәстесуге де.

Енбеген заттар бар шығар әлі

Менделеев шалдың кестесіне де.

Тартады не сый заманың тағы,

Шын достықтың ғана табылмас құны.

Жасасын құрылыс алаңындағы

Құм менен цемент бауырластығы!

Шошынған үміт, тосырқаған арман,

Ызалы мұңын себуде саған.

Молекулалары қосылмағандардан

Қаншама зиян шегуде ғалам.

Бұзылды лезде отасқан талғам,

Бірікпес бұлттар ауып келеді.

Рухы, діні шатасқандардан,

Абайла, үлкен қауіп келеді...

2000 ж.





ШЫҢҒЫСХАНШЫЛАР

немесе

гуманистік бағыттағы және адамды мезі ететін ұзын-сонар,

сыңаржақ пікірлерге байланған ұштаған - толғау

МОҢҒОЛ ҚАҒАНЫ ӘКЕЛГЕН ҚАСІРЕТ

ЯКИ

ОТЫРАРҒА ЕКІНШІ ШАБУЫЛ

Тарихта Шыңғыс хан талай елдің қанын судай ағызған рақымсыз, залым ретінде қалды.

Мишель Хоанг,

француз ғалымы

"Шыңғыс хан"

Бір жанды басқа бір жан яки жер бетіндегі бұзақылығы үшін емес (нахақтан) өлтірсе, ол күллі адамзатты өлтіргенмен барабар.

Құран Кәрім 5 сүре, 32 аят

...XII-XIV ғасырлар. Қазақтың ең алғашқы қасіреті Шыңғыс әулетінің шабуылынан басталды. Бұл — жойқын күші бар сойқанды толқын еді. Қазақ халқын алғаш рет боданға айналдырған бұл толқын оның тарихи тұлғасын мылжалап, рухын бұзып, бірыңғай қазақ халқының табиғи дамуына көп-көп кедергі келтірді.

Нұрсұлтан Назарбаев,

"Тарих толқынында ",

"Атамұра " баспасы, 1999 ж.

Цитадель Отрара была сравнена с землей, и монголы вывели уцелевших от резни жителей под Бухару...

После семи дней беспрерывных усилий, монголы ворвались в Сыганак и перерезали всех жителей.

К.Д'Оссон,

"От Чингисхана до Тамерлана",

изд. "Санат", 1996 г

Чингисхан не уничтожал Отрар.

Зауреш Самат, "Страна и мир",

15 августа, 2003 г.

Сырдарья погоняет ленивые, желтые волны.

Белый город Отрар,

Где высокие стены твои ?

Эти стены полгода горели от масляных молний,

Двести дней и ночей здесь осадные длились бои...

...Отрар был уничтожен дотла... С этой зловещей победы и началось нашествие Чингисхана на мир. Отрар более не поднялся.

Сейчас — это обширный глиняный холм, испаханный траншеями археологов...

Отрарская библиотека считалась второй после знаменитой Александрийской...

13 — несчаспыивое число у христиан. XIII век стал трагически несчастливым и для кипчаков.

Олжас Сулейменов, "АЗиЯ",

изд. "Жалын ", 1990 г.

Территория современного Южного Казахстана оказалась первой на пути движения монгольских войск на Запад, где им был дан решительный отпор местным населением и где они применили методы массового террора и насилия, опустошения целых областей и разрушения городов. В арабских и персидских источниках приведены наименования почти трех десятков городов в разных странах, где население почти полностью было вырезано монголами. В их числе три южноказахстанских города — Отрар, Сыганак, Ашнас.

И. Петрушевский,

"Поход монгольских войск в Среднюю Азию в

1219-1224 гг. и его последствия"

Последний из крупных городов Средней Азии, чье население оказало героическое сопротивление монгольским войскам, был Мере. ...Каждый воин, принимавший участие в осаде, должен был зарубить мечом от 300 до 400 человек!

...Джувейни сообщает, что некий из aд-Дин Нассаба: '"В сопровождении нескольких других провел тринадцать дней и тринадцать ночей, считая людей, убитых в городе. Учитывая только тех, чьи тела были на самом деле найдены, и не считая тех, кто был убит в гротах и пещерах, в деревнях и пустынных местах, насчитали более 1,3 миллиона убитых".

И.Мусский, "Сто великих диктаторов",

изд. "Вечо", 2000 г.

...Шыңғыс ханның психикалық ауру емес, керісінше, сындарлы, досына адал, жауына мәрт кісі болғандығын ол жүріп өткен жол, ол кешкен ғұмыр айқын аңғартып жатыр...

Ұлы адамның сұңғыла кемеңгерлігіне тәнті боламыз.

Әмірхан Балқыбек,

"Шыңғыс хан — далалық тұлға ",

"Қазақ әдебиеті",

30 қараша, 2001 ж.

Шыңғыс хан Шидүргеге тіл қатты.

— Сен кеше жер бетінде, әйтеуір, жаңғыз таңғұт тірі қалса, менің кегімді жоқтайды дедің бе осы?

— Иә, айтқаным — айтқан.

— Ендеше, сенің таңғұтыңнан тірі қалған осы алпыс және өзің. Қалған еркек кіндіктің бәрін лақша бауыздадым. Әйелдерді сұрыптап жүріп, тек сұлуларын ғана аман алып қалдым. Олар бұдан былай маңғұлдан бала сүйеді. Ал мынау алпыс — қазір сенің көзіңше жаһаннамға жөнелтіледі.

Әбіш Кекілбаев,

"Ханша-Дария хикаясы",

"Өлке " баспасы, 1999 ж.

Монголы приняли единогласное решение: "Татары — губители отцов и дедов наших. Истребим их полностью, ровняя ростом к тележной оси. А тех, кто ниже, продадим в рабство ". А ниже тележной оси — двухлетние дети. Всех остальных — под меч.

Александр Торопцев,

"Завоеватели, книга битв XIII-XVвека",

изд. "РосМЭН ", 1996 г.

Шыңғыс хан... біз үшін мәңгілік мақтаныш...

Шыңғыс хан есімі біздің халқымыз үшін, міне тоғыз жүз жылға тартты, ұран болды, қуат болды, ақыры арманға айналды.

Ешқандай зұлым күш мені Алып Аталарымнан бездіре алмайды. Садағасы кетейін! Өзім ғана емес, бүкіл ұрпақ - әулетім. Енді жақын жұрағат қана білетін бір деректерді жалпы жұртқа айтуға тура келді. Мен бірінен-бірі сүйкімді тоғыз қыздан соң туған, мойынға бұршақ салып тілеп алған еркек кіндікті алғашқы немеремнің атын Бату қойдым — Шыңғыс ханның сүйікті немересі... Бату ханның құрметіне... Арғы бабаларым ұлы Ғұн империясында күн кешсе керек, одан соң ұлы түрік қағандығына тірек болған, кейінірек Шыңғыс ханның жеңімпаз жасағын құраған... тікелей ата-бабаларымның кім болғанын, не үшін күресіп, қандай жолда жан қиғанын бүгінгі маған қарап таныңыз...

...Кейбір ағайындар айтып жүргендей, біз Отырарды қорғағанымыз жоқ қорғадық, бергеніміз жоқ, алдық, дәлірек айтсақ жаудан бостан қылдық...

Мұхтар Мағауин,

"Шыңғыс ханның шарапаты ".

"Жұлдыз N3, 2002 ж .

"Алтын Орда ", 5 сәуір, 2002 .»

Мен дегенім — Өзім, Мұхтар Мағауин. Осылай деп сендім. Қазақ деген — мына Мен дедім...

...Мақтаншақтық— әуел бастан, оның үстіне мен жас кезімде тым атаққұмар болған сияқтымын...

...аңдаусызда бақайымды басып кеткен адамды кешіруім қиын..

... Мынау еңбегім артық, мынау еңбегім кем деген сөз емес. Менің Мұхтар Мағауин деген жазушыны өте жоғары бағалайтыным жұртқа белгілі...

Мұхтар Мағауин,

"Мен". Роман-эссе.

"Гауһар " баспасы, 1999 ж.

Идеал — Мухтар Магауин, т.е. я сам!

"Элита Казахстана", 1997 ж.

...Мұхтар Мағауин мырза, ұдайы "Мен!", "Мен!" деп кеуде қаға бергеннен гөрі, бір мезгіл "Ол!", "Ол!" деп, тым болмаса "Біз!" деп, әлі-тірімен де санасып отыру — әрі әділдік, әрі имандылықтың сәні...

А.Әшімов, К.Ахметбекұлы,

Қ.Салғараұлы, К.Сегізбай, Қ.Құрманғали,

С.Әбдірайымұлы, Ж.Әбдіхалық,

"Қазақ әдебиеті", 29 наурыз, 2002 ж.

Біз, Отырар қариялары, (менменсіген) М.Мағауиннің "Шыңғыс ханның шарапаты "атты мақаласын оқып, жағамызды ұстадық... Қазақ жеріндегі 26 қаланы қызыл қанға бояп, Отырар өркениетін жермен-жексен еткен Шыңғыс ханды "бізге азаттық әкелуші" деп жариялау — барып тұрған әділетсіздік, әрі біздің әлі жеке ұлт боп уайымдаған дәуірімізге түсінбей баға берушілік, нығыздап айтсақ, сауатсыздық дер едік. Бұл — атамекенін қасық қаны қалғанша қорғап, мерт болған Қайырхан бастаған мыңдаған қаһарман бабаларымыз бен әжелеріміздің аруағын қорлау. Мұны Шыңғыс хан шабуылынан кейінгі ұлы Отырар қаласына жасалған екінші рухсыздық шабуылы демеске шарамыз жоқ.

Құтым Ордабаев,

Отырар ауданы ардагерлер Кеңесінің төрағасы,

Әдіһам Шілтерханов,

зейнеткер жазушы

"Оңтүстік Қазақстан", 6 маусым, 2002 ж.

Мұхаммед - шахқа Шыңғыс хан сый ретінде жөнелткен 450 адамы бар 500 түйелі керуенді Отырар әмірішсі Қайыр хан өлтіртіпті-міс деген кезінде кең тараған тарихи мәліметтің бүгінде ескіргенін айтпасқа болмайды. Жаңғырығы лезде өзіне батпан қасірет боп қайтып оралатын мұндай қатерлі, ақылсыз қадамға есі дұрыс басшының бармасы — кәдік. Шыңғыс ханның ел мен ел арасына тыңшы қызметін шебер пайдаланғаны және сол құпия барлау жансыздары арқылы күрделі түйіндерді шешіп отырғаны белгілі. Шыңғыс хан Отырар оқиғасында да өзі жіберген керуенді Құпия түрде өз жансыздарына өлтіртіп, бар кінәні Қайырханға артты. Бұлай ету — залым қағанға Орта Азияға, яғни, "айыпкер өлкеге" қылмысын мойнына сала отырып, соғыс ашу үшін қажет еді. "Ислам энциклопедиясында " бір аты белгісіз автордың 1240 жылы бұл қырғынның Қайырхансыз жасалды деп мәлімдегені айтылыпты. Ал В.В.Бартольд өзінің "Түріктер" атты еңбегінде: "Все действия правительства Хорезм - шаха во время войны и до нее, в том числе и убиение купцов в Отраре, приписываются монгольскими источниками сыну и преемнику Мухаммеда, Джелал ад-дину", — деп жазады. Заманында Орта Азия әскери өнерін жете зерттеген, Ресей барлау жүйесінің генералы, ғалым М.И.Иванин керуеннің қырғынға ұшырауы Шыңғыс хан ұйымдастырған тыңшылардың ісі екенін, ал Қайырханның жала құрбанына айналғанын ескертеді. Айтулы оқиғадан Отырарға жүз жыл кейін келген белгілі араб саяхатшысы Ибн Баттута да осындай әңгімелерді жергілікті тұрғындардан естігенін баяндайды. Сөйтіп, қулығына найза бойлатпаған Шыңғыс хан Отырардың қасіретті тарихын сегіз ғасыр бойына шуда жіптей шатастырып жіберді...

Рустан Рахманалиев, академик,

тарих және философия ғылымдарының докторы

"Аалам", 13 қыркүйек, 2001 ж.

Чингисхан совершал самые немыслимые зверства, но лишь потому, что не представлял себе другого образа жизни.

Рене Груссе,

"Чингисхан: Покоритель вселенной"

Осы кезеңде әлем бізді танысын десек, Шыңғыс ханнан бекерге жерініп, арамызды алшақтатпай, қайта оған бір табан жақындағанымыз жөн. Оны тек әлемге қанқұйлы, құбыжық, аждаһа, тажал етіп көрсететін біржақтылықтан арылғанымыз дұрыс.

Жұмахан Қожамқұл Жалайыр,

"Жұлдыз ", N6, 2002 ж.

...Шыңғыс хан келін, Отырарды қиратып кетті деген жай сөз. Жалпы алғанда, кімде-кім Шыңғыс ханды қаралау, жаманда жағында тұрса, ол адамның тарихи сезімі таяз болғаны...

Мұрат Әуезов,

"Алтын Орда", 9 мамыр, 2003 ж

...Кімде-кім Шыңғысханды мадақтау, қастерлеу жағында болса, оның тарихи сезімімен қоса, адами сезімнің де таяз болғаны.

Мұртаза Бұлұтай "Бурханизм туралы шындық",

"Арыс " баспасы, 2003 ж

Отырарда жаз ішінде ақ қырау...

Отырарға екінші рет шапты "жау".

Шыңғыс ханның жауыздығын ақтаған

Рухсыз сөз қауіптілеу, қаттылау,

Әрі көзсіз мақсат - ойы нақтылау...

Отырарға екінші рет шапты "жау".

Бұл қандай топ ізгілігі арыған,

Парасатын пенделікке жаныған,

Зұлымдықты батырлық деп таныған?..

Бақыт тапқан адамзаттың сорынан

Шыңғыс ханды бабам дейді құлшынып,

Бабасының жолы да қан, қолы қан.

Шуақ көріп бабасынан "арайлы",

Оны "әділдік күрескері" санайды

Және "мәңгі мақтанышқа" балайды.

Шыңғыс ханның қылышынан өлгендер

Жер астынан ызалана қарайды.

Рухсыз күш қазір кімге қолайлы?

Ал, Мағауин Темуджиннің қан қатқан

Жез сақалын махаббатпен тарайды.

Шыңғыс ханның Отырарды алғаны,

Өртеп, таптап, қалды қырғын салғаны,

Сан мың ердің мәңгі сөніп арманы,

Күллі әлемді сүйсіндірген қаланың

Орнында тек күл мен төбе қалғаны, —

Мағауинше, "бағымыздың жанғаны?!"

Бұл қандай ой зіл - қасірет салмағы,

Қай науқастың түйіршігі қандағы?

Бар кезде де "МЕН", "МЕН" деген, "МЕН" деген,

Өз "МЕН"- дігі қызғанышын жеңбеген,

Өзге "МЕН"- нің жеңісіне көнбеген,

Даңқ жолында жатып алған көлденең,

Менмендігі пенделік боп тәлдеген,

Бұл қазақта Мағауинді үш орап

Кетер "МЕН"- дер барлығына сөнбеген

Неткен тұлға өз "МЕН"- іне шөлдеген?

Кешіре гөр, ер Қайырхан, нар тұлға,

Жетсең дағы бізге батыр қалпыңда,

Бір көлеңке көлбеңдейтін данқында...

Залым Шыңғыс жансыздығы тұрыпты - ау

Бес жүз түйе - керуенінің артында...

Өрлік жатыр рухында, парқыңда

Шаң жұққанмен, тот жұқпаған алтынға,

Соны ұғынып шаттанады халқың да.

"Зиялың" бар зорлық даңқын малдаған,

Парасатын менмендігі алдаған,

Тарихына терең түрен салмаған...

Тежеме, Отан, рухыңды самғаған,

Басыңды тарт құлдық сана - таңбадан.

Зұлымдықты медет тұтқан халықтың

Ешқашан да бағы шырқау жанбаған,

Тежеме, Отан, рухыңды самғаған!

2. ЗҰЛЫМДЫҚТЫ ТУЫСТЫҚ АРҚЫЛЫ АҚТАУҒА ҚҰЛШЫНУ

...китайские ученые не признают Чингисхана монголом, и считают китайцем. Российские ученые не признают Чингисхана китайцем, а считают его монголом. Мною в вышеприведенны книгах доказано, что Чингисхан — казах.

Калыбек Даниярон.

"История Чингисхана".

типография "Комплекс", 2001

Шыңғыс хан қыпшақ даласының төл баласы, біздің дәл бабамыз болып шығады.

Зәмзә Қоңыр, "Шыңғыс хан — әлемдік тұлға",

"Алтын Орда ", 27 желтоқсан, 2002 ж

Шыңғыс хан — ақын һәм әулие.

Хамза Көктәнді,

"Аспан мен Даланың төрт ұмытылған тарихы",

"Қасиет " баспасы, 2001 ж.

Түркістан өлкесі — ежелгі моңғолдардың да тарихи Отаны екен-дағы. Өте көне замандардан бері түркі елінің әйгілі патшалары жерленетін пантеон болған бұл қасиетті өлкеде сол түркінің бел баласы Шыңғыс хан да мәңгілік тыныштық тауыпты. Ал ол Шыңғыс ханның қабірі — Сыр бойындағы Ұзын ата әулие.

Хамза Көктәнді, "Замана ",

22 қаңтар, 2002 ж.

Шыңғыс ханды қазақ етудің қандай қажеті бар бізге ? Қандай абырой табамыз одан біз?..

Щыңғыс ханның моңғол халқына жасаған жақсылығы бар шығар, бірақ біз бұл мәселеге қазақтың ұлттық мүддесі тұрғысынан қарауымыз керек қой. ...Кесене түгілі кесек дуал салдырмаған, артына қираған қалалардан басқа ешнәрсе қалдырмаған Шыңғыс ханды ту көтеру не үшін керек? Әлемді білімділікпен емес, тот басқан қылышпен қорқытқымыз келе ме?

Өмірзақ Ақжігіт,

"Моңғолдың мұқыр жылқысынан қазақтың

қазанатына қалай ауыстырып мінгіземіз?",

"Жас Алаш ", 21 желтоқсан, 2002 ж.

...в двадцать первом колене наш род идёт от Джучи и, соответственно, восходит к Чингисхану.

Шота Валиханов,

"Кумбез N1, 2002 г.

Его черные волосы слегка вьются, он быстр в движениях, обаятелен, иногда подливает мне в чай молоко. Как вы думаете, кто это? Это прямой, двадцать третий потомок Чингисхана. (Шота Валиханов. Ред.)

... Я никак не привыкну, что рядом со мной сидит потомок самого Чингисхана и подливает мне в чай молоко!

Хасен Адибаев,

Предисловие к роману

"Гибель Отрара", изд. "Білім ", 1997 г.

Писатель и историк Аким Тарази утверждает, что это "Россия в своих целях относила Чингизхана к монголам, чтобы лишить казахов своей истории". На интернетовском сайте казахи доказывают, что Чингизхан - это их прямой дедушка-тюрк...

...Скульптора Шота Валиханова в Монголии встречали с большим почетом как чингизида. Там он выяснил, что в Монголии не сохранилось ни одного живого чингизида — они их всех поубивали, в то время как в Казахстане их тысячи и тысячи. В Казахстане их всегда почитали и уважали.

"День рождения Чингисхана длился весь год",

интернет-газета "КоМок", 10 января 2003 г.

Итог монгольского нашествия на енисейских кыргызов и на тяньшаньскую землю был катастрофическим. Созидательное развитие на многие годы было подорвано. И все же, именно история является высшим и справедливым судьей. Монгольской империи на земле нет. Добрых слов об этом времени у нашего народа тоже нет.

Аскар Акаев, Президент Кыргызской Республики, "Кыргызы в эпоху Чингисхана" из книги "Кыргызская государственность и народный эпос "Манас", 2002 г.

...Сигал планирует в неформальной обстановке встретиться с монгольскими лидерами и представителями прессы. Свое стремление снять картину о Чингисхане, звезда боевиков объясняет вот как:

"Моя мать сказала, что я монгол. Мои дедушка и бабушка жили вблизи монголо-российской границы. Именно но этой причине я решил снять фильм о Чингисхане"...

"Стивен Сигал готовится к роли Чингисхана

интернет-сайт "rikatv.kz"

... Еуразия құрлығының келбетін Шыңғыс ханның басқыншылығы астан-кестен етті. Монғол шапқыншылығы Қазақстан аумағында халықтың қалыптасуын күрт токтатып тастады. Ірі тайпалар тобы сапырылысқа түсіп кетті. Қыпшақтардың бір тобы Қазақстанның солтүстігі мен Батыс Сібірдің ту сыртына көшті. Қуғынға түскен наймандар мен керейлер де солай қарай жөңкілді. Қыпшақтардың талайы Жерорта теңізінен Үнді мұхиты мен Тынық мұхитқа дейінгі аралықтағы елдерге тарап, сіңіп кетіпті. Амалсыз қоныс аудару монғол билігі орнағаннан кейін де тоқтай қалған жоқ. Монғол билеушілері Шығыс Қазақстан мен Жетісудың шұрайлы жайылымдарын басып алды. Сол жерлердегі тұрғылықты халықтың тоз-тозын шығарды. Өздері меншіктеген өлкелерді ұлыс-ұлысқа бөліп тастады. Бұл этностық тұрғыдан туыстас тайпалардың бір-бірінен қол үзіп, бөлшектеніп кетуіне әкеп соқтырды. Басқыншылық біткеннің бәрі де қатыгездікпен жүзеге асырылғанында дay жоқ...

... Шыңғыс хан көшпенділерді қарудың күшімен біріктіргенде, бір орталықтан билік жүргізуді және салық төлетуді көздеген болатын. Бұл өз кезегінде, қазақ жерінің бірігуіне жағдай жасады.

Нұрсұлтан Назарбаев, (Қазақстан Республикасы тәуелсіздігінің

5 жылдығына арналған салтанатты мерекеде сөйлеген сөзінен)

...айтатындары — Шыңғыс хан жаман, қанішер, пәленбай қаланы қиратқан, пәлен жұртты жойған. Біз айтайық, Шыңғыс ханның және оның ұрпақтарының атының тұяғы тиген ешбір жерде ешқандай халық жойылған жоқ. Бәрі де ата - жұртында өсіп, өніп, бүгінгі күнге жетті. Әйтпесе, қолда тұрған Қытайды қырып тастау киын ба еді? Орысты орманымен қоса жоқ қылуға шама жетпеп пе? Сартты жер бетінен біржола көшіру тіпті оңай болатын. Олай жасамады, ұлы қағанның мұраты — басқаны жою емес...

Соншама күпсініп отырған Шоң (Айтматов. Ред.) мен Зордың (Шаханов. Ред.) сауатының соншалық төмендігіне қайран қалдық. Тарихи таным деген атымен жоқ Адамзат қоғамының даму жолдары туралы ұғымның елесі де көрінбейді...

...төрт аяқты ешкіңіздің өзі де төрт аяқтың жетегінде келеді, сондықтан бұл төрт аяқ — екі адамға тиесілі екендігін айғақтау қажет.

Мұхтар Мағауин, "Ешкі жетектеген екеу",

"Алтын орда", 1 қараша, 2002 ж., "Жұлдыз ", N1, 2003 ж.,

"Шыңғыс ханның шарапаты", "Иль - дан " баспасы, 2003 ж.

...Мағауин мырза өзіне дейінгі халқымыздың ардақтыларын талқандап, талдырып жыққан соң, кімге ауыз салмақ керек? Атақ абыройы өзгеше, әлем руханиятының патриархы атанған Айтматовты жер табандатып, қара күйе жақса бітті, "Мен" өз-өзінен асқақтап, айбарланып шыға келмей ме? Ал, Айтматовты жамандауды Мұхаң шаршамай - шалдықпай жоспарлы түрде жүргізіп келеді.

Рахымжан Отарбаев, "Тарихқа кіру қиын, шығу оңай",

"Жас Алаш", N6 ақпан, 2003 ж.

Шыңғыс хан және оның айналасындағы ең жақын қолбасшылары теңдесі жоқ жорықтарды кейбір тарихшылардың, әсіресе Кеңес өкіметі тәрбиелеген ғалымдардың жазғанындай, басып-жаншу, талан-таражға ұшырату, халықтарды құл ету үшін жасамаған.

Бек Тоғысбаев, "Шыңғыс хан мен Мұқали немесе

нақты тарихи дерек сөздер не дейді?",

"Парасат ", N6, 2003 ж.

О своем "родстве " с Чингисханом 54-летняя Алтынай - ана узнала два года назад. О том, что род торе, к которому она относится, считается знатным, Алтынай - ана и не подозревала. А когда подруга сказала, что тореиты приходится прямыми потомками Чингисхана, Алтынай - ана была просто потрясена и ходила под впечатлением несколько дней.

С тех пор она сильно изменилась. Женщина стала говорить исключительно в приказном тоне, как и полагается знати, разбавляя речь словами "разрешаю " или "не позволяю ".

Шежире: генеалогическое древо.

http. /kazchronic. host. kz.

11 января 2003 г.

... Шыңғыс хан да, Гитлер де — адамзаттың сорына қарай - қара ниет дарындар. Осы айдай ақиқатты теріске шығарып, Шыңғыс ханды рақымды һәм мейірімді, бүкіл түркі халықтарының жарылқаушысы етіп көрсеткісі келетіндерге, тіпті оны өзіміздің қазақ еткісі келетіндерге не айтуға болады?

Алмас Ақылбек,

"Ақиқат ", 4 желтоксан, 2002 ж.

...я не могу понять позицию народного поэта Мухтара Шаханова, которого я очень уважаю, и великого писателя XX века Чингиза Айтматова, который первым ввел понятие "манкурт ".

...приближается дата 800-летия казахской государственности и 850-летие великого сына казахского народа — Чингисхана.

... казахский народ должен вернуть себе Чингисхана, это — долг каждого казахстанца и всего руководства страны, ибо народ, не имеющий великого прошлого, не может претендовать на великое будущее. Это забота всего государства.

Кайрат Закирьянов, ректор Казахской академии спорта и туризма,

"Начнем с понедельника ", 20 июня, 2003 г.

...Монголы вообще никакого отношения к Чингисхану не имеют, так как на той территории в это время они не жили, поэтому сам факт деления казахов на казахов монголского происхождения и казахского происхождения нонсенс, — говорит главный организатор конференции профессор Кайрат Закирьянов...

Казахстан, как государство молодое, за тринадцать лет независимости так ничем и не заполнил идеологическую нишу. Поэтому чрезвычайно важна фигура именно Чингисхана, ибо она может быть "заложена" в фундамент идеи евразийства.

Ербол Жумагулов,

"Кому достанется Чингисхан:

этническое происхождение великого

полководца поставлено под сомнение ",

"Известия " (Казахстан), 4 октября, 2003 г.

Оянды неге оқыстан шыңғысханшылар?

Шыңғысханшыл зорлық намысты мұң қысқан шығар,

Мұң қысқан шығар немесе жын қысқан шығар.

Жеті ғасыр бойы билеген қазақтың жерін

Тағы да басын көтеріп құныс қамшылар

Ойменен билік өріне тырмысқан шығар,

Оянды неге оқыстан шыңғысханшылар?

Қазақтың қайсар рухын тақтан алуға,

Отырар даңқын тағы бір таптап алуға

Шыңғысхан шылар топтасьш тоқтам алуда.

Әлемді қанға бояған монғол қағанын

Күш таппақ қайдан, сорлылар, ақтап алуға?

Құлдық санадан арылғандарға ноқта салуға

Шыңғысханшылар топтасып тоқтам алуда.

Шыңғыс ханға ұқсап өзінше қаламыменен,

Шындықты қалам күшімен жабамын деген,

Монғол қағанын "қазақ" қып аламын деген,

Зорлықты мақтап, зорлардың қорлығын мақтап,

Ғаламға қарайтын Шыңғыс хан жанарыменен

Ғалымдар көбейді санасы шала гүлдеген.

Сыр бойы, Жетісу, Ұлытау алабындағы

Ұйыған қанды жас ізгілік қабағындағы,

Жат елге күң болып айдалған ананың зары,

Тау-тасты паналап, қаңғыған баланың зары,

Мәңгүрт боп кетпесек, өшер ме ұлттық жадыдан

Шыңғыс хан қашатқан қайғының қара құндағы?

Бабасы Шыңғыс болғанда, "баласы" қандай,

Зорлықты ту ғып көтерген санасы қандай?

Шындыққа салар ол тудың жарасы қандай?!

Сығанақ, Отырар, Таразда дара шынардай

Өз жерін қорғап, мерт болғандарға наласы бардай:

"Шыңғыс хан — даңқым, Шыңғыс хан — мақтаным!.." дейді,

Сол Шыңғыс ханыңның қазаққа "жаны ашығандай".

Елдерді қайттік зорлықтан сақтана алмаған,

Рух бар суға батпаған, отқа жанбаған.

Мың жерден мейлі, Шыңғыс хан туысы болсын,

Жауыздықты ақтап ешкім де бақ таба алмаған.

Кешірсін ұрпақтарының еліккіш, жалтақ ойларын

Бабадан қалған бостаншыл ақтабан арман...

Жауыздықты алдап ешкім де бақ таба алмаған!..

3. ҚИРАТУШЫЛАР МЕН ҚОРҒАУШЫЛАР НЕМЕСЕ ҚОРҒАУШЫДАН ҚИРАТУШЫ НЕГЕ ДАҢҚТЫ?

Қазақстанда, Шыңғысхан төңірегіндегі Шаханов романынан өрбіген дауға (радио мен телевидениені қоспағанда) 63 газет-журнал араласыпты. Еліміздегі демократияға талпынысты пайдаланып, монғол Қағанын ақтап алуға тырысушы үлкен топ бар. Бәлкім, монархияны аңсайтын шығар. Таң қалмасқа шараң жоқ.

Бір ащы шындықты айтпасқа болмас. 1219 жылы Шыңғыс хан Орта Азияға және қазақ жеріне шабуылын Отырар өркениетін қиратудан бастады. Содан 1917 жылғы кеңестік Қазан төңкерісіне дейінгі 700 жыл бойына ұланғайыр қазақ өлкесін тек қана Шыңғыс хан ұрпақтары биледі. Қаптаған қазақ руларының, тым құрыса, бір өкілі үлкен билік тұғырына жақындатылмады. Бұл не? Бұл — 700 жыл бойына қазақ халқының саяси алғыр күш-мүмкіндігі пайдаланылмады деген сөз. Ал біздің Тарих институтының басшылары, жекеленген кейбір тарихишыларымыз моңғол әміршісінің күллі адамзатқа және өз бабаларымызға жасаған зұлымдығын назарға ілгісі келмегені былай тұрсын, күні бүгінге дейін "Шыңғыс хан ізгі адам ба, немесе қиратқыш зұлым күш иесі ме?", — деген сұраққа жауап таба алмай келеді. Әр ғалым бірінші кезекте гуманист болуға тиіс емес пе? Әлде бұл да сан ғасырлардан қанымызға сіңген бағынымпаз психологияның көрінісі ме?

Құсайын Рысалды,

Абылайхан атындағы әлем тілдері

университетінің проректоры, профессор

Пройдет время и все обнаружат, что крупные поволжские города стоят на золотоордынских фундаментах и фигура Бату-хана предстанет в качестве великого строителя, а не разрушителя...

...В конце концов, ханы, похороненные в Казанском Кремле — чингизиды. От этого никуда не уйти. Мы их будем чтить как своих предтечей.

Рафаэль Хаким, "Кто ты, татарин? —

Проблемы сохранения и развития татарского этноса",

Казань-2002

...Монголия отмечает 840-летие Чингисхана, основателя единого монгольского государства. Торжественные мероприятия, посвященные этой дате, открылись закладкой первого камня в фундамент мемориального комплекса Чингисхана, который будет возведен в Центральном парке культуры и отдыха Улан-Батора.

В церемонии участвовали президент Монголии Нацагийн Багабанди, спикер монгольского парламента Санжбэгзийн Тумур- Очир, премьер-министр страны Намбарын Энхбаяр, а также видные монгольские общественные и политические деятели.

Мемориальный комплекс включает в себя семь юрт полководца, расположенных по кругу. Они будут возведены на каменных основаниях в виде черепах. В центре будет установлена 20-метровая скульптура Чингисхана, а по периметру — 17-метровые изваяния его девяти военачальников. Диаметр комплекса составит 99 метров.

"Памятник Чингисхану

обойдется Монголии в 19 миллионов долларов ",

интернет - сайт "Lenta.ru ", 4 апреля, 2002 г.

Это была первая научная конференция, приуроченная к 840-летию Чингисхана. В Улан-Удэ приехали историки из соседних сибирских городов — Иркутска, Читы, Новосибирска, из Москвы и Владивостока, зарубежные ученые из Монголии, Китая, Кореи, Японии, Турции — всего приблизительно сто человек. Организаторы — Бурятский госуниверситет (БГУ) и их монгольские коллеги...

Наступательный тон выступавших во многом объяснялся реакцией на опубликованный еще несколько месяцев назад в одной из центральных газет диалог писателя Чингиза Айтматова и казахского поэта Мухтара Шаханова, осудивших возвеличивание в некоторых странах образа Чингисхана...

Юрий Дризе, "Завоеватель или миротворец?"

интернет-газета "Поиск", 25 октября 2002 г.

Мой знакомый профессор-историк, узнав о съезде в Улан-Удэ, запальчиво сказал: "Ну, скоро будут проводить конференции, посвященные Гитлеру", и долго не мог остановиться, вспоминая ужасы монголо-татарского нашествия.

Наталья Ольхова,

интернет-газета "КоМок", 10 января 2003 г.

...не мешало Ибн Баттуте каждое упоминание о боготворимом монголами язычнике Чингисхане сопровождать эпитетом "проклятый "...

Монгольское нашествие, которое в XIII столетии огненным смерчем прокатилось по территории цветущих мусульманских государств, превратив в пепел то, что заботливо создавалось веками. Смешавшиеся с автохтонным населением и принявшие ислам потомки Чингисхана со временем стали своими; сам же Чингисхан навсегда запомнился кровожадным чудовищем, варваром, не знавшим милосердия....

Игорь Тимофеев, "Жизнь замечательных людей. Ибн Баттута ",

изд. "Молодая гвардия ", 1983 г.

Белгілі ақынымыз Мұхтар Шаханов жуырда жазып, жарық көрген поэмасы үшін Батыс елінен бәйге алды, лауреат болды. Бұл қуанышты жағдай. Бірақ Мұхтардың ақындық дарын дәрежесі бүгін ғана белгілі болған жоқ. Батыс елдері оны неге бүгінге дейін көрмей келді? Енді байқай қалыпты. Өйткені поэмада олардың көңілінен шығатын сөздері болған... Батыс елдеріне көшпенділер, Шыңғыс хан сияқты көсемдер, жалпы Шығыс елдері ұнамайды.

Досмхаммед Кішібеков,

профессор, "Ақиқат ", N11, 2002 ж.

Алдағы келер заманның ізгілікке қарсы бағытталған қара күш әкеле жатқанын заңдылық деп қабылдауымыз керек. Сол қауіпке дайындық болмаса, адамзат басын қатерге тағы тігеді. Одан сақтанудың ең қарапайым тәсілі — өткен істен сабақ алу, яғни тарихты терең танымға айналдыру. Болашақтың Шыңғыс ханы, Наполеоны, Сталині, Гитлері бүгінгі ана құрсағында жатпағанына кім кепілдік бере алады?..

Адамзаттың бүгінгі таңдағы рухани көркем ойының биігінен қарай отырып, Мұхтар Шаханов "Жазагер жады космоформуласы " атты сан қырлы, еліміздің таза ұлттық рухынан тыныс алған күрделі туынды - тұлпарын әлемдік әдебиеттің үйіріне қосты...

Тәңірім оны тасадан атар оқтардан, пенделік көздерден сақтасын!

Ғарифолла Есім,

ұлттық Ғылым академиясының корреспондент

мүшесі, философия ғылымдарының докторы

"Егемен Қазақстан ", 8 мамыр, 2001 ж

Иә, Шыңғыс ханның тарихи тұлға екеніне ешкімнің дауы жоқ. Бірақ ол өз атын тарих бетіне қанмен жазып қалдырған. Әсіресе, Қазақ үшін Шыңғыс хан ажалдың, қанішерліктің баламасы іспеттес. Бұл ақиқатты қазақ ғана емес, күллі әлем айтады...

Ұлы атасын ұлықтағысы келген үркердей топтың пендешіліктері өздерінің де көздерін байлап, ата тарихына топырақ шашқызып отыр.

Салтанат Өтеуғалиева,

"Бірлікті өзгеден қайтіп сұраймыз?",

"Ана тілі", 2 қазан, 2003 ж

М. Шаханов "қанішерлерге қарсы" болса, "жалпы адам баласының қанын төгуге қарсы "болса, неге бейбіт шешен халқын, Ауғанстанды, Иракты қорғамайды...

Ертең Моңғол елшілігі наразылық нотасын тапсырып жатса, халықаралық шатақ болмай ма?

"Қазақбайский фактор"-2

(Мейірхан Ақдәулет. Ред.)

"Алтын Орда ", 29 қараша, 2002 ж.

Шыңғыс хан туралы отыз жыл материал жинадым, бірақ жазуға шамам жетпеді. Өйткені олар — күйретушілер. "Злой генийлер" туралы жазу — құдайдың азабы.

Қалтай Мұхамеджанов

Перешагнув жестокости предел,

Решил Чингис украсить общий жребий:

Он улыбаться подданным велел

Весь день, пока сияет солнце в небе.

А кто дерзнет на жалобы и плач,

Тому отрубит голову палач.

И улыбался весь Чингисов край,

И деспот убеждал молву мирскую,

Что создал в ханстве образцовый рай...

А люди ждали сумерек, тоскуя,

Чтоб в степь уйти, ничком в траву упасть

И в одиночку выплакаться всласть.

Давид Кугультинов

Махатма Ганди, Данте, Әбу - Нәсір әл - Фараби секілді адамзаттың игілігіне, ізгілікке қызмет еткен даналардың есімі анда-санда ауызға алынады да, ал қиратқыш күш қаһармандары — Александр Македонский, Шыңғыс хан, Наполеон, Гитлер ылғи да даңқ биігінде, күнделікті баспасөзден, эфирден бір түспейді. Неге? Осында жалпы адам баласына тән осалдықтың негізі жатқан жоқ па?

Төкен Жұмажанова,

педагогика ғылымдарының докторы, профессор

...если сегодня мы не дадим должного отпора, то человеконенавистническая идеология вполне объективно может востребовать новых тиранов и злых гениев, способных уничтожить на земле разумное.

Чингиз Айтматов

Туған елде, бір кездері, расында,

Сенім, тірек болсақ - ау деп ғасырға,

Тұрып едік демократия басында.

Қолдап еді сан мыңдаған халқымыз,

Шындық іздеп шығып еді даңқымыз.

Ұйқы көрмей, таңды таңмен қарсы алып,

"Бостандық!" деп айқайлады жан салып...

Енді Рухсыз бостандықтан шаршадық.

Ұғу қиын, кім бөркемік, кім мықты?

Жалғандыққа зорлап қосып Шындықты

Залым ойлар ала кетті қаншалық!

Біз Шындықтың бойдақ кезін аңсадық...

"Дүниенің бар тұтқасы Байлықта!

Елде Рух даралығын жойдық па?!

Бәрекелде! Бағытыңды айнытпа!" —

Деп қызылын лезде азайтып бетінің

Ғасыр киді Жалғандықтың етігін.

Ұран солай: «Бақыт — жалаң Байлықта,

"Байлық", "Ұрлық" ағайын деп қаймықпа!"

Шындықта да қарын бар ғой. Амалсыз

Көз тастайды ол Байлық берер айлыққа.

Иә, зұлымдық қалғымайды ғаламда.

Тирандарды балау ізгі адамға

Ізгі ойларды тастаумен тең табанға.

Қандай оңай шатастыру халықты:

Қорғаушыдан Қиратушы даңқты!

Соны ұғудан түзіледі бағаң да...

Ауызына келген сөзді қайтармау

Бостандық боп танылған бұл заманда.

Қанға бөлеп, қорласа да көп елді,

Қиратушы Қорғаушыдан беделді.

Міне, құлдық сана бізге не берді?!

Адамдықты аттап өтсе Бостандық,

Ол — Бостандық мүддесінен қашқандық.

Қиратқыш күш — зорлығы үшін беделді...

Бақыттымын,сол рухсыз індетке

Рухыммен бола білсем кедергі.





ЖАҢҒЫРЫҚ

немесе

Ақсақ Темір қалай басталды

(поэма)

Әр мұзбалақ өз әнін айта келер,

Айта білу ежелден байтақ өнер.

Тауға шығып ән салсаң

(О, керемет!)

Жаңғырық боп дауысың қайта келер.

Жауап беріп жататын сан қылыққа,

Бір заңдылық жатыр сол жаңғырықта.

Иә, оған күмән жоқ, сондықтан да

Басымды ием сол ұлы заңдылыққа.

I

Масаң - мадар көңілі тасып елтіп,

Нөкері мен тазысын қасына ертіп.

Тінти қарап мұнартқан Сұңқар тауға

Келе жатты Жұдай хан түлкі аулауға.

Көз ұшында атты әйел ербелеңдеп.

Кесіп өтті хан жолын көлденеңдеп.

Лезде ханның от шашып түлкі көзі

Қаһарланды:

- Ұстаңдар!

Бұл кім өзі?

Қанжығаға көкпарша бөктеріңдер,

Сөйтіп, менің алдыма ап келіңдер!

Алып келді.

Әйел тым ажарлы екен.

Ажарлы екен,

Ажары базарлы екен.

Шіркін, мұндай жары бар ер жігіттің

Шаттығының жалауы тозар ма екен?!

Қандай әсем қарақат бұла көзі

Әттең...

Әттең...

Жүкті екен бірақ өзі.

Тағдырына өкпелі сөзі бардай,

Нөкерлер тұр сұлудан көзін алмай:

Міне, нағыз өмірдің сәнді өрнегі".

Тек хан ғана әйелге мән бермеді.

- Күнәһар жан, періштем сен емессің,-

деп ақырды ол,

- Жолымды неге кестің?

Әйел

Не тілейсіз ұқпадым мына менен,

Байқағам жоқ.

Сондықтан кінәлі емен.

Қажып біттім,

Көп болды жолда келем,

Текті қыран ойнамас қарғаменен.

Халім мүшкіл.

Жүктімін көрмейсіз бе?

Ат үстінде ауырып зорға келем.

Жұдай хан

Байқағам жоқ дейсің, ә, дегелегім,

Көзіңді ойып тастасам не дер едің?

Әйел

Көз оятын, немене, салтыңыз ба,

Күш көрсетпес әлсізге хаса тарлан!

Жұдай хан

Жоқ, мен сені жазасыз босата алман.

Әйел

Дүниенің ластаған көкірегін

Дәніне ұқсас зұлымдық кекіренің.

Босатыңыз, өмірге ертең келер

Нәрестемнің атынан өтінемін.

Жұдай хан

Ешкім маған мұрындық бола алмайды,

Ал нәрестең жарық күн көре алмайды.

Әйел

Не деп тұрсыз, мұныңыз айуандық қой.

Жұдай хан

Айттым бітті,

Атқан оқ оралмайды.

Қаһарлы хан осылай кәрін септі,

Кәрін септі, жас гүлге өлім септі.

Аттан түсіп барды да қатуланып

Ішке теуіп құлатты келіншекті.

Қасіретке куә боп дала жатты,

Өз жолымен хан кетіп бара жатты.

ІІ

Біреулерді өр тағдыр өкпелетті,

Біреулердің мерейі көкке жетті.

Біреулерді заманы шетке тепті,

Содан бері он сегіз көктем өтті.

Мизам айы.

Көңілі тасып елтіп,

Нөкері мен тазысын қасына ертіп,

Оймен қарап сәлделі Сұңқар тауға

Келе жатты Жұдай хан түлкі аулауға.

Қаһар кеткен,

Әл кеткен таяғынан,

Хандығы да әзер тұр аяғынан.

Шашы ағарған,

Қартайған,

Ал өңгесі

Өзгермейтін секілді баяғыдан.

Еске түсіп істері өткендегі

Ойы бір сәт шарықтап көкке өрледі.

Анау төбе зымырап қашқан жауды

Қуып жетіп тас-талқан еткен жері.

Анау белес өзіне қарсы шыққан

Туысқанын арбаға жеккен жері.

Мына бір сай тас табан етігімен

Жүкті әйелдің ішіне тепкен жері.

Сол шақ өзі күз бе еді, көктем бе еді?

Ал ана әйел бір керім өндір екен,

Қайтті екен ол?

Қиналмай өлді ме екен?

Көз аша алмай батар күн, атар таңға

Кеткен шығар, әрине, жаһаннамға.

Ханның әрбір қимылы зарлы бір ән,

Мұң сорғалап заразап жарлығынан.

Кісіге еткен зорлық пен зомбылықтың

Ләззат алып келіпті барлығынан...

Кенет алдан атты адам ербелеңдеп

Тұра қалды хан жолын көлденеңдеп.

Бұл кім өзі?

Бұл кімнің мұзбалағы?

Қарақшы ма жайлаған тұз даланы.

Хан нөкері қылышын суырғанша

Шыға келді тасадан жүз қаралы.

Бәрі тамам.

Енді қай айла қалды?

Қалың әскер хан қолын байлап алды

Байлап алып

Баяғы келіншекті

Азаптаған қан құйлы сайға апарды.

Міне, ғажап!

Топ жиде арасында

Қару-жарақ, салтанат бәрі осында.

Құрма кілем үстінде жігіт отыр

Он жеті мен он сегіз арасында.

Хан жігітке қадады түлкі көзін: -

Ұнамай тұр, әй бала, бұл мінезің.

Ұры итіндей бұқпайлап ен даланың

Кімді тәлкек етпексің сен, қарағым?

Танымасаң танып қой.

Осы өлкенің

Әміршісі Жұдай хан мен боламын.

Жігіт

Болсаң бопсың,

Мен емес панданарың.

Кері бұрар тарихтың доңғалағын.

Бүгінгі ұры,

Ертеңгі күллі әлемнің

Әміршісі ұлы хан мен боламын.

Тірлігіңде желігің басылмаған

Хан едің сен,

Сол үшін асыл бағаң.

Жоғары шық, әзірге қонағымсың

Ет пісірім сәттен соң басыңды алам.

Солай, шалым, тосылма, жоғары шық,

Бақыт бүгін басыңнан барады ұшып.

Қайтпас сапар алдында әлденіп ал

Ұлы ханның қолынан шарап ішіп,

Тұрғандай - ақ қадірмен жанға санап

Жігіт күліп ұсынды ханға шарап.

Сосын кайта жалғады әңгімесін:

- Солай, шалым,

Сен қай бір мән білесің?

Алмас қылыш секілді халық деген.

Ұстайтындар аз оны парықпенен.

Жұмсай білу бір өнер,

Қайрай білу бір өнер,

Құрсай білу бір өнер.

Сол қолыңнан шығарсаң,

Өз басыңа тіленер.

Сен соны бір ұқпадың, милау шалым,

Ерте жетті сондықтан қирау шағың.

Ұсақ ләззат болды да бар арманың

Ат басынан алысты көре алмадың.

Ал мен сенен қу болам әлдеқайда

Төрт құбылам,

Төркінім толған айла.

Жүрегіңнің үрейлі дүрсілдерін

Тыңдап тұрмын.

Жараспас күрсінгенің,

Өз басыңды өзіңе сый етер ем,

Амал қанша

Жолымда тұрсың менің?!

Амал қанша...

Сен оған өкпелеме

Өмір ылғи адамға көктеме ме?

Мынау ұлы безеу бет паң даланың

Осал тұсын мен оңай аңғарамын.

Бірақ сендей хандардың көзін құртпай

Мен қалайша әлемге хан боламын.

Бақыт бүгін басыңнан барады ұшып,

Әлденіп ал, бейшара, шарап ішіп.

Қартайсаң да,

Желігің басылмаған

Хан едің сен.

Сол үшін асыл бағаң.

Сол үшін де өзіңді ардақ тұтып,

Алтын сапты қылышпен басыңды алам.

Жұдай хан

Бір дүлегей екенсің дінің мықты

Құтқармассың,

Сеземін...

Күнім бітті.

Құтқармассың

Ой, алла - ай, жап-жас болып,

Қайдан біліп алғансың зұлымдықты.

Жігіт

Жас болсам да тұзым көп татып көрген

Іздеп өтем өлгенше бақытты ерден.

Әйтсе де мен ең үлкен зұлымдықты

Анамның құрсағында жатып көргем,

Намысымның құзарын төркіндеген

Құпиям ол

Ешкімге шертілмеген.

Жә, жә, неден қорғалап тосылайын

Саған өлім,

Маған бақ - бас уайым.

Сәлден кейін өлесің,

Өліктен мен

Құпиямды несіне жасырайын.

Анам марқұм

Жан бопты сөзі ілікті

Тірлік мәнін бірлік деп сезініпті.

Маған жүкті кезінде жолаушылап,

Бір еріккен залымға кезігіпті.

Әлгі залым аңғартып сусын дара

Қан төгуді аңсапты құшырлана:

Ішке теуіп анамды өлтіріпті

Алдын кесіп өткені үшін ғана.

Кеудесінде игілік мақсат тұнып,

Бұлақ ағып жатыпты сақ-сақ күліп.

Мен жатыппын іңгәлап, өмір тілеп,

Өлі анамнан аяғым ақсақ туып.

Бағың жанса бас құрар амал-айла,

(Әйтсе де адам оны әр кез бағалай ма)

Содан мені бір қойшы тауып алып

Сый орнына тартыпты

Тарағайға.

Ал Тарағай ежелден еркі мықты

Әйелім ұл туды деп желпініпті.

Жұртқа жайып жүрер деп құпиямды

Қойшы шалды бір түнде өлтіріпті.

Рас, әлі шытырман таңдар алда,

Бірақ менің қайғым зор аңдағанға.

Зұлымдықпен алысып аман қалып,

Зұлымдықпен көз аштым мен ғаламға.

Шақырғанмен қол бұлғап мақсат небір

Талайларды жазықсыз ақсатты өмір.

Мен де ақсадым анамнан тумай жатып

Содан қазір есімім Ақсақ Темір.

Жұдай ханның зәресі ұшып кетті,

У ішкендей денесі ысып, кепті.

Дірілдеген қолынан шарап толы

Сапар кесе еденге түсіп кетті.

Өмір өзі-ақ шығарды - ау масқарасын,

Суға алдырған сорлыдай баспанасын.

Есі кетіп,

Аңырып отырды да

Жұдырықтай бастады қасқа басын.

Уақыт соқты әр демін санаттырып

Бақыт одан қашқандай балақ түріп.

Сәлден кейін ең соңғы сөзін айтты,

Жас жігітке кіжіне қарап тұрып:

- Өкінем - ау,

Өкініш өрт емес пе.

Табиғатты кім айтқан сезімсіз деп.

Өзгеге еткен зорлығың ерте, кеш пе

Таппай қоймайды екен-ау өзіңді іздеп.

Іздеп тапты - ау,

Айтайын, ал дайындал,

Қорықпаймын жазаңның қандайынан.

Айтпас едім,

Бәрібір өлтіресің,

Айтсам сипай қоймайсың маңдайымнан.

Жата бермес шындық ит босағада,

Тура қара

Жүзіңді тасалама.

Бұдан аттай он жеті көктем бұрын

Мен өлтіргем анаңды осы арада...

Кірпияздау күйге орап жарқын шақты

Кенет қылыш жарқ етті алтын сапты.

Осынау бір қанды кез ғаламатты ішке тоқып,

Күрсініп дала жатты.

Күнбатысқа созылған терең саймен

Ханның басы домалап бара жатты.





ҚАРАҒАЙҒА ҚАРСЫ БІТКЕН БҰТАҚ

Марат Қабанбайға

Қара күші той тойласып, жең ұшынан жалғасқан

Дәуір үнсіз томсарады, ар-намысын қар басқан,

Зиялысы жағымпаз боп, ділін сатып алжасқан.

Сондай шақта тек шындығын ете білген алдаспан,

Қарағайға қарсы біткен бұтақ ең сен, нарқасқам.

Қоғамды алға сүйрейтін де нарқасқалар, қасқалар,

Қасқа жүрер жолдарға ылғи орлар қазып тасталар.

Олар көзі тірісінде достан бұрын қас табар.

Ұлттың маубас сорлылығы, жеңілісі, ездігі

Өзі туған қасқаларға тор құрудан басталар.

Дүниенің бар сабынын жұмсаса да ағармай

Қалатындар жүруші еді саған тұсау таба алмай,

Ел тізесі бүгілмейді, рухы, тілі жоғалмай.

Ұлттық рух моторына болып едің жанармай,

Енді ұлтыңның төріндесің, қайсар Марат Қабанбай!.





НАУРЫЗҒА ОДА

1988 жыл да — мен үшін рухани жеңіс жылы. Колбинмен және бір топ өз ұлтымыздың нигилистерімен өткен мылтықсыз шайқаста асығым алшысынан түсті. "Наурыз — ислам дінінің қалдығы деген сыңаржақ, пікірді желеу етіп, көлденең тұрмақ, болғандар жеңілді. Кең байтақ қазақ жеріне, іле-шала күллі Орта Азияға 62 жылғы үзілістен соң "Наурыз" мерекесінің қайта оралуына септігім тигеніне қуаныштымын.

Мына жыр Алматыдағы М.Горький атындағы демалыс паркінде, 100 мың адам жиналған сол шадыман мерекеде оқылып еді.

(Күнделіктен)

Қанша ғасыр сән берген даламызға

Өзгеше бір әні едің байтақ елдің,

Сәлем, Наурыз!

Сен біздің арамызға

Алпыс екі жылдан соң қайта келдің.

Сен ең көне жырысың санамыздың,

Рухи шаттығымсың тасып толған.

Сені тойлап, бабасы бабамыздың

Әжемнің әжесіне ғашық болған.

Сен бүгін арнасысың дара күйдің,

Сан пейілдің төрінен күлімдейсің.

Сен менің ұлы бабам Фарабидің

Кешігіп елге жеткен үніндейсің.

Басынды көтер, қане, күн қақтаған,

Сен енді басқа айқайға бұрылмайсың.

Тымырсық, тылсым жылдар тыңдатпаған

Сен бізге Шәкәрімнің жырындайсың.

Ғасырды көктеп өтіп сұңқар сезім,

Немерем тік көтеріп уақыт туын,

Ғашығына арнаған іңкәр сөзін

Өзіңнің тойында айтса — бақыттымын!

Көкірегімде төрт сәуле бар төрт бақыттан тұратын,

Төртеу — менің мұратым.

Төртеуінен алма-кезек нұр алам.

Біріншісі — туған елім — ұлы анам.

Екіншісі — ғазиз анам, саулығымды сұраған.

Бірақ маған екеуі де — бір адам.

Үшіншісі — намыс үшін беріспеген күндерім,

Жанған отты өшіруге келіспеген күндерім,

Жақсылыққа жақсылықпен өріс берген күндерім,

Тағдырымның жанарынан жеңіс көрген күндерім,

Сүрінгенді сүйеймін деп құлап қалған кездерім,

Өзім жылап, жан досымды жылатпаған кездерім –

Бәр - бәрісі, жомарттығым, адалдығым сондағы

Кеудеме кеп жиналды да, бақыт болып орнады.

Төртінші ме?

Төртіншісі — сәл тайқыса болар мұң,

Маған деген адалдығы ол мені сүйген адамның.





ЖҰБАЙЛАР БАР ӘҢГІМЕСІ ТАУСЫЛҒАН

Гамбург сотына бір әйел күйеуімен ажырасатыны жайлы өтініш тапсырды. Бітімге шақырған сот мүшелеріне әйел үзілді-кесілді қарсы тұрып, мынадай уәж айтты:

— Бірге тұрмыс құрған 17 жыл ішінде жұбайымның менімен әңгімесі үш-ақ сөйлемнің төңірегінде болды. Таңертеңгі айтатыны — «Қайырлы таң!», кешкісін жұмыстан оралған соң, «Тамаққа не бар?» — деп сұрайды. Ал сағат тілі түнгі 11-ді көрсеткенде, «Ұйқыға жатайық» — дейді.

Сот әйелдің күйеуімен ажырасу талабын орынды деп тапты.

(Газеттен)

Тағдырыңды қатыгез де, сараң де,

Сен сүйгенмен, ол сүймесе, шараң не?

Махаббат ол — қос жүректің әні ғой,

Өзіне сай дауыс керек әр әнге.

Сүйіктім - ау,

Сәнсіз өмір мәнді ме?

Мәнсіз адам шырқай алмас әнді де.

Бәсеңдетпе,

Қарлықтырма даусыңды,

Бақытсыз боп қалмау үшін мәңгіге.

Сүйіктім - ау,

Әнсіз өмір мәнді ме?

Ән түзелсе, түзейміз ғой сәнді де.

Жұбайлар бар әңгімесі таусылған,

Ал махаббат — таусылмайтын әңгіме!





PУX МЕКТЕБІНДЕГІ МҰҢ

Төлен Әбдікке

Асқақ ұстап жастық туын,

Алпыс таудан астық бүгін.

Алла білер, алдымызда енді қанша қалды тау,

Барлық батыл ойларыңның алды — күрес, арты — дау.

Кейде албырт Батырлық та Тасырлықтан кетпекке

Оймен, мұңмен көз тастайды Рух атты мектепке.

Ол мектептің түсі жадау, терезесі қираған,

Ішіне даңқ сиғанымен, даңқы байлық жимаған.

Содан оған жұрттың көбі құлықты емес баруға,

Шу менен Бу дес бермейді мектеп парқын тануға.

Сол мектептің ұстазы едік, нәпсіге бас имеген,

Аңқау, сенгіш адамдығын қайсарлығы сүйреген.

Күллі рухсыз биіктердің парқы, даңқы сұйықтау,

Біз шыққан тау — Шындық тауы,барлық таудан биік тау!

* * *

Ғұмырымыз сан үміттен тұрады,

Сан күдіктен тұрады екен, тәңір-ау.

Кімнің қанша керең болса құлағы,

Секілді оған бүкіл дүние саңырау.

Өмір шіркін кейде жомарт қолменен

Сараңдардың шайына сүт қатады.

Кейде қызық, тұлпар жүрген жолменен

Есектер де кетіп бара жатады.

Мұның өзі жомарттыққа сыя ма,

Қыран неге тартады өзін төменге?

Намыстанам, бүркіт ұшқан қияда

Жапалақтың ұясы бар дегенге.

Бақыттылар салған әнді ертемен

Тұрам тыңдап, мен қашанда ояумын.

Жапалақтар ұя салған өлкеден

Сенің даусың естілмесін, аяулым.





ТАҢДАУАЛЫ ӘУЕНДЕР

ОТЫРАР ҚАМАЛЫ

("Шыңғысханның пенделік құпиясы " атты драмадан)

Әні автордікі

Отырарым, бабам сенсің бас иетін,

Анам сенсің терең бүккен қасиетін.

Сенің даңқың - менің мәңгі мақтанышым,

Сенің қайғың - менің керең қасіретім.

Қайырмасы:

Ұлы Отырар қамалы,

Қайсар рухың бағалы.

Шыңғысханның соны ойлап

Түнереді қабағы.

Ұлы Отырар қамалы,

Ғұмыр кештің саналы.

Сенің тұлғаң ерліктің

Үлгісі боп қалады.

Отырарым, ана - бейнең жарқын екен,

Қайырхандай перзент тудың нарқы бөтен.

Құл боп өмір өткізгенше бұл тірлікте

Еңкейместен ер боп өлген артық екен.

Нар қалпында ар-намысы төгілмеген,

Алты ай бойы арпалыстың өлімменен.

Азияда саған ұқсас бар ма қала

Шыңғысханнан жеңілсе де жеңілмеген?!

2000 ж.

БАБА TYPKICTAH

Әні автордікі

Түркістаным, бабалардың қалғымайтын көзіндей,

Ардақтысың, қара күшке жеңілмеген сезімдей.

Сені танып білмегеннің даңқы биік жанбаған,

Олар ылғи тамырсыздық сырқатынан сорлаған.

Қайырмасы:

Фарабиден шуақ көрген,

Иассауиге қуат берген,

Күллі түрік әулетіне астана

Асыл қала, Ғасыр қала,

Жаны мәңгі жас қала -

Түркістаным - бабам,

Түркістаным - бабам,

Батанды бер маған.

Талай-талай өр кеудені ай қондырған төсіне,

Жоқтамады, қайсар тарих сақтамады есіне.

Сенің бағың - ғасырынан озып туған ұлдарың,

Сондықтан ғой, қалың елге мақтаныш боп тұрғаның.

Адамдығын аласартқан пенделердің бәрі де,

Жете алмайды сен ұсынған өнегенің мәніне.

Әрқашанда ізгілікке бұрып елдің санасын,

Сен тұра бер нұрландырып қазақтың кең даласын.

2000 ж.





ЖҰБАЙЛАР ЖЫРЫ

Әні автордікі

Қуаныш пен бақыттан мүсіндеген,

Келбетіңнен сенімнің күшін көрем.

Сен сияқты мені ешкім еркелетіп,

Сен сияқты мені ешкім түсінбеген.

Қайырмасы:

Асыл жарым,

Жайнаған жасыл бағым.

Бағаласаң - бақытыңмын,

Сағынсаң - қасындамын.

Арманды дара қумаймыз.

Құстың қос қанатындаймыз.

Жүректе от жанып,

Тауларды бетке алып,

Бірге ұшып барамыз болашаққа.

Сен бар жерде керегем кең сияқты,

Кең сияқты, терезем тең сияқты.

Ешкім мені дәл сендей өкпелетіп,

Жұбата да алмаған сен сияқты.

Шаттығымның бастауын сенен көрдім,

Сенен көрсем қалайша төмендермін.

Енді, сәулем, бәрі де әділетсіз,

Бізді бақсыз, бақытсыз дегендердің.

1972 ж.

ТУҒАН КҮН КЕШІНДЕ

Әні автордікі

Тойыңа гүл алып,

Келдім мен қуанып,

Қарсы алдың күлімдеп көктемдей.

Жүзіңе нұр тұнып,

Кетіпсің құлпырып

Бір бақыт сәулесін төккендей.

Қайырмасы:

Сен туған күн мерекеміз,

Ән бастайық, кел, екеуміз.

Ұмытпа, сен құрбым,

Есте қалсын мәңгі бұл күн.

Жасқанба, жасыма,

Отыршы қасыма,

Басталсын бір терең әңгіме.

Қуансын ел ертең,

Қолыңды бер, еркем,

Жалғыздық жойылсын мәңгіге.

Көп жүріп сарылып,

Жетсе де кәрілік,

Қақпаңды ашпа сен уақытсыз.

Жастықтың жарығын,

Жүректің жалынын,

Өшіріп алған жан бақытсыз.

1970 ж.

ӨМІР – ӨЗЕН

Әні Ш.Қалдаяқовтікі

Біз екеуміз бәйшешектей ерте гүлдедік

Қол ұстасып бақыт жырын шертеміз дедік.

Қарсы жүріп үйренсек те қар мен жаңбырға,

Бірақ қарсы тұра алмадық асау тағдырға.

Қайырмасы:

Жылдар

Өмірдің өзенімен,

Ағады кезегімен.

Сенсің көңілі ашық,

Менің ғашық ғасырым.

Ертеде де, кеште,

Тұрасың сен есте,

Мен өшсем де өшпе, асылым.

Алуан гүлдер шуақ шашты бүгін бақшаңда,

Қызғанбаймын, басқа ошақтың отын жақсаң да.

Өмір мынау, бақ пен қайғы күнде жарысқан

Ақ тілекпен қол бұлғайсың әр кез алыстан.

Жалғыз аққу таудан асып қайтып барады,

Сағынышын әнге қосып айтып барады.

Сол ерке құс мұңын жалғап ерте көктемге

Мені есіңе ал, ауылыңнан ұшып өткенде.

1970 ж.





АЙНАЛАЙЫН

Әні Е.Хасанғалиевтікі

Өзің едің тірегім де,

Жыр боп тұндың жүрегімде.

Мені сендей түсінетін

Кім бар екен бұл өмірде?!

Күн туса да толқымалы,

Толқымалы, шалқымалы.

Сен ешқашан өзгертпедің

Пікіріңді мен туралы.

Әнін әнге жалғасын деп,

Келеді арман алға сүйреп.

Менің кемем өрге жүзсе,

Сен қуандың алғаш рет.

Астына алып қанатыңның,

Нұрын шаштың жан отыңның.

Мен мұңайған кезеңдерде

Қасымда ылғи сен отырдың.

Саған мәңгі борыштармын,

Көңіліме қоныстандың.

Азаматтық ажарыңа

Мақтау айтсам, намыстандың.

Жарқын құшақ жайған, айым,

Сеніміңе сай болайын.

Мен деп соққан жүрегіңнің

Дүрсілінен айналайын.

1979 ж.





МЕН САҒАН ӨКПЕЛЕМЕЙМІН

Әні М. ІЛИЯСОВТІКІ

Алыстап кеттік расында,

Суынып кетті-ау сезім де.

Сен мені қарсы аласың ба

Аулыңа барған кезімде?

Кеудеме ізгі ой қалдырған,

Жан едің, енді не деймін?

Шықпасаң шықпа алдымнан,

Мен саған өкпелемеймін.

Толғантқан осы ой көп мені,

Ажырап кетті жол неден?

Білмейсің оны, өйткені

Кезінде білгің келмеген.

Арман-ай, арман көктегі

Жақын кеп сәлем берген ең.

Білмеппін соны, өйткені,

Менің де білгім келмеген.

Сен соны іштей ұғына,

Көрсетпей маған жасыңды.

Тек менің адалдығыма

Кеткенсің иіп басыңды.

Жоқ бұған қазір таласым,

Гүл едің жарқын жаны алау.

Жоғалған заттың бағасын

Соңынан білген жаман - ау.

1968 ж.





EPЛEP ДОСТЫҒЫ

Әні автордікі

Қанаттыны қарынды

Жеңген заманда,

Сендей жаны дарынды

Серік табам ба?

Қайырмасы:

Нағыз достық махаббаттан бір де кем емес,

Досы жоқтарды тағдыр жебемес.

Ізгілікке алғысыңмен,

Сарқылмайтын нар күшіңмен,

Сатылмайтын болмысыңмен

Сау бол, ұлы сезім.

Даңқыңды бұлт жасырмасын,

Жасырмасын, асыл досым,

Қай кезде де қасымдасың,

Өзің.

Жаны аласа қоғамның

Парқы тұманды.

Бір досы жоқ адамның

Даңқы күмәнді.

Ер жігіттің ел сенер

Сенім — атасы.

Достықпенен өлшенер

Ұлттың сапасы.

1970-2000 ж.





АРАЛ ҚАСІРЕТІ

Әні автордікі

Кемелер жүздірген шағылтып желкенін айға,

Тау толқын төсіңде тербелген ерке күн қайда?

Қайда сол дәуренің тағдырдан күш-қуат сезген,

Шағала көктемнің дүркіреп ұшты ма көзден?

Қайырмасы:

Сенемін саған,

Тұрғанда аман

Адамдық күші, ой күші.

Аралым менің,

Жанарым менің,

Халқымның ұлы қайғысы.

Бұл өлке қалайша болады азап түнегі,

Ежелгі мұң - зарың аз ба еді, қазақтың елі?

Қайтемін, Аралым, бүгінде қалды сүлдерің,

Төзімі еліне ұқсаған көнбісім менің.

Аралым, күн туды басыңа дүрбелең - керең,

Кім ұқпақ, шалды, анау өзіңмен бірге өлем деген.

Безбүйрек ғасырың қағады қанатын үнсіз,

Бір жылда екі ұлын жоғалтқан ана тұр тілсіз.

1990 ж.





ЖЕЛТОҚСАН ТАҒЫЛЫМЫ

Әні автордікі

Желтоқсанда шындық жырын шырқаймын деп шарқ ұрдың,

Желтоқсанда егеменді ел болсақ деп талпындың.

Кеудеңде әлі сызы жатыр сол кездегі салқынның,

Айналайын, жас қайратым, жас өркені халқымның!

Қайырмасы:

Арманыңның атын,

Жігеріңнің отын

Өшіре алмас асау желі уақыттың.

Егер кім қанша

Уайымсыз болса,

Нақ сол адам құнын білмес бақыттың.

Темір қолдар қуатты еді алқымыңды қаусырған,

Намысыңды жықпай өттің нәубет, дүлей маусымнан.

Жалғыз қалған шақтарымда жігер алдым бойыма,

Түрме торын жарып шыққан сенің қайсар даусыңнан.

Өсер елдің қай сәтте де бірлік болмақ қалауы,

Лаула, лаула, желтоқсанның мұзға жаққан алауы.

Өздеріңдей өр намысты жас өркені бар елдің

Ешқашанда еңкеюге тиісті емес жалауы!

1990 ж.





МЕН САҒАН ҒАШЫҚ ЕДІМ

Әні автордікі

Қалайша жүрегіме бойламадың,

Өзіңмен бірге талай тойға бардым.

Мен саған ғашық едім, амалым не,

Сен мені бақытым деп ойламадың.

Сезбедің, ұға алмадың сырларымды,

Өзіңе арнап жазған жырларымды.

Сезбедің ұзақ түндер сені ойлаумен,

Сыртында терезеңнің тұрғанымды.

Қайтейін, сен ажарсыз еттің мені,

Сол жазда жиделерде көп гүлдеді.

Сол жазда көрші ауылдың баласына

Мәңгіге айырбастап кеттің мені.

Өзгертті жылдар солай шешіміңді,

Сүйген жан әрқашанда кешірімді.

Мен қайтіп ұмытайын, жүрегіме

Өшпестей жазып кеттің есіміңді.

1970 ж.





МАХАББАТ EЛI

Әні автордікі

Дарқан тағдыр сені маған жолықтырды қайдан

Өміріме нұрлы көктем болып кірдің, айнам.

Бір сәтке де босай алмай өзің жайлы ойдан,

Жүрегімде басталды бір майдан.

Қайырмасы:

Перзентісің, гүлім,

Махамбеттің жырын

Тудырған ұлы өлкенің.

Аямашы құрбыңнан, көркемім,

Жүрегіңнің бар нұрын.

Жанарыңда сенің,

Жатыр екен менің

Тағдырым.

Біздің жастық шағымыздай қанатын кең жайып

Барады ағып бабамыздың ерке өзені - Жайық.

Өр теңізге бағыт ұстап жағада тұр кеме,

Кешігем деп ойламайсың, неге?

Оңайлықпен асу бермес қырқасы мен белі

Ту алыста қолын бұлғап тұр махаббат елі.

Желкеніңді пенделіктің билемесін желі,

Бір жоғалтсаң таба алмайсың мені.

1976 ж.





ЕРЛІККЕ ШАҚЫРУ

Әні автордікі

Міне, саған ойланатын келді күн,

Азамат боп атқа міндің сен бүгін.

Бірақ атқа мінгеніңнен не пайда,

Жүрегіңде қалғып жатса ерлігің.

Қайырмасы:

А - а - а

Бозбала,

Қанатыңды талдырма,

Алай-түлей жаңбырда.

Тізгініңді беріп қойма тағдырға,

Қуанышым.

Жан-тәніңмен бір адамды сүймегенің үшін,

Сүйе алмағаның үшін

Табиғаттың алдында кінәлісің.

Қорға, жаным, сеніміңді жеруден,

Қорлық бар ма, жанбай жатып сөнуден.

Өмірдегі үлкен жеңіс әрдайым,

Басталмай ма өзіңді өзің жеңуден.

Болашағың алдыңда әлі, бүлдіршін,

Ер жігіттің намысында бұл бір сын.

Бүгін көрсет қайратыңды, күшіңді,

Ертең мүмкін кеш бола ма, кім білсін.

1980 ж.





БАЙЛЫҚ ПЕН БАҚЬІТ

Әні автордікі

Адамдығы құнсызданып, аласарған ғасырда

Тек байлықты пір тұтқандар санала ма асылға?

Шаттық кезде табылған дос ертең тағы досың ба,

Басыңа күн туған шақта, кім қалады қасыңда?

Қайырмасы:

Мейлі, мейлі жүз жерден бай болсаң да,

Айға апарып алтыннан үй салсаң да,

Пенделіктен кете алмайсың,

Ұлт перзенті аталмайсың,

Шын бақытқа жете алмайсың,

Күреспесең бақыты үшін өзгенің.

Заман неге кәусәр бұлақ өлкесінен шеттеді?

Зор қасірет - тағдырыңнан қанағаттың кеткені.

"Байлық — теңіз суына ұқсас, ішкен сайын шөлдеткен",

Айнымаудың жолы қайсы азаматтық келбеттен?

Тіршілікте өз мүддесі үшін әркім таласар,

Тұлғалар аз ел мерейін ойлап, тыңнан жол ашар?

Қай дәуірде байлық даңқы ізгіліксіз өтелді?

Жаны кедей адамдарға байлық тіпті қатерлі.

2003 ж.





ОТЫРАР КІТАПХАНАСЫ

Әні автордікі

Тек қарынның байлығына сенген елдің соры бар,

Және тарих сабақтары бізге мойын бұрғандай.

Отырарды ғаламда жоқ жазба кітап қоры бар

Өткен заман елестері әлі қоршап тұрғандай.

Қайырмасы:

Көзсіз зорлық ғасырынан,

Надандықтың ғасырынан

Жер астына жасырылған

Дара тұлға бабалардың ұшқыр ойы, санасы.

Ұяттыны толғандырған,

Қанаттыны заңғар қылған,

Күллі әлемді таң қалдырған

Рухыңмен қолда бізді,

Отырардың ұлы кітапханасы!

Өміріміз күнде күрес, қайшылығы тіптен көп,

төмен қиратқыштан мейірбанның атағы?

Шыңғыс ханның ізгілікке шабуылы біткен жоқ,

Зұлымдықты мадақтау да зұлымдыққа жатады.

Қайда барсаң жеке мүдде жеңісі үшін алқыну,

Таптыра ма құмға сіңген зор парасат дастаны?

Басты мақсат — Фарабилер биігіне талпыну,

жоқ білімдіден қоғам шаршай бастады.





