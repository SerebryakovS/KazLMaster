	ББК 84(5 Каз) А 88

	Жолдасбек Адай

	«Қарауылтөбе қырғыны» Хикаят – Астана: Әлем. 1998 – 84 бет

	ISBN 5-7667-4777-2

	Ж. Адай – Сыр өңірінің перзенті. Зейнетке шыққанға дейін туған жері – Сырдария ауданының Шаған ауылында талай жылдар табан аудармай диханшылықпен айналысып, шаруа баққан адам.

	Автор сонымен бірге көп жылдардан бері қаламды серік етіп, әр түрлі тарихи кезеңдерде ел ішінде болған оқиғаларға байланысты көңілге түйгендерін қағазға түсіріп, көптеген хикаяттар жазып жүрген.

	Бұрын баспа жүзін көрмегендіктен оның шығармаларын ауылдастары қолжазба күйінде оқып, қолдан қолға ауысып отырған кездері де болған. Енді сәті түсіп, оқырман қауым қаламгердің қолындағы көптеген туындылардың бірімен танысуға мүмкіндік алып отыр.





Қарауылтөбе қырғыны


Бірінші бөлім


	Киім-кешек, қаражаты қашқан аттың үстінде кетті. Ұзақ жол азабы мен жаяулықтың тақсыретін көріп, ашығып, әбден тарыққан Бабаханның ойына өткен күндерін есіне алып, әр нәрсені ойлап, көңіліне қорқыныш келді. Көп жылдар шетте болып келе жатқан Бабаханға сыр өңірінің жағдаяты белгісіз еді. Ел басына түскен ауыртпалықтан арылды ма, әлде сол баяғы «Қарауылтөбе қырғыны» басылған жоқ па?

	Мен алыстан сағынып келген ата-анама қауышып үйіме жетсем, «Міне, іздеген жау өзі келді, сенің жəйің қарауыл төбе құмында» деп ұстап апарып атып тастамай ма? «Алдымда мені өлім күтіп тұрған жоқ па? Не істесем екен» деп ой түбіне жете алмады. Қорқып қалған жүрек, секемшіл сезім әр саққа жүгіріп Бабаханның ойына неше түрлі қорқыныш келіп, бір байламда келе алмады. Бар ойлап тапқаны жақындап барып, шеттеу жерде кідіріс жасап, ел жағдайын біліп, тынышталған болса үйіне барайын деген. Айдосұлы Бабахан Сыр бойын жайлап отырған Қадырұлы Бабен үйіне жетті. Тал түс, жаздың алты ай ыстық күні. Бойы еңгезердей ірі келген, қапcағай денелі, жас шамасы жиырмадан асқан, көз қарасы салқын, түсі суық, қансыз-сөлсіз қара-сұр бетті жас адам Қадырұлы Бабен үйіне кіріп келіп, басын иіп, тағзым етті де, бірнеше түсініксіз қимылдар жасап, екі алақанын жайды. Ебедейсіз, тәлтіректеп, әбден сілесі қатып, күш қуатын тауысқан ауру адам секілді икемсіз қимыл. Бабен кемпiрiмен екеуі күтпеген құбылысқа түсіне аямай, шақырусыз келген қонағына қарағыштай берді.

	– Түсінсем бұйырмасын, отыр шай іш, – деп орынды нұсқады Бабен.

	Бейтаныс терлеп-тешіп шай ішті, шамасы жол азабын көрген, тарығып келе жатқандай шамасы бар. Денесі жәйіліп, көңілденіп демін алды-ау дегенде сөзге тартпақ болып:

	– Кімсің, қайдан жүрсің? – деген Бабен сұрағына жауап бермек түгілі, «не деп отырсың?» деген жоқ. «Е, мына сорлы саңырау екен-ау».

	Шай құйып отырған Бабенге кемпірі Айгерімнің екі көзі бадырайып, шарасынан шығып кететіндей, есі қорыққанынан ба, әлде таңырқау ма, құйып отырған шайын да ұмытып кетті. Сірә Бабеннің тесіле қарап сөйлеген сөзінен сезді ме, келген адам, оқыс үрейлі дыбыс шығарып, қолымен әр түрлі қимыл жасады да, түсіндің бе осылай болды дегендей аузын сылп еткізіп маңғаздана қалды. Түр-түсіне қарағанда мін тағатындай емес. Бұл да бір қазақтың баласы десең айтарлықтай келiмi келген, сіңірлі, жуан саусақтары етті жұмыр білегі қайраткен күштің егесі сияқты. Табиғат заңы да қызық қой, сақау мен мылқауға ерекше күш беріш қайрат сыйлайды.

	Бабен өзін бірнеше түртіп нұсқап, оны түртіп, – «Атың кім?» – дейді. Ол болса тілін түсініксіз былдырлатып, «лалалалай, лалалалай» деп салып, сөзі соңынан оқыс шыңғырған дыбыс шығарды.

	– Е, бұл бейшараның аты Доданай екен ғой, – деді жұбайы Айгерімге.

	– Доданай – деді ме дейді Айгерім. «Бұл қайдан жүрген адам, қайдан келеді, қайда барады?». Бабеннің білгісі келеді, бұнымен мына түрінде қалай сөйлесіп, қалай түсінісерсің. Бабеннің ойына «Келімі келгеннен түңілме» деген атам қазақтың мақалы орала берді.

	– Мынаған осында қал деп айтсам қайтеді? – дейді Айгерімге.

	– Қойшы қайдағы бәлені үйір қылып, кім біледі қандай адам екенін, ертең бір бәле болып жүрер, аш құлақтан тыныш құлақ деген бар, қайтесің осыны, – деп жуытар емес. Бабен болса, «Менің қалым мынау, ауыр жұмысқа жарамаймын, ең болмаса бұған бау бақшамды шаптырып алайын, жақпайтын адам болса кет деу қиын емес қой» деген қорытындыға келді. Оған Бабен былай деп ымдады: өз көкірегін түртіп, оның да көкірегін нұсқап, үйді көрсетіп, қолын орап сілтеп осында қал дегенді түсіндірген болады. Ол болса әдепкіде өз көкірегін түртіп, түсінбегендей сыңай танытып қадалып қарап отырды да, басын изеп, Бабен істеген ишаратты қайталады. Ол болса өзін нұсқай «еһе, еһе» деп дыбыстар шығарды да, жан-жағына бағдарлап, тінткілеп қарап алды да, шаруашылыққа жәрдем жасауға тұрып кетті. Күйбең тіршіліктен үй шаруасы біткен бе? Бірді-екілі мал бар дегендей, істей берсе жұмыс жетеді, Доданай байғұс өз жұмысындай айтқызбай-ақ араласып істей береді. «Е, бейшара мынауың жақсы ғой» деседі риза болғандықтан, істеген жұмысы сау адамның атқарған жұмысына бергісіз. Жүріс-тұрысына қарағанда саңырау деу мүмкін емес. Неде болса тіршілігімізге жеңіл қолқанат рахат болып қалды, ең бір жақсы жері, еңбегіне ақы сұрамайды. Бабен кемпіріне:

	– Мынау өзі адал, еңбек жанды адам екен, әйтеуір бір тамағы ғой, қарнын тойғызып қой, – дейді Айгерімге.

	– Е, онда мына жалғыз сиырыңды сойып бер, қайдағыны үйір қыласың, көрермін осыдан жұмсап рахат көргеніңді, үйреніп алғаннан кейін бірдеңеңді алып бір түнде тайып тұрса қайтесің, білмеймін осының несіне қызыққанын, – деп Айгерім бұлқан-талқан болды. Мылқау Доданайда үн жоқ, тас мүсін болып қатып қалған көз қиығымен ауыздарына бағдарлап қарап кезек-кезек екеуіне көз салып осылар не деп отыр дейтін сияқты. Қос қабағы кейде бозарып, кейде қызарып, түсінетін адам сыңайын білдіреді. Бабен кейде түріне қарап отырып күдік алады. – «Бұл мылқау емес осында адам сене алмайтындай бір құпия сыр бар ма деп күдіктенеді, әлде бұл бейшара бірдеңені бүлдіріп, қашып жүрген қу ма» деп ойы әр саққа жүгіреді.

	Бабеннің ойға қалып сенімсіздікке бой ұрғанын сезсе керек, кенеттен көзін аударып, төңкеріп «еһе, eһе» деп дыбыс шығарды да, өзінің көкірегіне бір түртіп, бас бармағын шошайтты. Шамасы, «мен қауіпсіз жақсы адаммын» дегені болу керек. «Неде болса тәуекел, менімен осында бірге болып, еншілес болсын» деген қорытындыға келді. Қулық-сұмдығы жоқ, істеген істері адал, өзі сенімді болса, кімнің не жұмысы бар. Әр адамның ырыздық несібесін бір алла жаратқан.

	Тілсіз пәндемен күйкі тіршіліктің күнкөрісі үшін тырбанып, уақытты осылай өткізіп жатты. Үй болған соң адам келмей тұpa ма? Келген адам «мынау кім, қайдан жүрген адам, әй қайдам, тап осы мылқау емес» деген сияқты неше түрлі әңгіме айтып мазаларын алатын болды. «Жәрдемдесуге бір күнге, екі күнге бер» деушілер көбейіп кетті. Ол болса басқалармен жұмысы жоқ, өз шаруасымен жүріп жатты. Осылай күндер өте берді. Әбден үйренісіп бір адамындай болды, көбінесе бірдеңе істеп тырбанып жүргенді ұнатады. Бір күні күтпеген бір оқыс жағдай болды. Әйелдің аты әйел ғой. Әйелдің аузына ерік беріп, бетіне жіберсең не демейді. Айгерім айтады:

	– Мына басыңды ит кеміргір гараңға қалай айтып түсіндірерсің? Қара баспақ дария жағасындағы тас қайыр ұйыққа батып қалыпты, бауырына дейін, мына үйлерден адам шақырып келейін, мынау өлім келгір мылқау гараңыңа түсіндір мылқау бағамыз, – деп сорымыз қайнады ғой.

	– Сен нəлет не деп отырсың, аузыңды жап, – деген Бабеннің сөзін елең қылатын емес. Сірә, ауру Бабеннің денсаулығына кейіс сөздер әсер етсе керек, денесі селкілдеп, қалтырап түсі бұзылып өңі қашып кеткен Бабенің бетіне қайта-қайта жалтақтап қарап, сірә бір бәле болар деген болса керек, Доданай орнынан тұрды да, кереге басындағы жіпті алып, бұзау батқан дария жағасына қарап кете берді. Көп уақыттар бойы сезілмеген мына мінезі сау адамдай-ақ сөзге түсініп, іске кірісуі таңырқатты. Айгерім: – Әне, көрдің бе, бұл адам бір өнерімен жүрген адам, құлағы естиді, әйтпесе біздің сөзімізге бұрын түсінбейтін еді, ал кәзір қалай түсіне қойды? Әй сен шал, осы мылқауыңнан бір бәлеге қаласың, қара да тұр, аманымызда бәлеге қалмай тұрып қуып жібер – дейді.

	Бабен көзі қиып жібергісі келмейді. «Шынымен осы қалай?» деген күдікті оймен «батқан баспаққа кетті ме?» деп Бабен соңынан ерді. Доданай шешініп алған, жалғыз өзі ештеңені елер емес, баспақты дария тереңіне қарай жұлқылап тартқылап жатыр. Тереңге қарай жәймен жұлқып тартса батқан мал ұйықтан оңай-ақ шыға келеді екен. Бейшара Доданай ілезде баспақты шығарып, жағаға айдап жіберді, баспақ әлсіреп қалыпты. Бабен риза болған сыңай танытты.

	Арада бір жылдай шамасы еткенде Доданай сорлы ауылдың талай жеріне белгілі таныс болды. «Колхоздың жұмысына шықсын, еңбек етсін, арам тамақтықпен күн көріп жүргені сізге де, бізге де қылмыс» деп бригадир де, атқа мінер белсенділер қайта-қайта келіп, мазаларын алатын болды. Тіпті болмаған соң Доданайды ұстатып қаматып, жер аударып жібереміз дегенді шығарды. Бұған шамасы мылқау Доданай да түсінетін сияқты, жалтақтап, мазасызданып, мінезіне өзгеріс пайда болғаны байқалады. Бір күні үйде отырып Доданай бірдеңелерді ымдап, қолын әр түрлі қимылға келтiрiп көп сөйледі. Бабен оған түсінбеді, тек қана түсінгені «маған ұлықсат бер, кетем» дегені болды. Басын шұлғып алақанын жая береді. Бабен де мақұл дегендей ишараттайды, алақанын-алақанына басып қол алысқандай қолын сілкіп-сілкіп қалды. Бірдеңелерді ымдап қолын алысқа сілтейді, шамасы барар жері алыс болса керек. Айгерімге көйлек-көнішегін жуып, жолына тамақ дайындатты да, Бабен қаражат дайындауға кірісті.

	Кетерінде Доданай Бабен мен Айгерімнің зәресін алды. Дізерлеп отыра қалып Бабеннің қолын алды да, Айгерімнің қолынан сүйіп, орнынан түрегеліп, есік жаққа барып кідіріп көзін уқалады.

	– Қайтсін-ай, байғұс біраз жыл тұздас, дәмдес туғанымыздай болды. Бірде бір жаманшылығын көргеніміз жоқ, соған көңілі босап жылап тұр да. Бұл да болса өзіміз сияқты пәнде ғой, – деп Бабеннің де көңілі босады.

	Доданай артына бұрылып қарағанда Айгерімнің үрейлі баж ете қалған қорқынышты дауысы жаман шықты. Бабен Доданайға қарады. Мына түрі Доданайға ұқсамайтын албасты жан алатын әзірейіл кейпіне, үрейлі келбетіне ауысқан ба қалай, екі көздің орнына қызыл шел қаптаған қарашығы жоқ, соқыр, бет әлпеті де өзгеріп кеткені бе немене, күтпеген, құбылыс. Бұрылып бір қарап алды да, есіктен шығып кете берді. Күтпеген бұл жағдайда Бәбен, Айгерім тілсіз қалды, таңырқады. Бабен Доданайдың артынан саңылаудан сығалап қарады. Ол болса адымдап басып кетіп бара жатты.

	Мың тоғыз жүз отыз жетінші жылдарда ауылдық жерлерге, колхоздарда дүкен деген болмайтын. Дүкенші деген аты бар біреу ауданға барып бірдеңе әкеліп үйінде сататын, әкелген заттары удай қымбат. Ол жылдарда киім-кешек, мата, тауар дегенің таптырмайтын. Әйелдер болса бастарына дәкеден жаулық тартып алып, үстеріне қалың бөзден көйлек киетін. Оны да қаражаты бар әлдi адамдардың әйелдері болмаса, анау-мынаудың қолдары жетпейтін. Жыртық киіміне жамау табылса үлкен байлық санайтын. Кедей сорлы жаманар, жаманар да қуанар деген сөз содан қалса керек. Елде тұратын шаруа адамдар жаяулатып ұзақ жол жүріп, жол азабын көріп, бірнеше күн жолда, әр үйге бір қонып алыстағы қалаға киім-кешек сатып алу үшін сапар шегетін. Күз мезгілі болатын, «Қыс қамына алдын ала дайындық жасап, киім-кешек дегендей мұқтажын өтейін» деп Бабен қалаға келді. Базар сапырылысқан адам, біреуді біреу біліп болар емес. Уласқан-шуласқан ызу-қиқу шу, олай болмағанда қайтсін, бәрiнiң ойында тіршілік қамы, күнкөріс үшін жүрген адамдар. Мына кең далада, айдынды кең сахарада, құс дауысынан басқа дыбыс естімеген дала адамына қызық тамаша көрініс береді. Әркімдер көне-көскі демейді, қолына түскендерін сатып жүр. Әрқайсысына сауда беріп алақтап Бабен жүр.

	Сапырылысқан халықтан Бабеннің шыға бергені сол еді, артынан біреу түрткендей болды, бұрылып қарады, міне қызық баяғы Доданай. Бабен сасқаны ма, әлде күтпеген жағдайға таңырқауы ма сәлем орнына «апырмай, апырмай» дей берді. Байғұс Доданай «Бабен көке» деп қолын алып, сәлемдесіп, үй іші ауыл елдің амандығын сұрап жатыр. Тілінде, сөзінде ешқандай мүдіріс жоқ. Амандық-саулық сұрасқан соң бірден Бабенге «үйге жүресіз» деді.

	Көше жиегімен екеуі келе жатыр. Доданай болса әр нәрсені бір айтқан болады. Оған Бабен мән берген жоқ. Өз ойымен өзі алысып келе жатыр. Сонда қалай жылдан астам уақыт менің қолымда болғанда сау екенін сездірместен мылқау қалпында кетіп еді, ақыр соңында бұл сау адам болып шықты, бәсе әйелім Айгерім айтып еді-ау, ол білген екен.

	«Бұл мылқау емес, бір бәледен қалып жүрген сұрқия, ертерек бәлесiне қалмай тұрып құтыл деп еді-ау. Онысы шынында рас болды. Осының үйіне неге барам, есебін тауып тайып тұрсам, осы күйінде бұдан құтылу мүмкін емес-ау. Ай тәуекел, алла тағаланың маңдайға жазғанын көрермін». Бабен өзін-өзі жұбатқан болады.

	Үйіне де келді. Сымбаты келген, ажарлы жас келіншек есік ашып, қарсы алды. Барынша ашық, жайдары жан екен. Доданай Бабенді таныстырып айтып жатыр.

	– Қиын кезеңде жылдан астам уақыт қолында болып пана болған, туған әкемдей қамқоршы болған адам, – деп Бабеннің аяқ-қолын жерге тигізбей мақтап жатыр. Мейлі айта берсін, жақсы сөздің зияны жоқ қой. Замана болса қазірде де оңып тұрған жоқ, елерген белсендінің көзіне түсіп жанбай қалсаң болды, үстіңнен арыз түседі де, мынау халық жауы деп бір түнде алып кетеді. Доданай үйінде үш адам шай ішіп отыр. Доданай болса бірдеңе айтқысы келетін сияқты, әр нәрсенің басын бір шалып айтқан болады. Бабен болса жөнді ештеңе айта алмай, өз ойымен өзі, тұйық ой үстінде отыр. Доданай сөзіне мән беріп тыңдай қойған жоқ. Тыңдағанда ретсіз сөздердің не керегі бар, қажеті не? Аунап-қунап, аман-есен жайлы жатып шықса болды, құдай қаласа қажет, мұқтаж заттарын алып, ертең ауыл қайдасың деп жолға шығады.

	– Доданай, біздің үйден кеткеннен бірден үйіңе келдің бе? – деп сұрады Бабен.

	– Бабен көке, менің атым Доданай емес Бабахан, мына келiнiңіздің аты – Мақпал. Иә, сіздерден кеткеннен кейін еліме жақындап бір ай, жарым ай дегендей байырқалап жүріп ел жағдайын білгеннен кейін үйіме келдім, Иосиф Коржот кетіп, күдіктенген адамын көшеден ұстап алып қамап, ақ-қарасын сұрамастан солдат қоршауымен айдап барып «Қарауыл төбе» құмында ататыны тоқтаған екен. Сонда да үркіп қалған мен адамдарға кездеспестен, таныстарға көрінбестен үйіме кіріп келгенімде мына келініңізді, Мақпалды өлтіріп ала жаздадым. Осы кеткенімде арада жеті-сегіз жылдай уақыт болған. Бұл аз уақыт емес, біртазаматтың өмірі десе болады. Із-түзсіз, көрдiм-білдім жоқ осынша уақыт кеткенге, мені Коржот оғына өлгендер қатарына санаған екен. Рас, менің атылып апанға құлап түскенімді көзімен көрген белсенді таныс адам сол күні-ақ «Қарауылтөбе құмында» атылды деп жария еткен. Осындай əлеметтен тірі қалғандар колхозға ұйымдасып, жәрдем алып, өлместің қамымен күнін көріп жүріпті. Мына келініңіз Мақпал үйде екен, хабарсыз үйге кіріп келгенімде әдепкіде ұшып тұра келді де, үні шықпастан шалқасынан оңбай құлады. Өлтіріп ала жаздадым. Мақпал үнсіз, тілсіз жатыр, менің зәрем ұшты. Мен барда әкем де, шешем де бар еді, бәрі де дүние салыпты. Бір азаматтың шаңырағын жоймаймын деп Мақпал түтін түтетіп үйге еге болып отыра беріпті. Міне, енді мені көре салып рас па, өтірік пе, өлген адам қалай тіріліп келді деп мені өлілер қатарына әлдеқашан қосып қойған Мақпал менің кесірімнен өліп жатыр. Мен сасқанымнан қандай жәрдем жасарымды білмедім, бар болғаны бетіне су бүркіп, су ішкізіп қол-аяғын уқалай бердім. Бір кезде қорылдаған дыбыс шығарып демін алды. Халықтың басына түскен нәубет үрейлі қиын кезеңде, адамдар есін жия алмай, алды-артын болжап алмай, мәңгүрт халге ауысады екен. «Мен өлген жоқпын, тірімін» деп жалынып-жалбарынын айтып жатырмын, сөйлемейді, күдікті-үрейлі көзімен қарай береді. Қайран жалған өмір-ай, не істесем екен, пәнде етіп жаратып, дүниеге келтіріп осынша азапты үйіп-төгіп адам басына бере салғанша, өлген артық емес пе? Көрсін дедің бе, жасаған ием жарық дүниеге неге әкелдің деп налимын, өлгенім жоқ, өлмесем де, бәрін де осы көргенім аз ба?

	Бабаханның сөзі бара-бара мені ертіп, тұманды күннің терең батпағына қарай жетелеп барады. Бабаханның сөзі таусылар емес, бастан кешкен ауыр күндерін тыңдау керек екен деген ой келді Бабенге.

	– Бабахан, – деді оған, – сен әр әңгіменің басын бір шалып айтпай сөзіңді дұрыс түсіндірмейсің бе, бастан анық айтшы, сен өткен өміріңнің азғантай қиын кезеңін айтшы?

	Байғұс Бабахан іштей шерін сыртқа шығарып, Бабенге мұңын шағу үшін бе өткен күн қорлық азабын ақтарып салды.

	– Қасқыр екеш қасқыр да ұясына қастық жасамайды, өлім ұрпағын сеппейді, біз сана сезімді ақыл егесі адамбыз.

	– Айтайын деген әңгімеңді неге дұрыстап айтпайсың, қасқыр мен адамның арасында қандай қатынас бар? Осы сенің маған не айтқың келіп отыр, мені шатастырып бірдеңені айта алмай отырған жоқсың ба? – деп Бабен шамданып қалды.

	– Ойбай, көке қасқырдың керегі жоқ, сөз реті келген соң аузыма түсіп кеткені, тіпті де олай емес, менің айтайын дегенім басқа, тыңдасаңыз айтайын, сізге мұңымды шағайын, іштегі шерді тарқатайын дегенім, мазаңызды алған болсам айтпай-ақ қоямын, – дейді. Әркімнің ойы әр түрлі, біреудің ойына біреу айтпаса, сыр-мінез болмаса, түсініп болмайды ғой. Бабеннің ойына келгені: менің қолымда болғанда осы шіркін өзін тұншықтырып, көңілсіз-күлкісіз не себептен қалай шыдап, мылқау болып жүрген себебін білгісі келді. Бабаханды қайырып зекіп тастағанына ол болса әбес болды ма дегендей үнсіз қалып, сөзін тыйды.

	Үй ішінде келін, Бабахан үшеуі отыр. Көпке дейін сөздері жараспай, түсінісе алмай шайды сораптап рахаттана ішіп отырды. Әңгіме айтылмай қалды. Келін Мақпал жалтақтап қарап, бірдеңе айтқысы келгені байқалады. Бабенге көз қиығымен қарағыштай береді. Кесені сылдыратпай жәймен құйып отырып сөйлеп кетті.

	– Көке, – дейді Мақпал – Бұрынғы отырған мекен-жәйіміз осы қалаға жақын ауыл ішінде еді, осы інің үйге келген соң пысық-пысық әңгіме көбейіп, белсенділер айнала бастады. Бір белсендінің үйіне жұмысы болып барған сорлы «биссимылданы» аузына салғаны үшін үстінен арыз түсiп, халық жауы болып сотталып құрып кетті. Соны көзіміз көрді. Әрі айтып, бері айтып осы қалаға мына ініңді зорлап алып келдім. Сонда да белсенділер келгiштеп, не болса соны сұраныштап тексеріп жүр, тағы да бір бәлеге ұшырап кете ме деп қорқам, мүмкін болса сіз айтып түсіндіріңізші, ел жөнделіп қалпына келгенше шамалы жыл бөтен жерге барып тасалай тұрсақ қайтеді деймін, заман жөнделіп, тыныштала қойса келуіміз қашпайды ғой десем, «елден кетіп қайда барамыз, қашып кетті деп соңымнан шырақ алып тағы да ізіме түспей ме» деп көнбейді.

	– Сен, Бабахан, әңгіменің тоқ етерін айтшы, неден кінәлі болдың, егер саған қауіп төніп тұрғаны рас болса, мына Мақпал айтқан ақылға көн, біраз жыл бөтен жерге барып бой тасала, осыған көнесің бе? Мына келін дұрыс айтып отыр, маған көндiрiп бер, ақылыңды айт дейді. Мақұл ма, көнесің бе, бір шешіміңді айт, мен еcтiп кетейін, – дейді.

	Бабахан келісімін берді.

	– Олай болса, екі-үш күннен қалмай сатынып, суынып дегендей қаражат қамдастырып, алда бір түнде белгісіз жаққа тайып тұр, – дейді. Мақпалдың айтуына қарағанда тықыр таянып қалған секілді. Кім біледі адамның басы алланың добы, басымызды кесіп, допша домалатып теуіп кетсе кімнен көресің, бәрі де маңдайға жазған алланың ісі дейміз де кете барамыз. Адам басына нақақтан қиын іс түссе ақталып та жатпайды, соған мойын сұнып көне береді. Негізі сауат сана сезімнің жоқтығынан.

	Бабен айтады: – Әңгімеңді жалғастыр, басыңнан өткен көрген-білгеніңді айт.

	Бабахан: – Жергілікті негізгі халықтар үшін аласапыран заман болды ғой, Адам біліп те болмайды, түсініп те болмайды, тек қана аузыңа еге болып, бас сауғалаған, хал-жағдайы болса таршылық, жоқшылық халықта етек алды, басымызда да, малымызда да ерік жоқ, жөн білетін адамдар ұсталып кетіп жатты. Қалған адамдар ес жия аямай далбаса халге ауысты. Үй болған соң тіршілік анау жетіспейді, мынау жетіспейді дегендей кем-кетік шаруашылықпен қалаға бара қойдым. Жаңа Мақпал айтты ғой қалаға жақын ауылда тұратын едік деп. Қала көшесімен ойымда ештеңе жоқ келе жаттым. Қайдан пайда болғанын білмеймін!

	– Тоқтаңыз қайда барасыз, – деген өктем дауысты естідім.

	– Базарға барамын, – деймін.

	– Бері, мұнда жүріңіз, – деп өктем дауыс маған бұйырды. Бұл екеуі ауылдың белсенді, тас маңдай жасақтарынан сұрыптап алынған Коржоттың әскери жасақшылары, берілген ақ жүректері болатын.

	– Онда не бар маған? – дедім ештеңеге түсіне алмай.

	– Қоқаңды қойыңыз, былай жүріңіз, кім екеніңізді онда барған соң анықтайды, – деп қолындағы ұзын мылтығының шүртпелерін сақыр-сұқыр еткізіп атуға дайындады. Байқаймын ойнап тұрған жоқ, шындап тұр, назарлары жаман.

	– Жігіттер қайтесіңдер, не керегі бар мұндай әзiлдiң, қарумен ойнамас болар, – деймін. Орысша білетін біреуі «молчать» деді. Шамасы сөйлеме дегені болу керек, менің ешқандай қылмысым жоқ, алып барып сұрап, тексеріп жіберер деп айтқандарына көніп, алдарына түсіп жүре бердім. Бұлар менің сөзімді тыңдайтын да, түсінетін емес. Көке сенесіз бе, бар болған қылмысым осы.

	Кейін көп жылдар өткен соң, бейбіт заман орнап, халық есін жиып, бұл жағдай ұмыт болғанда соңғы ұрпақтар сенбеуі мүмкін. Өткен аталарымыздың басына нелер зұлмат түспеді. Көзбен көріп, үркіп қалған адамдар әлдеқандай күн болады деп шындықты айта алмай, мың өліп, мың тірілген қазақпын деп айта жүрер.

	– Айта бер, Бабахан!

	– Иә, сонымен, мені дедектетіп осы кезгі үлкен түрмеге алып келді, ішке кіргізіп, көп адам жатқан, тар қапас сасық бөлмеге игерді де жіберді. Аты-жөнімді жазып алғаны болмаса тергеп, сұрап, сен кімсің деп анығын ашып жатқан адам жоқ.

	Қанды шеңгел бұғауын салып, өлім ажалы аранын ашқан мылқау, жауапсыз, сұраусыз дүние. Тек қана өлтіре беру, одан басқа ештеңе емес. Қауіп-қатерге тап болғанымды сонда барып білдім. Есік жабылды, аяқ басып, адам сияр орын жоқ, есікке арқамды сүйеп, табалдырыққа отырдым. Тізелерін құшақтап бүрісіп, бір-біріне сүйенген адамдар, ыңырау-ыңқылдау дыбыс, өксіп жылау естіледі. Сасық, қолаңса иістен басым айналды. Тынысым тарылды, сасық ауасы өкпені атады, не деген жаман еді, оның үстіне мен отырған есіктің жанында адамдардың дәретін алатын ағаш бөшке, оған арқасын беріп сүйенген адамдар қалғы-мүлгіп отыр. Көнесің, «басыңа түссе басбақшыл» деген осы, көнбегенде қайтесің, қолынан не келеді? Әлден уақытта есік сыртынан ауыр топса құлыптың салдыры естіліп есік ашылды:

	– Орындарыңнан қозғалмаңдар, мінез көрсетіп, оқыс сөз сөйлегендерің ескертусіз атыласыңдар, бастық келеді, – деп ескерту жасады.

	– Бір жаңалық бар шығар, – деген күңкіл естіледі. Қaйтсін-ай, бәрі де сахара адамы, бостандықты аңсайды. Қыр мұрынды, көк көз, сары ашаңдау, арықша келген орта бойлыдан жоғары жас жігіт есіктен келіп қарап тұрды да адамдарды жарып басып есіктен үш-төрт қадамдай ортаға барды, аяқ басқанын анық көріп отырмын. Қашиып, шабынып тұра қалып.

	– Зарқұм кім? – деді.

	Сірә шығарып босатып жіберер десе керек, өте семіз, ірі, жалпақ бет, шойындай қара адам: – Мен, мен, – деп бірнеше қайталады.

	Тағы да: «Әлиакбар, Сейдәлі кім» дейді, олар да «Мен, мен» десті. Тағы да бірнеше адамдардың атын атады, олар сірә жоқ болса керек, жауап болмады.

	Бұл Иосиф Коржот еді. Салдыр-гүлдір есік қайта құлыптанды. Жатқандардың біреуі «некеміз қиылды» деді, мен оған түсінбедім. Түннің ел жатар мезгілі шамасында түрме бөлмесінен бір адам қалдырмастан солдаттардың қоршауымен қаланың терістік жағына қарай жаяу айдап алып жүрді. Адамдардың өлетініне анық көзі жеткен болу керек, шеңгел ме, жыңғыл, әлде қамыс ба көрінген бұтамен қоштасып кеп біреу жылап, сарнап келеді. Аһылап, уһілеп ол өз алдына бөлек, ың-жың, адам түсініп болар емес. Біреулер өміріне лағынет айтса, қайсы бірі алладан, алдымды жарылқа, иманымды жолдас қыл, деп жалбарынады. Қала шетінен төрт шақырымдай қашықтықтағы осы қырғыннан кейін «Қарауылтөбе» деп атылып кеткен құмшыққа айдап алып келді. Кең аңғар сайдың жиегінде сопақша етіп терең қаздырған ор. Орға адамдарды қатар қойып ата бастады, бірінші оқ атылғанда-ақ мен орға құлап түстім де, бұрын өлген өліктің бір екеуін аударып тастап, астына жасырындым. Алғаш оқ атылғанда жанымда тұрған ірі адам Зарқұм екі баласын артына тығып, осылар тірі қалсын дегендей қалқалай берген ауыр дене, ірі салмақ үстіме құлап түскенде мені езіп жібере жаздады. Балалардың жіңішке ағатайлап шыңғырған дауысы, ойбай, айқай мен мылтық дауысы түнгі даланың азан-қазанын шығарды, мен естіп жатырмын, менің үстіме құлап түскендер үстімді қалыңдатып, оқ өтпейтіндей етіп қалыңдатып қауiпсiздендіре берді. Атыс басылып, адамдар атылып болған соң сезімтал солдаттар ыңырсыған, ыңыранған адамдарға төніп келіп тағы да бірнеше оқ атты. Адамдардың дыбысы басылды, жан беріп, жан шықпай қалтырап дірілдеген дыбыстан басқа үндер өшті. Солдаттардың бұйрық бойынша кеткені байқалды. Бастырылған адамдардың арасынан әрең деп шығып, ордың сырт жағын бағдарлай бастадым. Адам көрінбейді, мүмкін емес деп ойлаймын, қарауылға үш-төрт солдат қалуға тиіс. Ордан қашықтау жерде темекі шоғының жылтырағанын байқадым. Сірә, қиналған адам даусынан сескенді ме, қарауылдар қашықтау барып қарауылдаған екен. Мен ордан шығып еңбектей бастадым, еңбектегенім құрысын ізім жұмсақ майда құмда жосылып, алыстан көрінетіндей болып жол салып келеді. Оған мен не істейін, түрегеліп жүру мүмкін емес. Таң біліне бастады, жан ұшырып еңбектеп, жыңғыл қалың өскен құмды төбешікке жетіп, арасына кіріп, жан-жағыма көз салдым. Қараңдап кетіп бара жатқан жаяу қарауылдардың сүлбесі көрінді. Күн көзі шығып, сәуле жерге нұрлы шапағатын төгіп жеткізген мезгілде қала жақтан аласұрып шауып келе жатқан атты адам көрінді. Сол жағында тағынған қылышы ат бауырында салақтайды, белін буған жалпақ белбеуінде тапаншасы жабысып тұр. Құлақшынының төбесі шошайып, екі аяғымен аттың өкпелігін тепкілеп, ат тұяғы құмды суша сапырып, жан ұшырып шауып келе жатқанын менсінбегендей үстіндегі адам алақтап жұлқына түседі. Тақбада тұрған жануар күйлі мал, ақ көбік болып ұмтылып, екпiндеп шауып елеріп алған, атты қарауыл ентелеп шауып, төбе басына шығады, онда көп аялдамастан екінші, үшінші төбеге барады. Айнала шабуылдап мен жосылтып салған ізді бірнеше рет кесіп өтті. Шабуылдаумен түске дейін жүрді де, ізді көріп жағалап адам қашқанын білген соң шапқан күйінде құйындатып қалаға тартты. Үстіме жұққан қанды құммен ысқылап кетіре алмадым. Мені жабылып іздеу салатыны анық еді. Қала шетінен қашықтау шығыс жағындағы шаруа қамымен отырған жалғыз үйге келіп, сырттағы отын астына жасырындым. Сырдариядан өту үшін ертеңгісін сай жыра қалыңды паналап жүріп «қызыл қайық» деп аталатын паромға келдім.

	Паром жүрейін де тұр екен, бір аттылы адамнан басқа жаяу біраз адамдар бар. Паром қозғалды, қайық дария ортасына келгенде біреуі:

	– Оу, мынау Бабахан бала атылып кетті дегені қайда? – дегенде зәрем ұшқаны сонша, дарияға қалай қарғып кеткенімді өзім де білмей қалдым.

	Қайық дария ортасында тұрып қалды да, кері келген жағына қарай бұрылды. Аттылы адам жерден жеті қоян тапқандай қалаға қарай шаба жөнелді. Судан тек қана басым шығып келеді. Демімді ішіме қатты тартып алып, суға батып кетпеу үшін ит малтуға салып, ағып келем. Ағыс мені жағаға жақындатты, шамалы құлаш ұрып жағаға шықтым. Мылқау табиғаттың құрсауынан құтылып, жағадағы жиде арасына кіріп алып, киімдерімді сығып, кептіре бастағаным сол еді, қайыққа қарай шауып келе жатқан көп жасақшыларды көрдім. Асығыс киіне салып жағадан қашықтап кету үшін жүгіре жөнелдім. Бұтасыз айдын ашық алаң тырбиған «ажырық» пен «торғай оты» деп аталатын аласа шөптен басқа бұта жоқ. Сасқанымнан қалай болғанда да қаша беру, ұзап кету керек деген оймен алаң ортасына жүгіріп жеткенімде, қайықтан шығып жатқан жасақшылардың атқа ұрысқан, кейіген даусын естідім. Мен ана жыңғылға жетем дегенше олар маған қалай болса да жетіп үлгіреді. Ертеде бұл жерді жайлаған ел, жер кепе немесе құдық қазған ба шамалы тереңдеу, көзге елене бермейтін қалың қамыс шығып, жапырылып басылып қалған шұңқырға тап болдым. Айналасы көп жерге дейін бұтасыз ашық алаң. Шұңқырға түсіп, қамыс қауылдырығымен өзімдi жауып, арасына кіріп бетіме дейін, денемді түгел жасырып, мен тасаланып болған кезде жасақшылардың ат дүбірі көбейіп кетті. Жасақшылар жан-жаққа шабуылдап, қалыңды өртеп, тініткілеп, із кесіп суды қарап, жар жағалап аласұрып көп әуре болды. Мен болсам тапжылмастан екі тәулік бойы жаттым. Ұйқым қанып, денем сергіп дем алып тынығып қалыппын. Үшінші күні дегенде түнде жасырылған жерімнен шықтым. Ауылыма, үйіме жақындауға болмайтынын түсіндім. Басында мені іздей қоймас, не кінәм бар, баяғыдай үйге барып күнімді көрем ғой деп ойлап едім, ол ойым бекер екен. «Енді неде болса мені танымайтын, басқа жаққа кету керек» деп ойлап дария бойын жағалап, жалғыз аяқ жолмен жүріп келем. Қарсы алдымнан келе жатқан екі аттылы көрінді, «Құрыды деген осы» тымақтарының төбесі шошайып олар мені көріп келеді, қашып, не тығылып құтылу мүмкін емес. Жас бала кезімде өзімнен кіші балаларға көзімді жоғары уқалап аударып көз қарашығын кірпігіммен жауып, қызыл етін көрсетіп қорқытатын әдетім бар еді, сол есіме түсе кеткені. Дереу көзді аздырып уқалап, кірпікпен жауып, соқыр қалыпқа келіп, көкшеңдеп, таяғыммен жерді түрткілеп тәлтіректеп жүріп келем.

	– Ей қайда барасың? – болды олардың бірінші сұрағы.

	– Мен қайыршы адаммын, ел аралап күн көріп жүрген, ел жақын ба, – деп сұрадым.

	– Мынау көзі жоқ, тас қараңғы соқыр ғой, – дейді біріне-бірі.

	– Көрінген итпен тәжікелесіл тұруға уақыт жоқ, кеттік, – деді де кете барды.

	Әрине, бұлар мені іздеп жүргендер, әйтпесе дария жағасындағы елсізде шеңгел тоғай аралап, дария жағалап не жұмысы бар. «Сақтықта қорлық жоқ», деп жолсыз бір қабат қалың арасымен жүріп келем. Шамасы елді жер жақын сияқты. Алдымнан қалың арасынан майдың қоңырсыған иісі шықты, көлденең бұталары басылған жаңа ғана адам жүріп таптаған жалғыз аяқ сүрлеуге кездестім. Дыбыс, тың-тыңдап біраз тұрдым. Неде болса тәуекел деп шамалы жүргенімде от жағып, табаға ет қуырып отырған баланы көрдім. Бала шошып кетіп, кемсеңдеді.

	– Қорықпа, қорықпа мен саған тилмеймін. Қайта жәрдемдесем, – деп жалбарынып, әрең дегенде жұбаттым.

	Бұл бала әкесі бай-құлақ болып ұсталып кеткен байдың баласы екен. Әкесі айдалып бара жатып «күндіз тасаланып жүр, сені де белсенділер жазым етер» деген соң қашып жүрген түрi екен.

	Hеде болса маған жақсы болды, ет жеп тынығып, адам болып қалдым. Күндіз тоғай арасында болады да, түнде үйіне барады, азанда тамағын алып келіп менімен бірге болады. Бала момын, барынша аңқау, үйіңдегілерге мен туралы не айттың десем, «жанымда бір ағай бар, ол да мен сияқты қашып жүрген» депті.

	Е, «ел құлағы елу» деген мен сақтық ойлай бастадым. Бала үйіне кеткенде метрдей ұзын етіп кепкен қамыстан жіліншік жасап тас қылып будым, ондағы ойым қашып суға түсе қойсам екі қолтығымның астына басып судан басымды шығарып сумен төмен ығып кету, әрі ойлап, бері ойлап басымды жасырудың да әдісін таптым. Жол қуып келіп, жидеге жабысқан үлкен қаңбақ тауып алдым да ішін үңгірлеп басыма киіп көріп баспана жасадым, ерте ме, кеш пе мен бұл жерден кеткенше тағы бір бәлеге душар болармын, бұл істегендерімді балаға көрсетпей жар қабақ астына тықтым.

	– Ағатай, – дейді бала үйіне барып келіп, – бір ағай сізді сұрай береді, неғылған адам, қайдан жүрген дейді.

	– Сен не дедің?..

	– Мен не дейін, танымаймын, білмеймін, көрген адамым емес, – дедім.

	Тез арада бұл жерден кету керек деген ойға келдім. Аттың пысқырғаны, адамдардың сөйлескені естілді.

	– Тап осы шамада болу керек,– деді біреуі.

	Бізді, әсіресе мені іздеп келе жатқанын анық түсіндім.

	– Аналарға бар, кім екенін біл, – дедім, бала жүгіре жөнелді.

	Мен болсам қаңбақ бөркімді алып қамысымды қолтығыма қысып, су бетінде қалқып, ығып кете бердім. Баланың жылаған дауысы шықты, «ағатай ұрмашы, сендердің келе жатқандарыңды естіді де, суға қарғып түсіп батты да кетті, мен қорыққанымнан сендерге тура жүгірдім» десе, «о баста солай деп неге айтадың, әйтпесе құс болып ұшып кеткен жоқ қой» деген сөздерін естіп кетіп барам, балаға рақмет осы жолы қанша аңқау болса да тауып айтты.

	Сыр өңірін жағалап шыбындай жанға пана таба алмадым. Алдым болса қыс, қайда барып паналап, қайда барсам тірі қаламын. Басқа өлкеге ұзап кетуге жаяу қалай жетем, поезға міндім дегенше ұстап алады, не істеймін. Далаға шығып алған соң жол тосып көлік тартып алуға бекініп, жол жиегін тасатап өткен-кеткенді аңдып, күтумен болдым. Жаяу-жалпы есек мінген талайлар өтті, онда менің жұмысым не. Көп күткеннен кейін жараулы атпен шоқытып шауып келе жатқан адам көрінді, ауылға жақындағанда адамның зәресін алып қорқытып, өзін сұсты көрсету үшін, ауылға шауып келетін белсенділердің әдеті. Дәу де болса осы белсендіні айналдырып көрейін деген үмітпен маған қабаттасып келе бергенде атын шошытып үркіттім, аттан оңбай ұшып түскен белсенді шылбырдан айырлар емес. Қос қолдан ұстап алған, ат болса оны созылта сүйреп барады. Мен де шылбырға жабысып, атты тоқтаттым. Жұлқып тартқаныма белсенді шылбырдан айырылар емес, әдемілеп тұрып өкпеліктен, талма жерің осы ғой деп бір тептім. Шылбыр қолыма тиді. Мен атқа мініп, ат басын игеріп алғанымша белсенді есін жиды ма, маған қарап тура жүгірді. Мен атпен қашып бердім. Ол қалар емес. Оңтүстік Үргеніш қайдасың деп ат басын елсіз далаға қарай бұрдым. Сорлы белсенді көп жерге дейін мені жүгіріп қуды да отырды. Күн мезгілі екiндiге ауғанда артта әлдеқайда қашықта жалғыз ноқат нүктедей болып белсендінің қалғанын көрдім. Алда қатар-қатар құм жалдарының арғы жағында алыста қызарып алаулаған күннің жалқын бояуы сөніп, төмен түсіп, еңкейіп күн батып бара жатты. Қара кеуім түсе қызылдың құмына иек арттым, жұлдызды белгілеп алып, түнімен жүрдім. Құм тауынан төмен етек шағылында өскен сексеуіл, жыңғыл орманы түн қараңғылығымен түнеріп сұсты көрінеді. Құм баурайына жақын өрлеп өскен жеке-дара сексеуіл жан алғыш албастыдай түнеріп қарауытады, денем сескенін аттан түскім келмейді, ат ауанымен жылжып келсем, астымдағы атым елеңдеп, жан-жағына қарайлап құлағын қайшылайды. Құмға ат омбылап жүре алмай тапырақтайды. Митыңдаған далбаса жүріспен, тынбастан қозғалып отырып таңды атырдым. Көзге майда болып көрінген толып жатқан құм жалдарының арғы жағында, алыста таң салқыны мен мұнартып көтерілген суреттерден әрі тақтайдай түзу сызықтан бері, көкшіл кеңістік дүние көз алдымда менмұндалап анық көрінеді. Қайран дүние-ай, неткен әсем сұлу едің. Айнала бүкіл құм дүниесі, барлық әлем көз алдымда көрініп тұр. Шығып келе жатқан күнге қарап бет алысымның дұрыс екенін шамалаймын. Айнала құм теңізінің шетіне көз жетпейді. Неткен кең құмды кеңістік, ұшқан құс, жүгірген аң да көрінбейді. Құмды азынаған ыстық бетбақ далада олар қалай күнін көрсін, қандай-ақ болса да сулы елді, жерді сағалайды-ау шамасы. Көзі сүзіліп, атым шөлдеп зорықты. Сипалап мойнынан құшақтап жылы сөздерімді айтам, «елді жерге жетсем сені шөлдетпеймін, сен менің жан серігім, құтқарушы қанатым» деп жалбарынам, атымды жетекке алдым. Соны оты бар ойпаң кездессе отқа қойып, дем алдырып, белін суытып алу. Талтүс кезінде құмды шоқыға шығып, айнала қарасам, шалқып, толқып жатқан көк теңіздер көрінеді. Одан әрі көкпеңбек елеңдеген жасыл орман ағаштарымен мұндалайды. Мен ойланып біраз тұрып бағытымды өзгертпеуге, ат шалдырып алуға ой түстім. Атымды отқа қойған соң өзім сексеуіл көлеңкесінде ұйықтап кетіппін. Аттың пысқырған дауысынан оянып, атыма келдім. Жануар оттап алып, аз да болса тыныстап тынығып қалыпты. Бағытымды дұрыстап алып алға жылжыдым. Тоқтамастан алға ұмтылам. Түн болса аттан түспей, көрінген қорадан секем алып, сергек болуға тырысам, осылайша тағы да үшінші таңды құмдар тұтқынында атырдым. Таң білініп атқанда түнімен жүріп келген жерімде құм жолдарының арасы қашықтайын деді. Түп тамыр, томары ашылып қурап, сорайған жыңғыл төбешіктер, айналасы қалың біткен сексеуіл орманы. Қып-қызыл құйрығын қайқайтып жүгірген батбат кесіртке. Бір-екі жалдан астым, түс ауып барады. Тақырлау жерден қойдың құмалағын көріп, аттан түсіп, майдалап көрдім. Иә, қойдың құмалағы, демек, елді жер жақын, мүмкін болғанша із кесе отырып алға жылжу керек. қойдың жайылып жол салған ізі мына ашықтағы қатты құм тақырынан қай бағытқа кеткенін айыра алмайсың. Әйтеуір жақын маңда ел бар, оны қалай табу керек, үстінен түспесең, әрине мына құм жолдарының арасынан таба алмайсың. Атымды дем алдырып кідіруге ұйғардым да, өзім құм басына шығып ойланып отырмын. Күн батуға еңкейді, кешкі салқын ауа лебі бетке желпіп, шаршаған көңілді сергітті. Алдағы құм арасынан кешкі салқынмен көтеріліп кете алмай құм шағылдың басын қалқалап бірте-бірте түтін тұманы көтерілді. Мен қуанып кеттім, атымды жетектеп түтін көрінген бағыттағы үш, төрт үй жайлаған елді қонысқа жеттім. Кәдуілгі өзіміздің қарақалпақ қазақтарының бейбіт жатқан ауылы. Тəуірлеу бір үйге түстім. Үй егесі негізі ат сейіс шаруа адам, «мынау атты таң асыру керек» деп кермеге байлап, қаңтарып қойды. Шөлімді басып сусын берді де, «ұйықтап дем ал, сенде таң асуы керек» деді. Мен ұйықтап кеттім. Көп күндерден бері үйде рахаттана ұйықтағаным еді.

	– Әй мынау тiрi ме, жаны бар ма? – деген үй егесінің даусынан ертеңгісін ояндым. Далаға шығып, жуынып, шәйініп шай ішуге келіп отырдым. Шай ішіп отырып үй егесі аты-жөнімді сұрады. Мен болсам аты-жөнімді, қашып келе жатқанымды жасырған жоқпын, бәрін айттым. Үш күндей дем алып, қарақалпақ еліне тереңдеп ену үшін жол бағдарын сұрап алып, алғысымды айтып жолға шықтым. Атым дем алып тыныққан, ауыздығын жұлқып тартып келеді. Бірнеше малшылардан өтіп, тістене жүріп шаруасы жақсы қазақ үйіне келдім. Өзім ойлана келіп, осы үйде уақытша тұрақтауға қолайлы көріп, екі-үш күн байқап кідірістеп, үй егесіне жағдайымды айтып, осындай үлкен жанұяда он шақты жыл тұрақтағым келетінін, одан кейін заман жөнделсе еліме қайтатынымды айттым. Үй егесі кеңпейіл, дарынды адам. Менің бұл ойымды қуана-қуана қабылдады. Сонымен Бөрібай атаның қолында бала болып қала бердім. Жатып-тұрып дегендей Бөрібай ата «ауа» деп алып менің сөзімдi тыңдаудан жалығар емес.

	– Біреудің айтқанымен, басқаруымен жұмыс істемесе қолынан іс келмейтін тас маңдайдың балаларынан, заман сенікі, қанаушы тап сендерді езіп, сорып келген шұбар төс шынжыр балақтардың көзін жойып сендерге теңдік заман орнады, билікті қолдарыңа алыңдар деген ұранмен қу баладан басшы сайлап жатыр. Әрине олар кімді аясын, ата тегінде ел басқарған ата жоқ, өзім болдым, өзім толдым деп елерiп шыға келді. Шамасы келгенше ел жақсыларын ұстап беріп жатыр. Сонда сол жазаға тартқан адамдарына қоятын қандай кінәсі бар. Кінәсі болыс болған, молда, имам, бай-құлақ, одан қала берсе сылтауы ұры болған дегендей.

	– Көне теріден қаудырлатып шалбар, көйлек киіп, көн етігі көрпілдеп малын зордан бағып жүрген сауатсыз сахара қазағында қандай өндіріс болсын, тіпті затын түгіл сол айтқаныңыздың атының не екенін білмейтін қара шаруа емес бе? «Мал байлығы бір жұттық» деген ойы сіз жақсы білесіз, малын қыстап жұтатпай қалай аман алып қалудың қамында сілесі қатып жүрген, көшерін жел біліп, қонарын сай білген, қыс қоныс тұрағы жоқ, көшіп-қонып, киіз үйде әреңдеп күнкөрісте жүрген шаруаны бай, құлақсың деп айдап кетсе, жан білетін жақсыларын ұстап атып қырып жатса, қарусыз, сауатсыз қара шаруаның қолынан не келеді. Олар нені түсінгендей, жаңа заман – теңдік заман, заман сендердікі, тең праволы болдыңдар, жау қой терісін жамылып арамызда жүр, жауды ұстап берген адам сыйлық алады, бақытты болады, мәртебесі өседі деген секілді үгіт насихат таратып, халықтың басын айналдырып, есінен тандырды. Жастар болса: «Ленин бабамыз, саясында рахаттанып жатамыз, қарсы келген жауларды, қақ жүректен атамыз» деп ән шырқайды, – деймін ел жайынан хабардар етіп.

	– Ауа, Сыр елінде әлемет болып жатыр дегені рас екен-ау, біз оған сенген жоқ едік, бара-бара бұл ел не болар екен?

	– Не болсын көке, ел азып-тозып жергілікті халық азшылыққа айналады, өлім, жітім дегендер көбейіп етек алады, ата-балаға, бала-атаға қарамайтын мейрімсіз заман болады.

	– Ауа, бұның сұмдық екен, ақыр заман дегеніміз осы шығар, апырмай балам-ай, қандай заман болып барады?

	Әңгіменің соңында Бөрібай атаға былай дедім:

	– Көке, шаруашылыққа шығып жұмыс істеп, жәрдемдесейік, ақы-пұл дегендей сұрамаймын, әйтеуір бір тамағым мен киімім ғой, біраз жыл пана болып еліме қайтуға көмек етсеңіз болды.

	– Мақұл қарағым, бізден жаманшылық шықпайды, сенен болмаса, жұмыс десең қайда қашар дейсің, екі-үш күн дем алып, өзіңе-өзің кел, сосын шаруашылықпен таныстырып көрсетем, – деді.

	Бөрібай атаның «жаманшылық сенен болмаса» деген сөзі маған атқан мылтықтың оғындай тиді, күнде күдіктеніп, сенімсіздік көрсетіп, қалай бірге өмір сүріп, күн көрерсің.

	– Ойбай көке, менің ата-тегімде жаманшылық жасаудан бұрын, жаманшылықты еске алғанның өзіне оңбай қалатын әдет бар, сеніңіз, ана кереге басында сіздің құраныңыз тұр, құран атынан ант етіп уәде берем, – дегенде сорлы шал қорқып кетіп, түсі бұзылып:

	– Ауа, болды, болды айтпа қарағым, – деп маған жалынғандай мінез көрсетті. Мен өзім де қорқып кеттім. Өйткені көп ғасырлар бойы адамзат баласының сиынып келе жатқан киелі, қасиетті құраны ғой. Осы әңгімеден кейін неге екенін қайдам Бөрібай ата менімен көп сөйлеспейтін болды. Ежіктей бірдеңелерді сұрамайды. Айпырмай ренжітіп алдым ба деген ой келеді, олай десем түсі жылы, шаруашылық жөнінде шешіліп сөйлеседі, даусында маған деген бір жылылық бар секілді, көбінесе атымды атамай «балам», «балам» деп жүргені. Шаруашылық жұмыстарымен таныстым. Жұмысының ауыры шыңырау, терең құдықтан көннен жасалып құрсауланған қауға мен түйеге жегіп су тарту екен. Бір тартқанда екі шелек шамасы су шығады. Оны осынша терең құдықтан қолмен тартып көтеріп су алу мүмкін емес. Сондықтан әбден үйретілген нарша түйемен сүйреп тартады. Алғашқы кезде бұрын ондайды көрмегендік пе, машақаттың машақаты сияқты көрінгенмен көз үйреніп, қол үйрене келген соң мезгілде-ақ ұзын сопақ ағаш астауды толтырып қоятын болдым. Күз келіп салқын түскенше, мал қыс қыстауына көшкенше осылай мал суару ермегім болды. Азамат болып қалған тетелес екі інім бар, үлкені көбінесе қой бағады. Бір күні ыстығы көтеріліп үлкен інім Тектіғұл ауырып қалды да, қой бағу реті маған келді.

	– Көке мен бағайын, – дедім. – Бірақ үйді таба алмай адасып кетем бе деп қорқам, – десем Бөрібай ата күліп:

	– Бұл жердің шөбі шөлді далада өскендіктен тұзды ащы келеді. Қой бір мезгіл тұщы су ішпесе шыдас бермейді шөлдеген қойды өз еркіне жіберсең қойлар өздері табады. Егер малмен адассаң бар жерге тоқта, әйтпесе бетің ауып ұзап кетесің. Егер түн болса құм басына сексеуіл үйіп от жағылады, күндіз, кешкілік адасқаны білінсе сексеуіл шырпысын жинап, қалың етіп түтіндік салынады. Осыны ұмытпа, ерте де, күндіз де, түнде де адасқандар болған, осындай әдіспен табысып отырған деп ақыл-кеңесін берді.

	Мен адасқаным жоқ, шаршағаным да жоқ, ат үстінде кешке дейін қой бағып келдім. Бұлар жеке мал жағдайымен отырған жандар. Қолым босаса болды, сексеуілден соққан қой қамайтын қораның кем кетігін жамап жөндей жүрем. Бір күні әкеме:

	– Көке, осы қойдың қиын неге ойып шығарып тастамаймыз, түнемелік қойға ыстық болып жүр ғой, – десем:

	– Балам ол көп жұмыс қой, – дейді.

	Қолым бір босағанда қойдың қиын аударып сыртқа лақтырып тастадым. Екінші күні майда көңдерін күрекпен шығардым. Неге екенін қайдам әкем келіп еді.

	«Тіпа-тіпа» – деді де, – «Көзіңді жұм», – деді. Көзімді жұмдым, маңдайымнан мұрным ұшына дейін саусағымен сипап шықты да, бетіме қарап тұрып кетіп қалды. Онымен менің жұмысым болған жоқ. Көрші үйден «тамақ ішсін» деп шақырып жатыр деген бір бала жүгіріп келді де, кетіп қалды. Қолымды жуып барып қатарға отырдым. Отырғандар маған қарап қойып күліп жатыр, мен болсам түсінбей жалтақтап қарап отырмын. Шешемнің маған көзі түсті де:

	– Немене, саған маңдайыңа қасқалап күйе жатып қойғаны не пәле, әдейі жаққан ба, тәйт әрмен жуып кел! – деді.

	– Жаңа көкем, – дедім де, шығып кетіп, бетімді жуып келдім. Үйге келген соң шешемнен айқайдың көкесі болды.

	– Қайдағыны шығарып балаң бетіне күйе жағып көпшілікке айырғаның. Ол қай ырымың, олар мазақ қылып күліп жатыр, – десе әкем:

	– Мейлі, күле берсін, маған сол күлгені керек тіл, көзден сақтайды, – деп кеңк- кеңк етіп күледі.

	– Апау, онда тұрған не бар, күлсе адамның нәрі ашылып, көңілденеді, күлгені жақсы, оған менің нем кетеді, күле берсін, – деймін.

	– Немене, сен әкеңмен екеуің келісіп алғандай бірінің сөзіңді бірің сөйлеп, ал ендеше екеуің де беттеріңе күйені мол етіп жағып алыңдар, әйтпесе көз тиіп өліп қаларсыңдар, – деп шешем зілсіз ашуын көрсетіп жатыр.

	Осындай күйбең тіршілікпен жүріп бес алты жылдың өткенін білмеймін. Әкем Бөрібай бір күні мен күтпеген бір әңгімені бастады.

	– Балам, – деді әкем. – Осы сені үйлендірсем, өз алдыңа отау тігіп, той жасап аталық қарызымды жасасам деймін, – демесі бар ма.

	Мен әрине мұндай ұсынысты күткен жоқ едім.

	– Дұрыс қой көке, менің кәрі қартайған әке-шешем бар және үйленген келіншегім бар, бір атадан жалғыз едім, оның бер жағында елім бар, туған жерім бар, қайтатын мезгіл де жақындап келе жатқан секілді, елімді сағындым, әлі де жүріңкіреймін. Ол жақта жаманшылық әбден ұмыт болсын. Көке сізден рұқсат, батаңызды алып барып келем, – дедім.

	Мен кетем дегенге үй іші үндеместен тілсіз қалды.

	Шынында бұл әңгімені аузыма бекер алған екенмін. Осыдан кейін туған жер, әке-шешем жатсам, тұрсам түсіме кіретін болды. Уақыт шіркін-ай өткен сайын қайран елім қайран халқыма ана болған Сырым, туған жерім есімнен кетпей аңсайтын болдым. Оңаша шығып алып жылап, мауқымды басып жүрген күнім де болды. Онда көрген азап бейнетім есіме келмеді. Арада бірнеше жылдар өтiп елге қайту қамын туған әкем-шешемдей болған бұларға қалай айтам, бұлар не дер екен деп әрі-сәрі болып жүргенде әке-шешем түсіме кірді. Әкем мен шешемде үн жоқ, маған қарап дыбыс шығарып сөйлемейді, өкпесі бар сияқты, неге сен бір бас қамың үшін бізден ұзап кеттің деп өкпелейтін секілді, әкем-шешем Сырдарияның суына түсуге ұмтылды. Мен болсам суға батып кетесіңдер барма деп айқай салдым. Олар болса тыңдамады. Дария кешіп суға түсті, суға батпады, қара жермен бара жатқандай су бетінде кетіп бара жатты. Жан ұшырып, жан даусыммен әке-шешеме айқайладым. Олар су үстінде теріс қараған бойда тоқтап тұрды, үстеріне киген қызылала өзбек шапан суға дейін түсіп аяғын да көрсетпеді, тек қана олардың маған берген белгісі, теңселіп тұрып ыңырсыған қайғылы дыбысы ғана. Мен болсам бар дауысыммен кешікпей мен де соңдарыңнан кетем деп айқай салып оянып кеттім. Бозарып таң атып келеді. Бүгін күндегідей ерте тұрдық, шай ішіп отырып әкем әңгіме бастады.

	– Балам саған не болды, бұрынғыдай емес, сенің ойыңа бір өзгеріс пайда болған сияқты, бүгін бастырылып қалдың ба. Қорқынышты дауыспен айқайлап ояндың, айтшы не болды, – дейді.

	Мен көрген түсімді бастан аяқ айтып бердім. – Әке-шешемді сағындым, – дедім.

	– Балам, – дейді әкем, – «түс деген – түлкінің қиы», – деген, бір түс көрдім деп қорқуға болмайды, түсінде жылаған өңінде қуанады, әкең-шешеңмен қауышып, бақытты болып көп өмір сүреді екенсің балам, осы жорығанымды перiште «әумин» десін, – деп бата жасады.

	– Болмайды екен, балам, рұқсат алладан, еліңе қайта ғой, бірақ былай қарағым. Көп жыл қолымда туған баламдай болып, тұздас-дәмдес болдың, жаманшылығыңды көргеніміз жоқ, не қалауың бар, жасырмай, ұялмай айт.

	– Көке, ешқандай қалауым жоқ, тек қана тілегім мұнда сіздер аман болып, біз ол жақта аман болып ата-анама қауіппы, туған ел топырағына жетсем болды, осыдан басқа ой арман, қалауым жоқ.

	Жолға тамақ, су құйып алатын мес дайындалды. Әкем байғұс қашан кеткенімше ақылын айтумен болды.

	– Ұзақ жолда, құмда бетің ауып кетпесе, түнде салқынмен жүргенің жақсы, алдыңда өткел бермес құм теңізі бар, түнде жүрсең балам жүлдызды белгілеп ал, Темірқазық жұлдызы шығыстан туып, таңға дейін ауысып түстікке қарай келеді. Былайша жылжиды, жеті қарақшы батыс терістіктен туып, айналып шығысқа қарай ойысады, жұлдыздың осы құбылмалы мінезін білмесең адасып басқа бағытқа қарап кетесің, балам осы есіңде болсын. Сенің мына өз атың жасамыс, ұзақ жолға жарамайды, жолда қалдырады. Мына асау торыны мiн, бір қараға жеткізеді. Қашсаң құтыласың, қусаң жетесің, қарулы мал.

	– Мына інім Бақтығұлдың бәсіресі емес пе, інім ренжиді ғой, – десем.

	– Інің өзі айтып отыр, – дейді.

	Мен болсам риза болып отырмын. «Сәрсенбінің сәті» деп мен үй ішіммен қоштасып жолға шықтым. Әкем: «күндік жерге дейін барып жол көрсетіп, жөн сілтеп қайтам» деп міністі бәйге атына мінді. Жолда келе жатып сөйлеп келеді.

	– Қарағым тау-тауға қосылмайды, ел-елге қосылады, егер елінде аласапыран қиын кезең болып тұрақтауға қиын болса, келін мен әке-шешеңді алып осында жет, егер осы жолыңда құм дауылы соқса ашық сексеуіл арасына панала, әйтпесе, құм дауылы басып қалады, – деген сияқты ақылын айтумен болды. Мен мақұлдап үнсіз тыңдап келем. Түс ауып намаздыгер болманда мен әкеме:

	– Көке енді жетеді, алдың түн, үйге қайтыңыз, енді қайтпасаңыз алға жүрмей тұрып алам, – деп перзенттік қамқоршы көңілімді айттым.

	– Бері қара – дейді әкем қамшысын нұсқап, – сонау маңдай алдыңда бұлдырап құм жолы көрініп тұр ғой, соған жеткен соң сол жақ шетін ала жүр, құмды белестерге ұрынбайсың, ол жолыңда да құм бар, онда мына жақтағыдай емес. Бұл жер маған бала күнімнен таныс. Ал бала, қолынды жәй, бата берейін, – деп ұзақ тілегін айтып батасын берген соң, – ал балам, кәне алға жүре бер, – деді.

	– Қош көке, аман болыңдар, – деп бағытымды түзедім.

	Жануар тор бестi «мені қайда апарасың, алып ұрып қашсам қайтесің» дегендей басын төмен салып мінез көрсетеді. Басын шұлғып ұзақ кісінейді, құлағын қайшылап, жан-жағына елеңдеп қарайды. Адам да, хайуан да бәрі бірдей емес пе. Туған жерін, мекенін қимай келеді. Еркіне жіберсем, кейін бұрылып қазір-ақ мекеніне алып баратып сиякты.

	– Үркек, асаулығы басылған жоқ, сақ болып отыр, таста кетпесін, – деп əкем ескерткен. Қанша дегенмен жылқы баласы адамға үйірсек мал ғой, ұзаған сайын мінез асаулығы басылды. Аялдаған жолымда қоржынды алып шелекке су құйып аздап болса да суарып, бір уыстап жемді үш мезгіл беремін. Болдырып шаршағаны білінбейді, жұлқып тартып келеді. Өзімнің де көңіл күйім жаман болмағанымен күдік көп, есіме түссе қорқам, сескенемін. Қызылқұмның Сыр бойына жақын шеттегі соңғы құм белесіне шыққанымда аласа жықпыл мен сексеуіл өскен тегістік кең далаға келгенімді көрдім. Бұл да ұшы-қиыры жоқ ұзақ, жеткізбейтін кең дала, Сыр жағасындағы қалың тоғай, елді мекен көрінбейді. Тек қана буалдыр, елеңдеп толқын атқан көк теңіз, белеңдеп толқындаған ағыс, бұл болса алдамшы елес сағым, оған сенуге болмайды, құм дүниесінде жиі көріп келе жатқан құбылысым. Бұл жазық даланы Сыр елі «шұбар» деп атайды. Сексеуіл бұталары ат баурынан аспайды. Сексеуілдерді айналып өтіп ашықты қуалап біраз жүрген соң сусын ішуге отырдым. Отырғаным сол еді, қайдан пайда болғанын білмеймін, менің сорыма шағын бір құйын келіп үйіріліп бір бұтаны ат бүйіріне соқты, ат шошып үріккенде ер-қанжығасында байлаулы тұрған шелек салдырлап бүйіріне ұрғыштады, ат атқылап, үркіп аласұрып қолдан шылбырды жұлып кетіп, тұра қашты. Əдепкіде жәй жортып аяңдаған ат мен жақындағанда босанғаны есіне түсті ме, жорта жөнеліп, бара-бара біресе көрініп, біресе көрінбей жүрісін шапшаңдатып алыстай берді. Құм үстінде жалғыз қара көрінді де, әрі қарай көрiнбей кетті. Әкем берген киім-кешек, ақша қаражат сол ат үстінде, қоржын ішінде кете барды. Содан далаға бір түнеп шаршап, шөлдеп Бабен көке, сіздің үйге әдейі мылқау болып жеттім.

	– Иә, біздің үйге келгенде не мақсатпен әдейі гараң, мылқау болып келдің?

	– Ой көке-ай, соған да түсінбейсің бе? Егер мен сөйлеп бар аты-жөнімді айтсам, «ел құлағы елу» деген менің өткен күндерім, басымнан кешкенім, осы сізге айтып отырған жағдайым жария, мәлім болып, белсенділер құлағына шалынса мені онда ұстап, дарға аспай ма. Мылқау болғанда сіздің үйіңізде жылдан астам уақытта менен не түсініп білдіңіз. Ештеңе білген жоқсыз, маған керегі сол еді, енді түсінікті шығар.

	– Апырлап қарағым, құлағы естімейді деп бiздiң үйдегі жеңгең сенің басыңды дым қоймай сөккенде қалай шыдадың. Жарайды, қарағым бәрін де айттың, естідім, азамат адам өмірде не көрмейді.

	– Дұрыс қой көке, тек қана көңілде үлкен күдік, арман қалды. Келсем әке-шешем қайтыс болыпты. Мені болса да өлілер қатарына санаған, мені тірі көргендер жағасын ұстап, мың жасарсың деп таңырқасты.

	Бабен көке, сізді әкемдей көріп іштей шер тарқасын деп бастан аяқ бәрін айттым, әрине пәнде білмейді, алдын болжай алмайды, әлде алдымда не күтіп тұрғанына көзім жетпейді.

	– Қарағым Бабахан, алла тағала айтқан екен, «Сақтансаң сақтаймын» деп, әр істің ақырын берсін, кешікпей бас қамын жасап, ұзақ жаққа, сені біле бермейтін жерге барып бой тасала, – деді де ертеңіне Бабен аулына кетті.

	Осыдан біраз жыл өткеннен кейін Бабен қалаға барды. Бабаханды білу үшін сұрау салды, бұрын барған кездеріндегі бірге отырған, білетін көршілерінің айтуы бойынша, ол үйде сол болып кеткеннен кейін көп ұзамай-ақ жасақшылар келіп, «халық жауы» деп ұстап алып кетіпті, «содан бері Бабаханнан хабар дерек білмейміз. Шамасы атылып кетті» деседі.

	Бабаханның әйелі Мақпал жалғыздықтан күнкөрісі қиын болған соң бұрынғы келген ауылына барды. Тұрақтап колхозшы болып істеді. «Халық жауының әйелі опасыз, отанын сатқанның әйелі» деп түрткілеп, қорқытып көз салғандар, көндіре алмағандар теріс қақпай жасай берген соң ауылынан кетіп, темiр жол бойының жұмысшыларының бау-бақшасын шауып беріп, өлместің қамын жасап жүрді. Кейіннен естідік бейшара Мақпал өмірден күдер үзіп мәңгі тыныштыққа кеткісі келді ме, әлде тағдырдың жазуы солай ма, пойызға басылып өлді деп. Қала барғандағы естіген хабары осы болды Бабеннiң.

	Жаяу ұзақ жолаушылап жүрген Бабен сияқты қартайып жасы келген адамға жол азабы қандай ауыр, кәрі адам жатса құнайды деген бар. Қисайса болды, әртүрлі тағдырдың тәлкегіне ұшыраған жандардың қайғы-қасіреттерін есіне алып, көзі ілініп ұйықтап кетеді.





	Қашқын





Екінші бөлім


	– Құдайым-ау, мынау Доданай ма, басқа ма? Отағасы-ау, басыңды көтеріп қарашы? Иә, иә дәл өзі. Қайдан жүрсің.

	«Өлді деген Өсербай өгіз мініп келеді» деген осы. Кімді айтсаң, сол келеді. Жаңа ғана шал екеуіміз айтып отыр едік. Өзі де келді. Жоғары шық, мақтап жүреді екенсің, – деп Айгерім кемпір қарсы алды.

	Белінен жел ұстап, жол жүріп келіп шойырылып жатқан Бабен ақсақал жерге қолың тіреп, орнынан қозғалды. Денесін ауырсынған көңілсіз, көмескі дыбыс шығарды да, науқаспен кәрілік қажытқан арық етсiз денесін қозғалақтап, әреңдеп түрегеліп отырды. Көзіне қолын көлегейлеп келген жолаушыға тесіле ұзақ қарады. Танымаған сыңай танытып ақырын ғана, баяу қырылдаған дауыспен:

	– Төрлет, жоғары шық, – деп көңілсіздеу тіл қатты.

	Кәрілік шіркінде не сын бар. Келген жолаушы үйге кіргенде «ассалаумағалейкүм» деп сәлем бергеніне үйдегі кемпір-шал сəлемін қабыл алып «әлейкумиссалам» деген жоқ. Құлақ ауырлап, көз жанары кеміген, белі сырқырап, аяқ, қолы қалтырап, кәріліктің мезгіл салған ауыр жүгін арқалаған сырқат шалдың, келген адамның даусын естігенмен сөзіне түсінбегендіктен таңырқау ма, әлде өз көздеріне өздері сенбеді ме, көпке дейін тіл қатпай, көздері сығырайып қарап отырды.

	Жолаушы қос ауыз мылтығын керегеге сүйеп қойды да, қолтығындағы бос дорбасын жерге тастады. Екі қолын бірдей созып:

	– Кәне, көке аман-сау көріскенімізге қол алысып сәлемдесейік, көрісейік? – деген қоңыр дауысымен, сыпайы басып келіп, кемпір мен шалдың қолын алды. Қапелімде болған өзгеріске түсіне қоймаған Бабен ақсақал.

	– Мұнда, менің жаныма отыр, – деп жанындағы көрпешені қолымен нұсқады.

	Аман-саулықты сұрасып болғаннан кейін Бабен әңгіменің тиегін ағытты.

	– Қарағым Доданай заман болса құбылып, ата балаға, бала атаға қарамайтын заман болды. Мейір шапағатты ұмытып жоқшылық пен таршылық әркімді де есеңгіретіп тастады. Адам адамның аузын аңдып, бәле баққан заман. Кездескен көңіл жақын адамыңмен сыр айтысып, өткен-кеткенді әңгімелеу, көңіл шерін тарқату деген қалды. Байқап сөйлемесе онда құрдымға кеткенің. Әйтеуір көппен көрген ұлы той деген сияқты қалт-құлт етіп, тауыққа тары шашақандай аштан өлместің қамын жасап, өзімізді-өзіміз алдап, жүгеріні ермек етіп, тықырлатып отырған жағдайымыз бар. Ет пен бидай наны тісімізге тимегеніне не заман. Барымен базар деген, бұрама шайымыз қарасу болса да іш. Мына алдыңдағы жүгері талқанды жеп қанағат етсең, қарағым, бізді, дастарқанды сыйлағаның, – деп теріс бұрылып, жөтеліп алды да ауыр күрсінді.

	Сөзді тыңдап, үндемей шай ішіп, отырған Доданай:

	– Ол не дегеніңіз көке, барлық жерде де осындай таршылық кезең мен жоқшылық шарпыған, барлық жерде бірдей, көріп келе жатырмын, түсінемін. Осы соңғы болған екі жылға Карлагта көп нәстені үйірлеп, көп нәстенің шындығына, адамның адамға жасаған көре көзге аштық жасау үшін жоспар жасаған озбырлығын, адамгершілік қасиеттен безген қара ниетті тағылардың істеген ісіне, пиғылдарына түсінетіндей болып, көзім жетті. Әділдік пен шындық, адамгершілік өлген. Негізгі тәрбиесінің жобасы өтірік айту, жала жабу, зорлық-зомбылық, қолынан келсе, әлі келсе тартып алу, бәле салудан, ұрлық жасаудан содан тәрбие алып, тәрбиеленген кейбір адамдардың пысықайлардың бет аузы бүлк етпейді, жиіркенбейді, ұялмайды.

	– Ей, қарағым оған да менің көзім жетеді. Бәрі рас, сенің әлгі бір Қаралақта болғанымда дегеніңе түсінбедім. Қаралағың ол не нәрсе?

	– Е, ол қаралақ емес, үлкен түрме. Қарағанды лагері деген сөз. Кең байтақ қазақ даласында Степлаг дегені тағы бар. «Степной лагерь» деген сөз. Өскемен, Семей, батыс шығыс, оңтүстік өлкелерде өндірісті ірі қалалардың бәрінде мыңдаған адамдар отырған қапас түрмелер бар. Оларды лагерь немесе колония деп атайды. Соларды алғаш көргенде жарық дүниеде, бостандықта адам қалмағандай көресің. Халықтың жайсаңы менен жақсылары, білімділері сонда. Өзім солармен бірге болған екі жыл ішінде талайды естіп, түсініп, көп ғибрат алған сияқтымын.

	– Сөзің аузыңда, мынаны айтшы қарағым Доданай, сен өзің қайдан жүрсің. Сенің артыңда ұсталып кетті деген жаман ат бар еді. Айтпақшы сенің атың Доданай емес, Бабахан еді-ау. Солай емес пе, – деп Бабен Доданайға тесіле қарады. Үлкенді аға деп, кішіні іні деп өскен Бабахан жас кезіндегі әдетіне басып өзінен көп жас үлкен Бабенді көке деп ойындағы айтатын сөзін айтып отыр.

	– Дұрыс қой көке. Солайына солай да шығар. Бірақ заманның неше түрлі болып құбылып тұрған шағында, өзіңіз айтқандай байқап сөйлеп, алды-артын бажайламаса, бір ауыз сөз өшпестей бәле жабыстыратын қиын заман болды ғой. Менің кінәм болмаса да, халық жауы болып ұсталып кеткенім рас. Мені кешіріңіз. Осы келгенімде адам сеніп болмайтын, оқ пен оттың ортасынан, темір құрсаудан сытылып шығып, қашып келе жатырмын. Мүмкін болса менің енді Бабахан деген атымды ұмытып, Доданай дегеніңіз сізге де, маған да ыңғайлы болады. Тексерушілерді шатастырып, алмастырып білдірмеу үшiп кейде Доданай болып қолайлы жағдайды пайдаландым. Аңдушы көп. Бір ауыз сөзіңді мәңгүрт жандар неше түрлі жаман атқа айналдырып жібереді. «Доданай» деп атай беріңіз. Жол азабын көріп, шаршап келе жатырмын. Бір-екі күн дем алып, бұл жерден көз көрмес, құлақ естімес алысқа қарамды батырамын. Мұнда сізге келгендей себебім, менің ауылым сіздің кім екеніңізді білмейді, сізді танымайды. Оның есесіне Мақпал таниды ғой. Сіз сырқат болған соң айта алмай, тосылып отыр едім. Мақпалға жұмсайын деп сізге сеніп, сізге сыйынып келдім. Мақпалдан не хабар білесіз? Ол қайда екен?

	Бабен аксақал Мақпалдың хабары туралы, не өлімін естірту жөнінде Доданайдың аяқ астынан қойған сұрағына не деп жауап айтарын білмей тocылып қалды да, қолы қалтырап, қастықты алып аузы толғанша талқанды асады. Көз қиығымен бақылап отырған Доданай, «мын шал қайтеді-ай, өле ме, мұндай тосын мiнезі жоқ еді ғой», деп іштей таңырқады.

	Ақсақал тамағын толғап қойып, талқанын жұтқаннан кейін тағы тосын, тарыққан мінез көрсетеді.

	– Ой, опасыз жалған дүние-ай, бұл жарық өмірден кім қалар дейсің, талай ел басқарған көсемдер де, қол бастап елін, жерін қорғаған батырлар да өткен бұл өмірден. Кімдер келіп, кімдер кетпеген. Бәрі де өткен бұл дүниеден. Ой-хой, қайран опасыз, жалған алдамшы өмір-ай. Қарағым аяқ-қолым сырқырай, белім сыздап, ауырады. Қалаға жолаушылап барып келгенді көтере алмай, төсек тартып жатқаным мынау. Жетпісті қажытқан кәріліктің ауыр жүгі дейміз. Олай емес адамды төтенше науқас қартайтады екен. Ей, Доданай тыңдап отырсың ба. Мен өзімді айтып отырмын. Өмірде пәнде не көрмейді. Өткен іске өкінбе, бекем бол қарағым. Доданай, қамшыңның сабы сынды. Мақпал бұл дүниеден шейіт кетті. О дүниеде мақшарда қауышуға алдыңнан шығады. Ерлік жаса, өз өміріңді тіле, өткенге салауат, қалғанға береке деген бар. Өлгеннің артынан өлмек жоқ, тірі жан тіршілік қылады, қарағым. Доданай асыл болсаң суғарылып жетілерсің, жасық болсаң сорың қайнап кетілерсің. Талай қиындықты басыңнан кешкен жан едің, мықты бол қарағым.

	– Бұның бәрі о баста, шырылдап жерге түскенде маңдайға, пешенеге жазған бір жаратушы алланың ісі ғой. Мықты болмағанда қайтейін, бәріне де көнемін. Көнбегенде менің қолымнан не келеді. Тағдырдан өлім туралап келе қашып құтыла алмайды, оған шара бар ма. Дұрыс қой, бәрі дұрыс. Менде атадан туыс, немере, шөбере дегендер баршылық. Бір кіндіктен жалғыз едім. Мақпал жалғанда жаным сүйген алғашқы махаббатым еді. Бір кездерде әке-шешем үшін, Мақпалым үшін өмір сүргім келетін. Солар жыламасын, бақытты болсын деп, еңбек етіп, асыраймын деп өлімнен қашып құтылдым, өмірге мені әкелген әке-шешемнің еңбегі мен тұзын ақтай алмадым. Олар мен жоқта уайым қайғымен, жылаумен дүниеден өтті. Мақпал болса соңғы тірегім, сенімім еді. Мақпалды тірі жесір етпеймін, өзіммен бірге алып кетемін, өле-өлгенше ренжітпей қол ұстасып бірге боламын деп, шыбын жанды шүберекке түйiп, темір құрсаудан қашып шықтым. Маған алла тағала aсаy қара күшті аямай сыйға тартқан скен. Екіллесіп келгенде түйені де арқалап кететін сияқтымын. Бірге болған аға-көкелер «күшіңді бөтен жерде көрсетпе, мүмкін болғанша өзіңді жасырып жүр» деп ақылын айтты. Күш көрсетіп, біреуді зәбірлеп басынып, астамшылық жасағаным жоқ. Пешенеме алланың жазғаны осы шығар. Бұл жерден көз көрмес, құлақ естімес аулаққа кетемін. Қайтып келіп туған жерімнің топырағын баспаймын.

	– Қарағым, Доданай, пайғамбарым да алдын болжамаған, олай деме. «Ат баспаймын деген жерін үш басады, ер көрмеймін деген жерін үш көреді» деген дана аталарыңның сөзі бар. Өкпелеп асылық айтпа. Қайда жүрсең де аман жүр. Әр істің ақырын берсін. Заман жөнделіп, ел есін жиса қайтып келерсің. Өмір болса, құдай қаласа, топырақтан тысқары, тірі болсақ кездесерміз. Әлі жас баласың ғой, бізге соғып амандығыңды білдір, бізді ұмытпа қарағым, жолыңа қолдан келгенше тамақ, ұзаққа шыдайтын талқан дайындатамын. Аз да болса уақыттың бар ғой, естіп білгім келеді. Қалай, қайдан қашып құтылдың, мына мылтықты қайдан алдың. Не көрдің, не білдің? Менен жасырмай айт, менің аздап сауатым бар, келер ұрпаққа сенің басыңнан кешкен күндеріңді, шындықты айтып, жазып қалдырғым келеді.

	– Келер ұрпақ менің сорымды қайнатып, жаман атыммен масқара етіп, естіген елді шулатып, өлімнен қашқан жексұрын деп көрде жатса моламды өртеп, рухымды қорламай ма, – деймін.

	– Замана бұл қалыппен қaн төгіп, бас кесумен кете бермейді. «Асқанға бір тосқан бар» деген, бұған да бір зауал тосқауыл болып, сұрауы болады. Шындық тарихы айтылады, өлмейді. Талай данышпан, даналар туып жетіледі. Бұл зұлмат ер де, батыр, ұлы халықты жойып жібере алмайды. Біздер бұл жалғаннан кеткеннен кейін ерте ме, кеш пе отыз, қырық жыл өте ме, әлде оданда әрі ме, көзіміз жетпейді, білімді, сапалы туған азаматтардың шындыққа көзін жеткізу үшін бүге-шігесіне дейін бәрiн айтқан жөн болады, жазып қалғырған дұрыс. Әйтпесе, жамандықпен өткен күн болып, жермен-жексен болады. Сен өтірік айтпа, мен өтірік жазбайын, осыған келісесің бе?

	– Мен бұл өлкеден ұзап кеткен соң маған таршылық жасағандар бақытты болсын, менің орныма жуа ексін, бірақ көке, әсіре ерлік деп асыра сілтеп мақтан етіп, көрсетем деп жалған сөйлеп күнәсіз жапа шеккен пәндені байыбына барып байқамай, сөге жамандап обалына қалмаңыз, аты-жөнімді өзгертіп жазсаңыз да болады. Сіз бенен біз қаладағы соңғы кездесуде «Қарауыл төбедегі қанды қырғын» жөнінде бастан аяқ сізге айттым ғой. Енді халық жауы болып ұсталғаннан бергі күндерімді айтайын. Халықтың басына түскен зұлмат ауыр қаралы əлемет жылдар 1916 жылдан басталы қанша мыңдаған қарусыз, күнәсіз момын пәнделер мұздай қаруланған күшті империяның жазалаушы әскерлерінің оғынан, найзасының ұшында қырылып, қандарының төгілгенін сіз білесіз, бұны біз айтпасақ та тарих айтады. Бұны айтып отырған мәнісім сүттей ұйыған, қаймағы шайқалмаған бейбіт халықты жері, суы, байлығы үшін отарлау, бодандау мақсатында күшті империяның жанталасқан әрекеті, осы озбырлықтың құрбандық азабын бастан-аяқ білімді, данышпан адамдар көрді, құрбаны болды, атылды, айдалды, жақын-жуық, туыс-бауырлары азап шегіп қудаланды. Халықтың басына түскен алғаш әлемет осылама басталып, ақыр соңына дейін шегіне жетіп, асқынып келеді.

	Өзіңіз білесіз, көзіңіз көрді, кенше 1921 жылдан 1926 жылға дейін Ақмешіт қаласын Иосиф Коржот биледі. Осы бес жыл ішінде қанша мыңдаған аты-жөні тіркелмеген белгісіз жандар «Қарауыл төбе» құмындағы терең сайда сүйегі саудырап опат болды. Одан қала берсе 1929 жылғы конфескеде күнкөріс малынан айырылған момын шаруа халықтың жаппай 30-жыллардағы ашаршылыққа ұшырап тоз-тоз болып қырғын тапқаны осылар аздай, «халық жауы» деген шықты. Оған кінәлісің бе, кінәлі емессің бе, үштік тудың алдына барсаң болды, бір ауыз сөзден қателесіп, сол рас еді деп мойындасаң болды, иығыңдағы басыңмен қоштаса бер.

	– Доданай, бұл айтып отырғаның сауатсыздар болмаса бесіктегі балаға дейін белгілі болған жағдай, онан да соңғы өзіңнің басыңнан өткен жағдайыңды баянда, қаттырақ дауыстап ат, құлақ шіркін ауырлау.

	– Ана жылы сіз өзіңіз барып кеткеннен кейін басқа жаққа кетіп, бас қамын жасап, бой тасалап кетуге дайындала бастадық, жоқшылық шіркінге не дауа бар, қаражатымыз кеміс болып, оны-мұны сатынып-суынып дегендей жолға дайындық жасадық. Менің бір өзім қарақан басым болса епнәрсеге қарамай кете беретін едім. Мақпалымды жолда ашықтырып, шөлдетіп алам ба деп жол жабдығына дайындалып жүргенде бір күні түнде мұздай қаруланған екі милиционер жетіп келді. Менің қолыма кісен салғаннан кейін үйде біраз әуре болып тiнiткiледi, әр нәрсені мұқият ақтарып қарап тінту жасады, не тапсын, көрпе-төсек те, дүние де жоқ. Ыбық-сыбықбен күн көріп отыр едік қой. Мені далаға алып шыққанда Мақпалдың:

	– Арысым-ау, асқар тауым-ау ендігі күнім не болады. А, құдай не жаздым, неден жаңылдым, қандай пиғылымнан таптым, не кінәм бар еді. Залалсыз пәнде едім ғой – деген зарлы жылаған даусын естідім.

	Ең болмаса риза бол, бақи бол, менің бар қолымнан келгені осы болды, артық –кем сөзім болса кешір деп бір ауыз сөз болса да араздасып, қоштасып, мәңгілікке кетерде бақұлдасуға да мұрша бермеді, қайтейін, құдай салды мен көндім деп басымы өлімге ұсынып кете бардым. Қайнаған шатақ заңның ордасына алып келгеннен кейін ұзын дәліздің кіре беріс есік алдына жақындау қойылған ұзынша жалпақ ағаш орындыққа мені отырғызды да, алып келген милиционердің біреуі қарауылдап тұрып қалды, екіншісі жауды алып келгенін, тапсырма бұйрық сәтті орындалғанын хабарлау үшін бір есікке кіріп кетті.

	Мен болсам ендігі күнім не болар екен, сүйегім жерде қалып, қаным қай жерде төгілер екен деп зәрем ұшып отыр. Бостандық, жарық дүние қош бол енді. Ұзын дәліздің қарсы есіктері көп, есіктен-есікке шапшаң қимылдап, ширақ басып, есікті жұлқа тартып, ішке сілкіне кіріп, бірдеңеден құр қалғандай арсалаңдап, жан ұшырып асығып жүрген сезімтал да, сергек чекистер. Ондай болатын да реті бар ғой, өйпегенде қайтсін өзі болды, өзі жетілді, атасы тас маңдай мал баққаннан басқа ештеңе көрмеген ата-бабасынан асып мылтық тағынып, адамды қорқытатын халге жетті. Жетілді болды, толды деген осы. Осыдан басқа бұларда не арман бар, енді не керек. Мен болсам жан қайғы оз ойыммен өзім, уайым-қайғымен алысып, іші-бауырым өртеніп отырғанда көп жасағыр сақшылар лезде-ақ «қамауға» деген құжаттарымды дайын етті. Бір адамдық «алтыншы камера» деп аталатын тар бөлмеге қамалдым. Бір жақсы жерi менің аяқ жағыма бостау орынға әжет жасасын деп ағаш бөшке қойылған. Бір адамдық тар бөлмеге жайғасқандағы серігім осы. Мұздай қараңғы тас еден, төсек атымен жоқ, күндік қалың дуал аржағындағы сыртта қатпар-қатпар тақтай арасынан шапыраған шапағатты күн сәулесі нұрын түсіріп, бөлме іші көмескі көңілсіз күңгірт. Үңгірден көрінген тар терезенің ішкі бетінде жеңді біліктей темір құрсау, есікте жұдырық сия бермейтіндей тар тесік. Ертеңгісін есік топсаларындағы үлкен де ауыр темір құлыбы салдыр-гүлдір етіп, босанып есік ашылады. Жұдырықтай бір қадақ қара нанымен бір тостақ қара суын береді, бұл болса сөткелік беретін қорегі. Көп кешіктірген жоқ, тергеуді бастады. Күн демеді, түн демеді, сұрай берді, тергей берді, бірі шаршаса екіншісі келіп тергейді, сұрамайтыны жоқ. Мен естіп білмеген адам аттарын, бір бөтен елдерді сұрайды. Оны мен қайдан білейін, кіммен кездестің, қандай тапсырма алдың, аттарын ата, біздің саған жанымыз ашиды, барлық шындықты aйтып, жауларды ұстауға жәрдемдессең ісің көп жеңілденеді, әйтпесе статьяң ауыр. Міне, осындай таусылмайтын мен естіп білмеген сұрақтар, тергеу барысында менің қылмыстық ісім тіркелген қаттама қағаз бір адам зордан көтере алатындай жуан қалың бір құшақ бума қағазға айналды. Олай болмағанда ше. Коржоттан қауіпті ұры деген қылмыстық іс қағазы қосылған, ақыр соңында болмаған соң ұрысса да, соқса да үндемейтін жағдайға келдім. Тіпті бoлмaғaн соң менің еркімсіз олар жабылып, қолымды бұрaп, қара майға батырып қағаз бетіне саусақтарымның мөрін еріксіз баса берді. Сот процесі ұзаққа созылған жоқ, біраз тергеп аты-жөнімді, туған жылымды, тағы басқа сол сияқтыны сұрап алғаннан кейін қаулыдағы барлық қылмыстық жағдайларды растап, сот үкімін оқыды.

	Барлық тергеу дәлелі анықталып, одаққа сенімсіз аса қауіпті «халық жауы» деп табылып РСФСР қылмысты істер жөніндегі кодексінің 158-статьясы бойынша аса қауіпті «халық жауы» деп табылып, 10 жыл мерзімге бас бостандығынан айыруға, бес жыл бақылауда болып, сайлау, сайлану правосын жоюға кесіліп, мерзімін еңбек түзеу колониясында өтеуге үкім етті.

	– Апырмай Доданай, бәлeнiң бәрі «Кәрiжұттың» оғынан қашып, жан далбасалап өлмей қалғаның-ау. Шамасы әңгүдіктер «неге өлмейсің» деп кінəлайды. Жарайды лагерден қалай қашқаныңды айтшы.

	– Сонымен не керек. Он бес жылды арқалап Қарағанды лагерінен бір-ақ шықтым. Лагерде болған екі жылымда бірге болған зиялы адамдардан естіген сөзім, алған өнеге, тәлім маған жоғарғы оқуды бітіргендей көрінді. Халықтың маңдайындағы марқасқалармен бірге тағдырлас болдым, нағыз адамдар сонда отыр. Соңғы қашардан үш күн бұрын маған сол ағалардың бірі құлағыма сыбырлап:

	– Сен үш күннен қалмай бостандыққа кетесің, былайша айтқанда қалған өміріңде мәңгілік еркіндік болып, бақытты боласың, қашып шығасың, соған сен дайындал, – демесі бар ма.

	Мен әдепкіде сеніп қалып, кепкен нан дайындап, қалтама салып алып жүрдім. Қашып шығуым ойлап қарасам мүмкін емес сияқты. Жатақ орнымыз үлкен де, кең көлемдегі биік дуал қорамен қоршалған, оның бұрыш-бұрышында жоғары мінбеде мұздай қаруланған часовой көрінгенін қалт жібермей жіті бақылайды. Прожектормен жарық түсіріп қоршалған биік дуалдың екі бетінде тышқан жорғаласа көрінгендей. Дуал үстінде тікенді сыммен айқыштап, шатастырып орап, тоқ жіберіп қойған сымдар, дуал сыртында керілген сым бойымен жүгіртіп, қабағы қалың үйретілген овчарка иттер байланған. Зона қорасынан ұшқан құс болмаса, тышқан жорғалап өте алмайды. Кешкісін зона ортасындағы барақтардың есігін сыртынан құлыптап, таң атқанда есікті ашып «подъем» деп айқайлайды. Азаңғылық жұмысқа шығарда айдаушы конбой спискімен бір бригада адамың аты-жөнімен шақырып санап, қабылдап алады. Оңға-солға ыңғайсыз қимыл жасау «қашқын» деп есептеліп, ескертусіз атылады. Жұмысшы колония алға жылжиды, сағатына бір шақырымға толмайтын жол жүреді. Сылбыр қозғалып еңсесі түскен, түсі қашқан, әлсіз жүдеу, күшінен айрылған пәнделер. Жұмысымыз болса жер қазу, тас тасу, әйтеуір жер жұмысы. Ашық дала, жусаннан басқа бұтасы жоқ, аласа келген қыраттар болып келген Сарыарқаның кең де жазық даласы, айнала ашық шексіз дала, қай жағыңа қарасаңда, бәрі де бес саусағыңдай тегіс көрініп тұрады. Жұмыс істеген жерде он қадамнан әрі аттап өтпеуге шеңбер ескертіліп қатаң бақылау құрсауында. Ат жетер елді, колхозды жерлерге қашқындар, күдікті адам болса ұстап беру ескертіліп, жергілікті үкіметке талап етілген. Үйретілген иттердің мойына қызыл лента байлап, оған әртүрлі ордендер мен медальдар тағып марапатталған, еңбегі сіңген есектей үйретілген адамнан зият, адамнан артық иісшіл, ізшіл иттер ізіңе түссе жүз қадам бастырмайды. Аштық пен тәртiптiң қатал тағдырына шыдай алмағандардан қашқандар болды. Ондайларды екі сағаттан артық жібермей итке талатып, сорын қайнатып, киімінің пәрше-пәршесін шығарып, ұстап әкеліп жүрді. Көзіміз көріп жүр. Сонда маған «қашып құтыласың, дайындал дегені несі» деген ой келіп, мен оған сенбедім. Қанша ақылға салып, салыстырып ойлағанмен мүмкін емес әрі ойланып, бері ойланып ой түбіне жете алмадым. Менің ойымша адам денесінде адамың сана сезімі түсініп болмайтындай, айтса сенбейтіндей алдын болжайтын өте күрделі сезім құбылысты бар. Өзімнің басымнан кешкен қыл үстіндегі кезеңдерде өлім апанының аузында, қанды қол қанішердің нысанасында тұрғанда көзді ашып-жұмғанша маған көзделген оқтардың денемді сойғыштап, бөлшектеп орға құлап түсу сәтін күткен мезгілдерде, өмір мен өлім тайталас түскенде қорқыныш пен үрей есіме де келмеді. Жайбарақат қалпымда болғаным аман қалудың сәтті бір кепілдік көрінісі деп түсінемін. Жолым болмайтын болса көңiлiм құлазып, ренжу пайда болады. Ойлап қарасам, менің өмірімде тағдырымды секунд шешкен күндер көп болды.

	Кешкi жұмыстан қайтып айдап келе жатқанда арқаның терiстiктен долданып соққан кешкі салқын да, суық қара желі қуып жөңкілген күзгі қара бұлт аспан әлемін көмкеріп, қараңғылықты тұмшалады, бұлттың ар жағынан батқан күннің сәулесі әлсіреп, тылсым жарық сөніп бара жатты. Ерегіскендей жел үдей, екiлене соғып тұр. Колонна жылжып келеді. Кешкі қараңғылықтан секем алған айдаушы атқыш конбойлардың «поживее, веселее, быстрее» деген өктем дауысы қайта-қайта естіледі. Алда бізге қарсы бастыра пішен шөбін тиеп алған, екі ат жеккен арба келе берді. Жолдың тарлығы ма, әлде солай реті келді ме, арба бізбен жанасты. Мен болсам алдыңғы жақ шетте келе жатқанмын. Арбаның жақын қатарласқанын пайдаланып, шапшаң қимылдап арба астына сүңгіп кеттім. Астыңғы орталық бел ағаштан екі қолды өткізіп құшақтап алдым да, аяғымды пішен астынан өткізіп бұтаққа жабысқан жарқанаттай жабыстым да қалдым. Жетіп келіп «тез жөнел, кет» деген самаохранның арбакешке айтқан кейіс дауысы арба жанынан естілді. Арбакеш жүрісін жылдамдатты, есті жануар қос ат тынбастан тартып келеді. Ішін тартып ысқырған желмен арбаның сықырлаған дыбысынан басқа тылсым дүниеде үн жоқ. Шамасы екі шақырымдай ұзады-ау дегенде арбадан түсіп қалдым. Жүгірумен жарты шақырымдай ұзағанда тұра қалып тың тыңдап, кідіріс жасап, жусанның жас балапан өскішін жұлып алып, аяғымдағы бәтеңкеме езгілеп, ащы иісті суын ысқылап жақтым.

	Артымнан итере соққан қатты желмен ықтап, жарысып жүгіре бердім, жүгіре бердім, ұзап кету керек. Бұл өлкеде Сыр бойындағыдай, бас сауғалап жасырынған адамға пана болатындай жусаннан басқа тіске шұқыр шөп жоқ. Тынбастан жүгіріп, таң ата айнала кеугім түсіп, бозара бастағанда жасырынатын пана іздедім. Елің үшін, жерің, халқы үшін ұлы шайқаста өлген адамда арман бар ма, домалақ басқа бір өлім. Қысы қатты, жазы ыстық, көктем де көп ылғалмен жайқалып, көк шалғынға бөленіп шыққан балауса шөбі жазда ыстық аптаптан құрып кететін елсіз, жансыз дүлей табиғатты бетбақ дала. «Қайран қазақтың кең даласы-ай, сенде туған ұлыңа пана жоқ па?»

	Тәуекел алға жүгіре беру керек. Бәрібір өлім, одан басқа ештеңе емес деп ойлаймын. Өкпе ауызға тығылып, өмірмен өлім жан таласып, жекпе-жек ұстара жүзінде арбасқанда шыбын жан үшін адам тарыққанда не демейді. «Әлемдегі тылсым дүние адамзатты жаратқан бір құдай, күнәсіз тарыққан пәндеңе жәрдем жасап қолдап гөр, ата-баба пірлері Марал ишан, Мақсұм сейіт қайдасың, соңғы тілегім зарықтым ғой, өлдім ғой мен» деп зарлап, ойпауыттау сайлы жыра жерге келе бердім.

	Тырбиған аласа, қалыңдау келіп ортасын су қазып өткен, ескерусіздеу көзге байқала бермейтін «қараған» деп аталатын бұтаны көріп паналауға жусанды жұлып үстімді бетіме дейін жауып, шалқамнан жатып, ұйықтап кеттім. Жанымнан аттың пысқырғанын ат тұяғының дүрсілін естіп ояндым. Жақын жерде жоғарырақ қырат үстінде үш аттылы дүрбімен жан-жағын бақылап тінткілеп қарайды, соққан жел ат құйрығын сілкілейді, алып қашады.

	– Бабен көке, сіз тыңдап отырсыз ба, көзіңіз сығырайып, қимылсыз отырсыз ғoй, – деп тоқтады Бабахан.

	Осы мезет есік ашылып, басын ішке сұққаннан Доданайға көзін қадап, ақысы кеткен адамдай тесірейіп, қара сұр əйел бірдеңеден құр қалғандай сүрініп, қабынып, тапырақтап кіріп келді. Бұл келген өсекшіл, ұрысқақ мінезінен көпке белгілі болып, өзінің туған аты жойылып, «көкжал шешей» деп аталып кеткен бейпiл ауыз адуынды әйел еді. Келген бойда:

	– Оу, мынау баяғы, ана жылдардағы мылқау, гараң Доданай ма, сайрап отырған, мылқау кезінде алпамсадай албастының түрі жаман еді, бәрімізде қолына түспейік деп қорқатын едік. Сөйтсек, қылмыстан қашқан алаяқ қу, сау адам екен ғой.

	– Жеңеше тіпті де олай емес, өзіңе лайық болса айта бер.

	– Кеше күнін көре алмай, «лололо» деп жүр еді. Енді жан кіріп адам бола қалыпты, мына өлексе немененiң маған ақыл айтқысы келеді, айтқандарыңды... Немене, мені естімеді, білмейді дейсің бе. Қашып келгеніңді бәрінде естідім деп «көкжал шешей» жерден жеті қоян тапқандай, сөзден үстемдік алып, көпіріп кетті, керегеге сүйеулі тұрған су жаңа қос ауыз мылтыққа көзі түскенде осындай тілі үшін талайдан соққы көріп жасқаншақ, үркек болған «көкжал шешей» аузына не түсіп, не айтқанын білмеді.

	Доданайға бір, мылтыққа бір қарап:

	– Мына мылтығыңмен түрменің қарауылдарын қырып салып, қашып келе жатқаныңды, бәрін де естідім, – деп алақтап, үйден шыға жөнелді.

	Бұл ренжу көріністен кейін әңгіменің аяғы айтылмады. Мылтықты қайдан алғаны оларға құпия күйінде қалды.

	– Бабен көке көрдің ғой, мына жеңгей жалпақ елге жар салады. Мен енді кідірмей кетейін, енді бұлай отыра бергеннің жөні болмас, кеш те болыш қалды, іңір қараңғысында жолға шығайын, жақсы айттым ба, жаман айттым ба сіздің көңіліңізге байқамай қаяу түсірген болсам кешiрiм етіңіз мені, өткен күндерде тұздас, дәмдес панам болдыңыз, сіздің жақсылығыңызды ұмытпаймын, аман-саулықтарыңызды бір алладан тілеп, құдайдан қайтсын деймін, еңбектеріңізді өтей алмай, оған опа келтіре алмай кетіп барам, – деп Бабен ақсақалмен, Айгеріммен қоштасып, Доданай жолға шықты.

	Айгерімнің солқылдап жылаған үні естілді. Доданай сахараның түнгі қараңғы түнегінде шексіз де, шетсіз қазақ даласына сіңіп, жоқ болды.





Тағдыр тәлкегінен тасада





Үшінші бөлім


	Доданай аялдамастан түні бойы өз ауанымен бір қалыпты жүрді де отырды. Таң атып қызылдың құмына иек артқанда биік құмға шығып жан жағындағы көріністерде тіршілік жан иесі бар ма, әлде елсіз өңір ме анықтап, білу үшін бақылау жасады. Көңілді құлазытқан көрініс, тірі жан тіршілігі жоқ, сиқысыз сұлық жатқан сұрғылт дала, сирек те аласа сексеуіл мен жыңғыл өскен құмтөбешіктер, жақын маңында бұтасы жоқ құм жалдары көсіліп жатыр. Құм үстінде елеусіз жалғыз қара дем алып, ауыз жарымас бірдеңе қаужаңдап жеген болды. Иә, менің атым Доданай, Доданай деген сөз не мағына береді, жақсы ма, жаман ба, тар жол, тайғақ кешу мезгілінде солай атандым. Жоқ енді Доданай емес, әкемнің азан шақырып қойған аты Бабахан. Доданай деген ат артымда қалған бәле-жаламен бірге жоғалсын. Енді менде әй дейтін әже жоқ, қой дейтін қожайыным жоқ, істік темір найзаның ұшынан, мылтықтың аузынан, ернінен пәндегершілік, кіріптарлықтан құтылдым. Ата-бабамның кең жазық даласында дарқан кеңістікте, еркіндік пeн бостандықты сезініп, дене кең жәйіліп, кең тыныстап қайда барсам да, не істесем де еркімде, жасқану, қорқу енді аулақ шығар. Айқай, шіркін бостандық деп айқай салғысы келді. Ыбылыссыз таза дүниеде, таза ашық далада аунап жатып, еркі дем алып ұйықтағанға не жетсін. Түнгі ұйқы, күндізгі жүріс күн нұрымен дене жылынын, маужырап, аузын кең ашып есінеді. Жастық, қайрат күш ұйқыға ерік бермеді. Бабахан орнынан түрегеліп отын жинады. Үстіндегі мақталы фуфайкасын шешіп, тігіс арасынан бір уыс мақтаны алды да, бәтеңке табанына салып жұмырлап орап, қолымен ысқылап, ағаштай қатты болғанда екі бәтеңке табанымен ілгері-кейінді ысқылады. Мақтаның күйік түтіні шыққанда мақтаны ала салып, екіге бөліп, қолымен ауаны қарап сілкілегенде от шоғы бықсыды. Отты жағып қойып, тостағанымен майда саз топырақ алып келіп сұйық етіп иледі. Ішек-қарын алып тастаған лақтай қоянның ішіне құм жуасын турап салып жыңғыл шыбығымен ішiн көктеді. Қоянның сыртындағы жүніне баттастырып түгелдей сұйық саз батбақпен сылап, ыстық шоқ қоламтаға көмді. Жұмсақ құмда көсіп-көсіп су құйып алып шыққан үлкен домалақ қауағын жайғастырып койды да, мылтығын құшақтаған бойда жылы құм үстінде ұйықтап кетті. «Aштықта жеген құйқаның дәмі кетпес» деген, құм жуасы мен жусан иісі бұрқыраған дәмді қоян етін қомағайлана сүйісініп жеді. Шоқты көсей, көзін ашты да, созылып жанатын жігер томарларды қағыстырып отқа салып, дем алып ұйықтап, ерте таң салқынымен жүруді ойлады. Терістік шығыстан таңшолпан туғанда азанғы қорегін ішіп-жеуге кірісті. Күн шапағатының жарық сәулесі жер бетіне тарап, жәйіліп билік алғанда әлем кеңістігіне көз салып, тамашалап бағдарлау үшін Бабахан құм басына көтерілді. Халқы, елі, туған жер естен кетер ме. Ақын да, батыр да, көсемді дүниеге, өмірге келтіріп ана болған жер жаннаты Сыр өлкесін ұмытар ма?! Артта, алыста, асыр салып, ойнаған жер, балалық шағының қызығын өткерген жер қалып барады. Қимастықпен артына қарай бергісі келді. Мәңгілікке қоштасқысы келмеді. Алыста таң салқынымен көтерілген күмбез, төңкерілген сағым елес бауырынан туған қала Ақмешіттің тоқал жер үйлері, жатаған аласа ағаштары быжырқай болып, төгілген жүгерідей елестейді. Қырық аяқ құрылтай қара сызықтың үстінде ақ жолақ бұлт сызығы анық көрініс берді.

	– Ә, – деді, Бабахан, – бұл пойыз екен ғой, анық мына көрінген менің Ақмешітім.

	Күннің көзі шашырап жарық сәулесін жер бетіне төгіле бастағаннан туған жердің сағым елесі тарап көрінбей кетті. «Хош бол, туған жер, қай кезде, қай заманда сенімен қауышар екенмін». Бабахан бұрылып аяғы екі-үш аттап басқанда алдағы тау баурайынан көтерілген, түрлі-түсті шұғыла шашқан от жалынды көріп, еріксіз тұра қалды.

	– Ғажап, – деді таңырқап өз көзіне өзі сенбей, сары, қызғылт, қоңыр, көк, қара неткен сұлу құбылыс, алыстан қарағанда асты қызыл жалқынданып үсті көкшіл жалын, ерекше көзге шалынып, адам айтса сенбейтін жұмбақ өлкенің арғы жағынан барлық құм жоталарынан биік бауырында тас, сай жыралары анық көрініп қара қошқылданып тау көрінеді. Құм мұхитының арасында бұл неткен тау. Күн сәулесі жерге төгіліп, жарық шапағаты төгілгенде әсем шұғыла түсін өзгертіп, көмескі тартып, елеңдеген сағым елесін қалдырып көрінбей кетті. Бабахан тауды бетке алып жүріп келеді. Алыстан тау болып көрінгенмен бұл тау емес биік құм жотасы, осы жота, құм жалынын иіліп келгендегі терістік сыртында, сай табанынан адам жарып өте алмайтындай биік те қалың өскен сексеуілі бар, жалпақ кең аңғар сай, бұл Сыр бойындағы қалған дария аңғарына ұқсас, қайырылыс, шығанақ бұрылыстар жасап созылып жатыр. Терең сайдані өтіп жұмбақ таудың қыр арқасына шыққанда, түстiк етегінің ар жағындағы көрінген құм шағылына жеткенше шөп шықпаған, кең көсіліп жатқан қызылт, сарғыш түсті айдын тақыр. Құм етегін ала, тақыр жиегінде майда аласа, қызыл түсті бұтағында жұп-жұп ақ түйнекшелері бар бүйір құм мен жусан өскен. Әр жерде қадау-қадау сексеуілдер. Осы қызыл тақырдың барып-барып аңғар сайдың жиегіне жалғасқан тұсында ақ кесектен өрген, төбесі белінен омырылып құлаған бейіт мұнара ағарып көрінеді, оған жақындау құм үстінде ақ кесектен өрген екінші бейіт алыстан көзге алынады. Ерте замандарда ел жайлап, коныстанған сол мамыражай замандарда, қой үстіне бозторғай жұмыртқалаған бейбіт күндерде нулы орман, көкорай шалғын, аққу ұшып, қаз қонған, қора-қора қой өріп, үйір-үйір жылқы жайылған, асауды ауыздықтай мінген ойын-тоймен бейбіт өмір кешкен берекелі ел болған ата-бабалардың қоныс тепкен мекені болғанының куәсі іспетті. Жел қуған сағымдай күн өтеді, кетеді, белгісі жоқ. Талайлардың атақ-даңқы ерлігі белгісіз болып бірге көмiлiп, дидар ғайып өмірден ұмтылып аты-жөні өшкен жұмбақ жерге айналады. Бейіт, белгі мұнараларға желмен жаңбыр мүжіп, аямай-ақ белгі салып, көп замандар өткен белгісін, сиқысыз азған бейнесін айшықтап, таңбалап қалдырған. Бұл тау болып көрінген құм жотаны аталар бір кездерде Көк сүңгір, арғы бет қызыл тақырды «Зекет» деп, қос бейіт белгіні «қос мортық» деп атаған киелі де, әруақты жердің Бабахан аты-жөнін білмеді. Жалғыз қара, жолаушы қызғылт-сарғылт тақыр ортасында көне мазараттарға қарап, тізерлеп отырып алып әйтеуір білгенінше құран бағыштап оқыды. Тастан қатты кызғылт түсті кесектерді қолына алып, аударып, төңкеріп, айналдырып қарады. Сынған жерінен ортасынан майда бірдеңелер жылтылдап құбылып тұр. Жалғыз жаяу жолаушы, құм жоталарын жағалап, аласа жерлерінен кесіп өтіп, талай құмдардан өткенде күн еңкейіп кешкілік қара кеуім тартты. Түнеп шығуға аялдама жасады, от жақты, тамақтанды, өткен күндерін есіне алды.

	Лагерден қашып, он шақты күн жүргеннен кейін елді жерлерге соғып, мүсәпірлік жағдайын айтып, былайша айтқанда қайыр, садақа тілеп үй жағалап жүрді. Қайрат пен күш тасқындаған жас балауса жігіттің мұндай халге түсуіне аштық шыдатпады, мәжбүр етті. Түс мезгіл болған шамада есігі ашық бір үйге келді. Дабырлап сөйлеп, күлген әйел дауыстары естілді. Бабахан ішке енгенде біреуі:

	– Әне, әне іздеген жігітіміз аспаннан түсті, келді, келді, – десті, екінші әйел:

	– Қойшы соны, бөтен көрінеді ғой, ортақ өгізден, оңаша баспағым артық, – деді.

	– Тұлғаңа адам көзі тоярлықтай, сымбатың бар, сүйкімді жігіт екенсің, отыр. Шай іш, жағдай айтпай-ақ қой, келіншегің бар ма?

	– Келіншегім жоқ, сендер сияқты сұлулар кездеспей-ақ жүр.

	– Онда екеуміздің қайсымызды қалайсың, мойныңнан құшақтап айрылмайық.

	Әзіл бара-бара насырға шабар деген оймен Бабахан үндемей қалды. Үй қабырғасында оқшантайы толы оқталған, қарулы аңшы пышағы қынабында, он екінші калибрлі су жаңа мылтық ілулі тұрғанын көзі шалды.

	Бабахан кідірместен «рақметін» айтып үйден шығып кетті. Қалай болғанда да осы мылтықты қолға түсіруін ойлады. Кеш болып қара көлеңке түскенде жақын барып, елеусіз жерден үйді торуылдады. Үйден әлі жанған жарық көрінбейді. Үй егесі үйінен шығып көрші үйге қарай аяңдады. Сірә оттық әкелуге кеткен сияқты. Бабахан шалт қимылдап үйге кірді де, оқшантайды іштен буынып, мылтықты құндaғынан ажыратып қойнына тығып, үйден шыға жөнелді. Әудем жер барғанда артына бұрылып қарағанда, үйіне қайтып келе жатқан әйелдің сұлбасы қараңғылықпен әреңдеп көзге көрінді. Ойлап қараса бұл істеген қиянат кешірмейтін ауыр күнә екенін ойлағанда, қанша шаршаса да көпке дейін көзі ілінбеді, ұйқысы келмеді. Бір-бірінен қашық, құм арасындағы жусан өскен тегістік аштықпен келе жатып ойламаған жерден ескі жолдың сүрлеуіне кездесті. Биіктеу болып ақ басты селеумен жусан өсіп, елеусіз көзге елене бермейтін ескерусіздеу болғанымен байқаған адамға ескі жол екенін анық білінеді. Бабахан жол жобасынан айрылмай алға ұмтылды. Жол сүрлеуі биік келген құм белесіне алып келді. Құм етегінен арқалығына дейін қатар түзеген белі құмға көмілген сексеуілдің түбіртек жалғасып биік басына дейін барған. Ертеде ауыр жүк тиелген түйе керуені жүргенде төселген сияқты. Бабахан еcтитін еді, «Ақмешіт-Шымбай жолы» дегенді. Шамамен осындай белгілеріне кездесіп, жол жобасынан айрылмай құм арасында түнегені бар, Сыр бойынан шыққаннан бері алты-жеті күн жалғыз жапан далада қона жүріп, ұзақ жол жүрді. Қаyаққа құйып алған суын үнемдеп, болашағын ойлағанмен соңғы кезде суы борсып, иістеніп ішуге жарамады. Жазықтық кеңіп құм жалдарының арасы қашықтады. Түнемелік құм етегінде от жағып отырған мезет «Әу-у-у» деген қасқыр даусын естіп сол бағытына қарап мылтық атты. Жалғыз қасқыр дауысын естігенде елді жер, халық мекендеген ауылға келгендей сезінді. Кеше өзі жүріп өткен. Caрыарқамен шектесіп жатқан Қарақұмды басып өткенде сондағы көрген-білгендерімен салыстырғанда Қызылқұм мен Қарақұмның табиғаты мен тіршілігі бір-біріне ұқсамайды, ұқсас кереғар тіршілік. Қарақұм ортасында құм жалғыз өтіп келе жатқанда, намаздыгер мезгілде Бабаханның соңына қасқыр ілескені көрінді, оқ жетер жерге жақындамайды. Қабаттасып келіп, шоқиып отырып екі көзін жалғыз жолаушыдан айырмайды. Бабахан кідіріс жасап, жарық барда отын жинап, қараңғы түскенде от жақты. Әуелі бір қасқыр ұлығандай болды да, лезде-ақ ұлыған қасқыр дауысы көбейіп кетті. Жыртқыш түз тағысы қандай сезімтал, дәрі иісін сезіп, қауіп-қатерді біліп, жақын, оқ жетер шамаға келмейді. Бабахан шулаған қасқырлар бағытына қарай кезек-кезек екі рет оқ атты. Түнгі салқынмен оқ дауысы тымық түн қараңғысын тілгілеп тілсіз құмды, мылқау қара түнек басқан даланы күңірентіп өтті. Түнгі шырылдаған шегіртке дауысынан басқа тыныштық бола қалды. Қарақұм тағысы осындай асау тентек, ал Қызылқұмда тіпті де олай емес, Қызылқұмды мекендеген тірі жан хайуанаттар елді жер, сулы жерді сағалайды. Осыны түсінген Бабахан жалғыз қасқыр даусын естігенде көңілденіп, ел жақын деген ойға келді. Қарақұмда бұлақ, сай, жыра, еспелерінен тұщы су ағып жатады.

	Құм арасына енгенде екі қарыс құмды қазса су шығады. Қызылқұмда қанша тереңдікте шөлдеп тарығып қазғаныңмен су шығара алмайсың. Сақтанып жүрмесе жаяу жолаушы шөлдеп, жазым болады. Осы екі тылсым дүниенің сырт бейнесі бір-біріне ұқсас болғанымен табиғаттың құрылымы құпиясын ішіне бүгіп жатқан жұмбақ өлкенің тентек мінезінің ұқсастығы жоғын Бабахан ой елегінен өткізді. Алашабыр шұбар далаға жеткенде сирек сексеуіл арасынан жол сілемі белгісіз болып жоғалды. Әбден шөл қысқан Бабахан бар күшін салып алға жылжуға ұмтылды, үстіндегі мақталы фуфайкасын шегіп алып басына жамылды. Таңдай кептірген ыстық аңызақ желден, салқын көлеңке желі соққан лептің көп жәрдемі сезілді. Аузы құрғап, тамағы кеуіп, тыныс жолын тарылтты. Айнала көбігін шашып елеңдеген толқын қуған теңіз елесі. Күн еңкейіп, салқын түсе қозғалайын деп киімін басына бүркеніп, сексеуіл көлеңкесіне қисайды. Сусыз және аш құм теңізінен асып келе жатқанына бүгін міне төртінші күн. Сексеуілдің буын-буын жас бұтағын шайнап та көрді, қышқылтым ащы, ауыздың дымқылдануына жәрдемі болғанымен ащы дәмі ауыздан кетпей қойды. Күн батып, көлеңке тегіс жайылғанда орнынан түрегелді. Аштық пен шөл қыспағында күйзелгенмен дене аздап ширап дем алысы жеңілдеді. Қай бағытқа қалай жүруін ойластырды. Міне, қызық, осыдан бес жыл бұрын осындағы асырап алған әкесі Бөрібай күндік жерге дейін келіп шығарып салғанда: – Анау биік құм жотасын айналып өтсең шағыл құм жоталарына ұрынбай жол табасың, – деп еді, сол жотасы мынау ғой, мен бұған жетпей төтелеп кетіп едім. Сонда анау көз ұшындағы құм жалының үстінде тұрып айтып еді-ау. Енді бұл жағы болса маған таныс. Менің осы жүрісіммен әлде сол жайлауға дейін екі-үш күндік жол. Түн жүріп күндіз жату керек. Түнімен қозғалып жүріп отырды, таң атып көтеріле биік деген құм басына ең соңғы күшін жинап сексеуіл таяқтарын шаншып, оған фуфайкасын жауып көлеңке жасады. Осыған ғана әлі келді. Еңбектеніп-тырбанып құм басына әрең шықты. Қанша қарулы жас болғанымен табиғаттың тілсіз асау дүлей күшіне шыдас бере алмады, тізе бүкті, жеңілді, енді орнынан қайтып тұра алмайтынына, елді жерге жете алмайтынына көзі жетті. Қол-аяғын жинап игере алмады, есі кірелі-шығалы халге ауысты.

	Бабахан ақырғы рет ақтық өлімге мойынсұнып есі кірелі-шығалы жағдайда жатқанда өткен күндерін есіне алды.

	«Жаратқан алла, саған мен не деп кінәлі болдым. Не жаздым, жарық дүниеге өзің әкеліп азап пен бейнетті аямай-ақ берген екенсің, кебінім жоқ. Көрім жоқ, елсіз далада, ит пен құсқа жем болып қор болдым-ау. Жер ана соңғы рет тілегім: бауырыңа ал, жасыр мені, бауырыңа бас, ең болмаса денеме жер қойнауынан пана бол. Осы жерге бір заманда, келiп кездескен адам, шашылыш жатқан сүйектерімді көріп маған кім деп құран оқыр екен. Халқы үшін, жер, суы үшін елін қорғап ұлы ақтық шайқасқа шығып жекпе-жек майданда өлген ерлерде арман бар ма? Араздаса алмай, тілге келіп қоштаса алмай қу мекен жапан далада өліп барам.

	Қайран өмір-ай, шынымен өткенің бе? Шыбын жан қайда барып пана табасың? Ең болмаса туған жер топырағымда қалмадым» деп қысқа-қысқа алжасып, кідіріп өткен күнін есіне алды.

	Қойын айдап өріске шыққан Тоқташ өз көзіне өзі сенбейтіндей, алыстан құм басындағы қарайған ноқатты құсқа, не адамға, басқаға ұқсатып анықтап біле алмай, қайта-қайта жалтақтап қараумен, соның не екенін білу үшін қойын солай қарай бағыттады. Жақындап келгенде ағаш басындағы киімді көрген соң түйесін сабалап жетіп барды.

	– Ей кімсің, не қылған адамсың, қайдан жүрсің. Бұл жерде неге жатырсың, неге үндемейсің, тірімісің?

	– Шөлдедім, төрт күн болды су, нәр татбағаныма, жәрдемдес, құтқар мені.

	– Ойпырмай дауысы да шықпай қалыпты ғой, үні де естілмейді, – деді Тоқташ түйесін шөгеріп жатып.

	– Әуелі аздап қана мына қымыраннан жұт, – деп торсығынан тостағанға қымыран құйып берді – Дем алып, дем алып іш, аш өзегіңе түссе онда жаман болады.

	Ішіне нәр барып есін жиғанда:

	– Жәрдем жаса, елді жерге жеткіз, мына мылтығымды ал, саған құдай алдында сұрауы жоқ беремін, – дегенде Тоқташ жерден жеті қоян тапқандай қуанды.

	– Онда, онда, – деді асып-сасып, – мына торсықты мұнда қояйын, аздап-аздап дем алып іше бер, мә, мынау нанды әбден шайнап, мына құйрық майға қосып же, мен түс әлетiнде малды ауылға беттетіп, саған соғып, ауылға ала кетем, осы жерден ешқайда кетпе, қозғалма, – деді де, оқшантайды буынып, мылтық асынып, қойына қарай тапырақтай жөнелді.

	Түйеден Бабаханды түсіріп, сүйемелдеп жүргізуге Тоқташ ыңғайланғанда.

	– Жоқ, сүйемелдеме, ұят болады, өзім, – деген Бабахан шамалы тәлтіректеп барып, түзеліп алды да, аяғын түзу басып жүре берді. Үйге бұрын жеткен Тоқташ:

	– Үйге қонақ келе жатыр, өлейін деп жатқан жерінен тірілтіп алдым, маған мына мылтығын сыйлады.

	Әкесі Әшірәлі таңданып, ел аман, жұрт тыныштықта бір ірі қара малдың құнына татитын мылтықты әшейін бере салу қайдам...

	Үйге сәлем беріп кірген Бабахан отырып демін алған соң жуынатын су болса деп ишараттады.

	– Ал, хош, бала қайда жүрсің ?

	– Сыр бойынан келе жатырмын.

	– Неменс сонда, жаяу бір өзің бе?

	– Иә, жаяу, бір өзім.

	– Апырмай, ол заман мен бұл заманда жаяу, жалғыз адам Қызылдың құмын кесіп өтті дегенді естіген жоқ едім, осы бірінші естуім.

	– Тоқташ, Тоқташ мұнда кел, қoйыңның ішінен ту семiзiн таңдап сой, мына ағаңды сорпалатып күшін жыйдырайық, шаршап қалған екен, түсі қашып боп-боз болып кетіпті ғой.

	– Қош, атым Бабахан дедің бе? Қайда барасың, кімге келе жатыр едің?

	– Мен Есенберлі Бөрiбайының баласымын.

	– Апырмай, сендей баласы бар ма еді?

	– Бар ғой, әкем аты Бөрібай, шешем аты Батима, екі інім бар Тоқтағұл мен Бектіғұл.

	– Осыдан біраз жыл бұрын, бір баласы, Сыр еліне кетіп жоқ болды деп еді, сол сен екен ғой.

	– Иә, сол мен едім, қайтуға көліктің реті болмай, жалғыз қайта алмай көп жыл жүріп қалдым, неде болса тәуекел әке-шешеме, еліме жетейін деп шыққан бетім еді.

	– Сыр елінің қалпы, жағдаяты қандай?

	– Сыр елінің, халқының жағдаяты, халқы аман, қалың колхозға ұйымдасып, ауызбіршілік жасап, бәрі бір адамдай болып егін егіп, мал өсіріп, күндерін көріп жатыр. Нанға тойынған, жағдаяттары жаман емес.

	– Тоқташ күрең жорға айғырдың терін алып суыт, әйтпесе қазысы жыртылып, қызыл май болар, ертең мен ұзақ жол жүрем, шаһар барам, Нүкүске барып қайтам.

	– Жәй мә көке? – деген Тоқташ сұрағына үндемеді.

	Не десін, Әшірәлінің өз есебі бар. Мына келген жолаушының алба-жұлба болған киімдерін тастатып, киімдерін жаңалап киіндіріп жіберу, өйткені қолға түстейтін қымбат мылтықтың бoдауын өтеу, одан қала берсе Бөрібайдың көңілін аулау. Әшірәлі:

	– Бір жалғыз арлан күндіз тал түсте қойға шауып, шығын жасап дамыл бермей жүр, айналдыратыны, аңдитыны біз, әбден үйреніп, басынғаны сонша, түйемен жетіп барсақ, қойды тулатып, құйрығын терісімен қоса, қомағайлана асап жеп жатады. Оңайлықпен қаша қоймайды, адамға да шабатын ойы бар. Бәлем, енді мылтық бар, көрейік әуселеңді, жақын барып, дәлдеп, көздеп ат, – дейді Тоқташ баласына.

	Шаһар барамын деп Әшірәлі жолаушылап қалаға кетті.

	Бабахан далаға шығып бой жазайын деп құмның үстіне көтерілді, алыс келген жағын, барар жағына көз салып құм басында ұзақ отырды. Ойланды. «Қанша дегенмен тумаған әке-шеше, шындап келсе ол мені, мен оларды танымаймын, білмеймін ғой. Қалай қабылдар екен. Тұрағы жоқ қаңғыбас, қылмыскерді үйір қылып, басымызға бәлені сатып алып не керегі бар, біз сені білмейміз десе не деймін, бетiм аймандай болып тағы да лағып кете берем бе? Әке-шешем дегенім өтірік болып, естіген адамдардан ұят емес пе, онда олар мынау «жөлік» екен демей ме, ақ көңіл момын жандар еді, қайдан білейін, ұшарымды жел біліп, қонарымды сай білген, мен бір бейшара қаңбақпын» деп қамығып, уайымдады.

	Қайтсін-ай, өткен күн бастан кешкен азапты ауыр күндер өле-өлгенше ұмтылмайды. Тек қана басқа бөтен аймаққа ұзап кеткен соң, ұзаған сайын, жас кезінде, бұрын көрген қиын кезеңдер ойға келмей, есіне алмай, көмескіленіп естен шығып, оны ойламауға, тісінен шығармауға бекінеді.

	Әшірәлі қаладан келді. Бабаханға деп костюм-шалбар, әдемі қалпақ және бір сыпыра киімдеріне дейін ұмытпай жаңалап алып келді.

	– Мынаны қонышты бәтеңке екен деме, бұл жерге осы дұрыс, қонышынан құм құйылмайды, оңашада киініп ал, – деп үйді бос қалдырып олар шығып кетті.

	– Мен бұл құрметтеріңізге дән ырзамын, бұның ақысын, бодауын немен өтеймін, немен қайтарам?

	– Бәсе, мен де соны айта ма деп отыр едім, айттың. Қарағым Бабахан, сен мынау Тоқташқа бір ірі қара малдық мылтық сыйлап отырсың, оның бодауын мен мойныма қарыз қылып алып қала берем бе? Қайта бұл да аз деп қорештеніп отырсам, ол не дегенің? Әкең қолында болып, қатар жүрсек бізден қайтар, бізден қайтпаса құдайдан қайтсын, сен ырза болсаң, біз ырза, – деді Әшірәлі ағынан жарылып.

	– Дұрыс аға, дүние – қолдың кірі, өмір қымбат қой, мен ырзамын. Тоқташ көп жасасын, бақытты болып, əке-шеше бала-шағасының рахатын көрсін. Мені өлім аузынан құтқарды, сол жатқанда менің ең соңғы алладан тілегім ит-құсқа жем болмай, адал ниетті адам кездесіп денемді, жүзімді жасырып, «белгісіз адамның моласы деп белгі соқса, бұл жалғаннан алып кеткенім сол, тағдыр мені шөлде қалдыруды бұйырды-ау» деп ойлап едім, құдайға шүкір, көрген бейнетім бойыма құт, аман қалдым, бәріне де ырзашылық білдіріп, шүкіршілік етемін.

	Сөзге қарап отырған Күлше араласты.

	– Отағасы-ау, бәрінен бұрын бұл бала әке-шешесін, бауырларын сағынып келе жатыр ғой. Кеше құм басына шығып алып ауылына қарап өлгенше отырды. Өзің болсаң қандайсың, онан да алып барып, әке-шешесін қуантып, табыстыр.

	– Құдай қаласа ертең өзім алып барам. Бабахан айттым ғой саған, әке-шешең аман, екі ініңді үйлендіріп, отау тігіп, үлкеніне енші берген, балалы-шағалы болып отыр. Құдай қаласа ертең барады. Оның несін уайымдай береді. Менікі өзіне-өзі келсін, осы жүдеу түрімен көрсе, балам сен осындай ма едің, не болып кеткенсің, – деп қорқып кетер деген ғой, менікі.



	Әшiрәлі жанұясымен өз дастархан басында отырып, шайлы ұрттап қойып әңгімені соғып отыр. Бабаханды әке-шешесімен қауыштырғанда көріп естігендерін айтып күліп келді.

	– Әкесі Бөрібаймен құшақтасып, көріскенде қуанғаны шығар Бабахан:

	– Көке енді кетпеймін, бұдан былай сіздің айтқаныңызбен жүрем, кетпеймін, – дей береді, қуанған да бірдей, қорыққан да бірдей деген, бар қуанғаны шығар.

	Адамның көркі – шүберек қой, өзі де ет жеңді адам, киген киімі құйып қойғандай жабысып, бастағы қалпақ қандай әдемі жарасқан, мүсін, сурет сияқтанып кетті. Мұнда көркі көзге онша емес еді ғой, күлмейтін еді. Онда барып күліп, көңілденгеннен кейін, көргенінде Бабаханға қарай бергің келеді, адам қалай құбылып өзгереді, гүл-гүл жайнап кетті.

	– Өзі де адамгершілігі, кішіпейілдігі, қарапайымдылығы күшті. Кеше сен шаһар кеткенде мен отынға барайын деп жиналып шыға бергенімде. «Aпa, тоқта» дейді.

	– Не дедім мен.

	– Жібіңізді маған беріңіз, мен барып отын алып келейін, – деп қарап тұр.

	– Бетім-ау, мен не істерімді білмей жіпті лақтырып тастай салыппын, лезде барды да, төбедей қылып сексеуілді арқалап келді, әкелген отыны әне тұр ғой, бір түйенің жүгі, шіркін қалай көтеріп келген?!

	– Апа, мен қолынына, басына су құйғанда мойны, желкесі мен иығында бөлек-бөлек бұлшық ет, білегі келсап сияқты жұп-жұмыр, жуан, ұстап, сипап көргім келді де, ұялдым, – деді Гүлбану.

	– Өзінде ерекше қайрат күш бар, кеше мен қаладан әкелген қатты жаңғақ пен тiспен шаға алмаған сары өріктің сүйегін саусағымен қысып, шағып отыр.

	– Немене, қолың, темір ме? – деп едім, қоя қойды.

	– Қойдың жілігін бұрап сындырады. Оның көп айтатыны жоқ, негізі Қызылқұмды жаяу жалғыз өтуге тәуекел еткен сол қайрат күші, оның үстіне жиырма бес нағыз жігіттің ештеңе ойлатпай, қайрат күшінің буына мас болатын кезі, әйтпесе, анау-мынау адамның шамасы келмейді, күші жетіпейді, өліп қалады.

	Осы әңгімені естігенде он бес жасар Гүлбанудың көкірегіне ертедегі қиссада айтылатын батырлар сияқты сағым елес беріп, жатса-тұрса есінен кетпей, махаббат отына бірінші рет шоқ түсті.

	Енді көрсе ұялмай барып, мойнынан құшақтап сүйе бергісі келді. «Мен сендікпін» дегiсi келді. Кішіпейіл, артық сөз сөйлемейтін ұстамды да, байсалды мінезі, сөйлегенде әділ де, таза сөздері тек әшейін адам емес екенін аңғартатыны, жүріс-тұрысы, сыпайгершілігіне Әшірәлі үйіндегілер көпке дейін естеріне алып әңгіме етті.

	Алла тағала жасаған не бір азаматтың несібесін қырық жыл сақтайды деген рас қой.

	Бабахан келiп еңбекке араласқаннан бері Бөрібай үйіне үлкен өзгеріс болып, ырыс-несібе үйіріле бастағаны тайға таңба басқандай көрінді.

	Бабаханда дамыл жоқ, тіршілік шіркін біткен бе, бір қора малдың асты-үстіне қарау, суару, жайлау, одан қала берсе үйдің отын-суы дегендей күйбең тіршілік жеткізген бе? Күз болып, дихан жиып, терім жасап, қысқа дайындыққа кіріскенде, Бабахан інісі Бақтығұлды ертіп барып қысқы қыстауларын, қора-қопсы дегендей жөндеуден өткізіп, қысқа дайындық жасап келді. Керекті, қажетті шаруашылықтарын Бабахан біреуге айтқызбай-ақ, өзі біліп істейді. Еңбекке беріліп, сүйсініп істесе рахаты мен зейнетін көріп, қуанышы мен қызығы қабаттасып, басындағы үйірілген бақытын өзі де сезінбей, алаңсыз тіршілікке мойын ұсынды. Күз болып қойларынан күйек алып қашырым болғанда Бабаханның өтінішімен қолдан ұрықтандырып, қыстауына көшер мезетте көбінесе қойдың соңында, жауапкершілігі мойнында жүрген інісі Тоқтағұл күтпеген әңгіме қозғады:

	– Мен қой баққым келмейді, шаршадым, өне бойы қой соңында, жалғыз ен далада бір өзім. Мен де көпшілікке араласап жиын, тойға барып, қызық, тамаша көріп, олармен әңгімелесіп, халықпен бірдей болғым келеді, орталыққа көшіп барғым келеді. Бөрібай аяқ астынан күтпеген әңгімеге:

	– Мынау не дейді Бабахан, сендердің ақылдасқан істерің бе? Сен білесің бе, орталыққа барғанда бұл не істейді айтшы, Бабахан бұл не әңгіме? Тоқтағұл бақпаймын десе онда жауапкершілігіңе алып сен бағар ма едің?

	– Маған Тоқтағұл ескертіп айтып еді. Мен оған тіс жарып кеңес айтқаным жоқ, Көке, сонау алыс Сырдан осында келгенде сізге арқа сүйеп, түпкілікті сізге бала болып калуға «әкем аты Бөрібай, баласы Бабахан» деп аталып құжатқа солай жазылуға риза болып келдім. Ана жылы осыдан барғанымда әке-шешем мен жоқта дүние салыпты, кейіннен жалғыз сенерім келiнiңіз Мақпалды о дүниеге аттандырған соң көке осында келдім, – деді.

	«Рухыңнан айналайын әкем Айдос, атыңды сатқаныма кешір мені, менің тағдырыма осылай жасауға мәжбүр болдым».

	– Сыр елін, туған жерді әңгіме етіп, есіме түсіріп елеңдете берудің қажеті жоқ, көке отыр десең отырам, тұр десең тұрам, әке-шешеме ақтай алмаған ақ сүт еңбегіне, әке-шеше тауып тұзын ақтасам арманым болмас еді деп ойлай келдім, не айтсаңызда шешімін өзіңіз айтыңыз.

	«Мен үшін әке сөзі заң» деп отбасының мүшелері түгел отырғанда өз пікірін ашық айтып, ортаға жәйіп салған Бабахан сөзіне риза болған Бөрібай батасын балаларына бере отырып Тоқтағұлға рұқсат берді. Бөрібайұлы Бабаханның жауапкершілік атына қойларын өткізуге, егер кімде-кім «Бөрібай баласы емес» десе, бөтен десе құдай алдында кешпеймін, ол адам қара бет болсын деп риза болып отырып, от басымыздың амандығына, сыйластығымызға береке берсін» деп батасын берді.

	Үй деген тіршіліктегі пәнденің пейіші ғой, күлкі, қуаныш, ақ жарқын таза сөздер, мейір-шапағаттар үй ішін жаннатқа айналдырып алла шапағат нұрын төккендей болды.

	Бөрібай қыстауға көшіп келгеннен кейін құтты болсын айтушы ағайын-туыс көбейіп, «сәлем береміз, баласын көреміз» дегендер келе берді.

	«Ажар, сұлулық сымбатын аямай-ақ берген, көрген адамның көзінің ажары тойғандай, адам ішпей-жемей тоятын, көрікті алла аямай-ақ сыйлаған, құдайдың бере салуын-ай» десiп гуілдесті.

	Келгендер, естіген, көрген білгендерін әңгімелейді, құтты болсын айта келгендерден естігені: көрші өзбек колхозы мен қазақ колхозы ауыз біршілік жасап, қыз беріп, қыз алысқан халықтар жетінші қарашада октябрь төңкерісі күніне мейрамдап той жасағанда, тойды кезектесіп жасап, бірін-бірі шақырысып, тамашалауға келісіпті. Бірінші өзбек ауылында болатын болыпты, ертең соған барамыз десіп отырды.

	Осыны естігенде Бөрібай:

	– Бабахан, Бақтығұл екеуің тойға барып, тамаша, қызық көріп келіңдер. Қойды мен бағам, – деп келесі күні олар тойға жіберді.

	Тойда Бектіғұл бұрыннан таныс сыр мінез болса керек. – Аға мұнда жүр, аға бері, мынаны көр, – деп басшылық жасап ертіп жүр.

	Үлкені де, жасы да, қыздары да ала тақия киген, етегі ұзын, жағасы жоқ алашапан киіп белін орамалмен буынған қара қайыс, мойны қылтиган адамдар.

	– Күй тыңдайық, – десе, Бабахан:

	– Ол қайсы, қандай күй, – деп сұрайды?

	Бақтығұл балалық ерке әдетіне салып:

	– Анау ұзын гарнай «уақ, уақ, уақ» деп тұрған жоқ па? Сол күйлері ғой.

	Ұзын гарнай «уақ, уақ» деген сайын кепшік қаққан жігіт, кепшігіне айналдыра шынжыр темірлерін байлаған кепшікші басын шұлғып-шұлғып қойып, көзін жұмып кепшік күйіне елтіп, екі қолын жоғары көтеріп, кепшігін сілкіп-сілкіп салдырлатып, саусағымен қағып-қағып даңғырлатып, ала тақия киген жігіт пен қыздар қайыстай иленіп, мың бұралып билейді, екінші бір тойда мойны ұзын, түбі кішкентай дөңгелек дутарын шiңкiлдетіп шертіп, өз тілінде термені соғып отыр. Қораз, бөдене таластырғандар өз алдына мәз. «Мына жақта күрес басталтайын деп жатыр» дегенге күресетін жерге көпшілікке келді. Үлкен шеңбер жасап отырғандардың артында түрегелiп тұрғандар, олардың сыртында аттылы, түйеге мінгендер, орта ашық алаңда қолына, екі аяғына қоңырау байлаған түйе палуан, шамасы онымен күреске жүрегі дауалап адам шықпайтын сияқты. Түйе палуан дегенге түйе болғысы келе ме, әлде қалай мойнын алға шұлғып қойып, тапырақтап қоңырауын сылдырлатып желіп жүр. Отырғандарға ұмтылып келіп қалғанда, шалқалап кеп жапырылысып қалады. Оған қарап тұрғандар мәз болысады. Төреші болып жүрген даяшы:

	– Түйе палуанға адам шықпаса үш бәйгені бірдей алады, бірінші адамды жықса оның бәйгесі есек, екінші адамды жықса тайлақ, үшінші адамды жықса боталы інген – қызық құмар әлеуметтiң ұйғарғаны осылай. Міне, мынау тұрған бәйгеге тіккен малдар иесін күтіп асығып тұр. Енді он минутке дейін күресетін адам шықпаса осы үш бәйгені түйе палуан иемденеді, – деп жариялайды.

	Бабахан Бақтығұлға:

	– Менің киіміме ие бол, – деп шешініп, белін буынып, – мен күресем, – деп ортаға шыға берді.

	Түйе палуан күркілдеп келіп Бабаханды айналып желіп жүр. Екі палуан ұстасып кеп қалды. Палуандар аңдысып бір-бірінің шамасын байқап жүрді. Бабахан оны босатып, кейін шегіндіріп тастады да, көпке арнап:

	– Мына палуанның қолындағы қоңырауын алуын өтінемін, бүйіріме қадалып, кіріп барады.

	– Ол қоңырауын алдырмайды, ырымға жаман, – деген соң қайта ұстасты.

	Көп жүріп аңдысу өзін жазым ететінін білді. Қоңырау екі бүйіріне батып кіріп барады, шыдас берер емес, бүйірлері удай аши бастады. Енді кешіксе тастай салып қалу керек. Бабахан оң иығын шамалы тірейтіндей ішке ендіріп тіреп алды да, жамбасқа алып түйе палуанды, қатты екпінімен жерге ұрып, шалқасынан түсіріп алып ұрды. Түйе палуан орнынан тұра алмай екі аяғын сермей берді.

	Үш-төрт адам келіп «нiмә» болды, «нiмә» болды деп сүйемелдей алып кетті.

	Бабахан екінші кезекті күтті. Отырғандар мынау өз-өзіне сенген жігіт қой, қауіп-қатер есінде жоқ, еркін, жайбарақат жүр ғой деседі.

	Қарны төңкерген қазандай, төртбақ денелі келген палуан «мен күресем» деп келе ұстаса кетті. Оны да Бабахан көп ұзатқан жоқ, жауырынын жерге тигізді. «Ит жығыс, ит жығыс, қайта күрес» деген дауыстар естілді, еш жері ауырмай, еркін түрегелген палуан тағы да қайта күресіп, оны қағып лақтырғанда, жауырыны қара жердің топырағын бұрқ еткізді.

	Түрегеле салып шаңын қағып кетіп бара жатып:

	– Немене, шойын ба, әлде темір ме, не деген қатты еді, – деп барады.

	– Жығылсам жер көтереді, – деп келген үшінші палуанды ермек етіп біраз жүрді де, осы да болар дегендей екі-үш метр жерге лақтырды да жіберді, ол тұра салып қаша жөнелді.

	Үйге келгенде әкесі Бөрiбай:

	– Балам бір қора мал алып олжалы келдің ғой, – десе інісі Бақтығұл ағасының күресін айтып тауысар емес.

	Сол күні түні бойы олар қуаныштан ұйықтай алмады. Шамы сөнбеді.

	Қарақалпақ қазақтарының тойын қызықтау үшін Бабахан мен Бақтығұл келе жатып, ауыл қарасы көрінгенде бұларға бағыт алып он шақты аттылы адамның құйындатып шауып келе жатқанын көрді.

	– Аға, мыналардың жүрісі суыт, жаман екен, жаманшылықпен келе жатпаса болар еді.

	– Үндеме, неде болса қарсы қабыл алу керек.

	Олар жарыса шауып, жақын келгенде ат басын тартып, аттан түсе-түсе қалысып аттары жетектеген бойда сол қолымен көкіректерін басып, сәлем ізетін жасай, жапатармағай келіп қол ала бастады.

	– Палуан аға, сіз екенін біліп, алдыңыздан шықтық, ауыл, халық сізді күтіп отыр, – деседі.

	– Өзіміз де келе жатырмыз.

	Той думан қызығы басталып калыпты. Үлкен ақсақалдар:

	– Палуан бала келсін, көріп батамызды береміз, – де шақырады, – деді бір бала келіп.

	Бабахан үлкен аксақалдарға келіп ізет жасап, сәлем берді.

	– Балам, – деді ақсақалды үлкен кісі, – бері таман кел, менің батамды қабыл ал, қолыңды жәй, – деп ұзақ батасын берді де, – мына дұға тіл, көзден сақтайды, өз қолыммен мойныңа тағып берейін, қарағым, әр кез мерейің мен күшің үстем болып, күрескенде алып ұрып, талайыңа жет, халқыңды қуанышқа бөлеп, мерейін үстем етіп, қазақтың намысын жіберме енді, қатар құрбыларыңа бара ғой, – деді.

	Палуан баланың күресін көреміз деп үлкендер мен бала-шағаға дейін тамашалауға жиналды.

	Ортаға Бабахан шықты. «Тусаң ту, сені туған анаңнан айналдық» деп шуласады, ортаға келіп байсалды түрде, бөтен мінез көрсетпестен, тізерлеп отырды. Салмақты, еркін, өзіне-өзі сенімді мінез.

	Өзбек жағы хорезімнен атақты, белгілі палуанын намыс үшін адам жіберіп қолқалап, шақыртып арнайы алдырған екен.

	Екі палуанды өмір тарихымен күрес жолдарын таныстырып даяшы:

	– Бірінші бәйге түйе, екінші бәйге ат, үшінші бәйге сиыр, палуандар жеке-жеке күрес өнерін көрсетеді, – деп хабарлады.

	Екі палуан белдесті, отырғандар тағатсызданып, ішін тартып, тына қалды.

	Палуандар шамаларын байқап, біраз жүрді, бірнеше рет хорезм палуанын үйіріп лақтырып тастағанда да, жауырыны жерге тимеді.

	Мысықтай шапшаң айла, тәсілі мол күрес өнеріне күшімен әдісі жатыққан палуан екенін, мықтылығын байқатады. Жанкүйер жақтастары: «Әшмәтәкә алып ұрың» деп шуласады.

	Бабахан көз ілеспес шапшаңдықпен оны іштен шалып алып ұрды. «Қайта күрессін» дегендерге хорезмдік палуан Бабаханның қолын алып ризашылық, ізет көрсетіп кете берді. Бабахан бәйгесіне алған түйені жетектеп батагөй ақсақалдардан бата сұрап, түйесін тарту етті. «Әумин» деп барша халық қолдарын жайды, риза болған ақсақалдар ақ батасын егіліп тұрып көпке естіртіп, қатты дауыстап баталарын берiстi.

	Қойларын қамағаннан кейін Бөрібай екі баласының жолына тағат таппай қараумен жүр. Балаларының жетегінде мал көрінбегенге бір бәлеге душар болмаса болар еді деп, ойына әр нәрсе келді. Аттан түспей жатып, «балам не болды, не болды» деп сұрағыштайды. Бақтығұл асығып асып-сасып бәрінде баяндайды.

	– Балам, дұрыс істегенсің, «батамен ер көгереді, жаңбырмен жер көгереді» деген осы, – деп ризашылық, білдіріп, қуанышын жасыра алмады.

	– Көке үйге бір кісі келіп отыр, сөйлессем дейді сізбенен.

	– Бақтығұл мына тоқтылардың астауына жем сал барайын, жұмысы бар шығар, – деген Бөрібай ақсақал үйіне келді.

	Келген адам Бөрібайдан көп кіші болса да әңгіме сөздің тиегін ағытты.

	Бөрібайға керегі осы.

	Елсізде мал жағдайымен отырған көршісі де жоқ, жалғыз үйге жолаушы, қонақ келсе той болғандай ақ түйенің қарны жарылады, мәз болып қуанысқан күлкі ақ жарқын жандар. Бабахан да қызық қой, осыдан көп бұрын бір күні дастархан үстінде шешесі Батимаға, келіні Гүлжаһанға қарап күлімсіреп жәй қоңыр даусыменен былай деді:

	– Мүмкін болса, қолдарыңыз тисе, самаурындарыңыз қайнап, апа, қазаныңыз оттан түспесін, жолы түсіп шаршап, шөлдеп келе жатқан кісі болса, үлкен-кіші, бөтен демей оларды күтіп алып, сыйластық білдірген жөн болады, маған білдіріп айтқандарыңызды тәуір көрем, оған мал сойып, жолына жағдай жасап, әжетін өтегім келеді. Көке әр пәнденің ырзық-несібесін құдай жаратқан, – дегенде анасы Батима:

	– Дұрыс қой қарағым, үй шаруашылығы мына келінің бар, біз бар, үлгіреміз, айтайын дегенім сен малдан шаршап келгенде от жағып, су әкеліп, қазан-ошаққа араласпа, өзбек емеспіз, біздің қазақ дәстүрінде ондай жоқ қой, жұмыстан келдің бе, малыңа қара, дем ал.

	– Aпa, – деді Бабахан, – айтқаныңыздың бәрі дұрыс. Отын арқалап келсем, үйдің майда-шүйде жұмысына жәрдемдессем, өз үйіме, жанұяма көмегім, менің сүйенішім асқар тауым көп жасаған әке-шешем бар, соларға қызметім.

	– Сені берген құдайдан да айналайын сенен де айналайын, жасаған иемнің берген адал перзенті, – деген Батима.

	Еңбекшіл таза жанұяның адамдарының үғымы, істеген істері ел аузында, халық арасына мақтан ететіндей сөздермен тарап белгісі болып кеткен.

	Мұрынды қытықтаған қазандағы қайта жатқан семіз қазының иісі, жылы үйде терлеп-тепшіп шәй ішіп отырған Әбiрәлі үстіне Бабахан кіріп келіп, қол қусырып, тағзым жасап, сәлем берді.

	Шәй ішіп отырып Бөрібай:

	– Балам Бабахан-ау, мына ағаң Әбірəлі бір жұмыспен арнайы келіп отыр, басқарма жіберген екен, барып малына жәрдемдес, келіссең, ұнаса жәрдемші болып істе, үйіңді де көшіріп ал, көктем болып қалды, мал төлдейді, шығынсыз малды өрбіту үшін ауызбіршілікпен ұйымдасу керек деген екен, бұған не айтасың жәрдемші, көршi керек, сыр мінез ертеден білем қарағым, момын жандар ғой.

	– Дұрыс көке, бұл шешіміңізге келісем, бірақ мұнда бізге келгенде қоятын бір тілегім бар, ол мынау: Бізбен бірге болғаннан кейін еншілес боласың, ішіп-жеп бірге болып, тек қана жатар орның бөлек болмаса, араласып дегендей, сосын еңбек ақыңды киім-кешегіңе, үй мүлкіңе жаратып, кем-кетік мұқтажыңды өтейсің, сенің өзіңе жеке меншік алдыңа үйірлеп жылқы салып, қоралы қойың болу керек, алла тағала әумин десе үш жыл шамасында осы жағдайға жеткізем, ол үшін бірлік, сыйластық еңбек керек. Ұрыс-айқай жаман сөз естігім келмейді. Қандай қиын жағдай болса да ақылдасып, кеңесіп шешеміз. Менің сізден тілегім осы, осыған сенімді болып мақұл десең мен келісемін.

	– Мақұл қалқам, жайлауға көшкенше осында болып, сосын үйді көшіріп келем де, ертеңнен бастап қой бағуға шығам.

	Күз өтті, қыс өтті, көктем келді, күн жылынып жаңбыр жауып, көк өсіп, жердің тұсауы шешіліп кеңшілік бола бастағанда малына жәрдемші келіп, арқа басы кеңіп, еңбек біршама жеңілдеді. Шіркін тіршілік таусылып бiткен бе? Малдың күйбең тіршілігімен жүріп Гүлбанумен хабарласа алмады.

	– Көке, Әшірәлі ағаның үйіне барып, сәлем беріп, аман-саулығын дегендей барып келсем қайтеді.

	– Е, мен де барам, – дейді Бақтығұл, – жеңешем Гүлбануды көрем.

	– Бұларың бір қуаныш қой, маған айтпай жүр едіңдер, барыңдар, мен бір дөкей бастықтың қызын ала ма жүрсем, барыңдар, барыңдар.

	– Көке, дөкей бастықтың қызы болса, төбесінен қарап биіктік жасап тұрса қиын болар, неде болса әке-шешемнің жұмсауына ыңғайлы, өзіміз шендес шаруа баласы дұрыс шығар.

	– Ақылыңнан айналайын, барып келіңдер, кемпірім екеуміз барып, алтын сырға салып, құда түсіп келеміз. Бәсе, бұлар неге үндемей жүр десем, қуаныш алда екен ғой. Шүкір-ай, шүкір-ай, аллаға ризамын.

	Жануар арғымақ «Сүлік сары» құлағын қайшылaп, басын төмен түсіріп, ала қашқысы келгендей шабыс тілейді, бол, болдың астына алып, қожайынынан бұйрық аңсайды, көсілтіп Қызылдың ала шұбар даласында бағын сынар ма еді.

	Бөртіп шығып келе жатқан көк жусанның иісі көкіректе кең тыныстайды. Ұя салуға талант қылған бозторғай аяқ астынан ұшады. Күрең жорға мінген Бақтығұл жанаса беріп:

	– Аға сізге күлдіргі әңгіме айтып берейін бе?

	– Қызық болса айт.

	– Есіңде ме, өткен күздегi октябрь тойында тамашалап жүргенде ұзын домбырасы бар бала терме айтып отырды ғой, соның сөзіне түсіндің бе?

	– Жоқ түсінгенім жоқ.

	– Түсінбесеңіз ол былай деп соғып отыр: Бұдан бардым бақмыққа, Терезесін қақмыққа, Итi шықты үрмәкә, Қызы шықты көрмəкə.

	– Тоқта, Тоқта, – деді Бабахан қамшысын ыңғайсыз жоғары көтеріп, қызығың осы ма? – деді намыстанып, қыз көруге келе жатқан біз үшін бұның қызық емес.

	– Неге осыны айтқанда жұрттың бәрі күліп мәз болады.

	– Күлсе сенің өлеңіңе күлмейді, жұқсыз сөзді айтқан мына әжуәні қара деп, соған күледі, есіңде болсын, бұдан былай сенің аузыңнан бөтен, ыңғайсыз сөзді естімейтін болайын, білесің бе, бір ауыз сөз адам тағдырын шешеді, адам өмірге уақытша, аз күнге келген пәнде, адам болып туып, адам болып өлген артық, аузыңнан шыққан сөзің мен лебізіңнен, адамгершілік пен сыр-сымбат сұлулықтың лебі есіп тұрсын, ұқтың ба бауырым, сен інім болған соң осыны қатаң түрде талап етем.

	Құм арасында отырған жалғыз үйге келгенде алдынан үй егесі Әшірәлі мен зайыбы Күлше алдарынан шығып, риза болған қуанышын білдіру үшін қарсы алып, ат шылауынан ұстап, қонақтардың «мен өзім, мен өзім» деген сыпайыгершілік сөзіне қарамастан аттарын байлап, қызмет көрсетеді, амандық-саулық сұрасып, дабырлап үйге кіріп, ашық, жарқын сөз көңілді күлкі үстемдік алды.

	Аяғын жәй басып, алдымен кіріп, артымен шығып, қимылында кішілік, сыпайылықпен кіріп-шығып жүрген жаңа түскен Тоқташтың келіншегі Зухра, ал Гүлбану көрінбейді. Гүлбану жоқ.

	– Отағасы-ау малыңды сойып, қазанға салып бер, сосын да сөйлесуге уақытың болады, – деген Күлшенің дауысы естіледі.

	Махаббат жолы қиын жол. Бабахан Гүлбануді көрген жоқ. Көңіл шіркін неткен нәзік. Қуанып барып, құлазып қайтты. Көктем келіп, сәуір айы туып мал жәйіліп, көкке тойып болғанда, Қызылдың күнгей бетіндегі халықтың малдары төлдеп, бір малы екеу болып, мал сүтіне ауызы тиіп, бақ дарып, Қыдыр қонып береке дариясы тасқындаған көңілді кезеңдерде көктемдей жадырап, қутыңдаған мал төлдерін өрбiтiп болып, тыныс алып, дархандыққа шыққан кез. Колхоздан санақшылар келіп Бабахан баққан қойдың туған төлдерінің санағын жасағанда, әр жүз аналық қойдан 190 қозыдан келгенін және «Қаракөл» елтірісінің сорттылығы 90 процентпен өткізілгенін анықтап кетті.

	Халық аузындағы сөзді ойлап қарасақ, сылдыр қағып аққан су, бөгeт бермес асау толқын, кемерінен асқан, тасыған дариядай болып алып қашпа әртүрлі лебіздер Әмудария жағасын мекендеген елдерге тарап аңызға айналды. Күнде шақырыс, кездесу, тәжірибе алмасу не керек семинар дей ме, әйтеуір марапаттау, мақтаудың елесінде жүрді. Халық сыншы әр саққа жүгіртіп, сын көздерімен қарап, әр адам өз білгенінше әңгіме айтады. Бабаханның түр-тұлғасынан сөйлеген сөзінен қуанғанын, не ренжігенін өжеттікпенен сездірмей өзін бір қалыпты ұстап, жұртпен сәлемі кішіпейілдігі бұрынғы қалпында. Өркөкірек, асып-тасу білінбеген бұл мінезге таңырқағандар да болды.

	Аудандық партия комитетінің бірінші секретары Taшпoлатовтың арнайы қабылдауында болып сөйлескенде:

	– Бабахан сенің еңбектерің мен ерліктерің жөнінде жақсы таныспын. Қарақалпақ халқының мерейін үстем етіп, даңқын шығарып, табыстан-табысқа жете беруіңе тілек білдіремін. Өз шаруашылығыңда мұқтаж, жетіспейтін өте қажет нәрсең болса жасырмай айт, мен жәрдем жасауға дайынмын, – деді.

	Бабахан болса неде болса іріден сұрап көрейін деген оймен:

	– Біздің мал шаруашылығында өте қажетті біріншіден су, жаз жайлауымыз сізге белгілі, азынаған ыстық желді, шөбі тұзды, ащы аймақты малдар шөлге шыдас бермейтін шөлді өлке. Құдықтан жаз айларының ыстық күнінде кейбір күндері су да жетпей қалады, егер мүмкін болса скважинаның ағын суын шығарып беруге көмек жасасаңыз онда сіздің берген тапсырманызды екі есе орындауға, ұятқа қалдырмауға уәдемді беремін, – деді.

	– О, Бабахан сен уәдеде тұрсаң, бұл өтінішіңді орындауға бар мүмкіндігімді істеймін, облыстан қол жетпесе республикаға дейін барам, маған өтініш арыз жазып бер. Аудандық атқару комитетінің шешімі мен қаулысын дайынап ала кетем. Негізі шөлейт өлкенің біраз жеріне скважина қазу жөнінде және бірінші кезекте сенің жаз жайлауыңа қазып беруге келісім етем. Шаруашылығыңа ыңғайлы, қолайлы жерді көріп, осы бастан белгілеп дайындай бер.

	Құдық қазатындар келгенде өзім айтып, түсіндіріп тапсырып жіберем. Айтпақшы, осында атқару комитетінің қарауында, жақында келген жеңіл машинаны сыйлық ретінде саған ұйғарып отырмыз. Мініп ала кет, бәрі құтты болсын табыстан-табысқа жете беруіңе тілектеспін.

	Хатшы алдынан Бабахан көңілді шықты. Аудандық атқару комитетінен машинаны қабылдап алды да, орталықтағы тұратын інісі Тоқтағұлдың үйінің есік алдына келді.

	Дастархан басына отырған кезде Тоқтағұл:

	– Мынау мініп келген машинең кімдікі? – деп сұрады.

	Сұрайтын да мәнісі болды, өйткені ағасы Бабаханның түрінен қуаныштың, не басқа да толғаныс толқынын сезбеген соң сұрады.

	– Бұл көкем Бөрібайдың машинасы.

	– Көкесі несі, көкемде осындай машина бар ма еді?

	– Бұдан бұрын машинасы жоқ болса міне, енді болғаны. Сені, бала-шағаны мiнгiзiп ауылға алып кетем.

	– Жұмысты қайтем, мына машинаны алғаның рас па?

	– Иә, біздікі. Бір жетіге сені сұрап алам. Зүбәйрә, бала-шағаны киіндір, дайындал, базарға соғып, керек-жарақ нәрсенің бәрін ал, мә ақша, машинаны жуып, той жасаймыз.

	– Мынау көп ақша ғой, – деген Зүбәйрә сөзін Тоқтағұл бөліп жіберді.

	– Аға той жасайтын болсаң, үлкен той жасау керек, осыдан барған соң әке-шеше құлағын бұраймын.

	– Гүлбану жайлауға, үйіне кетті. Сегізінші сыныпты бітіріп, демалысқа шықты. Неде болса алып келу керек. Ол өзі бәле үйге келіп ондай-мұндайға араласып іш тартып тұрады, мына Зүбәйрадан сұрайтын көрінеді. «Палуан аға қайда, не ойлағаны бар екен», – деп.

	Бөрібай үйінің есік алдына су жаңа машина келіп тоқтап, балалары түсіп жатқанына, машиналы болып, көлікті болғанына қуанып мәре-сәре болысты.

	Тоқтағұл болса бетің демей, жүзің демей әке-шешесіне бүгін барып Гүлбануді алып келуге әңгімені төтесінен қойды. Бөрібай тапсырма беріп, той жабдығына кірісуге, қысқа-қысқа бұйрықтар берді.

	Жарық берген моторы сөнбестен жұмыс істеп, түні бойы шамдары жарқырап жанып тұрды. Бүгін түні Бөрібай әулеті қуаныштан болу керек, той қуанышына келгендер түнге ұйықтамастан көз ілiктiрместен келіншекті күтті. Бөрібай шаңырағы берекелі, жағдайы бар әулет қой, әдет-ғұрып салтынан жығылған жоқ. Гүлбануды ата-анасын риза қылып алып келді.

	Сол өңірге бәйге жарыстырып, көкпар беріп, үлкен той жасап, оны атқарып, сосын Бабахан семьялы болып, алдына отау тігіп, шаңырақ көтеріп, ел қатарына енді.

	Жекжат туыс деген көбейіп, құтты болсын айта келгендерден үй босамады.

	Арада жиырма шақты күн өткенде баспалдақ мұнара темірлерін сорайтып, құдық қазатын машиналары жетті. Құдық қазуға Бабахан орнын көрсетіп, ыңғайлы жағдайын айтады. Су қазушылар сыйлы болып, ризалық білдіріп үш күнде қазып болып, жуан трубадан тұщы су толқынын боратып ағызды. Су күн санап көбейіп, шұқыр арналы көлге айналған соң Бабахан балықшыларға барып келісіп, су тасушы машиналарға барып келісіп, су тасушы машиналармен ірісі бар, майдасы бар миллионнан астам сазан балықтарының шабағын әкеліп суға салды. Ашық, тегіс жағына кең көлемде сексеуілден қора соғып, келер жылы, өмір болса әртүрлі жемістер алма, жүзім, қауын, қарбыз тағы басқаларын егемін деп талаптанады, бұл жерді «Бөрібай ағашы», «Бөрібай жайлауы» атандырам деп айтып, еңбек етіп жүр. Содан бері үш, төрт жыл өтті.

	Бабахан талай жиындарда, тойларда көріп, көппен таныс, дос болып, палуандығын көрсетіп, сол өңірге белгілі күш егесі атанып, күреспей бас бәйгені егеленіп жүрді. Келе-келе бірыңғай еңбекке бет бұрыс жасап, күресті қойғаны білетін көпшілік, қолқалай, көтермелеу ұсынысы мен үлкен бір тойда ортаға шықты. Күреске палуан шықпаған соң тәуекел деп, Бабаханнан көп жас үлкендігі бар, кексе келген ірі денелі заманында ол да палуан болған адам:

	– Мен күресейін, – деп жақындады. Бабахан ұстасып жатып құлағына сыбырлап: «Жасың үлкен адам екенсің күреспей-ақ қойсайшы» дедi.

	Екі палуан белдесіп көп жүрді, бірін-бірі жығатындай түрі жоқ, жұрт болса:

	– Бабахан, Бабахан саған не болды? – деп шуласады.

	Белдесуден жалыққандай, осы да жетер дегендей сыңай танытып, оны қоя бере салып:

	– Жеңіс мына кісінікі – деді. Даяшы екеуін де тоқтатып:

	– Бұл күрес халық тілегі, күш атасын танымайды. Сенің бұның дұрыс емес, намыс керек, жауырын жерге тимей бәйге берілмейді, – деді.

	Ыза болған көпшіліктен былапыт сөздер де естілді. Палуандар қайта ұстасты. Бабахан іштей ойлап, амал нешік халық тілегін орындау керек. Шамалы жүрістен соң қарсыласының жауырынын жерге тигізіп, қолынан тартып тұрғызып:

	– Аға кешіріңіз, жағдай осылай болды, көпшілік шулап кетті, – дейді.

	Бабахан көпшілікке қарап:

	– Сіздерден менің өтінішім бұдан былай жасы үлкен ағамен белдесіп, күреске шыққым келмейді, осыдан былай кешірім өтінем: енді бұдан былай алысып күреске түскім жоқ, – деді де, киіне бастады. Кейбіреулер бұған түсінбеді, наразылық сөздер, алып-қашпа әңгімелер халық арасында желдей есті. Екеу-екеу әр жерде әңгімені неге олай, неге бұлай, онысы несі, қорыққаны ма, шіркін бізде сондай күш болса алып ұра берер едік, жемес жерде шөп бар, ішпес жерде су бар.

	Тауасар ақсақал шайлық сүт болсын деп Бабаханнан бір лақтаған ешкісін үйге әкелген соң жемге жарылып өліпті.

	– Ұят болды-ау, біреуден уақытша шайқатық болсын деп сұрап алып едік, – деп бұтарлап сойып алып барыпты.

	Бабахан бiр мал сойып сыйлап, қонақ етіп, кетерінде қоржынының бір басына бір қойдың етін, бір басына толтырып ірі сазандардан салып беріп жіберіпті. Оны айтасың қолына таяғын ұстап әйелімен екеуі сыпайы салтаң барған Әбірәлі кәзір «ханға сәлем бермейтін» болыпты. Әрине, баршылық не дегізбейді, жоқшылық не жегізбейді деген осы. Балық демекші колхоз ыссы тамаққа деп ай сайын тонналап берген сазан балығын еceптеce жыл аяғында жиырма тоннадай болыпты. Еккен қауын, қарбызын үкіметке өткізе алмапты. Себебі: өте ірі болған соң, біреуін бір адам көтeре алмайды, сондықтан сатып алмайды деседі. Және онысы анау-мынау емес, отыз тоннадай көрінеді. Өткізе алмаған соң колхозшыларға тізіммен үлестіріпті. Жемістері ол өз алдына жатқан бір игере алмайтын дүние, былайша айтқанда құдай берген жігіт қой, оның үстіне көп жылдан бері қойы 190 қозыдан төмен түспейді, ол да болса Бөрібайдың қартайғандағы несібесі-ай. Содан шығар олардың жайлауын «Гүлстан», «бай өлке» деп атап жүргені.

	– Бабаханның алаңғасарлығы да бар көрінеді, көшеде көп адам келе жаттық, жолымызда орамалын жәйіп бір мүсәпір шал отырды. Қайыр садақа сұрап, соған келе бере кідіріп, қалтасынан бір уыс оңбағандай көп ақшаны ала салды да, санамастан шалдың орамалына сала салды, бейшара шал сасқаны ма, әлде қуанғаны ма тіпті батасын беруді де ұмытып, ақшаға бір, Бабаханға бір қарап қала берді.

	– Бұл алаңғасарлыққа жатпайды, бұл мейірімділік, аяугершілік.

	– Ал мынау ше, Әмудəриясынан өтіп келе жатып, дария ортасына келгенде, қайықшыға айқайлап:

	– Осы қайықтағы ат-көлік адамдарға қайық ақшасын есептеп кел, біз төлеп жіберейік, – деп қарап тұр.

	– Онда мұнысы мырзалық, адамгершілік шығар, әйтеуір кем-кетікке, оның қажетін шығаруға, жәрдем жасауға құмар, айта берсе ел аузындағы сөздер таусылар емес, жас та, кәрі де тамсанып әңгімелейді.

	Сол кезде құт дарыған қарақалпақ бай елге кімсің Бөрібай баласы болып кең жәйіліп, қарақалпақ халқының перзенті атанды. Шіркіннің басына қонған бақытқа, атақ-даңққа, ісініп-кебінбей өзін өне бойы бір қалыпты ұстауы, мерейін одан сайын үстем етті. Қызылорда облысынан келген алдыңғы қатарлы дихандар, бауырлас халықтар арасында қол жеткен жетістік табыстарына тәжірибе алмасу жөнінде көріп, біліп үйрену үшін делегаттар келiп, жиналыс, семинар өткізіп пікір алысып, аралап жүрді. Аудандық комитеттің алдынан өтіп келе жатып ашық кең алаңдағы, еңбек ерлерінің құрмет тақтасында ілінген үлкен Бабахан суретіне көзі түскен қызылордалық делегаттың біреуі жетіп барды да:

	– Бауырым-ай, бар екенсің ғой, құдайым-ай, анық сен бе? Бабахан, Бабахан, – дей береді.

	Жетістік шаруашылықтармен таныстырып жүрген жетекші жігіт жақындап келді де:

	– Иә, бұл Бабахан ағай ғой, оған не деп тұрсыз?

	– Бұл менің інім, көзіме оттай басылды, танып тұрмын.

	– Бұған сіз әуре болмаңыз, қарақалпақ халқының перзенті, осы елде туып-өскен, әке-шеше, інілері бар, барлық елге белгілі болған алдыңғы қатарлы азаматы. Сіздің менің інім дегеніңіз шындыққа сыйыспайды.

	– Қалайша, түрі де, түсі де, аты-жөні де дәл келіп тұр, ол қай ауылда, адресін айтыңызшы.

	– Аты-жөнін айтып, мазақ еткендей, ертең ұятқа қалар жәйім жоқ, ол сіздің ойнайтын адамыңыз емес, оның алдына баратын адам аяғын байқап басып барады, туған әкесі Бөрібай, шешесі Батима, онымен мен бала кезінен бірге өсіп, асық ойнап, бірге өстім, ал сіз келіп, танып тұрмын, інім дейсіз, оныңыз ұят болады. Барлық жерде совет үкіметі ғой, бұл пікіріңізден мазақ, қорлау деп тауып, қылмысқа тартылып, ұсталып кетесіз, бұл жерде де үкімет бар, заң бар. Бұл сөзіңізді менен басқа адам естімесін ұят болады. Жүріңіз мына жақта кездесу болады, – деп алып кетті.

	Бұл Бабаханның суретін көріп таныған Бабаханның туған əкесі Айдостың інісі Жалғастың баласы Сабыржан еді. Немере інісін жаза баспай, суретінен таныды. Танығанмен амал жоқ, сыр аша алмады. Сабыржан партия мүшесі, сауатты, саясаттан хабары бар, заң жағын білетін, көзі ашық ауылға танымал жігіт ағасының бірі. Осыдан Бабахан алты-жеті жыл бұрын аса қауіпті «халық жауы» болып ұсталғанда қанша туыс-жақыны болғанмен де саясаттан қорқып бас қамын жасап, Бабаханның қылмыстық істерін анықтап сұрауға да шамалары келмеді. Содан бері белгісіз атылып кетті деген ұғымда жүретін, енді тапты, қайта айналып келіп табысам, аман-сау бар екенсің ғой, айналайын бір шаңырақтан қалған жалғыз, артыңды ашып жариялап, сорыңды қайнатып алармын деген ұғыммен бармағын шайнап, ойы он саққа жүгіріп, көңілі күпті болып, әр нәрсе есіне түсіп, ойланып қамығып, ой түбіне жете алмай тарықты. Олардың айтуына қарағанда бөтен сияқты, сол ма, басқа ма әрі-сәрі болып Сабыржан анығын біле алмай, кете барды.

	Қайран пәндегершілік-ай. Бабахан малдың жәйiлiм өрісін көріп, үйге қайтып келе жатып, орталық жақтан суыт жүріп келе жатқан аттылы адаммен кездесті, аттарынан түсе-түсе қалысып, аттарын жетектеген бойда келіп, сәлемдесіп амандасты, амандықтан соң Бабаханнан сүйінші сұрады:

	– Перзентті болдың, ат байлар ұлды болдың. Бүгін таң алдында Гүлбану перзентханада аман-есен босанып, аяқ-қолын бауырына жинады.

	– Жақсы, одан басқа қандай қуанышың бар?

	Осыны сізге хабарлап әдейі сүйіншісін алайын деп келдім.

	– Онда жарайды, сүйіншіңе мына астымдағы атты ал, ер-тұрман, әбзелiмдi үйіме апарып таста, – деді де, сүйінші сұрап келген Қаратасқа шылбырын лақтырып тастады да, жаяулатып үйге қарай жүре берді.

	Қапелімде болған мына жағдайға, ат сүйінші алғанына түсінбей аң-таң болған Қаратас шылбырып ұстаған бойда аңтарылып тұрып қалды, сүйіншіге ат береді деп кім ойлаған, сүйіншіге ат мінгізгенді естіген де емес, көрген де емес. Не істерін білмеген Қаратас екі атты жетектеп, ол да жаяулатып Бөрібай үйіне келді.

	Бөрібайдан да сүйінші сұрады.

	– Менің балам ат мінгізсе, менің бергенім қой болсын, – деп қуанышын білдірді.

	Бабахан өзі барып Гүлбануды перзентханадан алып келді

	Бөрiбай немересіне қуанып:

	– Ал кәне, бұл жігіттің аты кім, танысып қоялық.

	Гүлбану айтады:

	– Бұл жігіттің аты Сағындық.

	– Жақсы ат екен. Кім қойды атын?

	– Бабахан солай деп жаздырды.

	Бөрібай ойланып отыр, онысып отырғандар кәрілігі шығар деп түсінеді.

	Бабаханның Сағындық деп баласына ат қоюдың астында астарлы құпия сыр бар-ау, қанша дегенмен. Сыр бойының халқын, жерін, ата-мекенін аңсап, сағынады екен-ау. Мақтау, марапаттау естігенмен ісініп-кебініп көкірегін көтеру жоқ. Қуанып, жайраңдап жүргенін көрген емеспін, реті келсе беті-жүзіне қарамай дүние, малын да шашып өте шығады. Сүйiншiге астындағы атын бере салды деген не деген сұмдық, бірақ, әйтеуір ата-анаға адал, еңбегіне адал, бұл баламның бөтен мінезі жоқ, көңілін қалай табам, елін жақсы көретіні бар, мекенін сағынатыны бар, неге азап шегіп, мұнда келіп, мекендеп қалуға қандай күш мәжбүр етті. Осы баламда үлкен бір құпия айтылмаған сыр бар-ау деп ойлап, ой түбіне жете алмады. Қайран пәндегершілік-ай деп уайымдады. Советтер Одағында мекендеген халықтардың басына ақыр заман орнатып, көздерінен қанды жас ағызып, сорын қайнатып, әрбір жанұясында бірде-біреуі ұмыт қалдырмай, жашай түгел барлығына да, солардың асыраушы азаматтарына арналған өлім нәубетімен, аштық апатын жәйлаған, тірілеріне қасірет-қайғының зәрін шашқан қаратүнек қаралы замананың тажал қара бұлты төніп келе жатты. Қаһарлы-қаралы күндер Отан соғысы басталды. 18 бен 55 жастағылар түгелдей майданға, соғысқа алынды, асыраушы азаматтарынан айрылған халықтардың мекені қоқысы қалған, көшкен елдің жұртындай, кәріп-кәсір, кемпір-шал, бала-шағаны шулатып, ауыл қоңырап жапанда елсіз далада, ертеден қалған, жау шапқан елдің жұртындағы қалдығы іспетті. Күнде болса да барлық күш, азық, мал өнімдері майданға отан үшін алынды. Күн сайын азаматтарды соғыс комиссариаты майданға аттандырумен болды. Солармен бірге Бөрібай балалары: Бабахан, Тоқтағұл, Бектіғұлдар да отанын қорғауға шақырылып, асығыс түрде пойызға мінгізіп жіберді. Ұзаққа созылған қанды соғыстан тек қана аяғын сүйретіп, шойқаңдап, солтақ басып Бектiғұл оралды. Бабахан мен Тоқтағұлдан хат келіп тұрды да, жеңіс жақындағанда уәделескендей екеуінен де хат үзілді. Кемпір, шалдар арасында гүбір-гүбір әңгіме күшейді, біреу-міреуден естіп қалар деп үлкендер жиналып келіп Бабахан мен Тоқтағұлдың өлімі туралы қаралы қағаз келгенін, олардың шейiт болғанын, «жаны жаннатта, жәйі пейіш, топырағы торқа болсын, әр істің ақырын берсін» деп көңіл айтты.

	Қанша дегенмен ер еді, бәрін де иығымен көтерді, дегенмен бала адамның бауыр еті ғой, екі бірдей арысының өлімін естігенде, жасы жетіп, кәрілік жеңген Бөрібай өліп, тірілді.

	– Ең болмаса маған салатын бір уыс топырағың да бұйырмады-ау, кезек менікі еді ғой, – деп күңіренді.

	Жасы жеткен кәріге ауыр соққы болып тиді де, орнынан тұрмастан жатып алып, көп ұзамай дүние салды. Ендігі кезек менікі дегендей араға көп күн салмай-ақ анасы Батима көз жұмды. Бұл өлім нәубеті Бектіғұл мен жетім-жесір жас әйелдерге көтере алмастай есеңгіреткен ауыр соққы болды. Бұрынғыдай қайрат көрсетіп, еңбек етуге шамасы келмесе де, өзі жарымжан Бектіғұл жас жеткіншек інілерімен, қолынан іс келмейтін жеңгелеріне осы үш үйлі жандарға жатса да, тұрса да жоқшылық-таршылық көрсетпей, асырауды ойлады. Тағдыр шіркін неге бір қалыпты болмайды екен. Кеше соғыстан бұрын берекесі толқыған халық аузындағы несібемді бақыты мен дәулеті тасыған қатардағы белгілі жанұяның бірі еді. Көрдің бе, тағдырмен ойнайсың. Енді міне, бірде бар, бірде жоқ, жықпа-жығылма халге жетіп, таршылық қыспағына ауысты. Жалғыз бұл үй емес, жалпы халық басына түскен қаралы, қасіретті наубет. Бектіғұл әскерге аттанып кеткенде, екi үйір жылқы болатын, іздеп түстеп қарайтын азаматтары жоқ, арада өткен екі-үш жыл ішінде ізім-қайым жоқ болған. Бектіғұл көп жерді шарлап қарап іздегенмен көрдім, білдім деген жан болмады. Кім не білгендей өңкей мүгедек кемпір-шал, бала-шаға. Көзі бақырайып, уайым-қайғымен қара қайыс болып жүдеген Бектіғұл шаруашылығын қалпына келтіруге тырысты, барлық күшін салып тырбанғанмен, қалпына келтіре алмады. Кешегі күндері тасы өрге домалап тұрғанда, дәулетті шағында алдынан жан кесіп өтпей, үйiрлiп тұрған жандар өзгерген, басқа қалыпқа түскен, сәлемдескеннің өзінде аузы ғана, ерні жыбырлап күдiктi көзбен қарап, бұрылып кете беретін болды. Әскерге кетіп бара жатып: – Сендер де адамсыңдар ғой, ерлерше киініп алып, мына қойлардан айырылмай баға беріңдер, бұл қойдың ішінде үш жүзден астам жеке койымыз бар, – деп тапсырып кетіп еді.

	Баққа қойдан өлім, жітім көбейіп, шығыны табысынан асып, мал басы кеміп, азып-тозып бара жатқан соң баға алмайтынын, әлі келмейтінін ескеріп, колхоз қойларын қолдарынан алып, басқа бағатын малшыға берген еді. Санап алғаннан соң отыз қой қалдырыпты. Бектіғұл сонда болған комиссия мүшелерінен сұрау салғанда естігені: мал шығыны болса да кемі жоқ, түгендеп алдық, санап өткізіп тұрды, бізден қате болған жоқ десті.

	Бабахан жасаған көлшіктің жағасынан су ішкен малды үркіткен сары сазандарды балықшылар дей ме, аңшылар одағы дей ме, сүзіп алып тазартып, балық тұқымының жойылып кетуіне ықпал жасаған. Сусыз көп жыл тұрған ағаштары қураған соң отынға келгендер дайын қораның сексеуіл отынын тиеп алып кетіп, тып-типыл етті.

	Бір кездерде жер танабын тартып, желмен жарысқан жеңіл машинасы ашық далада қысы-жазы күтімсіз тұрғандықтан бояулары ұшып, тотығып, шынылары сынып, оңай бөлшектері тонaлып, қаңқасы ғана қалған. Бектіғұл тарыққанда машинасына ұзақ қарап тұрып, өткен күндерін есіне алады. Көрген түстей болған арман-ай, жақсы жолда көңілім тасып, мына баранканы қыса ұстап, алға ұмсына қарап жүйiткiтiп қуып, желмен жарысқан күндер-ай, мына жерде әкем, мына жерде шешем немере, бала-шағасымен отырушы еді-ау. Осы дөңгелек қара баранкада қайран аға Бабаханың алақанының таңбасы бар-ау, шіркін-ай, сол күндер қайтып келер ме екен. «Ей дүние, әлем, адамдарға оқ атпаңдар, адамдарды өлтіру үшін, өлтiргiш қару жасамаңдар! Соғыс құмарларды лағынет атсын» деп айқайлағанын Бектіғұл өзі де сезбей қалды.

	Өткен күндерін еске алып күйзеліп, толқумен сандырақ сөздер айтып қиналғанын сезген Гүлбану жақын келіп:

	– Төрежігіт үйге жүр, шай дайын, – дегенін әрең сезінді. Күйкi тіршілікпен жүріп, жыл өткенде әке мен шешеге, қос боздаққа ас берейін, құраннан бағыштaп жоқтайын, бұл жалғаннан олар не алып кетті, атаусыз жатқаны болмас, халықтың батасын алып, иіс-қоныс қылып, ақырғы асын берейін деп бала-шағалары мен малын алып орталыққа келді. Ас берген күні «қабыл болсын» деп халық көп жиналды, абыр-сабыр болып дуылдасқан адамдар, табақ тартып жүгірген әйелдер, сарнаған құран дауысы. Есік алдына машина келіп тоқтады. Басында солдат пилоткасы, толық, сұңғақ денеге әскери киім сымбат беріп жарасып, белін қынап буынған солдат машинадан түсе берді. Аңтарылып қарап, ес жиып, түсіне алмай дағдарып қарап тұрғандардың арасынан:

	– Түсім бе, әлде өңім бе, арысым-ай, рас па, өтірік пе, жүрегім неге жарылып кетпейді, – деген Гүлбанудың айқайлап, жылап ұмтылғаны көрінді.

	Адамдар бірінен соң бірі келіп, көрісуде, кім не айтып жатыр, адам түсініп болмайды.

	Құлашын жәйіп жүгіріп «көкелеп» келген Сағындықты жерден көтеріп алды.

	– Сені ешкімге бермеймін, сенен енді айрылмаймын? – деп мойнынан құптақтаған Сағындық жабысты да қалды.

	Бабахан бұл не жиын екенін түсінбеді.

	Жұпыны киініп, түсі қашқан, жүдеу, көңілсіз адамдар, үйге кезектесіп кіріп, көрініп көңіл айтқан адамдардан көпке дейін саябыр басылмады. Түн, жатар мезгілі болып, адам аяғы сабырланғанда Бектіғұл ағасына болған барлық жағдайды айтып баяндады. Бабахан орамалмен көзінің жасын сүртті.

	– Бектіғұл жайлауға бірге барамыз, осы жерден бір көлік табылар, мен аудандық соғыс комиссарына барып есепке тұрып, мына партбилетімнің парақтары қанмен жабысып, іске алғысыз болып қалған, жаңалап берер ме екен, партия хатшысына кірейін, – деп Бабахaн ауданға кетті.

	Аудандық хатшы бәрінен де хабардар екен. Әсіресе, қаралы қағаздың қалай келгені. Жыл бойынан астам уақыт хабарсыз болғанын тәптіштеп сұрады.

	– Адам өлмеген соң, бәрін де көре береді екен ғой. Мен бастан аяқ қатысқан соғыс жолында талай қиян-кескі шайқастар, арпалыстар болды ғой. Оны айтып, аз ғана уақытта тауысу мүмкін емес. Ең соңғы жарақат алуым, менің ротам қорғаныс шебіне ауысып, шегініп кетті де, мен қорғаныста қалдым, атыс кезінде окоптың бұрылыс иіндеріне кезекпе-кезек ауысып тұруым керек еді. Оны ұмытып кеттім де, бір иінде тұрып алып, атысқа кірістім. Сол қолдан тиген оқ шалқамнан ұшырып түсірді. Мен тұрам дегенше жанымнан снаряд жарылды, одан кейінгі өмірімді мен білмеймін. Шамасы, менің қалтамдағы аты-жөнім, адресім жазылған документтерімді алып кеткен. Оның себебі: асығыс жағдайда менде тіршілік белгісі сезілмеген соң өлді деп ойлаған болу керек. Орден, медаль деген документтерімді үйіме салып жіберіпті, оған да рақмет. Мынау партбилетім, өз қаныммен жуылған. Менің денемнің тоғыз жерінде ауыр жарақаттың ізі, тыртықтары, ескерткіштері бар. Мені емдеп қараған дәрігерлер осы жарақаттарға қарап, анализ жасап, соғыс жолында бастан-аяқ қатысқан белгісіз солдат деп ұйғарым жасапты.

	– Белгісізі қалай, – дейді хатшы.

	– Мен ұзақ мерзімге ауыр да, терең контузия алдым. Тіл жоқ, құлақ естімейді, мең-зең, ештеңені есіме түсіре алмаймын, көп уақыт белгісіз, аты-жөні жоқ солдат болып хабарсыз болғаным осы.

	– Ал бұдан қалай сауықтың, соны айтшы?

	– Ұйықтап жатып түс көрдім де, бар дауысыммен аузымды ашып, бақырып айқайладым, сірә жақ сүйектерім сынып, ажырап кете жаздаса керек, медбикелер жүгіріп келісті, не болды деп құлағыма бірдеңе сарт ете қалғандай болып еді, екі құлағымнан жылмышы қошты ірің ақты, міне, содан кейін құлағым шайдай ашылып, баяғы қалпыма келдім, аты-жөнімді, рота, батальонымды айттым, содан кейін сауығып үйіме қайтуға мүмкіндік алдым.

	– Адам тағдыры деген осы, інің, әке-шешеңді жөнелттік, алдынан жарылқасын, сенің қайғыңа ортақпыз, ауылды көрдің, жағдай қиын, еңбекке жарайтын азаматтар жоқ, кемпір, шал, бала-шаға, соғыс бітті, амал қалғандар келе бастайды, соғыс зардабынан айығу оңай емес, оған басшы қолынан іс келетін іскер адамдар керек. Обком бюросына салып, қарап, жаңа партбилет ауыстырып беремін. Сен енді көп ойланба, өз ауылың, туған жерің, халқың да, жерің де саған таныс, бәрін де білесің, сенің қолыңнан iс келеді, колхозды өз қолыңа қабылдап ал да, іске кіріс, қиын бір жағдай болса, маған жасырмай айт. Мен жәрдемдесемін, келістік қой. Жарайды, жолың болсын, – деді хатшы.

	Қысқа-қысқа сөздермен, бұйрықтар, тапсырмалар алып, Бабахан партия кеңсесінен шықты. Үйге келген соң Бектіғұлға үйді осында көшіріп әкеліп, басымыз бұзылмай бірге болып, ауыр да қиын халық шаруашылығына кірісу керек, осы колхоздың тізгінін ұстауға партия нұсқау бергенін айтты. Бұған Бектіғұл жүрегі жарылғанша қуанды. Қуанбай қайтсін, үлкен бір шаруашылықтың, егін, мал дегендей және басқа тіршілік тағдырлардың тапқан табыс байлығы ағасы Бабаханның айтуымен жүріп, қолынан өтеді және ағасының колхоз бастық деген атағын айтсайшы. Кешегі жалт берген дос-жаран жемге үйірілген тауық сияқты, қайта үйiрлiп келетін болады. Бұл да болса, құдайдың бергені, аға бастық болғанда, сәлем бермей алдымнан көлденең өтiп көрсін. Мен де қырын қарап, ә бәлем, қандай екен деп күшімді көрсетейін деп қалды.

	Бабахан колхоздың мал, жан және басқа шаруашылықтарын көзімен көріп, санап қабылдап алды. Қолда бар, қамбадағы астық өнімдерін есепке алғанда, көктемдегі егін егуге жетер-жетпес, тұқымдары аз. Мал шаруашылығы болса саны кеміген, қаңқасын сүйреткен малдар, қоралары азып-тозған. Қысқа дайындық шөбі аз, қоралары нашар, аты бар да заты жоқ, сиықсыз дүние. Жеке үйлерді де жағалап, бәрін де көрді, қамыстан соққан бір бөлмелік мыжырайған, қисық, тар кепе, дәлізі жоқ. Сиықсыз баспана, есігі алқам-салқам, ашса-жапса шиқылдап дұрыс жабылмайтын саңлауы көп бірдеңе, бірақ әйтеуір заты үй ғой. Бабахан аралап көріп жүр. Үй ішіне жататын-отыратын жеріне қалың етіп қамыс салып бетіне жыртық алаша төсеген. Бөлменің бір шетінде қамыс үстінде үлкен қария ақсақал жатыр. Жыртық тонын айқара жамылған келген-кеткендермен жұмысы жоқ.

	– Маған тыныштық бер, аулақ кет, маған енді ештеңенің керегі жоқ. Қолымнан келгені осы, біттім маған осы да болады, шаршаған адаммын. Аулақ, аулақ, – дейтін сияқты.

	Үй ортасында от жағатын ебедейсіз үлкен темір бөшке, оны орқаш-орқaш етіп өрілген кесек моржаға жалғастырған, дуал бетінде, қамыстан байланыстырған қисық-қыңыр белдеулері сылақ астында білеуленіп көрінеді, бөлменің ішкі қабырғаларына жыңғыл қазықтарын қаққан.

	– Мына қазықтар не? – деп сұрады Бабахан, арықша келген жүдеу қара баладан.

	– Бұл ыстық-мыстық істейтін дәніміз болса, қалтаға салып, осы қазыққа ілеміз, әйтпесе тышқан мүжіп, жеп қояды.

	– Үй егесі, көкең қайда?

	– Әскерге кеткеннен әлі келген жоқ, көп болды.

	– Апаң қайда?

	Жас шамасы тоғыздар шамасындағы бала, алба-жұлба киімі өте жұпыны, үстіндегі жыртық шапанының арқасындағы жыртығына кигізден жамау жамаған, сөйлеген сөзі үлкендер сияқты тақ-тақ етеді.

	– Анам төркініне кетті.

	– Heгe?

	– Неге жәй болсын, сотталатын болған соң кетті.

	– Неге сотталады, бірдеңені бүлдірді ме?

	– Ой ағай өзіңіз қызық екенсіз, ет сал, май сал келіп, алпыс килә ет, он килә май, жетпіс жұмыртқа берешексің, соны тез дайында. Әйтпесе айдап алып кетіп қамаймын деді, одан соң ақша бөлімінің ақша агенті келіп, үш мың сом налогың бар, екі жүз елу сом заемың бар, тез арада тап, таппасаң сотқа берем деді. Халық жауы болып кетесің деген соң төркініне кетті, енді не істеймін деп.

	– Малдарың бар ма?

	– Бәленің бәрі сол малдың жоқ болып отырғанынан болып отыр ғой, сатып бере салатын.

	– Колхоз еңбекке не береді?

	– Колхоз еңбекке дәнеңе бермейді, қайта күзде алған жүгерің дорбада көрініп тұрса, тұқым жетпей жатыр деп тартып алып кетеді. Жасырып жерге көмсек, тышқан тасып кетеді немесе көгеріп кетеді. Үйде тұрса алып кетеді.

	– Апаң келсе маған жолықсын.

	– Иә, жолықсын, алдап соғайын деп жүрсің ғой, бармайды.

	– Әй, інішек мен осы колхоздың бастығымен, сөйлесіп жағдайларыңды білгім келеді.

	Жас сәби баланы осынша тақылдатып сөйлетіп қойған замана тақсыреті, өсе келе осылай тәрбие алған ұлдардан қатыгездік пен жаманшылықтың бәрін де көруге болады. Әділдіктің үлгісін көрсетіп, жаңа адам етіп тәрбиелеп шығарсам, менің қолымнан келер ме екен деп ойланды.

	Жоқшылық қыспағында отырған осындай үйлер ондап саналады екен, осындайды көз көріп отырып, жәрдем жасамай, дәрменсіздік жасау опасыздық емес пе? Бұрын жүзге тарта үй бар еді. Көп халық болатын. Енді есептен қараса қалған үй саны алпысқа жетпейді. Азар көргендер, шығындарын өтей алмағандар: көрпе-төсегін арқалап бір түнде қашып кеткен. Тас маңдай белсенділер елді аздырып-тоздырып жіберген. Бұларға жәрдемдесейін десе қаржы, не астық жоқ. Астық дайындау қорына өткізген, мемлекетке берген астықтан, ет, майдан қайтарым, сұраныс болмау үшін қызыл агитация үгіт айтады; Коммунизм жақын қыр астында қылтиып тұр, – деп үгіттеп өткізген астық өнімдеріне үкіметтен колхозшы ақысына өткізген заттарына төлем ақша колхозға берілмейді. Аш, арықтардың қалтасынан бір уыс бидай табылса, дереу акті жасап, бір жылға соттайды екен. Жағдай қиын мына түрінде, күн суытып, алда ызғарлы қыс келе жатыр, жалаңаш, аш, арық халықты аман-есен қалай алып шығу керек.

	Бабаханда уайым-қайғы, ренжу пайда болды, ой түсті, «жеке өзіме қой алып баққаным дұрыс еді». Қайнаған оттың ортасына өзім барып түсіп, тұтылып, қолымнан келмейтін жұмысқа қайғы мен бейнетті сатып алдым-ау. Не істеу керек, немен жәрдем жасауым керек. Неден бастау керек, аудандық бірінші хатшыға барып, «істей алмаймын, қолымнан келмейді» десем, онда «партия тапсырмасынан қаштың, қиындықтан қорықтың, өзің партия солдаты бола тұрып осындай сөзді айтуға қалай аузың барады. Қайта қиындыққа жөндеймін деп ұмтылу керек. Жеңуің керек, қиындықсыз жеңіс болмайды. Сен коммунист емессің» деп қуып шығады, онда сөз жоқ. Жоқ бұлай жасауға болмайды, онан да жәймен жағдайды айтып ескертіп, жәрдем кеңесін сұрайын деген шешімге келді.

	Аудандық партия комитеті хатшысы алдынан Бабахан көңiлдi шықты. Хатшы Ташполатов колхоз шаруасын басқару жөнінде нұсқау, кеңестер берді. Партияның алға қойған міндеттерін айта келіп:

	– Қандай бір қиын кезең немесе жұмыс болсын батыл кірісіп, соның нақты орындалуын өз қолыңмен бақылауға алып, орындалуына мән беріп отыру керек, ал енді сенің он шақты үйдің шығыннан босату жөнiндегi тiзiмiн маған тастай кет. Сосын он үйге сауын сиыр беретін болсаң, шопандардың кигіз үйіне жабу үшін сатып алынған жиырма бес өре кигізді төсенінші жоқ жанұяға беру жөнінде активтермен ақылдасып, правленияда қарап, қаулымен бекітіп, заңдастырып барып бер. Көрпе, төсеніш жоқ, бес жүз метр бөзді, екі тап мақтаны аудандық тұтынушылар одағымен келісіп алып берем. Жиырма бес матрас және сондай жастықтарға оған толық, қалың етіп күріш сабанын салсаң уақытша жақсы төсеніш болуы мүмкін, ал мақтаны көрпеге жұмсарсың, сенің келіп жағдай айтқаның дұрыс болды. Егер әңгіме сөзге айналатын, күрделі жаманшылық болса, маған өзің келiп кешіктірмей хабарла, – деді.

	Бабахан колхоз шаруашылығына білек сыбана кірісіп, қатаң қолға алды, кешкі активтермен кеңесінде берілген тапсырмаларын нақпа-нақ айтты.

	Осыдан біраз жыл өткенде Бабахан өткен күндерін еске алып ойланды. Уақыт шіркін тез қалай өте шығады, күн артынан күн ізі жоқ, зымырап өтіп барады, белгісі жоқ. Шаш бурыл тартты, жарты жасқа келіп қалдық. Осы кезге дейін не бітірдім, не тындырдым. Халқымның мәдениеті мен байлығын дүние әлемнің өркендеген, ел қатарына жеткізем деген арман әлі бес қиялға айналып бара ма, жоқ олай емес байлық, мәдениет өздігінен келмейді. Мен колхозды алғаш қабылдап алғанда, төсеніш жоқ, киімі жоқ, аш-жалаңаш халықты қабылдап алып едім, сол кездегі уайым мен толғаныс неткен ауыр күндер еді. Өткен күндерді еске алғанда. Қыс түсіп ызғарлы суық болғанда, солтүстіктен соққан қара суық жел бет қаратпайтын кез. Кесілген ағаштың түбіртегіндей әр жерде қисық та дөңгелек сияқтанып жалғыз болме қамыс қақыра кепе, түйе сүйкенсе жапырылып қалатындай көрінеді. Көңіліме уайым, күдік жасағанша аралап көзбен көріп шығуға үй жағалап тексеріп келеді. Тас көмір жаққан төсеніші бар, сыртында панасы жоқ, жалғыз бөлме кепе болса да жылы бір үйде баяғы тақылдақ қара бала:

	– Ағай мына сауынға берген сиырыңды түпкілікті бердің бе немесе суaлған соң қайтадан алып қоясың ба, – деп сұрайды.

	Суалған соң алам десем панасыз әкесі жоқ, жас сәбидің жүрегіне ауыр жара, өкініш салам, алмаймын десем, сенікі болады десем орнын қалай, немен жабамын, қой тәуекел, бір реті келер деп ойлады да Бабахан:

	– Бұл сиыр түпкілікті сенің сиырың болады. Сенде келешекте қойларың және өзің мінетін тұлпарың болады, – деді.

	– Оны біз қайдан аламыз?

	– Еңбек етсең, мен еңбегіңді есептеп, еңбегіңе берем.

	Tapшылық пен жоқшылық жас баланы да ерте есейткен. Азғантай ғана ауылдан әскерге кетіп, қайтпай қалған, белді азаматтарынан айырылмаған, сау бірде-бір үй жоқ, кей үйлерден екеу-үшеуден мәңгі айырылғандары көп. Қырғын өлім зәрін шашқан. Ұлы данышпан көсеміміз Сталиннің, Сталиндік коммунизмнің шапағаты, нұры тек қана өлімге шектелген заң екен. Бабахан басқарған «Заря» колхозында жұмысшы шаруаның тұрмыс жағдайын көтеруге осы алты-жеті жылда көп жаңалықтар болды. Халық тойынып, айта қаларлықтай болмағанмен біршама жөнделді. Ұлы дана көсеміміз Сталин өлгеннен кейін, орнына орталық комитеттің бірінші хатшысы болып Маленков келді. Бірінші хатшы Маленков мемлекетке көп өзгеріс енгізді. Ұлы көсеміміз Сталин: «Халықты босаң ұстауға болмайды, өйткені капиталистік қоршауда отырған бірден-бір коммунизм қоғамын жасап жатқан елміз» деп халықтың еңбегін ақысыз тегін сыпырып, мемлекетке алып отырса, налог шығынды көбейтіп төлем салса, Маленков басқа қырынан келді. Ет, май, налог, заем салықтарын жойды. Маленков халық жауы деген атақ пен заң кодекстерін қысқартып тастады. Сталиндік репрессиямен кінәсіз сотталғандарды қайта қарап, ақтау біршама қолға алынды.



	Сабыржан осыдан көп жылдар бұрын қарақалпақ еліне делегат болып барғаннан бері жиырма бес жылдай уақыт болыпты. Сол өткен жылдарда Сабыржан немере інісін Бабаханды Қарақалпақстанда суретін көріп танығаны, жатса-тұрса есінен кетпеді. Ізін суытпай іздеу салуға замананың қасіретті қара түнек бұлты сейілген жоқ еді. Жасқанды, қорқа соғып қашқақтады. Сүйтіп, әрі-сәрі болып жүргенде Отан соғысы басталды. Майданға барып, бір аяғын беріп, қос балдақты мәңгі серік қылып оралды. Газет-журналдарда, күдіктен, кінәсіз сотталғандардың ісі қаралып, ақталып жатқаны оқыған. Сабыржан іздеу салып заң орындарын жағалап, сарапшылармен бірлесе отырып, архивты ақтарып іс-қағаздарын қарағанда, қомақты, дәлелді қылмыс көрсетілмеген. 25 жылы солдаттардың қоршауымен ұры деп дәлелсіз кінәлап Айдосұлы Бабаханды қылмыскер пен табылған көп адаммен «Қарауылтөбе» құмына алып барып, атып тастағанда өлмей, содан қашып құтылғаны негізге алынып кектенген «халықтың жауы» деп табылып, он бес жылға аса қауіпті халық жауы деп үкім шығарған. Сарапшылардың анықтамасымен облыстық сот Бабахан Айдосұлының ісін қарап, толық мағынасында кінәсіз деп тауып, ақталды. Тәркіленген мал-мүлкі болса қайтарылсын, партия мүшесі болған болса, қалпына келтірілсін деген анықтама үкім қаулысын жазып Сабыржанның қолына берді. Осы анықтама арқылы заң орны іздеу салғанда Қарағанды лагерінің архивінен «лагерде болған мезгілінде жұмыс істеп жүргені тіркелген, одан басқа Айдосұлы Бабаханның тағдыры тіркелмеген, белгісіз» деген жауап келді

	«Неде болса, Үргеніш барам, мен бауырымды табам мен көрген сурет анық Бабахан» деген қорытындыға келді.

	Болат пышақ қап түбінде жатпайды, отқа салған сайын шыңдалып, суғарылады. Тұлпар терін үккен сайын өрлейді. Жер танабын тартып, сағыммен жарысып, жүйткіген жеңіл машина Бабахан үйінің есік алдына келіп тоқтады. Кабина есігі ашылғанда, әуелі екі ағаш бұрын шығып, жалғыз аяқ жерге дiк ете қалды. Қос балдаққа сүйенген Сабыржан, есік алдында таңырқап қарап тұрған балаға:

	– Кімнің үйі? – деп сұрады.

	– Бабаханның үйі.

	– Ол өзі үйде бар ма?

	– Бар.

	– Онда шақыр.

	Үйге кірген бала:

	– Көке, сені сұрап балдаққа сүйенген бір адам келіп тұр, далаға шықсын, – дейді.

	Қанды көйлек, майдандас жолдастарының біреуі шығар деп ойлаған Бабахан далаға шықты.

	Бабаханның көз алды тұмандатып, жұмбақ көріністі ажырата алмай, орында тұрып қалды.

	Таңырқау ма, қорқу ма, әлде қуаныш па, түсініксіз елес, көз алды буалдыр сағым...

	– Бабахан, Бабажан танымадың ба, мен ағаң Сабыржанмын, – деген ащы дауыстан екі көзіне ерік беріп, көз жасы бетін жуды.

	Сабыржан теңселіп, құлап бара жатқанда Бабахан құшақтап ұстап қалды.

	Қолтықтағы екі балдақ екі жаққа құлады. Қиын жолдардан өткен бауырлас қос жүрек көкірек түйістіріп ұзақ құшaқтacты.

	1998 жыл





