	Бағашар Құдайберді

	Тағылым таразысы



	Қазақстан мұсылмандары діни басқармасының сараптау комиссиясы мақұлдаған





	Араб, түрік тіліндегі кітаптардан тәржімалап құрастыр-ған Құдайберді Бағашардың бұл еңбегі пайғамбарлар мен сахабалар, тақуа, пірәдар әулиелердің өмірінен алынған мазмұнды оқиғалар мен ғибратты хикаяттарды әңгімелейді. Рухани тәлім-тәрбиелік, тағылымдық астары мол әңгімелер оқырманды бей-жай қалдырмайды деген сенімдеміз.

	 Кітап жалпы оқырман қауымға арналған.





Аңдатпа

	Қазақ – ежелден даналыққа, шешендікке, әңгіме, жыр-дастандарға жақын халық. Ауылына қонақ келсе айтқан әңгімесіне ұйып, таңды таңға ұрып батырлық дастандар мен ғашықтық жырларды жалықпай тыңдайтындығы да соның айғағы. Ауыз әдебиеті бай, қызыл тілдің қасиетін таныған жұртымыздың осы бір қасиеті – оның ақынжанды, әңгімеге ұста ұлыс екендігін дәлелдей түскендей. Ата-бабаларымыз – жүйелі жауапқа тоқтай білген, сөз салмағын бағамдай білген, бір ауыз тапқыр шешіммен жауласқан екі руды татуластырған, бір ауыз сөзбен адасқан тентегін жөнге салған ел. Ұтымдық пен даналыққа, шешендікке негізделген айтыс өнері де күні бүгінге дейін өзінің ғажап болмысын жоймай қазақтың сөзден түйін түйген дара тума екендігін дәлелдеп, ел ішінде тәрбиелеу дәстүрін сақтаған. «Ақылды қария – ағып жатқан дария» деп бір ауыл елді дуалы ауызды бір төбе биге билетіп, мәнді ой мен қисынды уәжге тоқтап, Төле, Әйтеке, Қазыбек сынды дала даналарынан ғибрат көрген халқымыз даналыққа, татымды ой мен тартымды әңгіме-қиссаларға деген қадір-құрметін әлі күнге сақтап келеді. Тәуелсіз ел болғалы бері рухани, танымдық, тәлімдік жәдігерлердің қайта зерделеніп, қордасы молайып келе жатқаны шындық. Кезінде Абай, Ыбырай, Ахмет сынды алыптар шетелдік ақын-жазушылардың мысалдары мен шағын әңгімелерін қазақ тіліне көптеп аудару арқылы халықтың санасына сәуле құйып, өскелең ұрпақтың тәлім-тәрбиесін қалыптастыруда үлкен үлгі-өнеге ошағының кірпішін қалаған болатын. Сол бір сара жол дамып, күні бүгінге дейін әр түрлі жанрда көптеген аудармалар жарық көрді. Ал мына көзі қарақты, көкірегі ояу оқырман қауымға енді ғана жол тартып отырған еңбектің бірқатар өзіндік ерекшелігі, бөлекше бет-бедері бар.

	Біріншіден, бұл жай ғана аударма емес, кітап маз-мұны терең дидактикалық әрі ойшылдық (пәлсапалық) һәм тақуалық тәмсілдерге құрылған.

	Екіншіден, жетпіс жылдық соцреалистік жаттанды тәрбиешілдік пен жасанды көркемдікке құрылған дүние-лерден жалыққан жаңа заманның рухани сұранысынан туындауымен ерекшеленеді. Жай ғана кітапқұмарлық емес, бүгінгі қоғамдық ахуалдағы шын мағынасындағы сұраныстан пайда болған рухани серпілістің бастауы десек те болғандай. Бұл ғибратты тәмсілдерді таңдауда, аударып, құрастыру барысында шығарманың атынан гөрі затына, сыртқы пішінінен гөрі ішкі мазмұн байлығының тереңдігіне (идеясына) назар аударылды. Тілге оралымды, берер даналығы мол шағын әңгімелердің халық танымында алар орны ерекше десек, рухани құндылықтарымыздың қатарын толықтыру ниетімен түрік тілінен аударылған жинақ Хақ тағала-ның сүйікті құлдары пайғамбарлардан бастап, саңлақ сахабалар мен бес күндік тіршілікте ешкімнің ала жібін аттамай адал ғұмыр кешкен әулие, абыз, дана кісілердің өмірлерін өнеге етіп, оқырманды адамгершілік пен сүйіспеншілікке, имандылық пен адалдыққа, ізгілік пен ізеттілікке, әділдік пен жанашырлыққа, парасаттылық пен қанағатшылдыққа шақырады.

	Кітаптың тілі жеңіл болғанмен мазмұны терең, салмақты. Көңіл бөліп оқыған жанның көкірек сарайын ашар, руханиятын кемелдендіріп, ойына-ой, ақылына-ақыл, нақылына-нақыл қосар деген сенімдеміз.

	Баспадан





І Бөлім

ПАЙҒАМБАРЛАР ПАРАСАТЫ


	Мәңгілік қарғыс


	Хақ тағала шексіз құдіретімен Адамды жаратып, мұнан соң періштелеріне: «Адамға сәжде етіңдер!» – деп әмір етті. Барлық періштелер адам баласының кемел жаратылыс екенін мойындап, бұл бұйрықты екі етпеді. Тек Ібіліс қана бас тартты. Аллаһ тағала қаһарланып: «Ей, Ібіліс! Менің бұйрығымды тыңдамайтын сен кімсің?! Адамға неге сәжде жасамайсың?» – деді. Ол: «Мені оттан, оны топырақтан жараттың. Ендеше, мен, әлбетте, одан артықпын», – деп қарсы жауап қатты. Өз қатесін түсініп, тәубеге келудің орнына ішін өрт шалған Ібіліс: «Мен одан артықпын. Мені оттан, оны балшықтан жараттың», «Балшықтан жаратқаныңа сәжде қыламын ба?» – деп тәкаппарлығын байқатты, өйткені ол өзін ең ардақты жаратылыспын деп санайтын.

	Осылайша Ібіліс өз бағын өзі байлап, өз жолын өзі кесті. Іле-шала Жаратушының қарғысына ұшырады.





Әй, Адам!


	Адам ата (а.с.) жұмақтағы әрекетіне қынжылып, тәубе етіп жалынғанда, Аллаһ тағала оны кешірді. Бұны Жәбірейіл мен Микайыл періште:

	– Әй, Адам! Саған қуанышты хабарымыз бар, Аллаһ тағала тәубаңды қабыл алды, – деп жеткізді. Періштелердің барлығы оны құттықтады.

	Адам ата бұны естігенде, «Әй, Жәбірейіл, тәубамның қабыл болғанына шүкіршілігім шексіз, дегенмен бұдан кейінгі жағдайымды да білгім келеді», – деді.

	Осы кезде Аллаһ тағала мынадай уахи түсірді:

	«Әй, Адам! Кейінгі ұрпақтарыңа сен қиындық пен ауыртпалық мирас еттің. Мен болсам, оларға тәубаны мирас еттім. Олардан кім маған жалбарынып дұға етсе, сенің дұғаңды қабылдағанымдай олардың да дұғасын қабыл алатын боламын. Кім менен күнәсіне кешірім тілесе, кешірімімді одан аямаймын, өйткені Мен – маған қол жайғандардың ең жақынымын әрі тілектерін қабыл алушымын. Күнәсіне тәуба еткендердің дұғаларын қабыл алып, оларды қабірден қуанышты кейіпте шығарып, Махшарға жолаушы ететін боламын».





Адам атаның өсиеті


	Адам ата (а.с.) баласы Шит пайғамбарға (а.с.) мынадай бес насихатын айтып, оны кейінгі ұрпағына жеткізуді табыстаған екен:

	1. Ұрпақтарыма өткінші дүниеге сеніп қалмауды айт, өйткені мен «мәңгілік қой» деп жұмаққа сеніп едім. Алайда Аллаһ тағала мені ол жерден шығарды.

	2. Ұрпақтарыма әйелдері құмартқан әр іске бара бермеуін айт, өйткені мен әйелімнің қалауымен тыйым салынған жемісті жегеніме кейін өкіндім.

	3. Ұрпақтарыма бір істі бастамай тұрып, бас-аяғын толық мөлшерлеп алуын айт, өйткені мен ол істің бас-аяғын алдын-ала ойлағанымда бәлкім мұндай болмас еді.

	4. Қандай да бір іске ниет еткенде, егер сәл күмән туса, шегініс жасай білген жөн. Өйткені мен тыйым салынған жемісті жерде іштей күмәндандым, бірақ бас тарта алмағандықтан, пұшайман күй кештім.

	5. Бір істі бастамай тұрып, білетіндермен ақыл-дасыңдар. Егер мен алдын-ала періштелермен ақыл-дасқанда, мұндай жағдайға ұшырамас едім.





Нұх пайғамбар мен әзәзіл


	Нұх пайғамбар (а.с.) әлемді топан су баспай тұрып, Аллаһтың әмірімен жер бетіндегі әр тіршілік иелерінен бір-бір жұп алып кемеге орналастырып жатқанда, кеменің бір бұрышына ешкімге байқатпай бір шалдың кіріп алғанын байқайды. Нұх (а.с.) одан: «Кемеге неге міндің?» деп сұрағанда, бейтаныс: «Мінгендердің жүрегін өзіме байлап, саған тек денелерін қалдыру үшін», – деп жауап қатты. Бұны естігенде, оның Ібіліс екенін дереу сезген Нұх (а.с.): «Әй, малғұн, кет, бұл жерден», – деп оны қуады. Сол кезде Ібіліс оған: «Мен адамдарды бес түрлі нәрсемен азғырамын. Үшеуін айтайын, бірақ қалған екеуін айтпаймын», – дейді. Сол сәт Аллаһ тағала Нұхқа (а.с.) уахи түсіріп: «Алдыңғы үшеуі аса маңызды емес, қалған екеуін саған білдірсін», – дейді. Осыдан кейін Нұх (а.с.) Ібіліске: «Сен маған сол екеуін айт, жеткілікті», – дейді. Сонда шайтан оған: «Ол екі нәрсе мені ешқашан жерге қаратқан емес. Сол екеуін қолданғанда, мен ешқашан мақсатыма жетпей қойған емеспін. Адамдардың түбіне жетуде олардың көп көмегін көрем. Ол – құмарлық пен қызғаныш. Өз басым қызғанғандықтан қарғысқа ұшырадым. Ал құмарлыққа келсек, жұмақта хазірет Адамға бір ағаштан басқаның барлығы адал қылынған еді. Мен оның құмарлығын қоздыру арқылы сол ағаштың жемісін бәрібір жегіздім», – деді.





Нұх пайғамбардың қоштасуы


	Жер бетіндегі тіршілігі тамамдалып, өзіне бұйырылған дәм-тұздың таусылуға тақағанын сезген Нұх пайғамбар (а.с.) ұрпағына ақыл айту арқылы адамзат өмірінің даңғыл жолында шатаспауын ескерткендей. Бұл дүниемен қоштасарда екі ұлын шақырып, оларға: «Сендерге екі нәрсені істеуді бұйырып, екі нәрседен аулақ болуды өсиет етемін, – деді, – Тыйым салатыным: Жаратушыдан басқаға табынбаңдар, әрі ешқашан астамсымаңдар. Аманатпен тапсыратын екі нәрсемнің біріншісі – «лә иләһа иллаллаһ» (Аллаһтан басқа тәңір жоқ. Авт.) дегенді ауыздан тастамау, өйткені жеті қабат көк пен жеті қат жерді, тұтас тіршілік иелерінің бәрінің басын қосып таразының бір табағына, ал жаңағы құдіретті сөзді екінші табағына қойса, «лә иләһа иллаллаһ» деген сөйлем ауыр салмақ басар еді.

	Ұрпағыма ұлықтап тапсырар екінші өтінішім: «Сүбханаллаһи уәл-хамду лиллаһи» (Ешбір кемістігі жоқтығын айтып Аллаһты пәктеймін, әрі мақтау жаудырамын. Авт.) деп жүруді ұмытпаңдар. Бұл екеуі – жанды-жансыз тіршілік иелерінің барлығының дұғасы. Осы екі сөздің арқасында барлық тіршілік иелері рызықтандырылуда».





Сен кімсің?


	Ибраһим пайғамбардың (а.с.) құлшылық жасайтын өзіне тән жеке бөлмесі бар еді. Бұл мінәжат етіп, Жаратушының құдіретіне мың мәрте шүкір етер жайлы да тыныштық салтанат құрған орын болатын. Әлдебір шаруа уақытында кілттеп кететін. Бір күні ішке кіргенде, бөлме ортасында тұрған бөтен біреуді көреді. Босағасы бекітулі шаңыраққа қалай кірді деген оймен таңырқап: «Сені кім кіргізді?!» – деп сұрайды. Бейтаныс адам: «Мені осы үйдің иесі кіргізді», – дейді. Ибраһим (а.с.): «Бұл үйдің иесі менмін», – дейді. Әлгі кісі: «Сенен де, менен де бұрынғы осы мекеннің иесі кіргізді», – деп, Жаратушыны меңзеді. Хазірет Ибраһим (а.с.) оның Әзірейіл періште екенін біліп: «Әй, Әзірейіл, маған мүмин құлдардың жанын алардағы бейнеңді көрсетші?» – деп өтінді. Әзірейіл: «Онда артыңа бұрыл», – дейді. Ибраһим (а.с.) артына бұрылып, аз уақыттан кейін қайта қарағанда, тым келбетті, тартымды, киімі сәнді, хош иісті, жап-жас жігіттің тұрғанын көреді. Сол кезде хазірет Ибраһим (а.с.): «Мүмин кісіге өлер алдында сені осындай келбетте көрудің өзі жеткілікті марапат қой», – деген екен.





Құдірет


	Бірде Ибраһим пайғамбар (а.с.) теңіз жағасында жатқан бір өлексені көреді. Оны құстар да, толқынмен келген балықтар да жалтап жеп кетіп жатыр екен. Қызықтап тұрып, бір мезетте жырымдалып, тістегеннің аузында кеткен бұл өлексені Аллаһ тағаланың ақыретте қалай бүтін күйде тірілтетінін ойлайды.

	Сөйтеді де: «Уа, Раббым, ақыретте өлілерді қалай тірілтетініңді маwған көрсетші», – деп дұға жасайды.

	Аллаһ тағала жауап қатып, төрт құсты қолға үйреткеннен кейін төртеуін де сойып, еттерін араластырып, әр тауға апарып тастауын, содан соң оларды өзіне шақыруын тапсырады.

	Ибраһим (а.с.) айтылған әмірді орындағанда, Ұлы Жаратушының құдіретіне таңғалады, өйткені әлгінде ғана өз қолымен сойған еттер құралып, бүтінделіп, құстарға жан бітіп жанына ұшып келген еді.

	Аллаһ тағала үшін қайта тірілтудің еш қиын еместігіне куә болған Ибраһим пайғамбар (а.с.) Жаратушыға мақтауын айтады.





Зәкәрияның (а.с.) сабыры


	Пайғамбарларға жаулық көрсетуші, оларға қарсы кезеген кездігін төмен түсірмейтін қаскөйлер қай қоғамда да ұшырасады. Зәкәрия пайғамбар (а.с.) бірде өзін өлтірмекші болған осындай бір топ яһудилерден қашып келе жатты. Қуғыншылардың тықыры таяғанда пайғамбар сасқанынан алдынан кезіге кеткен бір ағашқа: «Әй, ағаш, құтқар, мені жасыр?!» – дейді. Сол жерде ағаш қақ жарылып, Зәкәрия (а.с.) оның ішіне кіріп жасырынады. Ізімен қуып келе жатқан яһудилер көз алдарында ағаштың жарылып, қайта жабылып қалғанын көреді. Зәкәрияны (а.с.) өлтіру үшін шайтан оларға әлгі ағашты арамен екіге бөліп тастау керектігін айтады. Яһудилер бұл азғыруға еріп, ара әкеліп жуан діңді кесе бастайды. Араның жүзі денесіне жетіп, қаната бастағанда, Зәкәрияның (а.с.) қиналғаннан жан даусы шығады.

	Сол кезде Жаратушыдан «Әй, Зәкәрия! Неге сабыр етпейсің?! Егер тағы үнің шықса, сені пайғамбарлар тізімінен шығарып тастаймын» деген уахи түседі.

	Бұны естігенді Зәкәрия (а.с.) бар күшін жинап, шыдап тұрады. Дұшпандары оны осылай аралай берді. Асыл пайғамбар Жаратушының бұйрығына мойынсұнып, сұмдық азапты ажалын мен аралап өлтіреді.

	Ал, адамдар оның өлімінен Жаратушының құдіретін таниды. Оның мұндай өлімге бұйырылу себебі – қаскөйлерден бас сауғалап, жаны қысылғанда Зәкәрия пайғамбардың (а.с.) Аллаһтан емес, алдынан шыққан әлгі ағаштан көмек сұрағаны себеп болған деседі.





Сырымды айтпас едім


	Бір күні Яхия пайғамбар (а.с.) Ібіліспен кезігіп, одан: «Ей, Ібіліс! Айтшы, дүниеде ең көп кімді жақсы көресің, кімді жек көресің?» – деп сұрайды. Ібіліс оған: «Ең көп жақсы көретінім – мұсылманның сараңы, ал ең қатты жек көретінім – пасық бола тұра жомарт адам», – деп жауап береді. Яхия (а.с.) «Бұның себебі не?» – деп сұрағанда, шайтан: «Өйткені сараңның сараңдығының өзі маған жеткілікті, ал пасық бола тұра жомартқа келсек, Аллаһ оны сол жомарттығы үшін-ақ кешіруі мүмкін», – деп түсіндіреді.

	Сөйтеді де артынан шайтан: «Егер сен Яхия болмағаныңда, бұл сырымды айтпас едім», – деп кетіп қалады.





Сүлеймен пайғамбар


	Әр пайғамбардың өзіне тән артықшылықтары болғандығы белгілі. Сан алуан мүмкіндікке ие пайғамбар ретінде Сүлейменді (а.с.) атауға болады. Ол өз заманында пайғамбарлығымен қоса патша, он сегіз мың ғаламмен тілдескен кемеңгер еді. Ұлы Аллаһ оған құстың да, аңның да, жәндік біткеннің тілін түсіну қабілетін дарытқан.

	Бірде Сүлеймен (а.с.) қалың әскерін ертіп, Аллаһтың әмірімен кезекті бір жорыққа шығады. Көп жүргеннен кейін алдынан үлкен бір құмырсқа илеуі кездеседі. Осы кезде құмырсқалардың басшысы: «Ау, құмырсқалар, бірің қалмай тез илеулеріңе кіріңдер. Сүлеймен патшаның әскері жазым етіп кетпесін», – дейді. Мұны естіген жәндіктер біреуі қалмай әскер өтіп кеткенше илеулеріне тығылып аман қалады. Сүлеймен пайғамбар (а.с.) олардың әлгі сөзін түсінген кезде, өзіне осындай ерекше қасиет дарытқан Жаратушыға шүкір етіп:

	– Раббым! Өзіме, әкем мен шешеме берген сансыз нығметтерің үшін Саған шүкір етемін. Қалған өмірімде Сенің разылығың үшін игі іс істеуіме демеу бер. Рақымыңды төгіп, мені жұмақта ізгі құлдарыңмен бірге ете гөр! – деп дұға етті.





Дәуіт пайғамбар мен қасқыр


	Дәуіт (а.с.) орынтағына жайғасып, Зәбүр оқып отырып, сүйретіліп әрең кетіп бара жатқан өзгеше түсті бір қасқырды көреді. Ішінен: «Апыр-ай, бұл қасқырды жаратудағы Хақ тағаланың мақсаты не болды екен?» – деген ой келеді. Сол кезде Аллаһ тағаланың сөйлетуімен қасқыр оған:

	«Әй, пайғамбар! Күн сайын күндізгі уақытта мың рет «субханаллаһи уәл-хамду лиллаһи уә лә иләһа иллаллаһу уаллаһу әкбар (Аллаһты пәктеймін, мақтау айтамын, Одан басқа тәңір жоқ, Аллаһ ең ұлы) деуді Аллаһ маған міндеттеді. Ал түнде тағы да мың рет «Аллаһумма салли ала сәйидинә Мұхаммадин нәбиил-умиил уә алә әлиһи уә сахбиһи уә сәллим» (Аллаһ тағалам, оқу-жазу білмейтін пайғамбарың Мұхаммедке, соның ұрпақтарына, сахабаларына рақымыңды төк, саламаттық бер)» деуімді міндеттеді. Ал өзің зікірді қайтіп айтасың, білдірші, мен де тыңдайын?» – деп жауап қатады.

	Бұны естігенде, Дәуіт (а.с.) қасқырдың кейпін сырттай қорашсынғанына өкініп, тәубе етті.





Өлім хабаршысы


	Жақып пайғамбар (а.с.) Әзірейіл періштемен (а.с.) дос еді. Бір күні Жақып пайғамбар Әзірейілге: «Әй, досым, бұл жолы менімен жүздесуге келдің бе, жоқ, жанымды алуға келдің бе?» – деп сұрайды. Әзірейіл (а.с.) қал сұрау ниетімен келгенін білдіреді. Бұны естігенде Жақып (а.с.): «Әй, Әзірейіл, саған мынадай өтінішім бар, алда-жалда жанымды алуға келгендей болсаң, алдын-ала ескерткеніңді қалар едім», – дейді. Әзірейіл: «Әрине, о не дегенің?! Міндетті түрде саған екі, үш хабаршы жіберемін», – деп уәде береді.

	Жақып пайғамбардың өмірлік дәм-тұзы таусылғанда, аяқ асты Әзірейіл періште пайда бола кетеді. Жақып пайғамбар тағы да оның қандай мақсатпен келгенін сұрайды. Әзірейіл (а.с.) аманат жанын алуға келгенін білдіреді. Жақып пайғамбар (а.с.): «Әй, періштем, маған алдын-ала хабар беретініңді айтпап па едің?!» – дегенде, Әзірейіл періште: «Саған мен алдын-ала үш хабаршы жібердім. Әуелі шашың ағарды. Баяғы күш-қуатың кеміп, сырқатың күшейді, денеңді тік ұстай алмай еріксіз белің бүгілді. Әй, Жақып, бұлар менің барлық адам баласына жіберетін алғашқы хабаршыларым», – деп жауап берген екен.





Қызыр мен Мұса пайғамбардың жолдастығы


	Бірде Аллаһ тағала Мұса пайғамбарға (а.с.) екі теңіздің қосылған жерінде ерекше білім қонған бір құлының өмір сүретінін білдірді. Мұса пайғамбар (а.с.) ол кісімен жүздескісі келетінін білдіргенде, «Дорбаңа тұздалған балық сал да, терістікті бетке алып жүре бер. Ұзақ жүргеннен кейін дорбаңдағы балыққа жан бітіп, көзден ғайып болады. Сол жерге аялда. Екі теңіздің қосылған жері сол арада. Іздегеніңді сол жерден табасың» деген уахи түсті. Хазірет Мұса (а.с.) айтылғандарды екі етпей, дереу жолға шықты. Көп жүріп бір теңіздің жағасына жетті. Сәл аялдап, көз шырымын алмақ болды. Оянса, дорбасы босап қалған екен. Дорбасындағы тұздалған балыққа жан бітіп, теңізге жүзіп кетіпті. Ал, анадай жерде біреу теңізге қарап отыр екен. Мұса (а.с.) іштей екі теңіздің қосылған жерінде мекендейтін ілім иесі, сірә, сол болса керек деп топшылады. Анығында, ол Қызыр (а.с.) еді. Барып сәлем беріп, өтінішін білдірді:

	– Мен Мұсамын, сізге ілім үйренуге келдім. Біршама уақыт жолдас болуға рұқсат етсеңіз? – дейді.

	– Менімен жолдас болуға шыдамың жетпес, – дейді бейтаныс.

	– Қолымнан келгенше сабырлы болуға уәде беремін, – деп тағы да өтінген соң,

	– Олай болса, менен ештеңе сұрама. Сонда ғана екеуміз жолдас бола аламыз, – деген жауап алады.

	Мұса (а.с.) ризашылығын білдірді. Екеуі жолға шықты. Ұзақ жүргеннен кейін бір кемеге мінді. Кеме иесі Қызырды танығандықтан, ақы алмады. Біраз жүргеннен кейін Қызыр (а.с.) қолына ара алып кеменің қоймасына түсті. Арамен кеменің тақтайларын аралай бастады. Аздан соң су жиналып, кеме бір қырына қисайып қалды. Бұны көргенде Мұса (а.с.) шыдамай:

	– Бұныңыз не? Еш ақы сұрамаған кісілердің кемесіне қастандық жасағаныңыз қалай? – деді.

	– Әлгіндегі уәдең қайда?

	Мұса ( а.с.) дереу кешірім сұрады. Шынында да ол уәдесін ұмытып кеткен екен. Осы кезде олардың көз алдында кішкентай бір құс келіп, теңізге тұмсығын батырып су ішті де, қайтадан ұшып кетті.

	Бұны көргенде Қызыр (а.с.) Мұса пайғамбарға қарап:

	– Аллаһтың ілімінің жанында біздің білгеніміз жаңағы құстың тұмсығына жұққан судай ғана, – дейді.

	Ұзақ жүріп кемемен жағаға жетеді. Екеуі ары қарай сапарын жалғастырады. Бір уақытта алдарынан бір топ ойын баласы кездеседі. Қызыр ойланып жатпастан әлгі балалардың біреуін өлтіріп тастады. Бұл жолы Мұса (а.с.) тағы ашуланды:

	– Баланы жазықсыздан-жазықсыз неге өлтірдіңіз?

	– Жол бойы менен ештеңе сұрамауды ескертпеп пе едім?

	– Онда кешірім өтінем, соңғы рет тағы рұқсат етіңіз, – дейді Мұса (а.с.)

	Екеуі тағы жүріп кетті. Жүре-жүре бір ауылдың үстінен түседі. Бірақ жолаушыларды жан баласы қонақ қылмайды, не тамақ бермейді. Екеуі шарасыз кетіп бара жатқанда, құлағалы тұрған бір қабырғаны көреді. Қызыр (а.с.) қораны түзетіп, қалпына келтіріп қояды. Мұса (а.с.):

	– Бұл ауылдағылар бізді не қонақ етпеді, не үйлеріне қондырмады, ал сіз танымайтын біреудің қорасын жөндедіңіз, – деп ренжиді.

	Бұны естігенде Қызыр уағдасын орындамағаны үшін Мұсамен осы жерден қош айтысатынын білдірді. Сөйтті де оған түсініксіз көрінген істердің мәнісін былай түсіндірді:

	«Әуелі, кеменің тақтайларын кесіп, кемені сәл қисайтып қою арқылы кедей-кепшіктің жағдайын ойладым. Себебі ол атырапта ашық теңізге шығып кеме тонайтын қарақшылар бар еді. Олар бүтін кемеге ғана тиісетін. Баланы өлтіру себебім, оның әке-шешесі өте жақсы кісілер еді. Ал бала бұзақы боп өсіп келе жатты. Кейін өскенде кәрі ата-анасына күн көрсетпейтін қаныпезер болмақ еді. Аллаһ тағала әлгі ата-ананы аяғандықтан, баланы менің өлтіргенімді қалады. Бұзылған қораны жөндегенім, ол негізі екі жетім баланікі еді. Қабырғаның астында балаларға тиесілі қазына болатын. Қабырға құласа, қазынаны жұрт талап кететіндіктен, Раббым екі жетімнің мирасын өздеріне сақтағысы келді. Мен екі бала ер жеткенше ашылмайтындай етіп қазынаны көміп кеттім. Әй, Мұса, бұның бәрін мен істегенмен, анығында бір Аллаһтың әмірімен жүзеге асты», – деп түсіндірді.





Кемшілікті жасыру


	Бірде елді қуаңшылық жайлап Мұса пайғамбар (а.с.) қауымын ертіп, тасаттыққа шығады. Дұға жасап, Аллаһтан жаңбыр тілейді. Бірақ дұға қабыл болмай, жаңбыр жауа қоймайды. Сонда Мұса пайғамбар (а.с.) қолын жайып: «Я, Аллаһ тағалам! Сен менен тіле, сонда жаңбыр жаудырам, қуаңшылықтан құтқарам деп едің. Бірақ қанша дұға жасасам да, дұғамды қабыл қылмауыңның хикметі не?» – деп сұрайды. Сонда Аллаһ тағала: «Дұғаңның қабыл болмауы, араларыңда жасаған күнәсына тәубе етпеген біреу бар, сол тәубаға келмейінше дұғаң қабыл болмайды», – деп жауап қатады. Сонда Мұса пайғамбар: «Онда ол адамның кім екенін білдіре гөр», – дегенде, Аллаһ тағала: «Менің бір есімім – Саттар, яғни пенделерімнің күнәларын жасырып тұрамын. Ешбір құлымның күнәсін әшкерелегенді қаламаймын. Сендер бірің қалмай тегіс тәубаға келіңдер, сонда араларыңдағы әлгі кісі де тәуба етеді», – деген екен.





Егер шын таныса


	«Захри Рияз» атты еңбекте риуаят етілгеніне қарағанда, Мұса пайғамбардың (а.с.) бір жақын досы бар еді. Екеуі бірге жүретін. Бірде досы хазірет Мұсаға (а.с.): «Аллаһқа жалбарынып дұға жасашы, маған Өзін жақыннан танытсыншы?» – деп өтінді. Досының өтінішімен дұға жасағанда, Мұса пайғамбардың дұғасы қабыл болады. Алайда біршама уақыттан соң, әлгі досы өз-өзінен адамдардан безініп, жабайы аңдарға қосылып, тау-тас кезіп кетеді. Күнде бірге жүрген досынан көз жазып қалған Мұса (а.с.): «Уа, Раббым, ол менің жақын досым, бауырым еді. Жоғалтып алғаным қалай?..» – деп дұға еткенінде, «Әй, Мұса! Мені жақыннан таныған құлым ешбір адам баласымен бірге өмір сүре алмайды» деген ғайыптан дауыс естіледі.





Әсия


	Перғауынның әйелі Әсия жасырын иман еткен еді. Бұны Перғауын біліп қойғанда, оны күштеп дінінен қайтарудың амалдарын жасады. Әсия көп қорлық көрсе де шыдамдылық танытады. Сондай бір қиналған кезінде қасына келген Мұса пайғамбардан (а.с.): «Әй, Мұса! Айтшы, Раббым маған разы ма, жоқ әлде ашулы ма?» – деп сұрайды. Мұса пайғамбар (а.с.) оған: «Әй, Әсия! Жеті қабат көктің періштелерінің бәрі қазір сенің жолыңды тосуда. Бәрі сені сағынышпен еске алуда. Ұлы Аллаһ сені мақтан тұтуда. Қалаған нәрсеңді маған білдір, міндетті түрде орындалады», – деп жауап береді. Сол кезде Әсия мына дұғаны айтқан деседі. Ол Құранда білдірілген: «Уа, Раббым! Жаннатта маған өз қасыңнан бір үй тұрғыза гөр! Мені Перғауыннан және оның амалынан құтқар! Мені залымдардың тобырынан құтқара гөр!»[1]

	Әбу Һұрайраның (р.а.) риуаятынша, Перғауын Әсияны төрт қазыққа кергізіп, үстіне диірмен тасымен бастырып, ыстық құмда жазалайтын. Салман Парсының (р.а.) айтуынша, жәбірлеушілер кетісімен Аллаһтың әмірімен періштелер қанаттарымен оған көлеңке түсіріп, жаннаттағы үйін көрсетіп қуантатын.





Мен үшін не істедің?


	Бірде Аллаһ тағала Мұса пайғамбарға: «Әй, Мұса! Мен үшін жасаған амалың бар ма?» – деп сұрайды. Мұса (а.с.): «Уа, Раббым! Сен үшін намаз оқыдым, ораза ұстадым, садақа бердім, сәжде жасадым. Саған мақтау айттым, кітабыңды оқыдым, сені еске алдым», – деп жауап берді. Бұны естігенде Аллаһ тағала: «Әй, Мұса! Бұның бәрі өзің үшін: намаз – сенің жолкөрсетушің, ораза – қалқаның, садақа – өзіңе көлеңке, сәждедегі айтқан тәсбихтарың –жұмақта өзіңе саялы ағаш болады. Кітабымды оқуың сәнді сарай мен хор қызына қолыңды жеткізеді. Мені еске алуың өзіңе сәуле болып жарығын төгеді. Ал сонда таза Мен үшін не істедің?»

	Бұны естігенде, Мұса пайғамбар сасқалақтап: «Уа, Аллаһ тағалам! Сен үшін жасалатын амал болса, білдірші, мен соны жасайын?» – деп сұрайды. Сонда Ұлы Жаратушы: «Әй, Мұса! Мен үшін біреуді өзіңе дос тұтып, басқаны жек көре білдің бе?!» – деді.

	Сонда барып Мұса пайғамбар (а.с.) Аллаһ тағала жақсы көрген пендесін жақсы көріп, жек көрген пендесін жек көрудің қаншалықты маңызды екеніне көз жеткізді.





Жаннаттағы көрші


	Мұса пайғамбар (а.с.) Тұр тауында Жаратушымен тілдескеннен кейін: – Уа, раббым! Маған жұмақтағы көршімді көрсетші? – деп сұрайды. Аллаһ тағала оған: – Пәлен деген қалада бір қасапшы бар. Сенің жұмақтағы көршің сол, – дейді.

	Мұса пайғамбар мәңгілік көршісінің қандай сауапты істерімен жаннаттық дәрежеге жеткенін білуге құмартып, іздеп жолға шығады. Көп сапар шегіп, көршісі мекен ететін шаһарға келіп қасапшыны тапқанда: – Әй, пәленше, мен саған құдайы қонақпын, – дейді. Қасапшы бейтанысты көріп, кім екенін білмесе де, құрақ ұшып: – О не дегеніңіз?! Аллаһ разылығы үшін есігіміз қашан да ашық. Кешкісін үйге жүріңіз, – дейді.

	Күн батып, ақшам түскенде, екеуі үйге бірге қайтады. Қасапшы жол-жөнекей қолындағы дорбасы толғанша жейтін оны-мұны сатып алады. Шаңырағына келгеннен кейін: «Менің тағы бір аса қадірлі қонағым бар еді, рұқсат етсеңіз, алдымен сол кісінің қалын сұрап, жағдайын реттейін, сіз сәл дем ала тұрыңыз», – дейді де, төсекке таңылған кәрі дімкәс кісіні еппен тұрғызып, жас балаша аялап күтімін жасап, киімін ауыстырады. Тамағын беріп, барлық қызметін атқарған соң оны бұрынғы орнына қайта жатқызады. Әлгі кейуана оған бірдеңе деп күбірлейді, бұл «Әмин» дейді де, Мұса пайғамбардың жанына келеді.

	Оның іс-әрекетін бақылап отырған Мұса пайғамбар (а.с.) одан: «Асты-үстіне түсіп сонша бәйек болдың, бұл кісі кім еді?» – деп сұрайды. Қасапшы: – Бұл кісі – менің анам. Мені өмірге әкеліп кішкентайымнан бар ауыртпалығыма шыдап, мәпелеп өсірген қымбатты шешем. Қартайған шағында мен де қолымнан келгенше жақсы қарап, өзімнің парызымды өтеудемін, – дейді.

	– Анаң саған бір нәрсе деп күбірледі ғой, не деді? – дейді пайғамбар.

	– А, әлгі үнемі аузынан тастамайтын дұғасын айтасыз ба? Мен өзіне қызмет жасаған сайын разылық танытып «Аллаһ тағала сені жұмақта Мұса пайғамбарға қоңсы етсін» деуден жалықпайды. Ондай дәрежеге жете алмасымды білсем де, көңілі үшін «Әмин» деп қоямын... – дейді қасапшы күлімсіреп.

	Осы кезде Мұса пайғамбар (а.с.):

	– Саған үлкен сүйінші хабарым бар! Сол Мұса пайғамбар менмін. Дұғамда Аллаһ тағала менің жұмақтағы көршімнің өзің екенін білдірді. Қандай сауапты ісі барын көрейін деп іздеп келгенім де сондықтан еді. Айтар ақылым, дәл осы қалпыңнан таймай, анаңның ризашылығын ала бер, – деп, анасын құрметтеген, кең жүректі қарапайым қасапшыны шексіз қуанышқа бөледі.





Кедейлер


	Мұса пайғамбар (а.с.) қолын жайып: «Уа, раббым! Құлдарыңның арасындағы Сенің достарың кімдер, маған білдірші?! Сен үшін оларды жақсы көргім келеді», – деп дұға еткенде: «Олар кедейлер, тіпті кедейлердің барлығы» деген жауап естиді.





Адамдық қасиет


	Иса пайғамбар (а.с.) бірде: – Ұйықтап жатқан адамның ұятты жері ашылып қалса, қайтер едіңдер? – дегенде, насихат тыңдауға жиналғандар: «Жабамыз, әрине», – деп жауап қатады. Иса пайғамбар (а.с.): «Меніңше, қайта жабық тұрған жерлерін қоса ашып тастайтын сияқтысыңдар», – дейді. «Ол не дегеніңіз?» – дегенде, ол өз сөзінің астарын былай деп түсіндіреді: «Біреудің айыбын жасыру – ашылған адамның ұятты жерін жапқан тәрізді адамдық іс. Ал қосыла жамандасу – ашылмаған жақтарын да қоса ашып тастағанмен тең. Бұл – үлкен тәрбиесіздік», – деген еді.





Қу дүниеге құштарлық


	Бір күні Иса пайғамбар (а.с.) жолға шықпақ болып жиналады. Кенет оған бір адам келіп өзін де ала кетуін өтінеді. Пайғамбар келіседі. Екеуі жолдас боп, бірге сапар шегеді. Ұзақ жүріп бір өзеннің жағасына демалып, сол жерде ауқаттанып, аяқ суытады. Дастарханға қойылған үш нанның екеуін жеп, біреуі қалады. Хазірет Иса (а.с.) өзеннен су ішіп келгенде, үшінші нан жоғын байқайды.

	– Нанды кім алды? – деп серігінен сұрайды.

	– Білмеймін, – деп жауап береді жолдасы.

	Иса (а.с.) қайталап сұрамай, тұрып жүре береді. Жолдасы еріп отырады. Олар ұзақ жүреді. Жолда егіз лағымен бір киік жайылып жүреді. Иса (а.с.) лақтың біреуін ұстап сойып, екеуі еттің жартысын асып жеп алады. Иса пайғамбар (а.с.) қалған шикі етке: «Аллаһтың рұқсатымен қайтадан тіріл», – дегенде, ет дереу баяғы сүйкімді лақ қалпына келіп, енесіне қосылып жортып кетеді. Иса (а.с.) жолдасына қайтадан:

	– Осы мұғжизаны көрсеткен Аллаһтың атымен сұраймын, нанды кім алды? – дейді. Жолдасы тағы да білмейтінін қайталайды. Иса (а.с.) қазбалап сұрамастан ары қарай қадам басады, жолдасы еріп отырады. Біраз жүргеннен кейін алдарынан үлкен көл шығады. Пайғамбар серігін қолынан жетектеп, өзеннің арғы бетіне су үстімен жер басып жүргендей адымдап өте шығады. Сосын тағы да:

	– Осы мұғжизаны көрсеткен Аллаһтың атымен сұраймын, нанды кім алды? – дейді. Жолдасы әдеттегідей жарытып жауап бермейді. Екеуі ұзақ жерді бағындырады. Алдарынан шөл дала кездеседі. Иса (а.с.) сусыған құмды уыстап бір жерге жинап, көлемі біршама үлкен бір төмпешік жасайды. Одан соң пайғамбар: «Аллаһтың рұқсатымен алтын бол», – дегенде, жаңағы үйінді әп-сәтте алтынға айналады. Иса (а.с.) серігіне баяғы сұрақты тағы қояды. Серігі бастапқы жауабынан танбайды. «Ендеше, – дейді Иса пайғамбар, – мына алтынның үштен бірі менікі, үштен бірі сенікі, қалған үштен бірі нанды алғандікі». Бұл жолы жолдасы беті бүлк етпестен нанды өзі алғанын айтады. Ерткен адамының арсыздығына қынжылған Иса (а.с.) дүниенің құлы болған өтірікші жол серігін алтындардың жанына тастап жеке кетіп қалады. Ұры болса ойланбастан оңай олжаға мәз боп қала береді. Кенет алыстан екі адамның қарасы көрінеді. Олар жақындап келіп төбе боп үйілген алтынды көріп, иелене қалған арсыздан тартып алмақ болады. Алтын иесі қарақшылардың әрқайсысына алтынның үштен бірін беріп әйтеуір жанын алып қалады. Бірігіп, алтынды қалаға апару жағын ойластырып үшеуі бір шешімге келеді. Қарақшылардың біреуі қаладан көлік пен азық-түлік әкелмек болып аттанады. Алайда жолда арам бір ойдың жетегімен өзіне тиесілі алтынды азырқанып, қалған екеуін өлтіріп байлығын еселей түскісі келеді. Сол ниетпен әкелетін тамағына у қосуды жөн көреді. Мына жақта алтынды күзетіп қалған екеу де нашар пиғылдарын жоспарлап, іске асырмаққа келісіп алады. Мақсаттары ананың әкелген асын ішіп, көлігін пайдаланбақ, өзін өлтіріп, алтынды үшке емес екіге бөлмек. Көп ұзамай қалаға кеткен серіктері келді де, сол жерде екі досының қолынан қаза тапты. Дүние мен байлыққа тоймаған екі сорлы да марқұмның әкелген асын қомағайлана ішіп, артынша уланып, жан тапсырды.

	Біраздан соң еліне қайтып келе жатқан Иса (а.с.) үш бірдей адамды жұтып тынған үйінді алтын мен үш ашкөздің өлігін көрді. Тамағына кептелген өксіктен даусы дірілдеп жанындағыларға:

	– Міне, қу дүниеге құштар болған адамдардың тағдыры. Мұндайдан сақ болыңдар. Түсінген адамға бұдан артық қандай ғибрат керек?! – деді.





Кезінде патша едім


	Иса пайғамбар (а.с.) бірде сапарда жүріп, жол шетінен адамның қу бас сүйегін көреді. Аяғымен түртіп «Қане, Құдайдың құдіретімен сөйле», – дейді. Сонда әлгі қаңқаға тіл бітіп:

	«Уа, рухуллаһ! Мен кезінде патша болған адам едім. Бір күні тақтың үстінде, басымда тәжім, маңайымда қорғаушы уәзірлерім, елдің бірқатар қадірлі кісілерімен бірге салтанатым артып, ел жайын шешіп отырған кезімде, аяқ астынан жан алғыш періште алдымнан шыға келді. Сөйткенше болмай бүкіл денем суып, жаным ұшып періштемен бірге кетті. Мен содан бері сонша байлығым, билігім, жандайшаптарым, мені ғапылдыққа салатын қауырт жұмысым болмай-ақ, уақытымды жұтатын дүниемсіз-ақ қарапайым да, жалғыз өмір сүргенім дұрыс еді деген өкініштемін», – дейді.

	Иса пайғамбар (а.с.) өлгеннен соңғы орыны толмас өкінішті меңзеп «бұл – имансыз адамдардың басына келетін жағдай» деп түсіндірген.





Дүниеқоңыздық


	Иса пайғамбар (а.с.) бірде қатты жауған жаңбырдың астында қалып қояды. Дереу ықтайтын жер іздейді. Алыстан күрке көрінген соң таяп барғанда, іште бір әйелдің отырғанын көріп, ол үйге кірмегенді жөн санайды. Төпелеп жауған жауынның астында сая іздеп, жолмен өрлегенде, алдынан бір үңгір кездеседі. Үңгірге бас сұға бергенде, іште бір арыстанның жатқанын көреді. Сол сәт пайғамбар арыстанның сауырынан сипап тұрып дауыстап: «Уа, Раббым! Әрбір тіршілік иесіне жұп нәсіп еттің, маған ғана жар нәсіп етпедің», – дейді мұңайып.

	Осы кезде Аллаһ тағала оған: «Сенің жарың мәңгілік жаннат мекенінде. Мен сені өз құдіретіммен жаратқан хор қызымен үйлендіремін. Сөйтемін де «Тіршілігінде дүниеге қызықпағандар, қайдасыңдар? Мәриямұлы Исаның (а.с.) тойына келіңдер!» деп жар салдырамын» деген уахи түседі.

	Бұны естігенде Иса пайғамбар (а.с.): «Дүниеге табынып кеткендердің ақыреттік жағдайы қандай өкінішті! Дүние оларға қанша опасыздық жасаса да, бәрібір соған құмартуын қоймайды. Бұндай дүниеқоңыздар оңбай кетсін! Дүние оларды жақынынан айырып, басына қанша қасірет үйіп-төгуде. Тіршілікті тек дүниемен ғана шектеп, үнемі күнәдан бас алмағандардың жағдайы қандай аянышты! Олар ертең ақыретте масқара болатындар», – деп, кейбір пенделер үшін қынжылды.





Ұлы махаббат


	Иса пайғамбар (а.с.) жолшыбай келе жатып, бір мекеннің тұсынан бақшасын суғарып жүрген жігітті кезіктіреді. Жас жігіт: «Дұға етіңізші, Раббым өзіндегі махаббатынан бір ұшқынын маған нәсіп етсінші?» – деп өтінеді. Иса (а.с.): «Сен оған шыдай алмайсың», – дейді. Жас жігіт: «Онда соның жартысындайын-ақ нәсіп етсінші», – деп қиылады. Иса пайғамбар қолын жайып: «Уа, Жаратушы ием! Мына жігітке өз махаббатыңнан бір ұшқынының жартысын нәсіп етші», – деп дұға жасап, сапарын жалғастырып кете барады.

	Арада біршама уақыт өтіп, Исаның (а.с.) жолы әлгі жігіт мекен ететін ауылға түседі. Жігіттің жайын сұрастырғанда, ел: «Ол жынданып, тау-тас кезіп кетті», – деседі. Иса пайғамбар (а.с.) дұға жасап, оны өзіне көрсетуін сұрайды. Лезде дұғасы қабыл болып, жігіттің бір тауда жартастың үстіне шығып алып, басын тік көтеріп, көз алмай аспанға қарап тұрғанын көреді. Иса оған сәлем береді. Жігіт ештеңе естімегендей қалып танытады. «Мен Исамын ғой» деп жігіттің назарын аудармақ болғанда, сол жерде Жаратушыдан мынадай уахи келеді:

	«Әй, Иса! Жүрегінде мендегі махаббаттың бір ұшқынына да жетпейтін махаббат бар құлым адам баласының сөзін қайдан естісін? Құдіретіме ант етейін, сен оны арамен екіге бөліп тастасаң да, ол ешқандай ауырсынуды сезбейді!»





Әй, достым!


	Иса пайғамбар (а.с.) сапарының бірінде айдалада шапанын бүркеніп, жерде ұйықтап жатқан біреуді көреді. Оны: «Әй, терең ұйқыдағы адам! Тұр, Аллаһты зікір ет!» – деп оятады. Ол көзін ашып: «Саған не керек?! Мен дүниені басыбүтін талақ еткен жанмын», – дейді. Хазірет Иса (а.с.) бұны естігенде: «Әй, достым! Онда ұйқыңды жалғастыра бер», – деген екен.





Махшар алаңы


	Қиямет күні келіп ақырғы сағаттар соққан уақытта Ұлы Жаратушының әмірімен күллі адамзат махшар алаңына жиналады. Сол күнгі қиындықтарға шыдай алмаған адамдар өздеріне шапағат жасай алатын ерекше біреуді іздейді. Жиналып ақылдаса келе:

	– Бәріміздің атамыз болған, Ұлы Аллаһ үрлеп жан берген, періштелерге сәжде еткізген, жұмағына кіргізген Адам атаға (а.с.) барайық, содан жәрдем тілейік, – дейді. Сұрастыра келіп Адамның (а.с.) отырған жерін табады. Барып жағдайды баяндайды. Бірақ Адам ата (а.с.) Аллаһтан өзінің де кешірім тілеуде екенін айтып: «Ең дұрысы, сендер Нұхқа (а.с.) жолығыңдар», – дейді.

	Адамдар терең шүкіршілігімен танылған Нұх пайғамбарды тауып алып, демеу сұрайды. Бірақ Нұх пайғамбар да көмектесе алмайтынын жеткізіп, оларды Ибраһим пайғамбарға (а.с.) сілтейді.

	Адамдар Аллаһтың досы болған Ибраһим пайғамбарға мүшкіл халдерінен хабардар етеді. Бірақ хазірет Ибраһим (а.с.) де өзінен қайран жоқтығын түсіндіреді. «Мұсаға (а.с.) жолығып көріңдер», – деп, оларды Мұса пайғамбарға жібереді.

	Жұрт дегбірсізденіп Аллаһпен тілдесу бақытына ие болған Мұса пайғамбарға жетеді. Бірақ хазірет Мұса (а.с.) да алдыңғылардың жауабын қайталап, халықты Құдайдың құдіретімен ерекше жаратылған, мұғжизасымен өлілерді тірілтіп, науқастарды емдеген Иса пайғамбарға (а.с.) жол көрсетеді.

	Жуан жіңішкеріп, жіңішке үзілгелі тұрған қиын шақта Иса пайғамбар да қол ұшын беруге дәрменсіз күйге түседі. Бірақ ең дұрыс жолды нұсқап, Нәбилер сұлтаны Мұхаммед Мұстафаға (саллаллаһу аләйһи уә сәлләм) бағыттайды. Қаншама пайғамбарлардың алдынан қайтқан жұрт соңғы үмітпен ақырғы елшіге жетеді.

	– Уа, Аллаһтың ақырғы елшісі, – дейді сонда махшар халқы, – сенің өткен-кеткен барлық қателіктеріңді Жаратушы алдын-ала кешіргені мәлім, бізге дұға етші? Мына жан төзгісіз азаптан Аллаһ бізді құтқарса екен!

	Міне осы кезде адамзаттың ардақтысы хазірет Мұхаммед (саллаллаһу аләйһи уә сәлләм) орнынан тұрып, Аршыға қарай жүреді. Зор махаббатпен сәждеге барады. Раббының барлық сипаттарын тізеді, Оған мадақ айтып, үмбеті үшін кешірім тілеп, көп дұға етеді. Сонда Ұлы Жаратушы оған:

	– Ей, Мұхаммед, басыңды көтер. Бүгін сенің қалауыңды орындаймын. Шапағат ет, шапағатың қабыл болады, – дейді.

	Осылайша сүйікті пайғамбарымыз Мұхаммед (саллаллаһу аләйһи уә сәлләм) үмбетіне шапағат етеді.





Араққа жоламаңдар


	Көне қауымдардың бірінде елден жырақта, өзімен-өзі күн кешіп, тек құлшылықпен айналысатын бір кісі бар еді. Оның тақуалығына мүмкіндігінше кесірлікпен қараған бір әйел оған сырттай құмартып, бірде қызметшісін жіберіп үйіне шақыртады. «Бір іске куәлік еткенін қалаймыз» дегенді сылтау етеді. Әлгі кісі үйге кіргенде, әйел есік-терезелердің бәрін тарс бекіттіріп, оған: «Сені алдап шақырдым. Мақсатым, не менімен зина жасайсың, не мына қызметші жас баланы өлтіресің, не мына арақты ішесің. Егер ешқайсысына көнбесең, саған жала жауып, елдің алдында масқара етемін», – дейді. Тақуа жан осы үш талаптың бірін орындамайынша, құтыла алмайтынына көз жеткізгенде, ең жеңілі осы болар деп арақты таңдады. Алайда арақ ішіп, ақыл-естен айырылғанда, арсыздықпен зинаға да барды, шімірікпей баланы да өлтірді.

	Мұхаммед пайғамбарымыз (саллаллаһу аләйһи уә сәлләм) осыны әңгімелеп: «Араққа жоламаңдар. Ішімдік –барлық жамандықтың негізі. Аллаһ тағалаға ант етейін, адамның жүрегінде ішімдікке құмарлық пен иман бірге тұрақтай алмайды. Бірі екіншісін міндетті түрде ығыстырады», – деп өсиет етті.





Қолы жабысып қалған ұры


	Ертеде пайғамбарлардың біреуі қол жиып, соғысқа сайланады. Айналасындағы мүминдерді жинап:

	– Ертең жорыққа аттанамыз, егер араларыңда жаңа үйленген, құрылыс бастап аяқтамаған, қорасында буаз малы болғандар болса әскер құрамына алынбасын, – дейді. Пайғамбардың атағандарынан тыс қалғандары сақадай-сай боп сапқа тұрды. Ертеңінде бес қаруын сайлап қалың қол жорыққа аттанды.

	Қан майданда шайқас болып, мүміндер дұшпандарын ойсыратып жеңеді. Жау қолындағы қала алынғаннан кейін пайғамбар мен достары намазын оқыды. Аллаһқа жеңіс нәсіп еткені үшін шүкір етті. Одан кейін соғыстан түскен олжаны бір жерге жинап, өртеу үшін от қойды. Бірақ неше жерден от қойса да, тұтанбай жанбай тұрып алды. Осы кезде пайғамбар:

	– Ішімізде олжадан білдірмей зат ұрлаған біреу бар. Ол ұрыны табу үшін әр рудан бір адам шығып, менің қолымды ұстап тұрып ұрының өз руынан емес екенін айтсын, – дейді.

	Әр рудан бір-бір адамнан келіп ұрының өздерінен емес екенін айтып жатты. Кезекті бір адам пайғамбар қолын ұстай бергені сол еді, қолы желімдеп тастағандай жабысты да қалды. Ұрылы ру табылды. Енді осы рудан әр адам өзінің ұры емес екенін айтып ақталу үшін кезекке тұрды. Бұл жолы екі-үш адамның қолы жаңағыдай жабысып қалды. Ұрланған алтынды шығарып қазынаға тастағаны сол еді, үйінді лапылдап жана бастады. Ол кезде олжадан алынған мал харам болатын.

	Мұхаммед пайғамбарымыз (саллаллаһу аләйһи уә сәлләм) әңгімесін жалғастырып:

	– Білесіңдер, бізден бұрын ешқандай қауымға соғыстан түскен олжа адал болмаған еді. Аллаһ олжаны мұсылман үмбетіне ғана адал етті. Бұл да Раббымыздың бізге деген қайырымдылығы, – деді.





Сіз кімсіз?


	Мекке маңында елден жырақ үнемі мал бағатын бір жас бала бар еді. Аты Абдуллаһ ибн Масғуд болатын.

	Бірде ол күндегі әдетінше қой жайып отырып анадай жерде өзіне қарай жақындап келе жатқан екі жолаушыны көрді. Жақындаған сайын олардың шаршағаны әрі қатты шөлдегені байқалды. Екеуінің де тамағы кеуіп, еріндері жарылып кетіпті.

	– Әй, балақай, қаталап өліп барамыз, бізге сүт сауып берші, таңдайымызды жібітейік, – деп өтінді олар таяп келіп.

	– Бұл аманат мал, менікі емес, – деп жауап қатты бала. Бұл жауапқа риза болған екі кісінің бірі:

	– Онда маған қысыр да болса бір қойыңды алып келші? – деді.

	Бала жақын тұрған арық бір қойды көрсетті. Әлгі кісі күбірлеп бір сөздерді айтты да, қойдың желінін қолдарымен сипалай бастады. Сөйткенше болмай әлдеқашан суалып кеткен қойдың желіні тырсиып, сүт шыға бастады. Ештеңеден хабарсыз бала бұған сенер-сенбесін білмей таңырқап:

	– Жаңағы айтқан сөздеріңізді маған да үйретіңізші? – деді. Бейтаныс кісі күлімсіреп:

	– Сен ол сөздерді міндетті түрде үйренесің, әрі өскенде ғалым боласың, – деп жауап берді.

	Ол кісі пайғамбарымыз Мұхаммед (саллаллаһу аләйһи уә сәлләм) болатын. Досы Әбу Бәкірмен (р.а.) екеуі бір жаққа жолаушылап бара жатқан еді.

	Жас бала кейіннен Ислам дінін қабылдады. Өскенде расында да үлкен ғалым болды.





Қабыл болмайтын амал


	Сахабаларымен отырған бір күні Мұхаммед пайғамбарымыз (саллаллаһу аләйһи уә сәлләм) қиямет жайлы сөз қозғады. Толассыз айтылған әңгіменің бір ұшығы адамның бұл дүниеде жасаған амалдарына барып тірелді.

	«Қиямет күні біршама адам Тахаманың үлкендігіндей сауап арқалап келеді. Бірақ олардың амалдарын Аллаһ тағала қабылдамайды».

	Бұны естігенде бойын үрей билеген Сәлім Хұзафа (р.а.): – Уа, Аллаһтың құрметті елшісі, әке-шешем жолыңа құрбан болсын. Олардың қандай адамдар екенін айтпас па екенсіз? Аңдаусызда солардан бірі мен болып қалмайын деп қатты қорқып тұрмын, – деді.

	Сонда Пайғамбарымыз оған: – Әй, Сәлім, олар ел қатарлы ораза ұстайды, намаз да оқиды. Алайда бір дүниеге тап келе қалса, көзі тұнып бас салады. Міне, Аллаһ тағала осындайлардың амалын қабылдамайды, – деді.





Достың үш түрі


	Мұхаммед пайғамбарымыздың (саллаллаһу аләйһи уә сәлләм) үмбетіне қалдырған өсиеттерінің бірі ғибратқа толы мынадай нақылға құрылған:

	«Адам баласының үш досы бар:

	Бірінің достығы кісінің жаны шығып кеткенше, екіншісінікі қабірге қойылғанша, үшіншісінің достығы өлгеннен кейін қайта тіріліп, Аллаһтың алдына барғанша жалғасады.

	Өлгенге дейін қасында болатын досы – оның дүние-байлығы.

	Қабірге қойылғанша жанында жүретін досы – өмірлік жары.

	Қайта тіріліп, Аллаһтың алдына барғанша жанынан айырылмайтын досы – бұл дүниеде жасаған амалдары».





Әр үмбеттің куәгері


	Бір жолы Аллаһ елшісі (с.а.с.) Абдуллаһ ибн Масғұдқа (р.а.): «Маған Құран оқышы, тыңдайын», – дейді. Ибн Масғұд: «Құран өзіңізге түсті ғой, мен оны сізге қалай оқимын?» – деп сұрағанда, Аллаһ елшісі: «Мен Құранды басқадан тыңдағанды ұнатамын», – деп жауап береді. Ибн Масғұд «Ниса» сүресінен бастап оқи бастайды. «Әр үмбетті (пайғамбарларымен тірілтіп) әкелгенімізде, сол күн қандай күн болады десеңші?» деген 41-аятқа жеткенде, Ақиық елшінің (с.а.с.) көз шарасы жасқа толып, жүрегі өрекпіп, қолымен «Жә, жетер, тоқтат!» дегендей ишара жасады...





Кімнің дәрежесі биік?


	Бір кісі: «Ғалым мен тақуаның қайсысының дәрежесі биік?» – деп сұрағанда, Аллаһ елшісі:

	– Мен араларыңдағы ең төменгі дәрежедегі адамнан қаншалықты жоғары болсам, ғалымдар да тақуалардан соншалықты санатта биік тұрады. Себебі екі дүние, төрт тараптың сыры білімділерге мәлім болмай ма? Аллаһ, періштелер, тіпті құрт-құмырсқа мен теңіз жәндіктеріне дейін білімділерге дұға етеді, – деді де мына аятты оқыды: «Құлдардың арасындағы ғалымдар ғана Аллаһқа лайық түрде құрмет көрсетеді»[2]





Маңызды бес нәрсе


	Бірде Пайғамбарымыз (с.а.с.) адамзаттың келешегіне көз жүгіртіп, тұнжырап былай деген:

	«Сондай бір заман тап болғанда, үмбетім бес нәрсені ұмытып, бес нәрсені жақсы көретін болады:

	Дүниені жақсы көріп, ақыретті ұмытады;

	Малды жақсы көргенмен, ақырет күні оның есебін беретінін ұмытады;

	Жаратылғандарды жақсы көргенмен, Жаратушыны ұмытады;

	Күнәні жақсы көріп, тәубаны ұмытады;

	Сәнді сарайларды жақсы көріп, қабірді ұмытады».





Көбейткенің өзіңе жақсы


	Үбәй ибн Кағб (р.а.) әңгімелеуде:

	«Бір күні Пайғамбарымызға (с.а.с.) барып көптен бергі көкейімде жүрген сұрағымды қойдым:

	– Уа, Аллаһтың елшісі, мен сізге көп салауат айтып, сәлем жолдап жүрем, соны қанша жасаған дұрыс?

	– Қалағаныңша.

	– Дұғамның төрттен бірін сізге салауат пен сәлемге арнағаным қалай?

	– Өзің білесің, бірақ көбейткенің өзіңе жақсы.

	– Онда үштен екісін арнасам ше?

	– Өзің білесің, бірақ одан да көбейткенің өзіңе жақсы.

	– Олай болса, дұғамның бәрін сізге салауатқа арнаймын.

	Сонда Пайғамбарымыз (с.а.с.) күлімсіреп.

	– Дұғаңның бәрін салауат пен сәлемге арнасаң, қиыншылық атаулы сенен алты қыр алыста жүреді. Күнәларыңнан біржолата арыласың», – деген еді.





Қайсысы артығырақ?


	Бір күні Аллаһ елшісі (с.а.с.) мешітке кіріп, ол жерден құлшылықтағы екі топты көрді. Біреулері Аллаһты зікір етіп, дұға оқуда, ал екіншілері фиқһ пен дін үкімдерін үйреніп жатыр екен. Сонда Пайғамбарымыз (с.а.с.) жанындағыларға қарап:

	– Бұл екі топ та қайырлы іспен шұғылданып отыр. Бірақ біреуінікі екіншісіне қарағанда көш ілгері. Артығы қайсысы десеңдер айтарым: мен бұл өмірге ұстаз болып жіберілдім. Лайықты түрде құлшылық істеу үшін Аллаһты шамамыздың келгенінше тануымыз керек, – деді де бір-біріне фиқһ пен дін үкімдерін үйретіп жатқан кісілердің жанына барып отырды.





Жақсылықтың ең үлкені


	Әбу Зәрр (р.а.) әңгімелеуде:

	«Бірде Пайғамбарымызға (с.а.с.) барып «Маған ақыреттік пайдасы бар кеңес беріңізші?» – дегенімде, – Дүниелік ісіңнің артынша дереу сауапты іс жаса. Қатең менен күнәңды жуып-шайсын, – деген жауап алдым.

	– «Лә иләһә иллаллаһ» деп айту да сауапты іске жата ма? – деп сұрағанымда, – О не дегенің? Бұл сөз – жақсылықтың ең үлкені», – деп айтты деп, – Әбу Зәрр (р.а.) адамзат үшін сауапты әрекеттерді атап көрсетті.





«Бір толғағын да өтей алмапсың»


	Бірде бір кісі келіп, қартайған шешесінің мінезінен мезі болғанын айтып шағымданды. Пайғамбарымыз (с.а.с.) оған: – Сені тоғыз ай көтергенде мінезі жаман болмаған шығар? – деді.

	Әлгі кісі: – Рас, айтам, мінезі шатақ, – деп сөзінен қайтар болмады.

	Пайғамбарымыз (с.а.с.) оған: – Сені бауырына салып екі жыл емізгенде мінезі шатақ болмаған шығар? – деді.

	Шағымданушы тағы да анасын жамандауды жалғастыра берді.

	Пайғамбарымыз (с.а.с.): – Сен үшін қанша түнді ұйқысыз өткізгенде мінезі жаман болмаған шығар? – деді.

	Әлгі кісі оның сауалынан кейін: – Мен оның борышын әлдеқашан өтегем, – деп қабағын кіржитті. Таңырқаған Пайғамбарымыз (с.а.с.): «Анаңның ақысын қалай өтедің?» – деп сұрағанда, әлгі бейбақ: «Арқама салып қажылығын жасаттым», – деді. Сонда Ақиық елші (с.а.с.): «Сен оның бір толғағын да өтей алмапсың», – деген еді.





Жұмаққа дән егу


	Әбу Әйюб әл-Ансари (р.а.) әңгімелеуде:

	«Миғраж түні Аллаһ расулы (с.а.с.) Ибраһим пайғамбармен (а.с.) жолығады.

	– Уа, Мұхаммед, – дейді Ибраһим (а.с.), – үмбетіңе айт, жұмаққа қазірден бастап дән еге берсін. Жұмақтың топырағы өте құнарлы. Өздеріне бірнеше есе молайып қайтады.

	Пайғамбарымыз (с.а.с.) жұмақ дәнінің не екенін сұрағанда, Ибраһим (а.с.) оның «Лә хаулә уә лә қууатә иллә билләһ» екенін айтыпты».





Ислам деген не?


	– Маған Исламды үйретсеңіз, – деген бір бәдәуиге Пайғамбарымыз (с.а.с.):

	– Ислам – Аллаһтан басқа құдай жоқ екеніне, Мұхаммедтің Аллаһ елшісі екеніне куәлік етуің, иман келтіруің, намазыңды дұрыс оқуың, малыңнан зекет беруің, Рамазанда ораза ұстауың, қажылыққа баруың, өзіңе қалағаныңды өзгеге де қалауың, өзіңе қаламағанды өзгеге де қаламауың, – деп ұтымды да, нақты жауап қайтарған екен.





Ақылдасудың пайдасы


	– Уа, Аллаһтың елшісі, ақылдасудың бізге қандай пайдасы бар? – деп сұраған Абдуллаһ ибн Амр (р.а.):

	– Cен білемісің, ақылдасудың ақыреттік олжасы – жұмақ, – деген жауап естиді.

	Сәжде ет

	Аллаһ расулына Әбу Райхана (р.а.) келіп, Құранды жаттай алмай жүргенін, есте сақтау қиынға соғатынын айтады.

	– Ендеше, сәждеге көбірек көңіл бөл, – деп кеңес береді сонда Пайғамбарымыз (с.а.с.).

	Шамам келетін істің ең қайырлысы

	Мұхаммед ибн Ысқақ (р.а.) әңгімелеуде:

	«Естуімше, Пайғамбарымыз (с.а.с.) Меккеден Мәдинаға көшіп бара жатып былай деп дұға етіпті:

	– Жоқ кезімде мені жаратқан Аллаһқа мадақ! Дүниенің қорқынышынан, заманның кесір-кесепатынан, күн мен түннің бәлекетінен мені сақтай гөр. Сапарымда жолдас, әрқашан маған қорған бола гөр!

	Аллаһтың рақымы

	Жәбир ибн Абдуллаһ (р.а.) әңгімелеуде:

	Аллаһ елшісіне бір адам келді де:

	– Қап, күнәларымның көптігі-ай! – деп күйіне берді. Пайғамбарымыз оған:

	– «Аллаһ тағалам, Сенің мейірімің мен кешірімің менің күнәларымнан үлкен. Рақымың маған қателерімді кешер деген үміт береді» деп айт, – дейді.

	Бейтаныс мұны сөзбе-сөз қайталады. Аллаһ елшісі тағы да қайталауын сұрады. Ол тағы қайталады. Аллаһ елшісі тағы бұйырды. Жігіт тағы қайталады. Сонда Аллаһ елшісі жігіттің иығына қолын қойып:

	– Тұра ғой, мейірімді Аллаһ сенің күнәңді кешірді, – деді.

	Үш «әмин»

	Кағб ибн Ужра (р.а.) әңгімелеуде:

	«Бір күні Аллаһ елшісі мінберге бір саты жоғары көтерілгенде «Әмин» деді. Екінші басқанда тағы да «Әмин» деді. Үшіншіде тағы айтты. Мінберден түскеннен кейін:

	– Уа, Аллаһтың елшісі, бүгін сізден бұған дейін көрмеген қимыл көрдік. Не екенін түсіндірмес пе екенсіз? – дедім. Сонда ол:

	– Жәбірейіл періште келіп: «Рамазанға жете тұра (ораза ұстап) күнәдан тазармаған адам оңбасын», – деді. Мен «Әмин» дедім. Екінші сатыға шыққанда, «Сенің атыңды ести тұра, салауат айтпаған адам оңбасын», – деді. Мен «Әмин» дедім. Үшінші сатыға шыққанда, «Әке-шешесі қартайғанда, соларды бағып ризалығын ала алмаған адам оңбасын», – деді. Мен тағы да «Әмин» дедім, – деп түсіндірді.».

	Сен асықтың

	Фәдала ибн Үбәйд (р.а.) әңгімелеуде:

	«Аллаһ расулы (с.а.с.) мешітте отыр еді. Бір адам келді де, намаз оқыды. Бітіргеннен кейін былай деп дұға етті:

	– Я, Аллаһ, мені кешір, маған мейірімді бола гөр!

	Мұны бақылап отырған Аллаһ елшісі (с.а.с.):

	– Сен асықпа. Намазыңды бітіргеннен кейін алдымен жақсылап Аллаһқа мадақ айт, одан кейін маған салауат айт, содан кейін барып тілек тіле, – деді.

	Біраздан кейін мешітке тағы бір адам кірді. Намазын бітіргеннен кейін Аллаһқа мадақ айтты, елшісіне салауат айтты. Мұны да қарап тұрған Пайғамбарымыз (с.а.с.):

	– Ей, жолаушы, қазір не қаласаң да сұра, дұғаңды Аллаһ қабыл етеді, – деді.».

	«Шешеңді сыйла»

	Бірде сахабалардың бірі дін жолында жиһадқа шыққысы келетінін, бірақ қолының қысқа екенін айтып өкініш білдіреді. Сонда Аллаһ елшісі (с.а.с.): «Үйдегі әке-шешең тірі ме еді?» – деп сұрайды. Ол: «Иә, шешем тірі», – дегенде, Пайғамбарымыз (с.а.с.) оны: «Ендеше, сен үйдегі шешеңді жақсылап күт. Анаңның көңілін тауып, ризашылығын алсаң, қажылық пен ұмра жасағандай сауапқа кенелесің. Дін жолында күрескен мүжаһидтің сауабынан да құр қалмайсың», – деп қайтарды.

	Шапағат

	Әбу Һұрайра (р.а.) әңгімелеуде:

	«Бір күні Пайғамбарымызға (с.а.с.) барып, қиямет күні оның шапағатына ең көп кімдер кенелетінін сұрадым. Ол әдеттегі байсалды қалпымен:

	– Бұл сөзді сенен бұрын ешкім сұрамас деп ойлайтынмын, өйткені сенің хадистеріме деген ынтықтығыңды білемін. Иә, қиямет күні менің шапағатыммен бақыт құшатындар – бар ықыласымен «Лә иләһә иллаллаһ» дейтіндер, – деп жауап берген еді».

	Дұғаның қабыл болуы

	Бірде мүшріктердің айтақтауымен Омар (р.а.) Пайғамбарымызды (с.а.с.) өлтіруге кетіп бара жатты. Жолай алдынан Нуайм кездесті.

	– Уа, Омар, түрің сұсты ғой, қайда тарттың? – деп сұрайды.

	– Мұхаммедті өлтіріп тастауға бара жатырмын! – деген жауаптан соң оны тоқтатудың амалын ойлайды.

	Нуаймның өзі де мұсылмандықты қабылдаған болатын, бірақ Омар бұдан бейхабар еді. Сол себепті не де болса оның бетін қайтарғанды жөн көріп:

	– Сен одан да алдымен өз қарындасың мен күйеу балаңды тыйып алсаңшы. Олар да пұттардан бас тартыпты ғой, – дейді.

	Бұны естігенде Омар Нуаймға ләм-мим деместен бұрылды да, тіке қарындасының үйіне тартты.

	Омар келгенде, күйеу баласы мен қарындасы Құран оқып отырған болатын. Босағадан аттай берген Омарды көріп апыр-топыр қағаздарды жинай бастады. Омар кіріп келіп, дүрсе қоя бергенде, олар: «Иә, біз Ислам дінін қабылдадық. Не істесең де көріп алдық», – деді тайсалмай. Бұны естігенде күйеу баласының жағасына жармасты. Араға түскен қарындасын да ашумен бір ұрды. Қарындасының жылағанын көргенде барып, аяушылығы оянды. Әрі олардың табандылығы да таңырқатты. Сөйтті де кешірім сұрап, әуесқойлықпен тыққан жазудың не екенін өзінің де оқығысы келетінін білдірді. Қарындасы әуелі жуынуы керектігін ескертті. Омар жуынып келіп, аят жазылған қолына алып оқи бастады. Оқыған сайын көңілі нұрланып, бойын ғажап бір күй биледі. Аяттардағы терең мағынаны байқады. Бір уақытта: – Расында, бұл – Жаратушының сөзі. Мұхаммедтің өзі қайда қазір? – деп сұрады. Қарындасы Әрқамның үйінде екенін айтты. Омар атып тұрып шығып кетті. Сол бетімен Әрқамның (р.а.) үйіне келіп, Ислам дінін қабылдады. Бұған сол жердегі мұсылмандар қатты қуанып, «Кешегі дұға қабыл болды» десті, өйткені бір күн бұрын Пайғамбарымыз (с.а.с.) дұғасында «Уа, раббым! Исламды Хаттабұлы Омармен не Әбу Жәһилмен күшейтші» деп тілеген еді.

	Соңғы тілек

	Зәйд ибн Амр ибн Нүфәйл – Исламға дейін тәухид сенімін жақтайтын ханиф дінінде болған кісі. Ол яһуди мен христиан діндерін зерттей келе, бұл діндердің көп бұрмалауға ұшырағанын көрді. Ақиқат дінді табуға қатты құмартты. Шам тарапына жол тартып, көне жазбаларға қанық кісілермен жүздесті. Ақыры бір монахты жолықтырды. Монах оның жағдайын түсініп:

	– Ей, Меккелік адам, қазіргі діндерден бұлтартпас ақиқатты табуың қиын. Одан да өз еліңе қайт. Аллаһ өз қауымыңнан Ибраһимнің дінін қайтадан жаңалаушы біреуді жібереді. Егер соңғы пайғамбарды көруге өмірің жетсе, соған мойынсұн, – деп кеңес береді.

	Бұны естіген Зәйд дереу атының басын кері бұрды. Хазірет Мұхаммедке (саллаллаһу аләйһи уә сәлләм) пайғамбарлық міндет жүктелгенде, Зәйд оны көре алмады. Өйткені жолай қарақшылардың қолынан қаза тапты. Өлер алдында оның:

	– Я, Раббым, бұл шапағатты істен мені құр қалдырсаң да, ұлым Сайдты құр қалдыра көрме, – деп дұға еткендігі айтылады.

	Содан болар, ұлы Сайд ибн Зәйд (р.а.) Ислам дінін шын жүрегімен қабылдаған алғашқы мұсылмандардың бірі болды.





Анама дұға жасаңызшы?


	Хазірет Әбу Бәкір (р.а.) бір күні: «Я, Расулаллаһ, менің анам – жақындары мен бала- шағасына өте мейірімді жан. Сондай ізгі жанға имандылықты насихаттап, шарапатты дұғаңызды арнаңызшы. Бәлкім, Аллаһ анама рақым етіп, жаһаннам азабынан сақтар», – деп қиыла өтініш жасады.

	Пайғамбарымыз (с.а.с.) өзінің адал досы, үңгірде жанынан табылған жолдасы, мұңдас әрі сырласы Әбу Бәкірдің өтінішін орындап, анасына дұға жасады. Іздеп барып насихат та айтты.

	Көп өтпей Үммі Хайыр да мұсылман болды, тіпті мұсылман үмбетінің ішіндегі ең құрметті аналардың қатарына қосылды.





Ең игілікті іс


	Бірде Құрайыштармен келісімшарт жасау мақсатымен Меккеге бір топ адам келді. Араларында Ияс ибн Муаз секілді бірнеше жастар да бар еді. Аллаһ елшісі (с.а.с.) оларды Ислам дініне шақыру үшін қастарына барып, жайлап әңгімеге тартты:

	– Сіздер өздеріңіз ойлап келген істен де игілігі мен сауабы мол іске қалай қарайсыздар?

	– Ол қандай іс?

	– Мен пайғамбармын. Аллаһ мені пұттардан бас тартқызып, бір Өзіне ғана құлшылық қылуға шақыруым үшін адамзатқа елші етіп жіберді. Қасиетті кітабын түсірді.

	Пайғамбарымыз (с.а.с.) жастарға біраз Ислам ақиқаттарын түсіндірді, Құраннан аяттар оқыды. Бұны естігенде Ияс толқып: «Ей, қауымым! Расында да бұл өте игілікті іс екен», – деді мойындағандай сыңай танытып. Алайда әлгі топтың ішінен біреу жерден бір уыс топырақ алып Иястың бетіне шашты. Сөйтті де осы айтқаны үшін оны қатты сөкті.

	Топ Мәдинаға қайта оралады. Ияс ибн Муаз көп уақыт өтпестен қайтыс болды. Оның жан тапсырған уақытқа дейін Аллаһты пәктеп, дұға оқып, күбірлеумен болғандығын жанындағылар естіді. Тіпті мұсылман болып жан тапсырғанына ешкім шүбәланбады.





Екі мұғжиза


	Құрайыш мүшріктерінің Рүкәна дейтін палуаны бар еді. Жауырыны жерге тимеген ол атыраптағы ең күшті палуан саналатын. Бір күні Рүкәна Мекке маңында отарын жайып жүріп, Аллаһ расулымен ұшырасып қалады. Аллаһ расулы одан:

	– Ей, Рүкәна, Аллаһтан қорықпайсың ба? Хақ дінге қашанғы қарсылық көрсете бермексің? – деп сұрайды.

	Алайда Рүкәна бұл жолы еш күтпеген тың бір ұсынысты алға тартты:

	– Уа, Мұхаммед, кәне күреселік. Егер мені жеңсең, айтқандарыңа мойынсұнамын.

	– Егер сені жеңсем, шынымен Ислам дінін қабылдайсың ба?

	– Иә, сен мені жеңетін болсаң, мұсылмандықты қабыл етемін немесе мына қойлардың бәрін саған беремін. Ал мен жеңсем, сен пайғамбарлықтан біржолата бас тартасың.

	Екеуі осы сөзге тоқтап, күресе кетті. Ә дегенше Аллаһ расулы Рүкәнаны жерге алып ұрды. Рүкәна екінші рет күресейік деді. Қайтадан күресті. Бұл жолы да палуанның жауырыны жер сипап қалды. Рүкәна тағы да күреспек болды. Үшінші мәрте күрескенде де нәтиже өзгермеді, Рүкәна жеңілді.

	– Құдай ақы, бұл бір таң қаларлық жайт. Сен мені қалайша жеңдің? Ақылыма сияр емес. Сиқырың сұмдық екен.

	Аллаһ елшісі:

	– Қаласаң, бұдан да ғажап мұғжиза көрсетейін, мүмкін сонда айтқандарыма илігерсің?

	– Ол не нәрсе? – деп сұрады Рүкәна қызыққандай.

	– Анау өсіп тұрған ағашты жаныма шақырамын, – деді де, әлгі ағашқа қарап: «Аллаһтың рұқсатымен жаныма кел», – деді. Ағаш тамырларымен жерді жыртқан бойда бері қарай жылжи бастады.

	– Расында, бүгінге дейін мұндай сиқыр көрмеппін, сен енді оны қайтадан орнына көшір, – деді Рүкәна.

	Пайғамбарымыз тағы әмір еткенде, ағаш өз орнына жетіп жайғасты.

	Аллаһ елшісі:

	– Абыройың бар да, мұсылмандықты қабылда, – деді.

	– Қабылдамаймын.

	– Олай болса, мен сенің мына отарыңды аламын.

	– Жарайды, ал. Бірақ жұртқа не демексің?

	– Рүкәнаны күресте жеңіп, отарын иелендім деймін.

	– Рүкәнамен жай бәстесіп ұтып алдым деп айта салсаң болмай ма?

	– Онда өтірік айтқан боламын.

	– Барлық сөзің мен ісің жалған емес пе? – деп қойып қалды Рүканә. Бұған ренжіген Пайғамбарымыз (с.а.с.) :

	– Отарыңды алмай-ақ қойдым, керек емес, – деді кейіп.

	Рүкәна болса «Құдай ақы, сен менен әлдеқайда жақсылығы мол, ізгі жансың» деп күбірлеп қала берді. Бірақ көпке дейін «бұл сиқыр емес пе екен» деген күдіктен арыла алмай жүрді.

	Мекке азат етілгеннен кейін барып Ислам дінін қабылдады. Кейіннен Мәдинаға сапар шегіп бара жатқанда жолда қайтыс болып, сол жерге жерленді.





Намаздың сиқыры


	Жаймашуақ күндердің бірінде Пайғамбарымыз (с.а.с.) мешітте отыр еді. Жанына бір адам келіп жайғасты да: «Ей, Аллаһтың расулы, мен күнә жасадым, мені жазалаңыз», – деді. Аллаһ елшісі үн қатпады. Әлгі кісі айтқанын тағы да қайталады. Осы арада намаздың уақыты болып, жамағат намаз оқыды. Намаздан кейін жаңағы адам тағы да жабыса кетті. Пайғамбарымыз (с.а.с.) сәл кідіріп оған қарады да: «Үйіңнен шығарда жақсылап дәрет алып па едің?» – деп сұрады.

	– Иә, жақсылап дәрет алғанмын.

	– Жаңа бізбен бірге намаз оқыдың ғой?

	– Иә, оқыдым.

	Сонда Нәби:

	– Онда Аллаһ сенің күнәңді кешті, – деді.





Жұмақтағы үш сарай


	Имран ибн Хұсейін (р.а.) әңгімелеуде:

	«Басқа сахабаларға қарағанда Пайғамбарымыз (с.а.с.) маған бөлекше ілтипатпен қарайтын. Бір күні маған: «Әй, Имран, саған ерекше құрметпен қарайтынымды білесің, менімен бірге қызым Фатиманың қалын сұрап үйіне кіріп шығуға қалай қарайсың?» – деді. Мен бұған қуанып: «О не дегеніңіз?! Сіздің жолыңызға жаным пида», – дедім. Екеуміз іле орнымыздан тұрдық.

	Фатиманың (р.а.) үйіне барғанда, алдымен есікті қақты. Сөйтті де естірте сәлем беріп: «Ішке кіруге бола ма?» – деп сұрады. Іштен «Уа, Расулаллаһ, келіңіз» деген дауыс естілді. «Қасымдағы жолдасыммен бірге кіре берейін бе?» – дегенде, Фатима (р.а.): «Ол кісі кім?» – деп сұрады. «Имран» дегенді естігенде, Фатима: «Уа, Расулаллаһ, үстімде бір жамылғы ғана бар», – деді. Пайғамбарымыз есіктен қолымен көрсетіп, оны қалай жамылғанының дұрыс екендігін білдірді. Хазірет Фатима: «Басыма не салам?» – дегенде, Пайғамбарымыз беліне байлаған орамалын шешіп берді. Осыдан кейін барып рұқсатпен ішке кірдік. Пайғамбарымыз қызымен амандасып, «Таңды қалай атырдың?» – деп сұрады. Хазірет Фатима: «Аллаһқа ант етейін, таңды қиналыспен әрең атырдым. Үйде тіске басар ештеңенің жоқтығы да арқама аяздай батуда. Қатты ашықтым», – деді. Бұны естігенде Расулаллаһтың көзі жасаурап: «Балам, шыда. Ант етейін, үш күннен бері мен де ашпын. Аллаһтың жанында менің дәрежем сенен әлдеқайда биік. Егер сұрасам, Аллаһ маған азық жіберер еді. Алайда мен бұл дүниені емес ақыретті таңдадым» деді.

	Сөйтті де қызының иығынан қағып: «Саған сүйінші хабар айтайын, сен жұмақтық әйелдердің алдысың», – деді. Хазірет Фатима: «Перғауынның әйелі Әсия мен Мәриямның дәрежелері қандай?» – деп сұрағанда, Расулаллаһ оған: «Әсия мен Мәриям өз дәуіріндегі әйелдердің, сен де өз дәуіріндегі жұмақтық әйелдердің биік санаттарын иелендіңіз. Үшеуіңнің де жұмақта қамыстан салынған сарайларың болады. Ол жерде қайғы-қасірет, жылау, қиналыс жоқ. Көкемнің баласының (хазірет Алидың) кедейлігіне cабыр ет. Уаллаһи, мен сені екі дүниенің де мырзасы атанған күйеуге бердім», – деді.».





ІІ Бөлім


	САХАБАЛАР МЕН ТАБИҒИНДЕР САБАҒЫ





Әбу Бәкір (р.а.) және ауызашар


	Әбу Бәкір (р.а.) жаздың ми қайнаған ыстық күні ораза ұстады. Кешкісін ауызашарда дастарханда бар болғаны бір тостаған су тұрды. Суық суды енді ауызға ала бере Әбу Бәкір (р.а.) әлдене еске түскендей еңкілдеп жылап жіберді. Өз-өзіне келгенде, қасындағылар одан неліктен жылағанын сұрады. Әбу Бәкір (р.а.) былай деп жауап берді:

	– Бір күні Пайғамбарымызбен (саллаллаһу аләйһи уә сәлләм) отырғанда, әлден уақытта қолымен бір нәрсені кері итергендей қимыл көрсетті. Жақындамақшы болған біреуді өзіне жақындатқысы келмегендей әсер берді. Сәлден кейін мен: – Уа, Аллаһтың елшісі, жаңа қолыңызбен бір нәрсені кері итеріп жаттыңыз? – деп әлгі қимылының мәнін білмек болдым.

	Сонда ол: «Дүние қызылды-жасыл күйінде таяп келіп, өзін қабылдатқысы келді. Мен оны қасымнан қудым. Ол: «Ант етейін, сен менен қашып құтылсаң да, сенен кейінгілер менен құтыла алмайды, қайткенде де құрығыма ілінеді», – деп кетті», – деп түсіндірді.

	Хазірет Әбу Бәкір осыны айтып:

	– Осы суық суды ішем деп мен де дүниеге құмартқан жоқпын ба?! – деп жыладым деді.





Ықылас


	Әбу Бәкір (р.а.) өз үйінің ауласында үнемі дауыстап Құран оқитын. Бірте-бірте меккеліктер әйел-еркек, жас-кәрі деместен барлығы топтасып келіп, Құран тыңдау үшін оның үйінің айналасына жиналатынды шығарды. Араларынан Исламды қабылдағандары да кездесті.

	Бұлай кете берсе мұсылмандардың қатары күн санап көбейе түсер деген қорқынышпен мүшріктер әрекетке көшті. Әбу Бәкірдің (р.а.) Меккедегі қамқоршысы, тірлігіне тілектес, қорғанышы болып жүрген Ибн Дуғанаға бірнеше рет қоқан-лоқы көрсетті.

	Аммар ибн Ясирдың оқыған намазына қарап та мұсылмандықты мойындағандар аз емес еді. Мұны сезген мүшріктер оның қорғаушысы Әбу Жәһилді жәбірлеп, Аммарға намаз оқытпауды талап етеді. Аллаһқа құлшылық жасаған қаншама сахабаларды осылай жазалап, басына әңгір-таяқ орнатумен болды.

	Алайда олардың шынайы ықыласы ақиқатқа ынтық адамдардың көзін ашпай қоймады.





Әбу Бәкірдің бір түнгі ғибадаты


	Ардақты Пайғамбарымыз (с.а.с.) бақиға аттанғаннан кейін мұсылмандар өз ішінен бір басшы сайлау қажеттігін талқыға салды. Кей кісілер бірін ансардан, енді бірін мұһажирлардан екі басшы сайлайық деген пікірді де алға тартты. Бұған бірінші болып хазірет Омар (р.а.) көнбеді. Соңында бәрі бірауыздан хазірет Әбу Бәкірді (р.а.) таңдады. Себебі Пайғамбарымыз (с.а.с.) әл үстінде жатқанда, жамағатты Әбу Бәкірге ұйытып, намаз оқытып еді. Бұған қоса ол – Пайғамбарымыздың (с.а.с.) бала күнінен бері келе жатқан жақын досы, тіршілігінде сан мәрте адалдығын дәлелдеген тақуа кісі еді. Барлығы Әбу Бәкірді халифа етіп сайлады.

	Осы күннен бастап ұлы мұсылман мемлекетін Әбу Бәкір (р.а.) басқарды, көмекшісі хазірет Омар (р.а.) болды. Сол уақыттарда халифалыққа хазірет Омарды лайық көргендер де кездесті. Оларды Омар (р.а.):

	– Аллаһқа ант етейін, Әбу Бәкірдің бір түнгі ғибадаты Омардың бүкіл әулетінің жасаған ғибадатынан жоғары, – деп тыйып тастады.





Әбу Бәкірдің (р.а.) мәрттігі


	Әсма (р.а.) әңгімелеуде:

	«Әкем Әбу Бәкір Аллаһ елшісімен бірге Меккеден Мәдинаға һижрет еткенде, қолындағы бүкіл дүниесін, яғни алты мыңға жуық дирхам ақшаның барлығын өзімен бірге ала кетті. Әкем кеткен соң, атам Әбу Кухафа жаныма келді. Көзі көрмейтін. «Әбу Бәкір түк қалдырмай, бүкіл дүниені өзімен бірге ала кетті, сендерді қиын жағдайда қалдырып барады», – деді. «Жоқ, ата. Әкем бізге көп дүние қалдырып кетті», – дедім мен. Атамды амалсыз алдауыма тура келді. Тас шағылдарын жинадым да үстін матамен жауып қолына ұстаттым. Атам бұл сөзіме иланып қалды. Алайда әкем бізге бір сабақ жіп те қалдырмаған болатын. Мен тек қарт атамның уайымдамауын ойлаған едім.





«Тамақтың өлшемі»


	Хазірет Әбу Бәкір (р.а.) айтқан әңгіменің бірі адам баласы үшін ас ішудің өлшемі іспетті танылады.

	«Құлшылықтың терең дәмін тату үшін мұсылман болғалы тоя тамақ жемедім. Аллаһқа қауышудың құмарлығымен қанып су да ішпедім, өйткені көп жеу аз құлшылық жасауға итермелейді. Көп жеген кезде адамның денесі ауырлап, көзіне ұйқы тығылады, денесі босаңсиды. Өзін қанша қинаса да, ондай адамның ұйқыдан басқаға шамасы келмейді, қоқысқа тасталған өлексенің кебін киеді», – деп өз тәжірибесін өсиет тұғырында қалдырды.





Ақыретте қайтем?!


	Ислам мемлекетінің қуатты кезі. Елдің қарны тоқ, көйлегі көк, бұл бір қой үстіне бозторғай жұмыртқалаған заман еді. Алайда байлығы мол, салтанаты шексіз елді, кең аумақты басқарғанмен хазірет Омар (р.а.) баяғы қарапайым қалпынан өзгермеді.

	Бір күні көрші мемлекеттен елшілер келді. Омар (р.а.) оларды баяғы ескі киімімен, жұпыны ғана шаңырағында қарсы алды. Әкесінің тозығы жеткен шапанмен жүргенін көрген қызы Хафса шыдай алмай:

	– Әке, сіз қазір бір елдің бетке ұстар басшысысыз. Мұнша жүдеу жүргеніңіз сырт көзге қораш көрінеді. Жаңа киім кисеңіз болмай ма? – деп сұрады.

	Сонда Омар (р.а.) қызына:

	– Олай деме, қызым, күні кеше ғана Ардақты пайғамбарымыз (с.а.с.) бен Әбу Бәкірдің қандай тұрмыс тауқыметін тартқанын ұмыттың ба? Мен олардың үлде мен бүлдеге оранғанын көрген емеспін. Ақыретте достарымның бетіне қалай қарамақпын?! – деп сабырмен жауап берді.





Ерекше жауаптылық


	Тыныш та, тымық түннің бірінде халифа Омар (р.а.) әдеттегіше қаланы аралап жүрді. Кенет қалаға тақау маңда аялдаған бір керуенді көзі шалды. Қайдан келіп, қайда бет алған керуен екенін білмек болып таяп барды. Керуендегілердің бәрі тегіс ұйқыға бас қойыпты. Халифа олардың жүгіне қарап, христиандар екенін байқайды. Бірақ күзетшілері де жоқ сияқты, тып-тыныш, тықыр еткен жан баласы жоқ. Әзірге адамы да, тауары ұры-қарыдан аман. Бірақ кім біледі, біреу жіті бақыламаса суық қолдылардың иесіз бағалы бұйымдарды көтеріп кетуі де мүмкін. Халифа осындай оймен сақтық жасап, керуенді түні бойы көз ілмей күзетпекке бекінді. Діні бөтен болғанымен, қазір мұсылмандардың жерінде тұрған христиан керуенінің қауіпсіздігіне бірінші кезекте өзін жауапты сезінді. Дереу досы Әбдірахманның үйіне соғып, жанына ертіп кеп, екеулеп түні бойы керуенді күзетеді.

	Уақыт өте берді, үркер ауып, түн ортасы болғанда саудагердің біреуі оянады да, анадай жерде отырған бейтаныс екі адамды көреді. Жаманға жориын десе, түрлері ұрыға ұқсамайды, өзара жайбарақат әңгімелескен бейбіт жандар. Іле ұйқы қысып, қайтадан ұйықтап кетеді. Аздан кейін оянып қараса, бағанағы орнында жайғасқан екеуі тапжылмай әлі әңгіме шертуде. Мұны көріп керуенбасының ақша беріп қойдырған күзетшілері шығар деп, тәтті ұйқысын жалғастырады. Таң ата халифа мен Әбдірахман намаз оқуға мешітке кетеді. Бағанағы саудагер керуенбасыдан түндегі екі адамның кім екенін сұрайды. Керуен басы хабарсыз болып шығады. Керуенші дереу жаңағы адамның өзін олардың кім екенін біліп келуге жұмсайды. Саудагер қаланы бетке алады. Екі адам әлі ұзай қоймапты. Арттарынан еріп отырады. Сырттай жолдағылардан бұлардың кім екенін сұрастырады. Бәрінен «Халифа Омар мен досы Әбдірахман ғой» деген жауапты естиді. Саудагер керуенге оралып, көргені мен естігенін түгелдей жеткізеді. Керуен мүшелері: «Сонда түні бойы біздің керуенді күзетіп шыққан кісі мұсылман мемлекетінің басшысы халифа Омар ма?!» – деп таңғалысады. Әсіресе керуенбасы қатты толқып:

	– Мен халифаны тауып алып сөйлесейін, рұқсат етсе, мұсылман дінін қабылдаймын, – дейді. Артынша керуенбасыға еріп, қалған саудагерлер де мешітке қарай асыға беттеп бара жатты.





Алдыңа келгенді тең көр


	Бір күні сахаба Үбәй ибн Кағб (р.а.) пен хазірет Омар (р.а.) бір мәселеде таласып, қазыға барып жүгінеді. Қазы халифаның келгенін көргенде, орнынан ұшып тұрып орындық ұсынады. Бірақ бұл аңдаусызда Омардың (р.а.) ашуын туғызады:

	– Сен төрелігіңді бастамай жатып алдыңа келген адамдарды алаладың. Мен бұл жерге халифа ретінде емес, сенен әділет іздеген қарапайым мұсылман ретінде келіп отырмын. Менің халифалығым бұл жерде есепке алынбауы тиіс!

	Омар (р.а.) – осыншалықты әділдікке жіті мән берген жан. Сол үшін де Пайғамбарымыз (с.а.с.) оған «Фаруқ» деген лақап ат қойған.





Жаным ашыды


	Бір күні халифа Омар (р.а.) бірнеше адамдармен шіркеудің жанынан өтіп бара жатып, сақал-шашы аппақ қудай, қарттықтан қалжыраған бір попты кезіктіреді. Халифа оны көргенде, көңілі босап, солқылдап жылап жібереді. Жанындағылар себебін сұрағанда:

	– Төрінен көрі жуық мына кісіге жаным ашып жыладым. Осы жасқа келгенше адамзаттың мақтанышы Мұхаммед пайғамбарды (саллаллаһу аләйһи уә сәлләм) танымаған екен. Танымаған қалпында дүниеден өтіп бара жатыр. Мұны көрген мұсылман жыламай қайтсін, – дейді.





Өздері жеп қоятын


	Омар (р.а.) баяғы надандық дәуірді есіне алса, кейде күліп, кейде жылайтын. «Жылайтын себебім, – дейді екен сұрағандарға, – ол кезде иісі араб халқы қыз баладан обадан бетер үркетін. Тіпті қыздары төрт-бес жасқа келгенде, тірідей көміп тастайтын. Осыны ойласам қамығып жылағым келеді. Ал, күлкім келетіні халық қамырдан пұт жасап, соған табынатын. Бірақ қарындары ашса, сол табынғандарын өздері жеп қоюшы еді».





Бізді де ұмытпа


	Хазірет Омар (р.а.) бір күні Пайғамбарымызға (с.а.с.) келіп Ұмра жасау үшін рұқсат сұрады. Ол рұқсат беріп тұрып:

	– Омар, дұғаңа бізді де қосуды ұмытпа, – деп өтінді.

	Омар (р.а.) бұған есі шыға қуанады. Оның қуанышы өз қалауына тиісті рұқсатын алғанына емес, Адамзаттың ардақтысының өзінен дұға ет деп сұрауына байланысты туындап еді.

	Осы сәтті ылғи да еске алып: «Ол мен естіген ең қымбат сөз еді. Қуаныштан төбем көкке екі-ақ елі жетпей қалғаны есімде», – дейді екен.





«Кеше кім едің?»


	Халифа Омар (р.а.) мешіт мінберіне шығып халыққа құтпа оқып тұрып, әлден уақытта іркіліп қалып: «Әй, Омар, сен кеше ғана әкең Хаттабтың түйесін баққан малшы емес пе едің?» – дейді. Жұрт аң-таң. Сірә, ешкім ештеңе түсінбесе керек. Кейін бұл сөзді неге айтқанын сұрағандарға халифа:

	– Мінберге шығып сөйлеп жатқанда, әлдеқандай ой келді. Тәкаппарлықтан қорқып, өз-өзімді сабама түсірдім, – дейді.





Ұлық болсаң кішік бол


	Бір күні Ахнаф ибн Қайыс жанында тағы да өзі сияқты екі-үш кісі бар, жұмыспен халифаға келеді. Халифа Омар (р.а.) үйінде жоқ, бір түйе бұйдасын үзіп кетіп, соны ұстай алмай қуалап жүр екен. Түйе жеке адамның емес, қазынаның малы болса керек, халифа келгендердің сәлемін алар-алмас:

	– Кәне, мына түйені ұстайық, айырылып қалсақ, қаншама адамның ақысы мойнымызда кетеді, – дейді. Қонақтардың бірі халифаға:

	– Сіз халифа емессіз бе? Түйені ұстауды жалшыларыңызға-ақ тапсырсаңыз болмай ма? – дегенде, халифа:

	– Менен артық саған басқа қандай құл керек?! – деп ашуланған екен.





Зәру кездегі бір дирхам


	Хасан Басри (р.а.) әңгімелеуде:

	«Бірде бір кісі Османға (р.а.) келіп: «Ей, дәулеттілер! Садақа үлестіру, құлдарды бостандыққа шығару, қажылыққа бару, дін жолында көмек жасауда сауаптың бәрі сендерден артылмайтын болды», – деп мұңайды.

	Осман (р.а.): «Сендер бұған қызыға қарайсыңдар ғой, түсінгенім?» – деп сұрады. Әлгі кісі басын изеді. Сонда Осман (р.а.): «Құдай ақы, адамның өзі зәру бола тұра, Аллаһ жолында жұмсаған бір дирхамы бай-бақуатты, молшылық заманда берген адамның он мың дирхамынан артық», – деді.».





Османның (р.а.) жомарттығы


	Абдуррахман ибн Хаббаб әс-Сәлами әңгімелеуде:

	«Расулаллаһ (с.а.с.) Тәбук соғысына әскер жасақтау үшін сахабалардан көмек сұрады. Осман (р.а.): «Мен жәрдемге жүз түйені жүгімен қоса атадым», – деді.

	Пайғамбарымыз (с.а.с.) мінберден бір саты төмен түсіп, жамағатты игі іске ортақтасып, сауап алуға шақырды. Бұл жолы да Осман (р.а.) суырылып алға шықты да, «Тағы жүз түйені жүгімен қоса атадым», – деп уәде берді.

	Османның бұл мәрттігіне риза болған Пайғамбарымыз (с.ғ.с.) қуана дауыстап: «Османның бұдан кейін жасайтын істері ақыретте табысқа кенелуіне ешқандай кедергі жасай алмайды», – деп, осы сөзін үш рет қайталаған еді.».





«Рума» құдығы


	Бәшир әл-Әслами әңгімелеуде:

	«Мұһажир мұсылмандар көшіп келген алғашқы күндері Мәдинаның суына үйренісе алмай, кәдімгідей қиналды.

	Ғыфарұлдары қауымынан шыққан бір кісінің мөлдір, тұщы сулы «Рума» деген құдығы бар еді. Ол сол құдықтың суын сатып күнелтетін.

	Бір күні Аллаһ елшісі (с.а.с.) оған: «Мына құдықты жұмақтағы құдыққа айырбастағың келмей ме?» – деп сұрады. Әлгі кісі қиналып: «Уа, Расулаллаһ! Мен отбасымды осы құдықтан түскен табыс арқылы асырап отырмын. Мен оны айырбастай алмаймын», – деп жауап қатты.

	Бұл сөзді құлағы шалып қалған Осман (р.а.) дереу құдық иесімен көп мөлшердегі байлыққа саудаласты. Сөйтті де: «Уа, Расулаллаһ! Егер әлгі құдықты сатып алсам, ана кісіге уәде еткен жұмақ бұлағын маған да уәде етесіз бе?» – деді.

	Аллаһ елшісі: «Иә, әрине», – деді.

	Осман (р.а.): «Ол құдықты сатып алдым. Ниетім мұсылман бауырларыма сыйлау», – деді».





Сен оны ұмытсаң да


	Ибн Асакир әңгімелеуде:

	«Хазірет Осман (р.а.) бірде халыққа былай деп хұтба оқыды: «Әй, адам баласы! Мынаны есте ұста, арнайы міндеттелген ажал періштесі үнемі сені аңдуда. Сен дүниеге келгелі бері талайлардың жанын алған ол бір күні аяңдап саған да келеді. Сол үшін қам жаса, өйткені сен оны ұмытып кетсең де, ол сені ешқашан ұмытпайды. Егер сен ғапылдықпен өлімге дайындық жасамасаң, басқа біреу сен үшін дайындық жасамайды. Аллаһтың алдына барарың сөзсіз, сондықтан әзірлігіңді естен шығарма».





Хазірет Алидің өсиеті


	Күмәйіл ибн Зияд (р.а.) әңгімелеуде:

	«Бірде мені хазірет Али (р.а.) қолымнан жетектеген күйі ауыл сыртына шықтық. Бір төбенің басына бардық. Біраз үнсіз отырғаннан кейін ол маған мынаны айтты:

	– Күмәйіл, қазір менің айтқанымды жақсылап ұғып ал. Адамдар үш түрге жатады. Алғашқы топ – ғұламалар. Екіншілер – Аллаһ жолында білім ізденушілер. Үшінші топ – надан қара тобыр. Соңғылардың табанында бүр болмайды, жел қайда айдаса, сонда жүре береді. Білім нұрынан мақұрым болғандықтан, олардың жеке дүниетанымы да жұтаң тартып тұрады.

	Білім малдан қайырлы. Білім сені қорғайды, ал малды сен қорғайсың. Білім амалмен толысады, мал жұмсалған сайын азаяды. Ғалымды жақсы көру – кім-кімге де міндет. Білім ғалымға өмір бойы қадір-құрмет әкеледі, тіпті ғалым адам өлгеннен кейін де жұрт сол білімінің арқасында еске алады. Бірақ малмен біткен абырой-атақ мал кеткенде бірге кетеді. Тірі күнінде-ақ өлі саналған байлар, өзі өлсе де сөзі өлмейтін ғалымдар бар, – деп күрсініп үнсіз қалды.

	Бір уақытта қолымен кеудесін көрсетіп: – Мына жердегі ілімді тарқатып айтып, бөлісе алатын біреуді таба алмадым. Шын ғұламалардың өлуімен білім де өледі екен. Жоқ, Раббым, бұлай етпе. Бар екеніңді дәлелдейтін ғалымдар бұл дүниеге керек. Олар өмірде өте аз, бірақ Аллаһ алдындағы дәрежелері өте жоғары. Аллаһ ұлы дінін солар арқылы қорғайды. Ол ғалымдар өздеріне жүктелген аманатты лайық болғандарға ғана жеткізеді. Дүние қызығына масайрағандардың арасында олар барынша биязы, жұмсақ. Міне, бұлар – ақиқатты қорғаушылар, Исламның қызметшілері. Солармен жолыға алғанымда!... – деп мұңайды.»





Он есе сауап


	Үбәйдуллаһ ибн Мұхаммедтің (р.а.) әңгімелеуде:

	«Бірде қайыр тілеп жүрген біреу хазірет Алидің есігін қақты. Али (р.а.) ұлына: «Анаңа алты дирхам берген едім. Соның бірін алып кел», – деп жұмсайды. Ұлы қайтып келіп: «Анам оған ұн алмақшы екен», – деді. Али (р.а.): «Мүмін дүниесін сауап жолында жұмсамай, қолында сақтағанды артық көрсе, онда оның иманы толық болмағаны», – деп, әлгі дирхамның барлығын алып келуін әмір етеді. Хазірет Фатима анамыз алты дирхамды баласынан беріп жібереді. Али (р.а.) бұл қаражатты қайыршының қолына ұстатады.

	Сол арада түйесін сатпақ болған бір адам Алидың үйінің тұсынан өтіп бара жатты. Али (р.а.) түйенің бағасын сұрайды. Түйекеш: «Жүз қырық дирхам», – дейді. Али (р.а.) саудаласып жатпастан: «Түйеңді маған қалдырып кет. Ақшасын кейін беремін», – деп түйені алып қалады. Осы кезде табан астынан түйе сатып алғысы келген басқа біреу кеп: «Бұл кімнің түйесі?» – деп сұрады. Али (р.а.): «Менің түйем», – деді. «Түйеңді маған сатасың ба?» – дейді бейтаныс. «Сатамын», – дейді Али (р.а.). «Қанша сұрайсың?» – дейді аларман. Али (р.а.): «Екі жүз дирхам», – деді. Сатып алушы бұл бағаға екі сөзге келмей келіседі.

	Хазірет Али алғашқы түйенің иесіне қарызын, яғни жүз қырық дирхамын қайтарып берді. Қалған алпыс дирхамды Фатима анамызға алып келгенде, ол «Бұларды қайдан алдың?!» – дейді таңдана. Али (р.а.): «Бұл – бізге уәде етілген сый. Құранда «Кімде-кім Аллаһ тағалаға бір жақсы амалымен келсе, оған жасаған амалының он есесі беріледі» делінген»[3] деп жауап берді.»





«Әрең шыдадым...»


	Бір күні Ибн Мәсғуд (р.а.) Аллаһ елшісінің (с.а.с.) нәпіл намаз оқығанын көріп, байқатпастан артына ұйи қалады. Бұл оқиғаны өзі былай баяндайды: «Намазға тұра қалдым. Бар болғаны екі рәкат намаз еді, бірақ Аллаһ елшісі намазда бүкіл дүниені ұмытқандай күй кешті. «Бақара» сүресін бітіргенде, рукуғқа баратын шығармыз деп ойладым. Ол «Әли Имран» сүресін қоса оқи бастады. Біткен кезде «Енді рукуғқа баратын шығармыз» – деп көңілім байыз таппай тұр еді, артынша «Ниса» сүресін бастап кетті. «Нисадан» кейін «Мәида» сүресін толық оқып барып, рукуға иілді. Алғашқы рәкаттың өзінде-ақ осы төрт сүрені, яғни Құранның 124 бетін оқыды. Сол уақытта маған бір ой келді».

	Жанында отырған сахабалар таңырқап: «Ол қандай ой?» – деп сұрады. Сонда Ибн Мәсғуд: «Намазды сол жерден үзсем бе екен деп ойладым», – деген екен.





«33 рет субханаллаһ»


	Әбу Һұрайра (р.а.) әңгімелеуде:

	«Бір күні мұһажирлердің кедейлері: «Уа, Аллаһтың елшісі! Байлар байлығымен көп сауапқа кенелуде. Дәрежелері де биіктеуде. Біз олардың деңгейіне қалай қол жеткіземіз? Біз оқыған намазды олар да оқиды, біз тұтқан оразаны олар да тұтады. Құл азат етеді. Садақаны да көп береді. Ал біздің жағдайымыз өзіңізге белгілі», – деп мұңын шағады.

	Пайғамбарымыз (с.а.с.): «Оларға жету үшін сендерге бір амал үйретейін бе? Егер осы үйреткенімді істесеңдер, мерейлерің үстем болады. Сендерден озғысы келген біреу болса, тек осы амалмен ғана озады. Басқа ешкімнің де алдарыңа түсе алмайды», – дейді.

	Олар бұны естуге құмартқанда, «Әр намаздан соң 33 мәрте «субханаллаһ», 33 мәрте «әлхамду лиллаһ», 33 мәрте «Аллаһу әкбар» деуді ұмытпаңдар», – деген жауап естиді.

	Олар осы дұғаны үздіксіз оқиды. Бірақ көп ұзамай байлар да бұл дұғаны үйреніп алып оқи бастайды.

	Мұһажирлердің кедейлері қайта келіп жүгінеді: «Уа, Аллаһтың елшісі, бұл амалды бай бауырларымыз да естіп, олар да біз секілді осы ғибадатпен амал етуде», – дейді.

	Сонда Пайғамбарымыз (с.а.с): «Бұл Аллаһтың жақсылығы. Мұны қалағанына береді», – дейді.





Сәжде мен сәлем


	Эфиопия жеріне һижрет жасап барғанда, мұсылмандардың басшысы Жағфар (р.а.) Нәжаши патшаның алдында сол елдің дәстүріне сай маңдайын жерге тигізіп емес, тік тұрып есендеседі. Патша алдында жасқанып жалтақтамайды.

	Нәжаши бұндай сәлемдесу түрін ерсі санап: «Неге менімен дұрыстап амандаспайсың?» – дейді.

	Жағфар ибн Әбу Талип (р.а.):

	«Біз әлемдердің раббысы Аллаһ тағалаға ғана бас иеміз және Одан басқаға сәжде жасамаймыз. Арамыздан соңғы пайғамбар шықты. Ол бізге жаннаттық адамдардың сәлемін үйретті, сондықтан біз сізге мұсылманша сәлем бердік», – деп сабырлы жүзбен жауап берді.





Туфәйлдың мұсылман болуы


	Туфәйл ибн Амр «Аус» қауымының ең сыйлы адамы еді. Бір күні Мекке қаласына жолы түседі. Ол кезде Меккеде мұсылмандар мен пұтқа табынушылар арасындағы алауыздық өршіп тұрған. Туфәйл Меккеге кірер-кірмес мүшріктер қаумалап: «Ей, Туфәйл, Меккеге қош келдің! Бұндағы жағдай мынау: өзін пайғамбармын деп жариялаған құрайыштық Мұхаммед (саллаллаһу аләйһи уә сәлләм) бізді ауыр халге душар етіп отыр. Арамызға іріткі салып, сүттей ұйып отырған шырқымызды бұзды. Сөзін тыңдағандар қалай арбалып қалғанын білмей, керек десең, туған әкесі мен баласы, күйеуі мен әйелі бір-бірінен безінуде. Абайламасаң, бұған сен де, қауымың да тап болуы мүмкін, сондықтан Мұхаммедтен аулақ жүргенің дұрыс. Айтқан сөзін тыңдама», – деп жамыраса ақыл айтқан болады.

	Бұл әңгімеден кейін Туфәйл шынында да Пайғамбарымыздан қауіптеніп, Қағбаға бара қалса, құлағына мақта тығып алатынды шығарды.

	Бірде күтпеген оқиға орын алды. Қағбаның жанында Аллаһ елшісінің (с.а.с.) намаз оқып тұрғанын көрді. Өзіне тосын қимылдарға біршама уақыт алыстан қарап тұрды. Аллаһ елшісінің (с.а.с.) оқыған Құранын да естіді. Туфәйл, неге екенін бұның бәрін жылы қабылдады. Бір уақытта өзіне «Мен неге құлағымды бітеуім керек? Нені тыңдап, нені тыңдамауды маған басқа біреу үйретуі керек пе? Бұл кісіге жолығып көрсем қайтеді? Нашарлығына көз жеткізсем, өз жөніме кетермін» – деген ой келеді.

	Сөйтеді де Пайғамбарымыз (с.а.с.) намазын бітірген соң, артынан үйіне дейін еріп барады. Үйге кірісімен Туфәйл басынан өткендерді әңгімелеп, Ислам діні жөніндегі сауалдарын қояды. Бұны естігенде, Пайғамбарымыз (с.а.с.) қатты қуанып, оған діннің негіздерін түсіндіреді. Туфәйл сол жерде мұсылмандықты қабылдайды.





Сәлемдессек болды


	Бірде Тұфайл ибн Әбу ибн Кағб (р.а.) өзімен бірге базарға барғысы келген Абдуллаһ ибн Омарға (р.а.):

	– Сіз базарға не үшін бармақсыз? Бір нәрсе сатып алатын, не бір нәрсе сатайын деген түріңіз байқалмайды. Одан да келіңіз, мына бір жерге отырып, біраз әңгіме-дүкен құрайық, – дейді.

	Сонда сүннет амалдарды істеуге құмар Абдуллаһ ибн Омар (р.а.) оған:

	– Біз кейде үйден тек сәлемдесу үшін шығамыз. Кездескен кісілермен амандасып, есен-саулықтарын сұрасып қайтсақ болғаны, – деп жауап берген екен.





«Жұмаққа түрегеп кіргім келеді»


	Әнәс (р.а.) әңгімелеуде:

	«Бірде Мәдинаның көшелерін басына көтерген әлдебір у-шудан төңірек ел көшкендей азан-қазан болды. «Бұл не шу?» – деп сұраған Айша (р.а.) анамызға төңірегіндегілер: «Абдуррахман ибн Ауфтың Шамнан келген сауда керуені ғой», – деп жауап береді. Керуенде жүк тиеген жүз түйе бар еді.

	Айша анамыз сол кезде: «Мен Пайғамбарымыздың: «Абдуррахман ибн Ауфтың жаннатқа еңбектеп кіріп бара жатқанын көрдім» дегенін естіген едім», – дейді.

	Бұл сөз Абдуррахман ибн Ауфқа (р.а.) жеткенде:

	«Шамам жетсе, еңбектеп емес, екі аяғыммен адымдап кіргім келеді», – деді де, сауаптарын арттыра түсу ниетімен әлгі керуенді жүктерімен қоса Аллаһ жолына атады».





«Кімде-кім бауырының айыбын жапса...»


	Бірде Әбүл-Хайсам:

	– Менің кей көршілерім арақ ішеді. Осыларды ұстап беріп, бір жазалатсам ба екен? – дейді. Ұқба ибн Амр:

	– Қой, олай жасағаның жөн болмас. Одан да оларға насихат айт, – деп ойын білдіреді.

	– Қайдан, мені тыңдар емес. Әй, жазалатқан дұрыс-ау... – дейді көршісінің әбес қылығынан жапа шегуші.

	– Жоқ, ондайға бармағаның абзал, өйткені мен Аллаһ елшісінің «Кімде-кім бауырының айыбын жапса, тірідей топыраққа көмілген қыз баланы аман алып қалғандай сауапқа кенеледі» дегенін естіп едім, – деген жауаппен сабырға шақырады.





Қолы ұзын адам


	Айша анамыз (р.а.) әңгімелеуде:

	Аллаһ расулы (с.а.с.) бақиға аттанбай тұрып өз жарларына «Маған қолы ұзын болғаның алдымен қауышасың» деп кеткендіктен, кейде қолдарымызды қабырғаға қойып, бір-бірімізбен салыстыратынбыз. Аллаһ елшісінің «қолы ұзын» дегені көп садақа берушіні меңзегендігі екенін кейін түсіндік. Зейнеп қайтыс болғанда барып, бұл әдетімізді тоқтаттық. Зейнеп аласа бойлы еді. Өзі ісмер әйел болатын. Тері илеп, түрлі киімдер тігетін. Тапқанынан көп садақа беретін».





Көнбедім


	Ибн Аббас (р.а.) басынан өткен мына бір оқиғаны әңгімелеуде:

	«Бірде өз-өзінен көзімнің көру қабілеті қатты нашарлап кетті. Сол кез маған біреулер келіп:

	– Егер бірнеше күн намазыңды қоя тұрсаң, көзіңді емдеуге болады, – деді.

	Мен оларға: – Пайғамбарымыздан (с.а.с.) «Егер бір адам намазын тастаған күйі қайтыс болса, алдынан азап тосып алады» дегенді естіп едім, – деп көнбедім».





Құран жолымен жүргендер


	Ибн Мәсғуд (р.а.) айтқан екен:

	– Құран жолын ұстанғандар түнде жұрт ұйықтап жатқанда – ояу болуы, күндіз жұрт жеп-ішкенде – ораза ұстауы, олар көңіл көтеріп жатқанда – ой құшағында болуы, басқалар көкіректенгенде – қарапайымдылық танытуы керек. Құран жолындағылар көкірегі мұңды, көзі жасқа толы болуы керек. Хикмет, ілім, даналықты бойына сіңіруі ләзім. Олар аз сөйлейді. Ғапылдық, сабырсыздық оларға тән емес.





Сенен не сұрамақпын?!


	Бірде екі ғасырға жуық өмір сүрген Нәжрандық бір қария сахабалардан Мұғауияға (р.а.) қал сұрап келеді. Хазірет Мұғауия (р.а.) одан: «Өмірді қалай өткіздіңіз?» – деп сұрайды. Қария: «Бір жылдары ашаршылық көрсең, енді бір жылдары молшылық көресің. Күнді күн, түнді түн қуалап өте береді екен. Біреулер туылып жатса, енді біреулер өліп жатыр. Ешкім туылмаса, адамзат құрып кетер еді. Ал ешкім өлмесе, дүниеге адамдар сыймас еді», – дейді.

	Мұғауия (р.а.): «Менен не тілейсіз, айтыңыз?» – дегенде, қария: «Өткен өмірді қайтаруға, я жақындаған ажалдан алып қалуға күшің жете ме немене?» – дейді. Мұғауия (р.а.): «Оған күшім жетпейді, әрине», – деп күмілжігенде, қария: «Ендеше, сенен не сұрамақпын?!» – деген еді.





Ілім жоғала ма?


	Язид ибн Үмәйра (р.а.) жеткізген екен:

	Сахабалардан Муаз ибн Жәбәлдің (р.а.) әл үстінде жатқан кезі. Жұрт тегіс жиналып жылап отырады. Муаз (р.а.) олардан:

	– Неге жылайсыңдар? – деп сұрайды.

	– Сенімен бірге кететін ілімді жоқтап жылаймыз.

	– Ілім мен иман жоғалмайды, қияметке дейін қалады. Кім ізденсе, бұл екеуін табады. Бұлар Құран мен сүннетте тұнып тұр. Ілімді басқадан емес, Омар, Осман, Алиден (р.а.) алыңдар. Ақиқатты кім айтса, мойындаңдар. Өтірікті кім айтса, одан бойларыңды аулақ салыңдар, – деп халықты жұбатты.





Үш түрлі адам


	Тарық ибн Шиһаб (р.а.) әңгімелеуде:

	«Бірде Сәлман Фарисидың үйіне барып, түнде қалай намаз оқитынын көргім келді. Түн ауа тұрды да, кәдімгідей ғана намаз оқыды. Одан ерекше құлшылық күткен мен әлгіні азсындым. Менің күйімді түсінген болуы керек, өзі бастап мені сөзге тартты:

	– Бес уақыт намазға қатты мән бер. Адам баласы өте ауыр күнә жасамаса, бұл бес уақыт намаз ұсақ күнәларын жуып-шаяды. Адамдар кешке қарай үш түрлі болады. Түн кейбір адамдарға пайда, кейбіреуге зиян әкеледі. Енді біреуге пайда да, зиян да әкелмейді. Алғашқы топтағылар түн баласы көз ілмей ғибадат жасайды. Ал өздеріне кесір тигізетіндер түнделетіп түрлі күнә жасайтындар. Үшінші топтағылар, жылы төсекте таңға дейін қамсыз ұйықтаушылар. Бұларға зиян да, пайда да жоқ. Уа, Тарық, ақырын жүріп, анық бас, өзіңе қатты қинайтындай істерге аса құмартпа».





Ұмытпа


	Өзінен өсиет сұрап келген кісіге сахаба Әбу Дарда (р.а.) былай дейді:

	– Таршылықта көмектессін десең, басың ауырып, балтырың сыздамаған кеңшілікте Аллаһты есіңе алып жүр. Кез келген жақсылыққа қол жеткізгенде, оны саған Құдайдың нәсіп еткенін ұмытпа.





«Әкеңді сыйла»


	Бірде сахаба Әбу Һұрайра (р.а.) жолда кетіп бара жатып Әбу Ғассанды (р.а.) жолықтырады. Әбу Ғассанның соңынан бір кісі еріп келеді екен. Әбу Һұрайра арт жақта келе жатқан адамның кім екенін сұрайды. Әбу Ғассан ол кісінің өз әкесі екенін білдіргенде, Әбу Һұрайра оған дереу: – Бұл ісің жөн емес, Пайғамбарымыздың сүннетін ескермеген екенсің. Әкеңнің алдында жүру – ерсі қылық. Әкеңнің не артынан жүр, не оң жағында жүр. Астың дәмдісін әуелі әкеңнің алдына тарт. Тамаққа әкең алдымен қол созсын. Қабағыңмен болса да жасқап, оның көңіліне селкеу түсірме. Ол тізе бүкпей тұрып, сен отырушы болма. Әкең ұйықтамай жатып, сен жастыққа бас қойма! – деп асыл дінімізде ата-ананы құрметтеу шарттарын баян етті.





Жамаулы киім кисең де


	Сахаба Уқба ибн Амр (р.а.) қайтыс болар алдында балаларына мына өсиетті қалдырған екен:

	– Балаларым, сендерге үш нәрсе айтайын, ешқашан ұмытпаңдар: Пайғамбарымыздың хадистерін сенімді адамдардан ғана алыңдар, жыртық-жамау кисеңдер де, қарызданбауға тырысыңдар. Мазмұны Құранға қайшы келетін өлең жазбаңдар!





Сахабалар құрметі


	Шағби (р.а.) айтуда:

	«Бір жаназа намазын оқығаннан кейін, қайтар мезетте Зәйд ибн Сәбитке (р.а.) көлігі қашырын жақындаттым. Осы кезде Абдуллаһ ибн Аббас (р.а.) келіп, үзеңгіні ұстап бергісі келді. Бұны көргенде, Зәйд: «Әй, Пайғамбарымыздың көкесінің баласы, әуре болма, үзеңгіні жібер», – деді. Ибн Аббас: «Жоқ, бізге ғалымдарды құрметтеу бұйырылған», – деді. Бұны естігенде, Зәйд (р.а.) дереу Ибн Аббастың (р.а.) қолын сүйіп: «Олай болса, бізге де Пайғамбарымыздың ең жақын туыстарына (әһл-бәйт) осылай құрмет көрсету бұйырылған», – деді».





Құдықтан құтқарар ма ең?


	Сахабалардан Әбу Дәрда (р.а.) бірде күнә істеген адамға жолықты. Топ адам әлгі кісіні жерден алып, жерге салып ұрсып жатты. Бұны естігенде Әбу Дәрда (р.а.) оларға: «Қойыңыздар, бұларыңыз не? Бұл кісінің құдыққа түсіп кеткенін көрсеңіздер құтқарар ма едіңіздер?» – деді. Олар: «Иә», – дегенде, «Онда бауырларыңызға ауыр сөз айтпаңыздар. Одан да өздеріңізді саулық берген Аллаһқа мақтау айтыңыздар», – деді. Олар: «Сен сонда бұған ашуланбайсың ба?» – деп сұрағанда, «Мен бұл кісінің жеке басына емес, істеген қылығына ашуланам. Осы қылығын қойса болды, ол менің бұрынғыша бауырым», – деп жауап қатты.





Нұр төгілгендей екен


	Әбу Құрсафа әңгімелеуде:

	«Мен, шешем және туыс әпкем серт беру үшін Аллаһ елшісіне (с.а.с.) бардық. Қоштасып сыртқа шыққанымызда, шешем мен әпкем маған: – Балам, жүзі осыншалықты жылы, киімі осыншалықты таза, сөзі соншалықты жұмсақ мұндай кісіні өмірі көрген емеспіз. Мүбәрак аузынан нұр төгілгендей екен», – деп таңғалысын жасырмады.





Жылыжүзділік


	Үммү Дәрда (р.а.) әңгімелеуде:

	«Күйеуім Әбу Дәрда бір нәрсе айтпақ болса, сөзін күлімсіреп барып бастайтын. Бір күні мен оған: – Сенің мына қылығыңды көрген ел не ойлайды? – дегенімде, ол: – Аллаһ елшісі сөйлемекші болғанда үнемі күлімсірейтін, – деп жауап берген еді».





Ең қиын үш жағдай


	Хазірет Айша (р.а.) өте тақуа еді. Бірде жалғыз өзі оңашада жылап намаз оқып жатқанда, Пайғамбарымыз (с.а.с.) келіп не үшін жылағанын сұрады. Ол: – Уа, Аллаһтың елшісі! Тозақтың азабын еске алып жыладым, – деді, сөйтті де: – Қиямет күні сіз жанұя мүшелеріңізді еске ала аласыз ба? – деп сұрады. Сонда Аллаһ елшісі оған: – Уа, Айша, үш жерде ешкім ешкімді еске алатын жағдай болмайды, – деп жауап берді, – Таразыға амалдар тартылып ауыр-жеңіл екені белгілі болғанға дейін, амал дәптерлері оңнан яки солдан берілгенге дейін, жаһаннамның үстіне Сырат көпірі құрылып, өтіп-өте алмауың белгілі болғанға дейін.





Анасы мен ұлы


	Әрқамның үйінде тура жолға түскендердің бірі – Түләйб ибн Омар (р.а.) еді. Ол Абдумүттәліпқызы Әруаның ұлы болатын.

	Бір күні Түләйб анасына:

	– Мен Мұхаммедті тыңдап мұсылман болдым, – деді.

	– Әрине, бір жағына шығысып, сүйеніш болуыңа нағашы ағаңның ұлы әбден лайық. Шамам жетсе, мен де оны жанымды салып қорғар едім, – деді анасы.

	Түләйб анасының бұл сөзіне таңырқап:

	– Анашым, сізге мұсылман болуға не кедергі? Бауырыңыз Хамза да мұсылман болды ғой, – деді. Анасы:

	– Апа-сіңлілерімнің жағдайына қарап көрем. Олар нендей шешім қабылдаса, мен де сондай шешім қабылдармын, – деді.

	– Олай болса, сіз мұсылман болғанша, мен Аллаһқа жалбарына беремін.

	Ұлының осыншалық шынайы қалауы Әруаның жүрегін қозғап, көңілін жібіткендей болды. Сол саңлаудан сәуле боп құйылған Ислам нұры оның жан дүниесін нұрландырды. Артынша ұлының көзінше Аллаһтың бір екендігіне және Мұхаммедтің (саллаллаһу аләйһи уә сәлләм) пайғамбар екеніне куәлік етті.





Сүәйдтің кітапшасы


	Мәдина қаласында ғұмыр кешкен Сүәйд ибн Самит өжет, әрі айбынды, өзі ақынжанды қария кісі еді. Қағбаны зиярат ету үшін Меккеге келген беті болатын. Оның Меккеде екені туралы хабары жеткенде, Исламды насихаттау үшін Аллаһ елшісі оны іздеп барды. Құран аяттарын оқып, Исламды қабылдауға шақырды. Сүәйд Пайғамбарымыздың уағызын ұйып тыңдағанымен Исламды қабылдаған жоқ, не қабылдамаймын деп кері қайтармады да. Тек Құранға қатысты пікірін: «Оқыған аяттарыңнан мін таппадым, бірақ мендегі үнемі тастамай алып жүретін сөздерге де ұқсай ма деп қалдым», – деп жеткізді.

	– Ол не нәрсе? – деді Пайғамбарымыз.

	– Лұқманның хикметті сөздері жазылған кітапша, – деді Сүәйд.

	– Кәне, оқып көрші? – деді Пайғамбарымыз.

	Сүәйд өз кітапшасындағыны оқығанда:

	– Мұның да керемет сөз екендігі шүбәсіз, бірақ Аллаһтың маған түсірген Құраны мұнда жазылғандардан әлдеқайда жоғары, әрі ақиқат пен маңызға толы. Құранның адамзатқа белгілеп көрсеткені – тура жол, әрі жарық нұрлы даңғыл, – деді Расулаллаһ (с.а.с.).

	Сүәйд Меккеден Мәдинаға қайта оралды. Пайғамбарымызбен сұқбат өткізген мезгілден көп уақыт өтпей-ақ біреулердің қолынан қаза тапты.

	Рулас туыстары ол жайлы: «Біз оның мұсылмандықты қабылдап барып көз жұмғанын көрдік», – дейді.





Садақа беруге құштарлық


	Сахабалардан Талханың әйелі Суғда әңгімелеуде:

	«Бір күні Талха (р.а.) жүз мың дирхамын садақа етіп таратты. Сол күні мен оның көйлегіне жамау салып отырған едім. Ауыстырып киетін өзге көйлегі болмағандықтан, мешітке жамағатпен оқылған намазға бара алмады».





Тапқырлық


	Бала кездерінде Хасан мен Хұсейін (р.а.) екеуі бірге намаз үшін дәрет алмақ болды. Алайда қастарындағы қарт кісінің суды тым ысырап еткенін байқағанда, көңіліне келмейтіндей етіп, ескерту жасағанды дұрыс деп шешті. Сөйтті де Хасан қарияға естірте сөйлеп:

	– Хұсейін, қаншама уақыттан бері дәрет алып келем, бірақ қате-дұрысын әлі ешкімге тексертпеппін. Мен қазір дәрет алайын, қате жерлерін көрсең түсіндірші, – дейді де дәрет ала бастайды. Хасан дәрет алғанда әдейі қастарындағы кісінің жасаған қателіктерін қайталады, Хұсейін оған ескертіп отырды. Қарт кісі қате жасап отырғанның өзі екенін дереу түсінеді. Іле балаларға қарап:

	– Айналайындар, мен өз қатемді түсіндім. Сендерге көп рахмет. Аллаһ разы болсын, – дейді риза кейіппен.





Хатами әс-Самның өсиеті


	«Егер бұл оқитын жұма намаз соңғы намазың екенін білсең, оны ықыласпен, жылап тұрып оқуға тырысатын едің. Мүмкін, «Аллаһ кешірді» деген сүйінші хабарды естімейінше, басыңды сәждеден алмас па едің.

	Егер әр оқыған намазыңды «бұл соңғы намазым шығар. Осы намазым арқылы Раббымды разы қыламын. Бұл намазым арқылы жамандықтардан, күнәлардан аулақ боламын. Ең үлкен азап болған тозақтан құтыламын. Бұл намазым арқылы пейішке кіремін» – деп ықыласпен оқитын болсаң, ол намаз сені жалықтырмайды. Керісінше, саған ләззат, рухани азық, көңіліңе қуаныш береді».

	Намазды қалай оқисың?

	«Намазды қалай оқисың?» деп сұрағандарға Хатами әс-Сам (р.а.):

	«Намаз уақыты таяғанда, жақсылап дәретімді аламын. Намаз оқитын жерге барып, сәл кідіріп ойланамын. Сонан соң, намазға тұрамын. Қағба – дәл алдымда, сират (қыл көпір) – аяғымның астында, жаннат – оң жағымда, ал тозақ – сол жағымда, Әзірейіл – төбемде қарап тұрғандай сезіммен оқимын. Үміт пен үрей арасында әлемдердің раббысы болған Аллаһ тағаланың құзырында тұрғанымды ойлаймын. Тәкбір алып, мағыналарына зер сала отырып, Құран аяттарын оқимын. Кішіпейілділікпен рукуғ жасаймын. Өз тереңдігіне сай сәждеге барамын. Оң аяғымның ұшын тіреп, сол аяғымды төсеніп отырамын. Осылайша намазымды ықыласпен, шынайылықпен оқуға тырысамын», – деп жауап берген екен.





Жақсылық жамандықты жояды


	Бір күні Әбу Осман (р.а.) мен Салман (р.а.) екеуі бір ағаштың түбінде көлеңкелеп отырды. Салман әлдебір құрғақ бұтақты сындырып алды да, жапырақтары түскенше желпи бастады. Әбу Османға қарап: «Менің неге бұлай жасап отырғанымды сұрамайсың ба?» – деді. Ол: «Иә, неге?» – деді. Салман: «Бір күні Аллаһ елшісімен бірге осылай бір ағаштың астында саяладық. Ол тап мен сияқты қураған бұтақ алып жапырақтары түскенше желпи бастады. Маған қарап: «Салман, неге бұлай жасап отырғанымды сұрамайсың?» – дегенде, мен де «Айтыңыз, уа, расулаллаһ?» – дедім. «Бір мұсылман жақсылап дәрет алып бес уақыт намаз оқыса, мына түскен жапырақтар сияқты күнәларынан арылады», – деді де, артынша: «(Мұхаммед) күндіздің екі жағында, (таң мен екінті намазы) Түннің күндізге таяу кезінде, (ақшам мен құптан) намазын толық орында. Анығында жақсылықтар, жамандықтарды жояды. Бұл ойланғандар үшін насихат» – деген аятты оқыды.





Алтыншы мұсылман


	Бірде Меккедегі танымал адамдардың бірі Үммі Әнжар базарға барып, шаруасына қолғабыс ететін құл таңдады. Әрбір құлды жеке-жеке тексеріп өзі зерек, денсаулығы мығым, көзі от шашқан бір баланы кезіктірді. Іле ақшасын төлеп, ертіп кері қайтты. Жол үсті Үммі Әнжар баладан жөн сұрағысы келді:

	– Атың кім?

	– Атым – Хаббаб.

	– Ал әкеңнің есімі кім?

	– Әрат.

	– Қай жерден боласың?

	– Нажидтен боламын.

	– Онда сен араб болдың ғой.

	– Иә, оның үстіне Бәні Тәмим тайпасынанмын.

	– Олай болса, Меккедегі құл сатумен айналысатын саудагерлердің қолына қалай түстің?

	– Араб тайпаларының бірі бізге тұтқиылдан шабуыл жасап, бар малымызды айдап кетті. Әйелдер мен балаларды тұтқынға алды. Мен сол тұтқындардың бірімін. Бұрын да әр түрлі адамдардың қолына түсіп қалғаным бар.

	Үммі Әнжар жас құлды Меккеде қылыш жасайтын бір ұстаға табыстады. Хаббаб ұстаның жанында жүріп бұл өнерге әбден машықтанды. Іскерлігі пен жауапкершілігіне сенім артқан қожайыны уақыт өте келе Хаббабқа бір дүкен ашып берді. Бара-бара ол нағыз шебердің біріне айналды. Жасаған қылыштарына ел тамсанды. Бірақ Хаббаб кейде Мекке халқының надандығына қатты қынжылатын. Сондай кездері өз-өзін: «Әрбір түннің артынан таң атпай ма? Бізге де бір таң атар», – деп жұбататын.

	Қуанышына қарай, үміт еткен таң шапағы көп күтірмей арайлады. Бір күні Хашым ұрпағынан бір кісі шығып, бүкіл адамзатты жақсылық пен ізгілікке шақыра бастады. Пұтқа табынуды тыйып, жалғыз Аллаһқа иман етуді үгіттеді.

	Бұны естігенде Хаббаб ақ жүрегі алып ұшып дереу Пайғамбарымызға (с.а.с.) жолығып, ақиқат дінді қабылдады. Ол Ислам дінін қабылдаған алғашқы алтыншы мұсылман болды.





Жаннаттың кілті


	Бірде Уаһб ибн Мунаббихтен бір сахаба: «Лә иләһә иллаллаһ» деген сөз жаннаттың кілті емес пе?» – деп сұрайды. Ол: «Иә, бірақ әр кілттің тістері болады. Тістері бар кілт қана есікті ашады. Тістері болмаса, ашылмайды», – деп Аллаһтың бірлігіне иман келтіргеннен кейін құлшылық жасаудың қажетті екенін білдірді.





Нәпсі


	Сахабалар Пайғамбарымызға (с.а.с.) бір кісінің жақсылықтарын әңгімелеп отырғанда, сол мезет әлгі адамның өзі шыға келеді. Сахабалар: «Сізге мақтап жатқанымыз – осы кісі», – дейді. Алайда Пайғамбарымыз (с.а.с.): «Мен оның жүзінен қарауытқан шайтани нәрсе көріп тұрмын», – деп жауап берді.

	Әлгі кісі сәлем беріп қасына келгенінде, Аллаһ елшісі: «Әй, пәленше, Құдай үшін айтшы, нәпсің іштей «сен ең жақсы адамсың» деп жатыр ма?» – дегенде, ол «Иә» деп мойындаған еді.

	Қалай білем?

	Айша анамызға (р.а.) бір кісі келіп: «Адам өзінің жақсы екенін қалай біледі?» – деп сұрағанда, «Өзін ең жаман адаммын деп қабылдағанында» деген жауап естиді.

	«Ал өзінің жаман екенін қалай біледі?» – деп сұрағанда, «Өзін ең жақсы адам санағанында» деген жауап естиді.





Жетімге жанашырлық


	Мұхаммед ибн Қайыстың айтуынша, сахаба Абдуллаһ ибн Омарға (р.а.) дастархан басында пақырлармен бірге отырмаса ас батпайды екен. Түскі және кешкі асқа айналасындағы жетімдерді де шақыратын ерекше әдеттің иесі көрінеді.

	Бір күні түскі ас уақытында бір жетімді алдырып, дастархан жайды. Алайда ас ішер кезде оны таба алмай қалады. Тамақ ішіп болған сәтте ғана әлгі жетімнің қарасы шалынды. Абдуллаһ ибн Омар қолына алып өзі ішкелі отырған шәрбатты оған ұсынып: «Сен мынаны іш, өте дәмді», – деді. Ол шәрбатты басына бір-ақ көтерді.





Міскінді киіндіру


	Ибн Аббас (р.а.) әңгімелеуде:

	Бірде бір[4] пақыр өз бұйымтайын айтып келді. Мен: «Аллаһтан басқа тәңірдің жоқ екендігіне, Мұхаммед Оның құлы әрі елшісі екендігіне кәулік етесің бе?» – дедім. «Иә», – деді.

	– Рамазан оразасын тұтасың ба?

	– Иә, тұтамын.

	«Сен бұйымтайыңды айттың. Енді сені құр қол қайтармау біздің міндетіміз», – дедім де оған киім ұсындым. Сосын Аллаһ елшісінен естіген «Кімде-кім бір мұсылман бауырын киіндіретін болса, қашан ол сол киімді үстінен тастағанша, Аллаһ тағала киіндірген адамды тікелей өз қорғауына алады» деген хадисті айттым.





Әбу Талханың құрма бағы


	Хазірет Әнәс (р.а.) әңгімелеуде:

	«Әбу Талха ең үлкен құрма бағына ие еді. Алайда оның ішінде Бәйруһа деп аталатын бақшаны өзгеше ұнататын. Бұл бақ мешіттің дәл қарсы алдында болатын. Кейде Аллаһ елшісі сол баққа соғып, бұлақтан су ішетін.

	«Сүйген нәрселеріңді (дүние-мүлік, күш-қуат, ақыл, білім т.б.) Аллаһ жолында жұмсамайынша, шынайы түрде игілікке қол жеткізе алмайсыңдар» деген аят түскен кезде, Әбу Талха: «Уа, Расулаллаһ! Дүние-мүлкімнің арасынан Бәйруһа бағын жанымдай жақсы көруші едім. Оны енді Аллаһ жолына бергім келеді», – дейді.

	Бұған риза болған Пайғамбарымыз: «Бұл неткен олжалы сауда!» – деп ілтипат көрсетті.

	Басқа бір риуаятта Аллаһ елшісі Әбу Талхаға: «Ниетіңді құптаймын. Алайда оны туыстарыңа таратқаның абзал», – дейді. Әбу Талха: «Жарайды, айтқаныңыздай орындаймын», – деп құрма бағын ағайын-туыстарына теңдей бөліп береді».





Әркім пиғылына қарай


	Уәхб ибн Мүнәббих былай деген:

	«Ілім мөп-мөлдір жаңбыр тәрізді. Аспаннан жауын жауғанда, әрбір ағаштың тамыры онымен шөлін қандырып, өз дәміне тартады. Жемісі ащысы барған сайын ащы, тәттісі барған сайын тәтті бола түседі. Ілім де осы сияқты, әр адам оны өз пиғылына қарай қабылдайды. Біреулер барған сайын тәкаппарлана түссе, енді біреулердің барған сайын кішіпейілдігі арта түседі».





Зейнеп анамыздың жомарттығы


	Мұхаммед ибн Кағб әңгімелеуде:

	Әлдебір істі бітірген кезде Жаһшқызы Зейнептің үлесі он екі мың дирхам еді. Түскен табыстан бір-ақ рет үлес алды. Соның өзінде ақшаны қолына ұстап тұрып: «Раббым, осыншама ақшаны маған қайтып нәсіп етпе, өйткені бұның өзі мен үшін үлкен сынақ», – деді. Келген ақшалардың барлығын жақындары мен мұқтаждарға бөліп берді.

	Омарға (р.а.) Зейнеп анамыздың бұл жомарттығын айтқанымызда, «Зейнептен тек осыны күтуге болады», – деп разылығын танытты. «Бүкіл ақшаларды садақа етіп үлестірді деп естідім. Тағы мың дирхам жіберіп отырмын, бірақ бұл ақшаны өзіңе жарат», – деп сәлем жолдады.

	Алайда Зейнеп анамыз ол ақшаны да жоқ-жітік-терге таратып жіберді.





Өсиет


	Сахабалардан Әнас (р.а.) әңгімелеуде:

	«Бірде Сағд ибн Убада (р.а.) Аллаһ елшісін (с.а.с.) қонаққа шақырды. Дастарханға құрма мен нан қойды. Артынан сүт әкелді. Пайғамбарымыз (с.а.с.) бәрінен ауыз тиді. Сөйтті де кетерінде:

	«Дастархандарыңнан үнемі салиқалы адамдар дәм татсын. Аузын бекіткендер үйлеріңнен аузын ашсын. Періштелер дұға етіп, сіздерге кешірім тілесін», – деп өсиет айтты».





Айша анамыз бен қызметшісі


	Имам Мәлик риуаят етуде:

	Айша (р.а.) анамыз ораза тұтқан күні бір кедей жәрдем сұрап келеді. Үйінде бір жапырақ наннан басқа азық жоқ еді. Соған қарамастан қызметшісіне: «Келген адамға үйдегі нанды бер», – деді.

	Қызметшісі: «Егер нанды берсек, кешкісін аш жатамыз», – десе де, Айша анамыз қоярда қоймай нанды әлгі кедейге ұсынды.

	Кешкісін біреулер үйіне піскен ет пен нан әкелді. Айша (р.а.) қызметшісін шақырып алды да: «Ал, бұл нан әлгі (бергің келмеген) нанның орнына келген нығмет», – деді».





«Иә, үміттімін»


	Алқама – жүздеген сахабалардан хадис риуаят еткен табиғин имамы. Ол өз замандастарынан озық болумен қатар өте кішіпейіл де еді.

	Бір күні біреу Алқамаға қарадай тиісіп, айтпаған сөз қалдырмайды. Ол кезең ел ішінде әртүрлі бүлік белең алып, адамдар жазықсыз күйе жағу, жала жабуға арланбайтын кез еді. Ірі имам өзін сөккен адам сөзін аяқтағанша, үндемей тыңдайды да соңында мына бір аятты оқиды:

	«Мүмин ерлер мен әйелдерге жасамаған нәрсені таңып қинағандар, істемеген күнәні айтып оларды қаралағандар, өте ауыр бір қателік жасап, ап-ашық күнәға кірген болып табылады»[5]

	Әлгі кісі бұны естігенде: «Сонда өзіңді мүминмін деп тұрсың ба?» – деп ежірейеді. Сонда үлкен имам өзіне жарасатын байсалды мінезін бұзбай: «Иә, үміттімін», – деп қана жауап береді.





Жарты ғасыр жамағатпен


	Саид ибн Мүсәйяб – хадис, тәпсір, фиқыһ ілімі дегенде табиғиндер арасынан ең алдымен еске түсетін кісі.

	Саид ибн Мүсәйяб 15-20 жастарында-ақ пәтуа бере бастаған. Сахабалар оған қайран қалатын, әрі батасын беретін. Бірде Абдуллаһ ибн Омар (р.а.) оған таңғалып: «Расулаллаһ бұл жігітті көргенде, қатты қуанар еді», – деп бағалаған екен.

	Өмірінде елу жыл бойы бірде-бір рет жамағатсыз намаз оқымаған. Ол бұл жайлы: «Тура елу жыл бойы намазда имаммен қатар тәкбір алдым», – дейді.

	Мәдина әкімі Хишам күн сайын Саид ибн Мүсәйябтың арқасына дүре соққызатын, өйткені ол Әмәуи әулетінен Уәлидке мойынсұнбаған еді. Мәсрук, Тауыс секілді табиғиннің үлкен имамдары: «Тіліңмен болса да мойынсұнғаныңды айтып бұл бәледен құтылсаңшы», – деп кеңес берсе де, Саид: «Халық бізге қарайды, біз не істесек, соны істейді. Өзімнен гөрі солардың жағдайына көбірек алаңдаймын», – деп алған бетінен қайтпайтын.





Көңілі ояу


	Бір күні ірі табиғин ғалымы Хасан Басриге бір адам келіп, қызының соқыр болып қалғанын айтады.

	– Әй, имам, менің қызым күні-түні Құдайды ойлап көп жылайды. Тіпті қос жанары суалып кетті. Баспаған жер, бармаған тауым жоқ. Ешкім емдей алмады, – дейді.

	– Мені ертіп бар, – деді Хасан Басри, – жолығып көрейін.

	Екеуі үйге жетеді. Шынымен де қызы су қараңғы соқыр екен, өзі жылап отыр. Хасан Басри мұны көргенде:

	– Қызым, неге жылай бересің? Тіпті екі көзіңнен де айырылыпсың, – дейді.

	– Екі себептен соқыр болдым, – депті қыз, – біріншісі, егер бұл көзбен ақыретте Аллаһтың жамалын көре алсам, қазіргі көрген дүние соның жолында садақа болсын. Екіншіден, ақыретте бұл көзбен Аллаһтың нұр дидарын көре алмасам, онда мұның маған не керегі бар? Ондай көздің барынан да жоғы жақсы.

	Бұны естігенде, Хасан Басри қыздың әкесіне қарап:

	– Сен мені бұл жерге ақыл айт деп әкелгенмен, ақылгөй қызыңнан нағыз даналық сөз есіткіздің. Мұндай көкірек көзі ашық адамдарға жай көздің керегі де бола қоймас, – деген екен.





Баланы қарғамау


	Бір кісі Ибн Мүбәракқа (р.а.) келіп баласының қылықтарына ашулы екенін білдіреді. Ибн Мүбәрак: – Балаңды қарғап па ең? – деп сұрайды. Ол: «Иә», – дегенде, – Ендеше, балаңның тәрбиесін бұзған өзің екенсің, – дейді.





Осы кейпімнен танбаймын


	Табиғин кезеңінде нәпсімен күреске қатты көңіл бөлінген.

	Сол кезеңдегі ғалымдардың бірі Мәсруқ Меккеде тұрған кезінде оң жаққа я сол жаққа жантайып ұйықтамай, үнемі құбыланы бетке алып сәждеде ұйықтаған. Науқастанған кезінде оған: «Кішкене тынықпадыңыз ба?» – дегендерге, «Аллаһқа ант етейін, ғайыптан маған бір дауыс естіліп: «Болды, Аллаһ сені азаптамайды», – десе де, мен бәрібір осы кейпімнен танбаймын», – деп жауап берген.





Өкінішің бар ма?


	Ибн Масғұд (р.а.) Куфада болған кезінде Куфа мектебінің негізін қалады. Кейіннен жылдар өтіп қартайған уақытта үстінен негізсіз шағым түсіп, анықтау үшін Мәдинаға шақырылды. Іс біткенімен, Куфаға қайта оралуға зауқы соқпады. Мәдинада сапарында бір кісі келіп: «Бүгін түнде түсімде Расулаллаһты көрдім. Қасында сіз отырдыңыз. Бір уақытта сізді өзіне жақындатып: «Менен кейін саған көрсетпегендері қалмады ғой, келші қасыма», – деді. Сіз: «Иә, Расулаллаһ, енді Мәдинадан кетпеймін», – дедіңіз», – деп баяндайды.

	Арадан бірнеше күн өткенде, хазірет Мұхаммед (саллаллаһу аләйһи уә сәлләм) медресесінің алғашқы әрі алғыр шәкірті, Ислам дінін алғаш құшақ жая қабыл алған бес-алты кісінің бірі болған Ибн Масғұд (р.а.) науқастанды. Ұхұдта, Хандақта, басқа да кездерде қасында болған хазірет Осман (р.а.) қалын сұрап келді. Екеуара мынадай әңгіме өрбіді:

	– Нені уайымдайсың? Өкінішің бар ма?

	– Көп.

	– Ол не?

	– Ақыретке кетіп бара жатқан бетім мынау, күнәларымның көптігі анау.

	– Қалауың не?

	– Аллаһтың рақымын қалаймын.

	– Емші алдыртайын ба?

	– Мені ауыртқан сол емшің емес пе? Соған қарағанда, ол маған ештеңе істей алмас» – деп күрсінді науқас.

	Көп өтпей Ибн Масғұд (р.а.) көз жұмды.





Дұға


	Ибн Халлиқан «Уафаятул-аян» атты еңбегінде Имам Шағбидан мынадай оқиғаны риуаят еткен:

	«Бірде жас кездерінде Абдуллаһ ибн Зүбәйр, бауыры Мұсғаб ибн Зүбәйр, Абдулмәлік ибн Мәруан мен Абдуллаһ ибн Омар – бәрі Қағбаның жанында отырды. Бір уақытта араларында «Әрбіріміз тап қазір дұға жасайықшы, бәлкім, қабыл болар» деген ой айтылды.

	Абдуллаһ ибн Зүбәйр: «Уа, Раббым, ұлылығыңның құрметіне мені Хижазға патша қылуыңды өтінемін», – деп дұға жасады.

	Мезгілі жеткенде, ол Меккені уақытша басқарып, Аллаһ елшісінің (с.а.с.) өкілдігін атқарды. Ислам дінін жанын сала қорғады, соңында Залым Хажжаж оны шейіт етті. Мүбәрак денесі анасы (хазірет Әбу Бәкірдің қызы) Әсманың (р.а.) көз алдында бірнеше күн асулы тұрды. Бұл өжет әйел Хажжажға барып: «Сен оның бұл дүниесін жалмадың, ол сенің ақыретіңді оңдырмайды» деген еді.

	Мұсғаб ибн Зүбәйр болса, «Аллаһ тағалам, ұлылығыңның құрметіне, аршы пен күрсіңнің құрметіне Иракқа мені басшы еткеніңді қалаймын» деп тілеп еді.

	Аллаһ оның да дұғасын қабыл алады. Уақыты жеткенде, ол да Иракта уақытша басшылық жасайды.

	Абдулмәлік ибн Мәруан: «Раббым, мені бүкіл мұсылмандардың басшысы ете гөр, қарсы келгендерді қатаң жазаласам да, әйтеуір Ислам әлемінің бірлігін сақтап қалуымды нәсіп ете гөр!» деп дұға жасайды. Уақыт Абдулмәліктің де дұғасының қабыл болғанын көрсетеді.

	Ең соңынан Абдуллаһ ибн Омар да дұға жасағанда, былай дейді: «Аллаһ тағалам, Сенен Жұмақты маған уәжіп қылмайынша, жанымды алмауыңды өтінемін»

	Оқиғаны жеткізуші Имам Шағби: «Үшеуінің де дұғасының қабыл болғанына куә болдық. Имамның дұғасының қабыл болып-болмағандығын ақыретте көреміз» деген.





Ақыретті ойласам


	Мұхаммед ибн Мүнкәдир хадис имамдарына барып біліміне жүгінетін, өз ғасырымен қоса кейінгі ғасырларға да аты аңыз боп жеткен ғалым кісі еді. Аллаһтан қорқатыны соншалық – үнемі жылайтын. Бала кезінен оның осындай тақуа екенін білетін анасы: «Әй, балам-ай, егер сенің ес кіргеннен бері осындай екеніңді білмегенімде, сірә, бір күнә жасады ма екен деп ойлап қалар едім. Көзіңнің жасы неге тыйылмайды?» – дейтін. Ал Мұхаммед ибн Мүнкәдирдің ойынша, көңіл босатар нәрсе аз емес еді. Аллаһтан қорқу, Аллаһты сүю, өзінің тым бейшара құл екенін сезіну, өлгеннен кейін қайта тірілтілетіндігі, істеген амалдарының бәріне бір күні есеп беретіндігі, амал дәптерінің берілетіндігі, тозақ оты алаулап тұрғанда қыл көпірден өту секілді адамзат баласы үшін берілген сынақтарды еске алып, осының бәрін ойлағанда бойын ертеңіне деген қорқыныш билеп еріксіз жылай беретін, жылай беретін.

	Кейде өзінше бір рухани күй кешіп, жанын қоярға жер таппай кететін. Себебін сұрағанда, «Құранда бір аят бар. Сол маған арналмады ма екен деп қорқамын», – деп мына бір аятты оқитын: «Еш есепке алмаған нәрсені Аллаһ алдарынан шығарады»[6]. Мұхаммед ибн Мүнкәдир: «Бұл дүниеде аса мән бермеген нәрсем ертең алдымнан шығып, жерге қарата ма деп қорқам», – дейтін.





Жасы кіші демеңіз


	Хазірет Омар (р.а.) қария сахабалардан құралған «Ақылдастар алқасына» жасы кішілігіне қарамастан Абдуллаһ ибн Аббасты да (р.а.) қосты. Басқалардың оны баласынғандай сыңай танытқанын байқағанда, хазірет Омар (р.а.) алқалы қауымға «Наср» сүресін оқып, оның астары қандай мағына білдіретінін сұрады. Олар: «Аллаһтың көмегі мен жеңісі келгенде, ел топ-тобымен Ислам дінін қабылдайтын болады. Сол кезде Раббыңды пәкте, мадақта, әрі кешірім тіле» деген мағынаға келеді», – десті. Хазірет Омар сол сұрақты Ибн Аббасқа да қойғанда, ол: «Бұл сүре Расулаллаһтың тіршіліктегі дәм-тұзы таусылғандығын ұқтыруда. Елдің топ-топ болып Ислам дінін қабылдауы адамзатқа дінді жеткізуші елшінің міндеті аяқталғанын білдіреді. (Ендігі жерде Расулаллаһтың міндеті – өзіне осыншама нығметтерді жаудырған, бар себептерді бір-бірімен үйлестіруші Аллаһты пәктеу, бар жақсылықты Жаратушыдан деп білу, күнәсі жоқ болса да толайым рухани мәртебелерді артқа тастағанын өзіне күнә санап, сол өткен күндеріне кешірім тілеу)», – деп жауап береді. Бұл жауапты естігенде, хазірет Омар (р.а.) жаңағы кісілерге қарап: «Ибн Аббасты, міне, осындай зеректігі үшін араларыңызға қостым», – деген еді.





Ұруа ибн Зүбәйір


	Табиғиндерден Ұруа ибн Зүбәйір ибн Аууам өз заманында білім мен тақуалықта алдына жан салмаған. Жасы жеткен шағында аяғындағы жара асқынып, дәрігерлер кесу керектігін айтады. Аллаһ берген дене мүшесін кескізу-кескізбеу тұрғысынан біраз ойланады. Алайда жара біршама асқынған кезде, келісімін береді. Аяғын арамен кесіп жатқанда, қыңқ етпестен шыдайды. Бар болғаны, Мұса пайғамбардың Қызырмен сапарлас болғандағы сөзін айтады: «Мына жолаушылығымызда біраз қиналдық»[7]

	Арада біраз уақыт өткенде, төрт ұлының бірін ат теуіп өлтіреді. Ұлық имам Қағбаның алдында қолын жайып: «Аллаһ тағалам, Сен маған (екі қол, екі аяқ) төрт дене мүшесі мен төрт ұл беріп едің. Олардың үшеуін маған қалдырып, тек біреуін ғана қайтып алдың. Бұл сенің үлкен жақсылығың, Саған мың да бір шүкір!» – дейді.

	Ұруа – «Аллаһ оларға разы болды, олар да Аллаһқа разы» деп аятта білдірілген ең биік рухани дәрежеге жеткен кісілердің бірі деседі.





«Лә иләһа иллаллаһ»


	Табиғиндерден шыққан Саид ибн Жүбәйр Әмәуилер билеген дәуірде олардың қателігін бетке айтудан қаймықпаған өжет мінезді, рухани терең кісі еді. Түн баласы құлшылықтан бас алмай, егіліп дұға жасайтын. Оны жазалау үшін Хажжажға апара жатқан кезде, жендеттер азулы жыртқыштары көп ормандағы бір шіркеуге түнеуге бекінеді. Саид ибн Жүбәйр болса, «Бұл түн менің соңғы түнім, ертең ақыретке сапарым бар, Раббыммен оңаша қалдырыңдар», – деп шіркеуге енбей сыртта қалғысы келетінін білдіреді. Жендеттер ормандағы жабайы аңдарға жем болсын деген пиғылмен оның өтінішін орындайды. Түннің ортасында жабайы аңы мол орман ортасында Раббысымен оңаша қалған бұл тақуа кісі намазға тұрады. Намазды беріле оқығаны сонша – бар дүниені ұмытқандай күй кешеді. Бір қызығы, шіркеудің терезесінен сыртқа қараған жендеттер тағы жануарлардың оған тиіспей қасына барып шоқиысып отырғанын көріп таңғалады. Бірақ Хажжаждың да, жендеттерінің де тас боп қатқан жүрегі бұған жібімейді. Оны құрбандыққа шалатын мал тәрізді ортаға алып келіп, ит қорлыққа салады. Ол болса алдыңғы айтқанын қайталап: «Сендердікі дұрыс емес. Әсіресе әһл-бәйтке әділетсіздік жасап отырсыңдар. Мен сендерге мойынсұнбаймын» деуден жалықпайды. Жендеттер басын шабарда, құрбан соятын кезде оқылатын аятты оқиды: «Ханиф ретінде (ширкпен кірлемеген, кіршіксіз таза ұжданмен) жүзімді көктер мен жерді жаратқан Аллаһқа бұрдым әрі мен мүшріктерден емеспін»[8]. Жүзін күштеп құбыладан басқа жаққа бұрғанда, «Қай жаққа бұрылсаң да, Аллаһ сол жақта» деген аятты оқиды[9]. Өліммен бетпе-бет келіп, жаны қысылған сәтте де рухы мықты мүмин өзіне тән қайсарлығынан танған жоқ, соңғы рет қылышпен шабылып, басы жерге домалап бара жатқанда, «Лә иләһа иллаллаһ, Мұхаммед расулаллаһ» дейді.





ІІІ Бөлім


	ТАҚУАЛЫҚ ТӘМСІЛДЕР





Раббым, өзің кешіре гөр!


	Тақуа кісілерден Әбу Али әд-Даххак әңгімелеуде:

	«Қатты науқастанған досымның көңілін сұрай барғанымда, оның солқылдап жылап жатқанын көрдім. Өзі өте діндар шәйх еді, жасы да бірталайға келген. Жанында шәкірттері қоршап отыр екен. «Әй, шәйх, неге жылайсың? Жоқ әлде мына қу дүниені қимайсың ба?» –дегенімде, «Жоқ, жіберіп алған намаздарыма жылаймын», – деді. «Бұл қалай, сен намаздарыңды қаза етпеуші едің ғой?» – дегенімде, «Солардың ешбірін ғапылдықсыз оқыдым деп айта алмаймын, ғапылдықсыз сәждеден басымды көтермеген кезім жоқ шығар, енді міне ғапылдықтан көз ашпаған күйі өліп бара жатырмын», – деп өкіне жауап қатты. Сөйтті де терең күрсініп мына өлең жолдарын оқыды:

	Мазарымнан түрегеліп, махшарға барғанымды елестеттім,

	Ешқандай атақ, абырой пайда бермейтін кезді.

	Амал дәптерім берілгендегі бейшара жағдайымды.

	Күнәларыма қайтіп есеп беретінімді ойласам, шыбын жаным шырқырайды.

	Алайда, раббым өзіңнен үмітімді үзгім келмейді.

	Сен мені кешіре гөр!





Салауат айту


	Көнеден келе жатқан әңгімелердің бірінде, бір кісі түсінде Мұхаммед пайғамбарымызды (саллаллаһу аләйһи уә сәлләм) көреді. Алайда, неге екенін, пайғамбарымыз оған бұрылып қарамайды. Ол кісі: «Уа, Аллаһтың елшісі, әлде маған ашулысыз ба?» – деп сұрағанда, «Жоқ» деген жауап естиді.

	– Онда неге маған қарамайсыз?

	– Өйткені сені танымадым.

	– Мені қалай танымайсыз, мен сіздің үмбетіңізбін ғой. Ғалымдар сізді үмбетін өз баласын таныған анадай таниды деуші еді.

	– Ғалымдарыңыз дұрыс айтқан, бірақ сен салауат айтып, мені есіңе алмадың. Менің үмбетімді тануым маған айтқан салауаттарына байланысты.

	Осы сәт әлгі кісі оянып кетеді. Сол күннен бастап күніге жүз салауат айтуды бұлжымас әдетке айналдырады. Біршама уақыттан соң тағы да түсінде Пайғамбарымызды (с.а.с.) көреді. Пайғамбарымыз оған: «Сені енді таныдым. Ақыретте саған да шапағат жасаймын», – деп сүйінші хабар айтады.

	Өйткені әлгі кісі салауат айтып жүріп, Пайғамбарымызды жақсы көріп кеткен еді.





Тәубе


	Ибраһим Әдхам алғашқыда Қорасан дәулеттілерінің бірі еді. Бірде сәнді сарайының бір терезесінен сыртқа көз салып тұрып, алыстан бір адамды көреді. Әлгі кісі қолындағы бір тілім қатқан нанды жеп, сәлден кейін ұйқыға бас қояды. Ибраһим бір қызметшісін жіберіп, ол кісі оянғанда өзіне ертіп келуін тапсырады. Біршама уақыттан кейін қызметшісі әлгі кісіні ертіп келеді. Ибраһим одан: «Бағана қатқан нанды қажағанда, қарның аш па еді?» – деп сұрады. Ол: «Иә», – дейді. Ибраһим: «Ал енді соған тойдың ба?» – деп сұрап еді, ол тағы да «Иә, тойдым», – деп жауап қатты. Ибраһим Әдхам таңданып: «Соған-ақ рахаттанып ұйықтадың ба?!» – деп еді, ол: «Әрине», – деді. Бұны естігенде, Ибраһим Әдхам: «Демек, адамға анығында осы да жеткілікті екен ғой, дүниеге салынудың арты жақсылыққа апармас», – деп тәубе етеді.





Жеті белгі


	Үлкен фиқыһ ғұламасы Әбу Ләйс Самарқанди әңгімелеуде:

	«Аллаһтан қорыққан адамда жеті түрлі белгі болады.

	Біріншісі – тілге қатысты белгі. Аллаһтан қорыққан адам тілінің қызметі арқылы өтірік, өсек, ғайбат айтпайды, ешкімді шағыстырмайды. Оның орнына Құран оқиды, зікір айтады, іліммен шұғылданады.

	Екіншісі – жүрегіне байланысты белгі. Аллаһтан қорыққан адамның жүрегінде басқаларға деген қызғаныш, көре алмаушылық, іштарлық, жалақорлық болмайды, өйткені хадисте «От ағашты қалай өртеп жоқ қылса, қызғаныш та адамның жақсылықтарын солай жалмап қояды» делінген. Ол кеселдің емі – ілім мен ізгі амалдар жасауда.

	Үшіншісі – көзіндегі белгі. Аллаһтан қорыққан адам харам асқа, харам сусынға, харам киімге, қысқаша айтқанда, харамға көз салмайды. Дүниеге қомағай көзбен емес, ғибрат алу ниетімен ғана қарайды. Адал емес нәрселерден көзін аулақ ұстайды, өйткені хадисте «Кім көзіне харам толтырса, қиямет күні Аллаһ оның көзіне от толтырады» делінген.

	Төртіншісі – қарны арқылы болатын белгі. Аллаһтан қорқатын адам харам жемеуге қатты көңіл бөледі, өйткені харам жеу – ауыр күнәлардың бірі. Хадисте бұл туралы «Адам баласының қарнына харам ас барса, сол ас асқазанында тұрған уақыттарда аспан мен жердегі періштелер қайта-қайта лағынет жаудырады. Сол асты қорыту кезінде өліп кетсе, баратын жері тозақ болады» деп ескертілген.

	Бесіншісі – қолының себепкерлігімен туындайтын белгі. Аллаһтан қорқатын адам қолымен харамға бармай, қайта Аллаһтың разылығына сай істер жасауға құмартады. Сахабалардан Кағбул-Ахбардан (р.а.) жеткен хадисте «Ұлы Жаратушы әр бөлігі жетпіс мың көзден тұратын, жетпіс мың бөлмесі бар жақұттан сарай жаратқан. Қиямет күні бұл сарайға Аллаһтан қорыққандықтан өзіне кезіккен харамнан аулақ болғандар кіреді» делінген.

	Алтыншысы – аяғында. Аллаһтан қорқатын адам күнә істеуге емес, Аллаһтың әміріне сай істерді істеп, сауап алатын орындарға барады. Ғалымдармен, ізгі амал жасаушылармен жүздесу үшін қадам басатын болады.

	Жетіншісі – амалында. Аллаһтан қорқатын адам амалдарын тек қана Аллаһтың разылығы үшін жасайды. Басқалар көрсін деп істеуден, екіжүзділіктен бойын аулақ ұстайды. Осының арқасында «Раббыңның қасындағы ақырет (мекені) күнәлардан қорқатындар үшін» деген Рабб кәламына лайық деңгейге жетеді[10].





«Құдайдан қорқам»


	Бұрынырақта Исрайылұлдары арасында құлшылыққа берілген тақуа бір кісі өмір сүрді. Күндердің күні сол отағасының дастарханы жұтап, бала-шағасымен аш қалды. Түк таппаған кезде шарасыздықтан бір нәрсе тауып келу үшін әйелін көшеге жұмсады.

	Әйелі бір саудагердің үйіне барып, бала-шағасының қатты ашыққанын айтып, көмек сұрады. Саудагер болса әйелге: «Көмек беремін, бірақ...» – деп өзінің жаман ойы барын білдіреді. Әйел ештеңе де жауап айтпастан кері бұрылып үйіне қайтып кетеді. Үйіне барғанмен, көзі қарайып аш отырған балаларын көргенде, жүрегі шыдамай қайта сыртқа шығады. Лажсыз саудагерге барады. Саудагерге бала-шағасының аш қалғанын айтып, тағы да көмек беруін сұрайды. Саудагер: «Менің ұсынысыма көнесің бе?» – дегенде, лажсыздан келісетіндігін білдіреді. Екеуі оңаша қалған мезетте күтпеген жерден әйелдің аяқтары дірілдеп қалтырай бастайды. Тіпті сүйектері сынып кетердей қатты қалшылдайды. Саудагер: «Саған не болды?» – дегенде, әйел: «Құдайдан қорқам», – деп жауап қатады. Сонда саудагер: «Сен мынадай қатты қиналғаныңа қарамастан, күнә жасауға Құдайдан қорқып тұрсың. Анығында сен емес, менің қорыққаным жөн ғой», – деп жаман пиғылынан бас тартады. Әйелге жәрдем беріп, үйіне қайтарады. Әйел алғандарын бала-шағасына әкеліп, балалары тойынып, қатты қуанады.

	Осы кезде Аллаһ тағала Мұса пайғамбарға уахи түсіріп: «Пәлен деген құлыма айт, мен оның барлық күнәларын кештім» дейді. Мұса пайғамбар саудагерге жолыққанда, «Айтшы, ол қандай сауабы мол құпия іс?» – деп сұрайды. Саудагер болған оқиғаны әңгімелейді. Сонда Мұса (а.с.) оған: «Ендеше, осы амалың үшін Аллаһ тағала өткен күнәларыңның бәрін кешірді», – деді.





Зинаның алты кеселі


	Пайғамбарымыз (с.а.с.) бірде мынадай өсиет айтты:

	– Зинадан сақтаныңдар, өйткені оның адамды азапқа салатын бұл дүниеде үш, ақыретте үш, барлығы алты кесірі бар.

	Бұл дүниедегілері мынау:

	Кедейлікке итермелейді;

	Өмірді азайтады;

	Жасаған адамды қара бет қылады.

	Ақыреттегілері мынау:

	Аллаһ тағаланың ашуын тудырады;

	Есебін ауырлатады;

	Тозаққа итермелейді.





Құдайды сүю


	Ертеректе сараңдығы асқынған, өзі екіжүзді бір адам болыпты. Сараңдығы сонша – өмірі ешкімге ештеңе бермеу турасында әйелінен уәде алып, егер бере қалса ажырасатындығын ескертіпті.

	Бір күні әйелі «Құдай үшін садақа берші?» – деп жалынып келген қайыршыны көргенде, жаны ашып, үш тілім нан ұстатыпты. Қайыршы қайтар жолда әлгі әйелдің күйеуімен кездесіп қалыпты. Сараң қайыршы нанды өз үйінен алғанын білгенде, қатты ашуланып әйеліне келіп: «Сен маған ешкімге ештеңе бермеу үшін уәде бермеп пе ең?!» – деп ұрсыпты. Әйелі: «Құдай үшін» дегендіктен бердім», – дейді. Күйеуі бұны естігенде, дереу тандырға от жағып, әбден қызды-ау дегенде, әйеліне: «Ендеше, сол Құдайың үшін қазір тандырға түсесің, сені өртеп жіберем!» – деп кіжінеді. Әйелі әдемі киімдерін киініп, сырға, моншақтарын тағына бастапты. Күйеуі: «Әшекей бұйымдарыңды тастап кет!» – деп айғайлады. Әйелі: «Әркім сүйіктісіне әдемі болып барғысы келеді. Мен де өз Сүйіктіммен жолығуға кетіп бара жатырмын», – дейді де, сол қалпы тандырға өзін тастап жібереді. Күйеуі болса, дереу қақпағын жауып тастайды.

	Арада үш күн өткеннен кейін екіжүзді кісі тандырдың қақпағын ашып қарағанда, әйелінің сап-сау, тірі отырғанын көріп өз көзіне өзі сенбей тұрып қалады. Сол сәт оның құлағына «Сүйікті құлдарымызды отқа жақпайтынымызды білмеуші ме ең?» – деген ғайыптан бір дауыс естіледі.





Асхабы-Кәһф


	Бір залым патшаның заманында «Құдай – жалғыз» деп сенушілер қатты жазаланатын. Осы тұста алты христиан жігіт өмір сүрді. Олар мүмкіндігінше өз сенімін құпия ұстауға тырысты. Күндердің күнінде бұлар жайлы патша естігенде, дереу бәрін алдына шақырады. Олар ақиқаттан тайсалмай, пұтқа табынуды айыптайды. Патша ашуланып, оларға өлім мен пұтқа табынудың бірін таңдау үшін біршама уақыт береді. Жарлыққа көнбеген олар қала сыртындағы таудағы үңгірге барып күнелте бастайды. Күндіз аң аулап, түнде айналдыра от жағып, араларынан бір адамды күзетші етіп жабайы аңдардан қорғанады. Бірде алтауы да қатты ұйықтап кетті. Аллаһтың әмірімен үш жүз жылдан аса уақыттан кейін бір-ақ оянады. Әрине, олар өздерінің қанша ұйықтағанынан бейхабар еді. Ашыққанын сезгенде, араларынан біреуін қалаға барып, керек-жарақ әкелуге жұмсайды. Алайда жолға шыққан жігіт айналаның аз уақытта адам танымастай қатты өзгергеніне таңырқайды. Шаһардың ғана емес, халықтың да өзгеріп, иманды елге айналғанын танып, өз көзіне өзі сенбейді. Есіне өзін асыға күтіп отырған достары түсіп, жұмысын тезірек бітіріп қайтқанды жөн көреді. Жолай нан сатып алғаны сол еді, көне замандағы ақшаны көріп, наубайшы таң-тамаша болды. Тым ескі ақшаны қайдан алғанын сұрағанда, таудан түскен жігіттің жауабына ешкім сенбеді. Істің ақыры патшаның алдына барғанда анықталды. Шаһар халқына үш ғасыр бұрын өмір сүрген адамдар келгені туралы ақпарат лезде тарады. Тіпті, тарихтан бұл жігіттердің атын, өмірбаянын білетіндер де табылды. Ел оларды әлдеқашан шейіт болып кеткен деп біледі екен, дегенмен ақиқат білінген соң, ол жігіттердің қайтыс болғандығы айтылады.





Шыншыл бала


	Абдулқадыр Гейлани бала кезінде білім іздеп Бағдатқа жол тартпақ болады. Ұлының шапанының астарына ақша тігіп беріп жатып шешесі: «Балам, ешқашан өтірік айтушы болма», – деп өсиет айтады. Осылайша болашақ ғұлама керуенге ілесіп жолға шығады. Бір күні күтпеген жерден қарақшылар кезігіп, керуендегілерді қорқытып, дүние-мүліктерін тартып алады. Бір уақытта қарақшылардың бірі:

	– Әй, бала, сенде не бар? – деп ақырып қалады.

	– Қырық алтыным бар, – дейді бала.

	– Қырық алтын? Қане?

	– Шапанымның астарында тігулі.

	Қараса, расында да, қойынында тігулі алтындары бар екен. Бұны көргенде қарақшылар:

	– Бекер айттың. «Ештеңе жоқ» дей салсаң, сені ешкім тексермес еді, – дейді қарқ-қарқ күліп.

	– Қателесесіз, – дейді сонда бала, – мен өтірік айта алмаймын, өйткені маған анам кетерімде өтірік айтпауды ескерткен. Егер сіздерді алдасам, біріншіден, күнә жасар едім, екіншіден, анамның өсиетін жерге тастаған боламын.

	Қарақшылар баладан мұндай жауап күтпеп еді. Қапелімде ештеңе айта алмай сасып қалды. Қарақшылардың басшысы болса ойланып тұрып:

	– Бұл бала бізге үлкен сабақ ұқтырды. Қарашы, кіп-кішкентай болып, уәдесін бұзудан, күнә жасаудан қорқып тұр. Қандай тазалық?! Ал біз үлкен бола тұра күнә жасаудан шімірікпейміз, – дейді.

	Сөйтті де керуендегілердің заттарының бәрін кері қайтарады. Керуен тонаумен жан баққан топ мүшелері көп өтпей тәубе етіп, қарақшылығын сап тыйды.





Кедейді жақсы көру


	Бірде кедей кісілердің бірі ғалым, әрі тақуа Суфиян әс-Сәуридің қасына барып, сұқбатына қатысқысы келетінін білдірді. Cуфиян оған: «Кел, төрлет, егер бай болғаныңда сені қасыма алмас едім», – деді.

	Кедейлерді жақсы көріп, байларға жақын жүруді аса ұнатпайтындықтан, Суфиянның кейбір бай достары: «Қап, кедей болғанымызда ғой» дейтін.

	Муәммил (р.а.): «Сәуридің ғылым мәжілістерінде ең көп құрмет көретіндер – кедейлер, аса көңіл бөлінбейтіндердің байлар екенін көрдім», – деген.





Қасиетті айға құрмет


	Бір отқа табынушы бар еді. Сенімі басқа болса да, мұсылмандардың Рамазан айы мен ораза ұстауына ерекше құрметпен қарайтын.

	Рамазан айы келген тағы бір жылы әдетінше мұсылмандар ораза ұстап, мешіттерде тарауих намаз оқып, құлшылықтарын жасай бастайды.

	Осы уақытта әлгі отқа табынушы көшеден өз баласының бір нәрсе жеп кетіп бара жатқанын көреді. Бұған қатты ашуланып, баласын үйіне апарып, сазайын береді. «Мұсылмандардың қасиетті айын неге құрметтемейсің? Олардың күндізгі уақыттарда ауыз бекітіп, ештеңе жемейтінін білмейсің бе? Әдейі мазақ еткендей көшеде тамақ жегенің не?!» – деп ұрсады.

	Уақыты жеткенде әлгі мәжуси қайтыс болады. Кейіннен мұсылман әулие кісілердің бірі оны түсінде көреді. Бір ғажабы, ол жұмақта жүр екен. Одан: «Сен отқа табынатын едің ғой. Жұмаққа қалай бардың?» – деп сұрайды. Сонда ол: «Иә, өзің білетіндей мен отқа табынатынмын. Бірақ өмір бойы мұсылмандардың қасиетті Рамазан айына, ұстаған оразаларына құрметпен қарап өттім. Қайтыс боларымда тосыннан «Әй, періштелерім! Рамазан айын құрметтегені үшін Мен бұл құлыма иман нәсіп етпекпін. Оның жанын мұсылман ретінде алыңдар, өзін мұсылмандар қатарына тізімдеңдер» деген дауыс естідім», – деп түсіндіреді.





Нәпсінің дауасы


	Аллаһ тағала ақылды жаратқанда, оған: «Әй, ақыл, бері қара!» – деп бұйырады. Ақыл қарағанда, «Мен кіммін? Сен кімсің?» – деп сұрайды. Ақыл «Сен құдіретті Жаратушысың, мен жаратылған мақұлықпын», – деп жауап береді. Аллаһ тағала бұл жауапты естігенде, «Әй, ақыл, сенен асқан абыройлы нәрсе жаратпадым», – дейді.

	Нәпсіні жаратқан кезінде оған да: «Әй, нәпсі, бері қара!» – деп бұйырады. Бірақ нәпсі қарағысы келмейді. Аллаһ тағаланың «Мен кіммін? Сен кімсің?» – деп сұрағына: «Сен сенсің, мен менмін», – деп тәкаппарлана жауап береді. Бұны естігенде Аллаһ тағала оны тозаққа салып жазалайды. Жүз жылдан кейін шығарып алып әлгі сұрақты қойғанда, ол баяғы қырсық жауабынан танбайды. Аллаһ тағала оны енді аштықпен жазалайды. Жүз жылдан кейін шақырғанда, ол өзінде ешқандай құдірет жоқтығын мойындап: «Сен менің Жаратушы иемсің, мен сенің әлсіз құлың екенмін», – деп жауап береді.

	Аллаһ тағала осыдан кейін нәпсіні тәрбиелеу үшін оған ораза ұстауға міндетті қылады.





«Үмітсіз – шайтан»


	Баяғыда әкелі-балалы екеу болыпты. Қанша тәрбиелесе де, жағымсыз қылықтан алшақ болуды үйретсе де қайталана беретін баласының сотқар қылықтары әкесінің жанына батады екен. Бірде бала аяқасты қатты науқастаныпты. Әкесі қолдан келгенін аянып қалмағанмен, ұлының жағдайы күннен күнге нашарлай береді. Перзентінің сотқар қалпынан түзелмегеніне іштей налыған әкесі:

	– Ұлым-ау, алда-жалда олай-бұлай болып кетсең жағдайың не болмақ? Қиқар мінезіңді де түзеп үлгірмедің, – депті ақыретін уайымдап. Сонда баласы:

	– Әке, сіз не десеңіз де, мен зор үміттімін. Аллаһ мейірімділердің ең мейірімдісі емес пе? – дейді өзіне сенімді үнмен.

	Көп өтпей бала көз жұмады. Қайғырып жүрген әкесі ұлын түсінде көріпті.

	Одан ақыреттегі жағдайды сұрағанда, ұлы:

	– Сізге айтқан соңғы сөзім үшін Аллаһ тағала менің барлық қателіктерімді кешірді. Ешқашан Аллаһтан үміт үзбеу керек екен. Мен осыны ұқтым, әке, – депті.

	Өмірдің шындығы

	Тақуа ғұмыр кешкен кісілердің бірі былай деп өсиет еткен екен:

	«Әй, адамдар! Әрбір амалдарыңды ойлап барып істеңдер! Құдайдан қорқуды ешқашан естен шығарып алмаңдар! Дүниеуи шаруалардың шырмауында қалып, өлімді ұмытып кетпеңдер! Дүние сыланып-боянған, сыртқы әдемілігіне талайлар сұқтанған сұлу әйелге ұқсайды. Бірақ сол құмартушылар әлгі сайқалдың талай ер кісінің басын жалмағанын білмейді.

	Бір күні айналаңдағылар сені меңзеп, «пәленшекең төсекке таңылыпты», «сырқаты қатты сияқты», «Дәрігер шақыртыпты» демей тұрып, ғапылдықтан ояныңдар! Дәрігер келгенмен, басын шайқап «беті бері қарауы қиын» дейді. Іле «сөйлеуден қалды», «таныс адамдармен тілдесе алмай жатыр», «көршілерін танымай жатыр» деседі.

	Бұл уақытта маңдайыңнан тер бошалап, жан қиналысың үдей түседі. Ажалдың келгенін мойындап, көзіңді бір нүктеге қадайсың. Тілің күрмеліп, жақындарың қимай жылай бастайды.

	«Мынау ұлың пәленше», «Мынау бауырың түгенше» деп, саған басыңда үйіріліп қарап тұрғандарды таныстырады. Бірақ бұл кезде көзің қарауытып, бар еркіңнен айырылып, оларға тіл қатуға дәрменің жетпейді. Артынша Құдайдың жарлығын орындаған періштемен бірге жаның көкке ұшып кетеді.

	Сол сәт жақындарың жаназаңа дайындала бастайды. Өлікті жуып, кебіндейді. Жерді қазып, бір-бір күрек топырақ тастап, тар орынға көмеді. Бұдан кейін тіршілігінде сенімен басы араздар құтылғанына қуанады. Арттағылар мирасыңды бөліске салады. Сен тек амалдарыңмен ғана оңаша қаласың.





Әр істің хикметі Аллаһқа ғана аян


	Уәһб ибн Мүнәббиһ әңгімелеуде:

	Бірде Әзірейіл (а.с.) елді қан қақсатқан бір залымның жанын алады. Жер бетінде зұлымдығы одан өткен жан жоқ еді. Сөйтті де көкке көтерілді. Періштелер оны қаумалап: – Осы уақытқа дейін жанын алған адамдарыңның ішінде ең көп қайсысына жаның ашыды? – деп сұрады.

	Әзірейіл:

	– Шөлде мекендейтін бір әйелдің жанын алуға бұйрық алдым. Барғанымда, толғағы жетіп, бір ұл баланы босанған кезі екенін көрдім. Сол жолы ажалы жеткен әйелге де, шөл далада қараусыз қалып бара жатқан шаранаға да жаным ашыды, – деді.

	Періштелер оған:

	– Сен бүгін жанын алып қайтқан залым сол жолы сен аяған жаңа туылған сәби болатын, – дейді.

	Бұны естігенде Әзірейіл (а.с.):

	– Қалаған құлын игілікке бөлеген Аллаһ барлық кемшілік атаулыдан пәк, – деп тәспих айтты.





Жоғалған әмиян


	Тақуа құлдардан Амр ибн Динардың айтуына қарағанда, көне уақытта Мәдиналық бір кісінің қала шетінде тұратын қарындасы бар еді. Науқас болғандықтан, жиі барып қалын сұрап тұратын. Бір күні бауыры аурудан қайтыс болғанда, әлгі кісі оны арулап жерлеп, үйіне қайтты.

	Үйіне келген уақытта әмиянын жоғалтып алғанын байқады. Ойланып-толғанып, оны зиратты қазғанда ұмытып кеткені есіне түсті. Іле бір досын ертіп қабірге барды. Топырақты қазып, қабірге түсіп, әмиянын тауып алды. Осы кезде өліктің туысы досына: «Сен сәл ары бара тұршы, мен қарындасымның қандай күйде екен, көрейін», – деді. Сөйтіп қабірдің ішкі жағын ашпақ болғанда, лахаттың жанып жатқанын көріп шошып кетті.

	Бұл тегін емес болар деп, дереу шешесіне жүгіріп барып: «Қарындасым қандай еді? Жақсы-жаман қылықтарын айтыңызшы?» – дегенде, шешесі: «Қарындасың тірі кезінде есіктің артында тығылып тұрып, көршілердің айтқан әңгімелерін тыңдауға құмар болатын. Сосын естіген-білген өсек-аяңының бәрін жіпке тізгендей жұртқа жаятын жаман әдеті бар еді», – деді.

	Сонда барып әлгі кісі сөз тасу, өсек-аяңға үйір болудың қабір азабына себеп болғанын түсінді.





Әке мен бала


	Тасаууыф жолында үлкен із қалдырған ғұламалардың бірі Фұдайыл ибн Ияздың Али деген ұлы бар еді. Бір күні ғұлама ұлын құшағына алып, әр нәрсені әңгіме қылып отырғанда, әкесінің мойнынан құшақтаған баласы:

	– Әке, сіз мені жақсы көресіз бе? – дейді.

	– Әрине, балапаным. Сен менің көзімнің нұры емеспісің?!

	– Ал Аллаһты жақсы көресіз бе?

	Әкесінің жүрегі аттай тулап қоя берді:

	– Әрине, әрине.

	– Онда сіздің қанша жүрегіңіз бар, бір жүрекке екі нәрсе сыймайды ғой.

	Ибн Ияз көзі жасқа толып, Аллаһтан кешірім сұрай берді.

	– Мен бүгінге дейін ғапыл болып келіппін. Я, Жасаған ием! Өзің кеше гөр!





Патша мен күң


	Көне бір уақытта байлығы тасқан, өзі өркөкірек бір патша өмір сүрді. Сол кездегі дәстүр бойынша патшаның төсегін күнде бір күң келіп салуы тиіс болатын.

	Бір жолы өз кезегінде жас күңдердің бірі патшаның төсегін салады. Мамық төсек пен құс жастықтарды әдемілеп жайып, жан-жағын барынша сәндеп біттім-ау дегенде, аяқ асты әлгі күңге «Апыр-ай, мұндай мамық төсекке бір жатып көру де бақыт шығар. Сәл көз іліндіріп ләззатын байқап көрсем қайтер екен?» деген қызық ой келеді. Ақыры сол әуестігін жеңе алмай «Патша келе жатқанда атып тұрармын» деп құс жастықты жастанып, төсекке сәл қисаяды. Бірақ қатты ұйықтап кеткенін байқамай қалады.

	Патша өзінің жатын бөлмесіне кіргенде, төсегінде бір күңнің ұйықтап жатқанын көріп қатты ашуланады. «Бұған қалай батылың барып жүр?!» – деп әлгі күңді ұрып-соға бастайды. Бір қызығы, өзін патша ұрып жатса да, күң сықылықтап күлгенін тыя алмайды. Патша бұған таңырқап: «Сен неге күлесің?» – дегенде, ол: «Алдияр тақсыр, мен төсегіңізге бір рет жатып көрейінші деп сонша таяқ жедім, ал сіз күнде осы төсекте ұйықтайсыз. Алда-жалда Аллаһ тағала да сізді жауапқа тарта қалса, қайтер екен, сірә, таяқ жеудің көкесі сонда болады-ау деген ой келді. Соған күлдім», – деп жауап береді.

	Патша Ибраһим ибн Әдхам бұл сөзге көп ойланады. Ақыр соңында сән-салтанаттан өз еркімен бас тартып, тақуалыққа бет бұрады.





Ысырап


	Тақуа кісілерден ысырапқа қатты көңіл бөлетін Хатими Әсам деген кісі бар еді. Өзімен замандас бір ғалымның тым ысырапшыл екенін естігенде, арнайы іздеп барады.

	Кездескен бойы: «Дінді үйренсем деп едім, маған ұстаз бол», – деп қолқа салады. Әлгі ғалым: «Алдымен не үйренгің келеді?» – деп сұрайды. Хатими Әсам: «Алдымен маған дәрет алуды үйрет», – дейді. Бұны мақұл көрген ғалым баппен дәрет алып, әр мүшесін үш реттен жуып шығады. Бәрін бақылап отырған Хатими Әсам оған: «Енді мен дәрет алайын, қателерім болса, түзетерсің», – деп, дәрет алуға кіріседі. Алайда шынтақтарына келгенде үш рет емес, төрт реттен жуады. Бұны байқап қалған ғалым:

	– Суды ысырап еттің, – деп ескертеді.

	– Мен қай жерде ысырап еттім? – деп қарсы сұрақ қояды Хатими Әсам.

	– Қолдарыңды шынтақтарыңмен бірге үш рет жуудың орнына сен төрт рет жудың, – дейді ғалым. Осыны күтіп тұрған Хатими Әсам сонда оған: «Менің бір ұрттам суды ысырап еткенімді қалт жібермедің, ал өзіңнің күн сайын басқа нәрселерге көп ысырап жасайтыныңды неге көрмейсің?!» – дейді.

	Ғалым кісі Хатими Әсамның дін үйрену үшін емес, өзіне сабақ беру үшін келгенін сол мезет түсініп, үйінен шықпай қырық күн тәубе еткен екен.





Зікір


	Хажжаждың ұлы Қайыс әңгімелеуде:

	«Бірде шайтаным маған: – Сенің тәніңе кіргенімде түйедей ірі едім. Бара-бара түймедей болып кішірейіп кеттім, – деді.

	Мен оған: – Бұл қалай болды сонда? – деп сұрадым.

	Ол: – Сен мені Аллаһты зікір етуіңмен бүріп барасың, – деп жауап қатты».





Нашар әдет


	Бір жас жігіт жаман әдеттерінен арылудың жолын сұрап бір данышпанға барыпты. Данышпан кісі оған: «Сен ана бір жас шыбықты жерден суыршы», – депті. Ол қиналмай-ақ суырып алыпты. Енді одан жуанын суыруын тапсырыпты. Ол досын көмекке шақырып қана орынынан қозғапты. Данышпан одан да жуан ағашты көрсеткенде, тағы көп адам жиналып ырғаса да, орнынан қозғалта алмапты. Сонда данышпан: – Көрдің бе? – депті, – жаман дағдыдан бастапқы кезде құтылу жеңіл. Ол кезде оған өзіңнің де шамаң жетеді. Кейіннен достарыңды көмекке шақырасың. Ал нашар қылықты көп уақыт қайталап, ол қанға әбден сіңгенде, көмекке қанша адамды шақырсаң да, бәрі кеш болады, – деген екен.





Ақылды бала


	Аббаситтер халифасы Харун Рашиттің заманында Бәһлүл деген өте тақуа кісі өмір сүріпті. Бір күні сол кісі Басраның көшесінде кетіп бара жатып, ойнап жүрген бір топ баланы көреді. Сәл аялдап, балалардың ойынын тамашалайды. Кенет анадай жерден бір баланың солқылдап жылап тұрған даусын естіп жанына барады. Баладан:

	– Иә, балақай, неге жыладың? – деп сұрайды.

	– Емдей алмасаңыз, дертімді қозғамаңыз, – дейді бала.

	– Әуелі дертіңнің не екенін айт, бәлкім, көмектесермін.

	– Олай болса айтыңызшы, біз осы ойнау үшін жаратылдық па?

	Бәһлүл аз ғана ойланып:

	– Мен мұның жауабын білмейді екенмін. Өзің айтшы, сонда не үшін жаратылдық?

	– Біз ілім алу үшін, ғибадат ету үшін жаратылдық. Бірақ мұны түсінетіндер аз.

	Бәһлүл балаға риза болып, басынан сипайды:

	– Өркенің өссін, балақай. Мұны кімнен үйрендің?

	– Сіз Құран оқымайсыз ба?

	– Әрине, оқимын.

	– Онда «Біз сендерді босқа жаратты, есеп бермейміз деп ойладыңдар ма?»[11] деген аятты көрмеп пе едіңіз?

	Баладан осы сөзді естігенде, Бәһлүлдің де көңілі бұзылып, жылап жіберіпті.





Сыйлық


	Бір ауылда өзінің әулиелігін жұрттан жасыру үшін елге бал сатушылық кәсіппен танылған бір кісі бар екен. Бір күні қасына келген алушысы: – Кейде ішегім бүріп ауырғанда бал жесем басылып қалады. Құдайға шүкір, өткен жолы да сізден алған балдан шипа дарып, жаным жай тапты, – депті. Сонда әулие кісі тосыннан: – Бір шейхтің мүриді ұстазына тәспі сыйласа керек, – деп әңгіме бастапты. Шейх жоғалып кетпесін деп жай уақытта тәспіні суырмаға сап қойғанмен әлгі мүридінің келе жатқанын көрсе болды, берген тәспісін алып тарта бастайды екен. Бұны байқаған басқа бір шәкірті шыдамай: – Ұстаз, бұл қылығыңыз көзбояушылыққа жатпай ма, тәспі берген мүридіңіздің келе жатқанын көргенде ғана дереу тәспіні алып тарта бастайсыз? – деп сұрапты. Сонда ұстазы: – Менікі ешқандай да көзбояушылық емес, қайта Исламдағы әдептілікке жатады, өйткені сыйлық берген адам берген сыйлығын сенің қолданып жүргеніңді көргенде іштей қуанып қалады, – деп түсіндіреді.

	Бал сатушы қасындағы кісінің осыған ұқсас әдепті істі орындағанын меңзеп, өзінің бұған іштей қуанып қалғанын әңгімесімен сездірген екен.





Сабырдың шыңы


	Жан-тәнімен құлшылыққа берілген нәзік жан иесі Рабиға Адауия үшін оразаның орны ерекше еді. Жиі-жиі нәпіл ораза ұстайтын. Бір жолы үйінен тіске басар ештеңе таппай, қатарынан сегіз күн бойы ораза ұстады. Аштық қатты есеңгіретіп, көзі қарауытқанда «Апыр-ай, өзімді қолдан қауіпке итермелеп жатқам жоқ па?» деген ой келді. Осы мезет есік қағылып, көршісі бір табақ сорпа әкеліп береді. Үй іші қараңғы болғандықтан, тамақты жерге қойып, майшамды әкелуге кеткенде, тамақты мысық төгіп кетеді. Тақуа мұны: «Ештеңе етпес, сумен ауыз ашармын», – деп ойлады. Суды енді ішпекке қолына алғанда, тостағаны жерге түсіп кетіп қақ бөлінеді.

	Ол осы кезде шарасыздықпен қолын жайып: – Уа, раббым, бейшара құлыңды сынап жатырсың-ау, бірақ әлсіреп кеттім, сабырым жетер емес, – деп аһілеп-уһіледі.

	Осы сәт ғайыптан бір дауыс естілді: – Уа, Рабиға, қаласаң, жер әлемнің байлығын үстіңе жаудырайын. Қаласаң, күллі рухани дертіңді жоқ қылайын. Алайда біліп қой, ақыреттің байлығы мен дүниенің байлығы ешқашан қатар жүрмейді!

	Бұны естігенде әулие:

	– Уа, Раббым, бар есіл-дертім сенде ғана болсын, көңілімді басқаға бұрғызба, – деп күбірлеп дұға етті...





Астағфыраллаһ!


	Рабиға Адауияның қасында тақуа кісілердің бірі Сәури: «Раббым! Бізге разы бола гөр!» –деп дұға етті.

	Рабиға Адауия бұны естігенде: «Алдымен өзің Аллаһқа разы болмай тұрып, Аллаһтың өзіңе разы болуын сұраудан ұялсаң етті?!» –деді.

	Сәури ойланып тұрып: «Астағфыраллаһ!» – деді.

	Бұған куә болған Басралық тақуа кісілердің бірі Жағфар ибн Сүлеймен әд-Даби: «Құлдың Аллаһқа разы екендігін қалай байқаймыз?» –деп сұрады.

	Сонда рухани тереңдігімен танылған Рабиға Адауия: «Қуанышқа қуанғанындай қайғыға тап келгенінде де қуана білсе, сол кезде құлдың Аллаһқа разы екендігі танылады», – деп жауап қатты.





Сабыр түбі


	Бір отбасының кішкене бөбегі бар еді. Күндердің күнінде Аллаһтың әмірімен сәбиі науқастанып жан тапсырды. Бұған ата-анасы іштей қатты қайғырды. Бірақ тағдыр ісіне мойынсұнып, сабыр сақтауды ұмытпады.

	– Баланы аманат ретінде бізге берген Аллаһ сол аманатын қайтып алды, – деді отағасы жұбайын жұбата: – Сабыр етсек, баламыз ақыретте бізге шапағат етіп, жаннатқа бастайтын болады. Сабыр сақтағандарға үлкен сауап уәде етілген. Аллаһтың қай ісінде де хикмет бары сөзсіз.

	– Дұрыс айтасың, – деді әйелі де мұңайып, – түбі бәріміздің барар жеріміз ғой, бұйырса, баламызбен жұмақта кездесерміз. Оны Раббымыздың бізден де қатты жақсы көретініне сенем. Ендігі жерде біздің қолымыздан тек дұға ету ғана келеді.

	Бұл иманды жандардың осыншалықты төзімділігі үлкен сауапқа себеп болды. Шексіз ілім иесі Ұлы Аллаһ періштелеріне:

	– Ей, періштелерім! Мен пәленше деген құлымды бауыр еті баласынан айырдым. Олар бұны қалай қабылдады, не айтып жатыр? – деп сұрады.

	Аллаһтың әр нәрсені бүге-шігесіне дейін білетінінен хабардар періштелер әдеппен былай деді:

	– Олар бұған сабыр етті. «Біз Аллаһқа тиесіліміз. Содан келдік және түбі Соған қайтамыз» деп тағдырға разылық танытты. Шүкіршіліктен танбай, Саған тәуелді екендерін еске алды.

	Адамзатқа ғибрат болуы үшін періштелерінен әдейі сұраған Ұлы Жаратушы оларға марапатты лайық көріп:

	– Ендеше, бұл құлдарым үшін жаннатқа бір сарай салыңдар. Оны «Шүкірлік сарайы» деп атаңдар, – деп бұйырды.





«Қызды ұзатуға асық»


	Нақшыбенди шах қызы бойжетті-ау дегенде оны ертіп, медресеге кеп, шәкірттер арасынан күйеу бала таңдады. Біршама сынай қарап, көңілі толған жігітті тапқанда:

	«Қызым бойжетті. Ендігі уақытта бір күн де ұстамағанды абзал көрем. Шәкірттерімнің арасынан таңды құлшылықпен атырған тек сені көріп тұрмын, сондықтан қызымды саған лайық көрдім», – деп, Алауддин Аттарға некелеген екен.





Әлі келем


	Хасан Басри әңгімелеуде:

	«Әзірейіл (а.с.) жер бетіндегі әр үйді күніне үш реттен қадағалап отырады. Оның бұлай бақылау жүргізбейтін бірде-бір күні болмайды. Қай үйдегі адамның дәм-тұзы таусылып, өмірінің соңы таяған болса, сол кісінің барып жанын алады. Жанын алған кезде, әлгі үйдің адамдары есі кетіп, байбаламдап жылайды.

	Ажал періштесі сол кезде есікке жақын тұрып:

	«Аллаһқа ант етейін, мен оның ғұмырын тауысып, я ризығын жеп кеткен жоқпын. Оған берілген өмірінен еш нәрсе кеміткен де емеспін. Бұл шаңыраққа әлі бірнеше қайтара соғатыным ақиқат. Тіпті араларыңнан ешбіріңді қалдырмағанға дейін әлі келем», – дейді.

	Хасан Басри сөзін жалғап: «Әттең, ол жердегілер періштенің бұл айтқанын естімейді. Әйтпесе, өлікті қойып, әркім өзін ойлап жылар еді», – деген.





Неге күле бересің?


	Табиғин заманында көп күлетін, жеңілтекмінезді бір бала болыпты. Бірде Хасан Басри әлгі баладан: «Неге күле бересің?» – деп сұрағанда, ол қапелімде ештеңеге түсінбей тұрып қалады.

	– Осыншалықты бос күлкі саған жараса ма? Әлде ақыретте қыл көпірден сүрінбей өтетіндей жағдайың бар ма?

	– ...

	– Әлде жұмаққа кіретініңе сенімдімісің?

	– ...

	– Мүмкін, саған тозаққа түспейтінің анық білдірілді ме?

	– Жоқ.

	– Ендеше көп күлу бізге лайық емес.

	Хасан Басридің сөзі балаға кәдімгідей ой салады. Балаға әсер еткені соншалық – ол баланың бұдан кейінгі өмірінде күлгенін ешкім көрмеген деседі.





Бір түйір харам ас


	Баязит Бистами жас кезінде құлшылықтарынан кейде ләззат ала алмай жүрді. Бірде анасына барып:

	– Кейде өзімді Аллаһтан алыстағандай сезінемін, бірақ себебі өзіме беймәлім, – деп ішкі сырын айтады.

	Анасы ойланып отырып:

	– Бір-ақ нәрсе есімде, – деді, – сенің төрт-бес айлық кезің. Көтеріп алып көрші үйге барғанмын. Сәл отырғаннан кейін сен жылай бастадың. Мен уатпақ болдым, сен одан сайын жыладың. Ақырында амалым таусылып, көршінің рұқсатынсыз саусағымның ұшын қазанындағы сорпаға батырып, саған дәм таттырып едім, – дейді.

	Бұны естігенде, жігіт дереу анасын жібертіп, көршіден кешірім сұратады. Содан кейін барып Баязит Бистамидің жүрегі жай табады.





Ораза ұстадың ба, ұстамадың ба?


	Тақуа кісілердің бірі Сануси өзін сәт сайын Аллаһ тағаланың бақылап тұрғанын сезінгенде, жанын қоярға жер таппай кететін, өйткені Жаратушы иеден қатты қорқатын. Күнара ораза ұстайтын. Қолындағыны қанағат тұтатын, өзі бермесе, ешкімнен көз сүзіп ештеңе сұрамайтын. Ораза ұстаған кей күндері: – Аузың берік пе? – деп сұрағандарға, – Шынымды айтсам... ораза ұстадым да дей алмаймын, – деп күмілжи жауап беретін. Ораза ұстағандықтан «ұстамадым» да дей алмайтын. Алайда менікі қабыл болатын кәміл оразаға жата ма, жатпай ма деген күдікпен «ұстадым» деуге де аузы бармайтын.

	Оның рухани тереңдігін білмейтіндер: – Өзіңнің ауыз бекітіп, бекітпегеніңді білмейсің бе? – дегенде, ләм-мим деп жауап берместен ол жай ғана күлімсірейтін де қоятын.





Имам Шафиғидан өнеге


	Имам Шафиғи бір малшыны көргенде, ізетпен орнынан түрегеледі. Қасындағылар «Малшыға сонша құрмет көрсеткеніңіз қалай?» − деп сұрағанда, «Бұл кісі кезінде қанша кітапты қарап таба алмаған бір мәселенің жауабын маған үйретіп еді, сондықтан бір рет те болса ұстаздық жасаған кісіге құрмет көрсетуді өзіме міндет деп білемін», − деген екен.





Ұстазға құрмет


	Бұқара ғалымдарының бірі медреседе сабақ беріп отырып қайта-қайта орнынан тұрады. Себебін сұрағанда, «Ашық тұрған есіктен ұстазымның ойнап жүрген баласы әлсін-әлсін бой көрсетіп қала берді. Ұстазыма құрмет ретінде әр көрінген сайын мен орнымнан тұрдым», – деп, ұстаздың жақындары мен бала-шағасын да құрметтейтіндігін көрсеткен екен.





Шілде айындағы ораза


	Нөкерлерін ерткен Хажжаж Мекке мен Мәдина арасында жолаушылап кетіп бара жатып бір бұлақтың басында тынығуды жөн көрді.

	Дастархан жайылғанда, Хажжаж: «Маңайға қараңдаршы, жағдайы нашар біреу-міреу кезіксе шақырыңдар, астан ауыз тисін», – деді. Нөкерлер ескі шапанын бүркеніп ұйықтап жатқан біреуді оятып ертіп келді.

	Хажжаж оған: – Кел, бірге тамақтанайық, – деді.

	Ол «жемеймін» деп астан бас тартты. Хажжаж себебін сұрағанда, «Мені бұдан да артық дастархан күтіп тұр», – деп жауап берді.

	– Ол қандай дастархан? – дегенде, – Аллаһ тағалаға қонақ болуға шақырылдым, мен ауыз бекіткен жанмын, – деді.

	Хажжаж: – Мынадай ми қайнаған уақытта қайтіп ауыз бекітіп жүрсің? – деп таңырқағанда, ол:

	– Иә, қияметтің ыстығынан қорғану үшін осы ыстықта шыдап ораза ұстап жүрмін, – деп жауап берді.





Бала да болса..


	Мәлік ибн Динар кетіп бара жатып құмда ойнап жүрген баланы көрді. Бір қызығы, бала біресе күледі, артынша қайтып жылайды. Балаға сәлем берейін деп бұрыла берді де, кілт тоқтай қалды. «Кішкентай балаға барып сәлем бергені несі» деген ой келеді. Артынша ол ойдың нәпсіден келгенін аңғарып, әдейі барып балаға сәлем берді. Бала: «Уағалейкумассалам, Мәлік аға», – дейді. Мәлік өз атын білгеніне таңданды.

	– Иә, балақай, мені қайдан танисың?

	– Рухтар әлемінде кездескенде, Аллаһ сізді маған танытқан.

	Мәлік ибн Динар баланың тегін емес екенін байқап сынап көрмек болды.

	– Балақай, айта қойшы, ақыл мен нәпсінің айырмашылығы неде?

	– Саған сәлем бергізгісі келмеген – нәпсі, ал сәлем бергізген – ақыл.

	– Дұрыс таптың. Неге топырақта ойнап отырсың?

	– Біз әу баста топырақтан жаратылдық, тәніміз қайтадан сол топыраққа беріледі.

	– Неге ойнап жатқанда біресе күлесің, біресе жылайсың?

	– Раббымның рақымы көз алдыма келеді, қуаныштан күлемін. Азабы есіме түскенде, қайғырып жылаймын.

	– Балақай, сен әлі кішкентайсың, күнәң да жоқ. Нағыз жылауы керек мына мен, бірақ мен бейшара жылай да алмаймын.

	– Олай демеңіз. Мен шешемнің от жаққанын көргем. Үлкен ағаштарды жақпас бұрын кішкентай шырпыларын тұтатады. Демек кішкентай болу оттан құтқара алмаса керек.

	Мәлік ибн Динар оған ештеңе деп қарсы дау айта алмады.





Ананың разылығы


	Баязит Бистами «Ғылымда бұндай биік дәрежеге қалай жеттің?» деп сұрағандарға:

	– Анамның дұғасымен, – деп, басынан өткен мына оқиғаны айтушы еді.

	«Бір күні анам қатты ауырды. Мен қасынан бір елі ажырамадым. Түнде анамның аяқ жағында отырған едім. Әлден уақытта: «Ботам, су берші?» – деді. Тұра жүгірдім, бірақ үйде су бітіп қалған екен, екі өкпемді қолыма алып ауыл сыртындағы бұлаққа бардым. Суды алып келсем, анамның көзі ілініп кетіпті. Қолыма мұздай суды ұстап, шешемнің оянуын күтіп отырдым. Таң ата анам оянды, мен суды ұсына қойдым. Анам басында ештеңеге түсінбей тұрды да, есіне түскеннен кейін көзіне жас алып былай деді: «Я, Жаратқан, мен ұлыма разымын, сен де разы бола гөр!»

	Баязит Бистами сөзін ары қарай жалғап:

	– Егер Аллаһтың алдында аз да болса қадірім болса, ол анамның сол дұғасынан деп білемін, – дейтін.





Ораза неге бұзылды?


	Әулие құлдардың оразасы астан тыйылумен ғана шектелмеген. Олар ауыз бекіткенде бойды барлық жаман қылықтардан аулақ ұстап, рухани тазалыққа көп көңіл бөлген. Жаратушы иенің разылығын мақсат тұтқандықтан, жыл он екі айдың барлығын Рамазан айындай құрметтеп, үнемі ораза ұстаған.

	Ауыз бекіткен бір күні қасындағылар Үндістанның патшасын сырттай өсекке таңды. Осы сәт Дыхләуи: «Қап, оразамды бұзып алғанымды қарашы!» деп өкініш білдірді.

	Әулиенің бұл тосын қылығына қасындағылар: «Айтылған өсек оразаны бұзатынын меңзедіңіз бе, алайда өсекті сіз емес басқалар айтқан жоқ па?!» – деп таңырқағанда, ол «Ғайбат – айтушыға да, тыңдаушыға да ортақ» деген мағынадағы хадиспен жауап берді.





Бетбұрыс


	Көне уақытта Исрайылұлдарынан бір жігіт жиырма жыл құлшылық жасап келіп, бір күні мінәжатының бәрін тастап жиырма жыл күнәлі істер жасап жүрді. Бір күні айнаға қарағанда, шашына ақ түскенін көріп шошынып: – Уа, раббым! Саған жиырма жыл құлшылық жасап едім, бірақ кейінгі жиырма жыл бұзылып кеттім. Енді қайта дінге бет бұрсам бола ма? – деп дұға жасайды.

	Сол сәт ғайыптан мынадай бір дауыс естіледі:

	«Сен бізді жақсы көрдің, біз де сені жақсы көрдік. Сен бізге қарамадың, біз де саған қарамадық. Сен бізге қарсы келгенде, сені өз жағдайыңа қалдырдық. Егер қайта бізге бет бұрғың келсе, сені қабылдауға әзірміз».





Күнәсі кешіріледі


	Әмір әл-Ләйси әңгімелеуде:

	«Уәсила ибн әл-Әсқамен әңгімелесіп тұрған кезімізде жанымызға бір пақыр келді. Уәсила бір үзім нан мен ақшаны әлгі пақырға өз қолымен апарып берді.

	Мен: «Әй, Әбул-Әсқа! Отбасыңда садақаны апарып беретін басқа адам жоқ па еді? Неге өзің апарып бердің?» – дедім.

	Сол кезде ол: «Бар, бірақ кімде-кім бір нәрсені пақырға өз қолымен апарып берсе, әрбір басқан қадамы үшін бір күнәсі кешіріледі. Ал садақаны қолына ұстатқан сәттен бастап жүрген әр қадамы үшін он күнәсі кешіріледі», – деп жауап берді.





Жамандықтың үш негізі


	Ібіліс өзінің көмекшілерін жинап: «Адам баласы дүниені жақсы көре ме?» деп сұрайды. Олар «Иә» деп жауап қатты. Ібіліс сонда: «Егер дүниені жақсы көрсе, олардың пұтқа табынбауы аса маңызды емес. Онда оларды күндіз-түні осы осал тұсынан азғыру керек. Әсіресе мына үш нәрсеге итермелеген жөн:

	1. Харам жолмен ақша табуға;

	2. Тапқан ақшасын харам істерге шашуға;

	3. Қажетті әрі сауапты орындарға жұмсатпауға.

	Өйткені барлық жамандықтың негізі осы үшеуінде жатыр», – деді.





Мені қайда апармақсың?


	Язид әр-Раққаши әңгімелеуде:

	Көне бір уақытта Исрайылұлдарының халыққа қиянаты көп өткен озбыр билеушісі бар еді. Бір жолы сол билеуші отбасындағылармен оңаша қалды. Осы кезде үйіне біреудің кіріп келе жатқанын байқайды. Дереу ашумен оған жетіп барып: «Неғылған адамсың?! Менің үйіме сені кім кіргізді?!» – дейді айғайлап. Кірген кісі: «Мені осы үйдің егесі кіргізді. Мен сондай кісімін, ешкімнің қақпасы алдымды тоса алмайды. Керек десең, патшалардың қасына да рұқсатсыз жетіп барам. Билік иелерінің ығынан қорықпаймын. Бүгінге дейін ешбір озбыр билеуші менің құрығымнан құтылып көрген емес. Айлакер сайтанның өзі менен қулығын асырып кете алған жоқ», – дей келе, әлгі қатігез адамның жағасынан ала түсті. Ол болса қатты қорыққаннан құлап қала жаздап, сол жерде дірілдеп-қалтырай бастайды. Іле-шала басын көтеріп мүсәпір кейіпте: «Онда сен жан алғыш Әзірейіл шығарсың?» – дейді. Періште «Иә, тап соның өзімін», – деп жауап береді.

	Қатігез билеуші жалына бастайды:

	– Онда тәубе етуге мұрша бересің бе?

	– Қайдағы мұрша?! Сенің әрбір жыл, әрбір ай, күн, сағат, минуттарың таусылды.

	– Мені қайда апармақсың сонда?

	– Сені өзіңнен бұрынырақ жіберген амалдарың мен салған үйіңе апарамын!

	– Мен бұрын ешқандай сауапты амалдар жолдап, жақсы үй салдыра қойған жоқпын.

	– Онда сені бас теріңді үйітетін қыз-қыз қайнап жатқан отқа апарып тастаймын!

	Артынша ажал періштесі оның жанын алады. Жанұясындағылардың бірі айғайлап, бірі жылап қала береді.





Баға жетпес байлық


	Бір кісі Жалаладдин Румиге келіп, кедейлігін айтып, мұңын шағады. Ғұлама одан: «Егер бір дене мүшеңді кесіп алып, орнына мың алтын ұсынса, сен бұған разы болар ма едің?» – деп сұрайды.

	Ол кісі: «Жоқ, о не дегеніңіз?!» – деп жауап береді.

	Сол кезде Руми оған: «Онда неге әркімге мұң шағасың? Баға жетпес он екі мүшең сау тұрғанда, кедеймін деуің жараса ма?! Қайта Аллаһ тағалаға шүкіршілік айтпайсың ба?!» – деп ойлантқан екен.





Кілем ұрлаған ұры


	Бірде Мәулана Жалаладдин Румидың үйіне қайыршы бас сұғады. Мәулананың намаз оқып тұрғанын көрген қайыршы дереу бір кілемшені ұрлап шығып кетеді. Бұны байқап қалған көршісі ол ұрыны базарда әлгі кілемшені сатып жібермек болып тұрған жерінен ұстап алып, ұрып-соғып Мәуланаға алып келеді. Сонда әлгі ұрының таяқ жеген кейпіне жаны ашыған Мәулана: «Алса, бәлкім, керек болғаннан кейін алған шығар, соған бола бұл байғұсты ұрмай-ақ, қолынан сатып-ақ ала салсаң болмас па еді», – деп аяушылық танытқан екен.





Қызға кеңес


	Тақуа кісілерден Харижатул-Фаразин қызы Әсманы ұзатарда былай деген екен:

	«Сен өскен ұяңнан жат жерге, өзің жете танымайтын адамға ұзатылып бара жатырсың. Сен оған жер бол, ол саған аспан болсын. Сен оған жайылып төсек бол, ол саған сүйенер тіреуің болсын. Ешқашан қытығына тиме, сені ренжітпесін. Одан тым алыстама, сені ұмытар. Жақындаса, сен де жақында. Сенен аулақтаса, сен де алыстау тұр. Мұрныңды, құлағыңды және көзіңді мұқият таза ұста, ол сенен тек жақсы иіс сезсін, жақсы сөз естісін, үнемі жанға жағымды жақсы мінез көрсін».





Зәйтүн майы


	Көне уақытта үлкен ислам ғұламасы Суфиян Сәуриге бір әйел келеді. Қолындағы зәйтүн майын мешітке бергісі келетінін айтады. Ол уақыттарда мешіт елдің әкелетін майларымен жарықтандырылатын еді.

	Суфиян Сәури әлгі әйелден: – Сауап жолына арнап әкелген бұл зәйтүн майыңыздан пайда болатын жарық мешіттің күмбезіне дейін түскенін қалайсыз ба, әлде тым жоғары Арышқа дейін биіктегенін қалайсыз ба? – деп сұрайды.

	Әйел:

	– Әрине, Арышқа дейін биіктегенін қалаймын, – деп жауап береді.

	Сонда ғалым өз сөзінің мәнісін:

	– Ел күнде май әкелетіндіктен, дәл қазір мешітке бұл аса қажет емес. Алайда мен ана бір көшенің бойында тұратын екі жетім баланы танимын. Қазір олардың үйінде жейтін ештеңе жоқ. Бұндай жағдайда әкелген майыңызды мешітке берсеңіз, жарығы күмбезге дейін түседі. Ал жаңағы жетімдерге апарып берсеңіз, оның жарығы Арышқа дейін биіктейді, – деп түсіндіреді.





Режеп айы


	Өз уақтысында үнемі Қағбаның жанынан кетпей құлшылық жасайтын бір әйел бар еді. Режеп айы келгенде, қатты қуанып, күн сайын он екі рет «Ықылас» сүресін оқитын. Бұған қоса, Режеп айын құрметтегендіктен, жаңа киімдерін былай қойып, ең жұпыны киімін киетін. Сол діндар әйел Режеп айында науқастанып, төсек тартып жатып қалады. Ұлын шақырып, егер көз жұма қалса, өзін осы жұпыны киімімен жерлеуін өсиет етеді.

	Ақыры әлгі әйел қайтыс болады. Ұлы шешесі өсиет еткеніне қарамастан, ел-жұрттан ұялып, анасын жаңа киіммен жерлейді.

	Біраз күннен кейін ұлының түсіне кірген арнасы: «Балам, неге менің өсиетімді орындамадың? Мен саған наразымын», – дейді.

	Таңертең ұйқыдан оянған баласы анасының өсиетін орындау үшін дереу қабірге жүгіреді. Қабірді ашқанда, анасының денесін таба алмайды. Есі шығып, не істерін білмеген жігіт қайғырып, басын тоқпақтап жылай бастайды.

	Сол кезде әлдеқайдан оған: «Әй, құлым! Режеп айын құрметтеп оразамен өткізген пенделерді қабірде біздің жалғыз қалдырмайтынымызды білмеуші ме ең?!» – деген дауыс естіледі.





Лимон мен алма


	Бірде екі сатушы қатар тұрып біреуі лимон, екіншісі тәтті алма сата бастапты. Бірақ неге екенін лимон сатып тұрғанның саудасы жақсы жүріп, алма сатып тұрғанға көп ешкім беттемепті. Тәтті тұрғанда елге қышқыл ұнағаны қалай, тәтті алмамнан неге жұрт алмайды деп ойлаған екінші саудагер бұның мәнісін білмек болып бір данышпанға жолығыпты. Сонда данышпан оған: «Сен тәтті сатып тұрғанмен түрің суық, қабағың қату екен, ал анау қышқыл сатқанмен жылы жүзді, майда тілді екен. Ел өңі жылы, сөзі жұмсақ адамдарға көбірек үйір келеді. Бұның бар мәнісі осы», – деп түсіндірген екен.





Таяқ жеген шәкірт


	Парсы патшаларының бірі баласын оқыту үшін ұстаз жалдайды. Шәкірттің білімі мен тәрбиесі кемелденгенде, ұстазы бір күні оны шақырып алып, еш себепсіз аямай таяқтап тастайды. Патшаның баласы іштей кек сақтап қалады.

	Арада көп жылдар өтіп, әлгі бала әкесінің орнына таққа отырады. Сол кезде баяғы ұстазын шақыртып, сол жолы өзін неге себепсіз ұрғанын сұрайды. Сонда ұстазы оған: «Әй, ханзада, білімің толысып, сенің ақыл-парасатың өскенін көргенде, мен түбі сенің таққа отыратыныңа көз жеткізген болатынмын. Сол себепті кейін ешкімге жөнсіз тиіспесін, әділетсіз таяқ жегеннің қандай болатынын сезінсін, білсін деп сабап едім», – деп жауап береді.

	Патша бұны естігенде, ұстазына қатты разы болып, мол сый-сияпат беріп шығарып салыпты.

	IV Бөлім

	АЯТ ТҮСУІНЕ СЕБЕП БОЛҒАН ТҮРЛІ ОҚИҒАЛАР





Сүйіспеншілік


	Хазірет Айша (р.а.) әңгімелеуде:

	Бір кісі келіп: «Уа, Расулаллаһ, сізді бала-шағамнан да артық жақсы көремін. Үйде отырған кезде есіме түсіп кетсеңіз, бір сәт кідірместен өзіңізге тартамын. Алайда ақыретте сіздің жаннатта пайғамбарлармен бірге болатыныңызды ойласам, өз-өзімнен қамығамын. Өйткені жаннатқа кірген күннің өзінде сізді көре алмай қаламын-ау деп қорқамын», – деді.

	Пайғамбарымыз оның бұл ақтарыла айтқан риясыз сөзіне жауап қатпай, үнсіз қалады. Аз уақыт өткеннен соң Жәбірейіл періште арқылы Жаратқаннан мынадай аяттар түсті:

	«Кімде-кім Аллаһқа және елшісіне мойынсұнса, міне, солар Аллаһтың нығметтеріне ие болған нәбилер, сыддықтар, шейіттер, салиқалы құлдармен бірге болады. Бұлар қандай ізгі жолдас еді!»[12]





Тәубе


	Әбу Һұрайра (р.а.) әңгімелеуде:

	Бірде түнгі намазды Пайғамбарымызбен (с.а.с.) бірге оқып жолда келе жатқанымда, алдымнан бір әйел шықты. Мені тоқтатып: «Әй, Әбу Һұрайра, мен бір күнә жасадым, тәубе жасасам қабыл бола ма?» – деп сұрады. Қандай күнә жасағанын сұрағанымда, зина жасағанын, зинадан тапқан баласын өлтіргенін айтты. Мен: «Бір күнәмен қоймай сәбидің де қанын жүктепсің. Ант етейін, сенің тәубең қабыл болмайды», – дедім. Бұны естір-естімес әлгі әйел талып қалды.

	Кетіп бара жатып: «Апыр-ай, Пайғамбарымыздың көзі тірі кезінде пәтуа беретін мен кіммін?!» – деп, кері бұрылып Пайғамбарымызға барып мән-жайды түсіндірдім. Ол маған: «Өзің де оңбапсың, оны да жетістірмепсің. Мынадай аяттар барда, сен қалай ондай жауап айтасың. Ұлы Жаратушы Құранда былай деген:

	«Олар Аллаһтан басқа тәңірге табынбайды, нақты әділ үкім шықпайынша, Аллаһ харам еткен жандыны өлтірмейді, зина жасамайды (міне солар шынайы құлдар). Кім бұларды жасаса, жазаға тартылады. Қиямет күні ондай адамның азабы үсті-үстіне еселеніп, мәңгілік жалғасады. Алайда тәуба етіп, ізгі амал жасағандар бұдан бөлек. Аллаһ олардың жамандықтарын жақсылықтарға айналдырады. Аллаһ өте кешірімді әрі өте мейірімді»[13]».

	Бұны естігенде, әлгі әйелді қайта тауып алып, Пайғамбарымыздың айтқан пәтуасын білдірдім. Ол бұған жүрегі жарыла қатты қуанды, сөйтті де: «Бір бақшам бар еді, соны Аллаһ жолында садақа ретінде бағыштадым», – деді.





«Мәсад» сүресі


	Бір күні Пайғамбарымыз (с.а.с.) елді Сафа төбесінің басына жинайды да:

	– Уа, Құрайыш қауымы, егер мен қазір сендерге мына қырдың астында жау келе жатыр десем, сенесіңдер ме?! – дейді дауыстап.

	– Саған кім сенбейді, уа, Мұхаммед!

	– О не дегенің, сен шыншыл адам емессің бе?

	– Басқаға сенбесек те, саған сенеміз, – деді Әбу Жәһил бастаған арабтар. Пайғамбарымыз бұны естігенде, көкейіндегісін айтты:

	– Менің міндетім – сендерге ақиқатты жеткізу. Өздеріңді тозақ отынан сақтаңдар. Сендерді «Аллаһ жалғыз, басқа құдай жоқ» деп иман етуге шақырамын!

	Сол-ақ екен, Әбу Ләһаб: «Көгермегір Мұхаммед, бізді осы үшін шақырып па едің!» – деп жұдырығын түйіп, доқ көрсетті. Жиналғандарды таратып жіберді.

	Осыған байланысты «Құрысын Әбу Ләһабтың екі қолы. Ендіге құрыды да...» деп басталатын «Мәсад» сүресі түсті.





Қайтіп күн көреміз?


	Меккелік мүшріктердің дұшпандығы асқынып тұрған кез. Хақ тағала әбден қысым көрген мұсылмандарға һижрет етуді бұйырды. Олардың кейбіреулері:

	– Уа, Аллаһтың елшісі, қалай һижрет етеміз? Мәдинада малымыз да, баспанамыз да жоқ, қалай күн көреміз? – деді.

	Осы кезде мына аят түсті:

	«Рызығын өзі көтеріп жүре алмайтын қаншама тіршілік иелері бар, оларды да, сендерді де Аллаһ рызықтандырады. Ол барлығын естиді, барлығын көреді»[14].





Пұтқа табынушылық


	Бір күні мүминдер мүшріктерден: «Жер мен көкті және сендерді кім жаратты?» – деп сұрады. Мүшріктер «Аллаһ» деп жауап берді.

	– Онда неліктен меңіреу пұттарға табынасыңдар?

	– Пұттарға бізді Аллаһқа жақындатсын деп табынамыз. Біз оларға ғибадат етсек, олар біз үшін Аллаһтан шапағат тілейді.

	Осыдан кейін мына аят түсті:

	«Кітаптың уахимен жеке-жеке түсуі Азиз әрі Хаким Аллаһтан. Біз саған кітапты нағыз ақиқат ретінде түсірдік. Олай болса, сен де бір ғана Аллаһқа құлшылық ет. Естеріңде болсын, жалғыз Аллаһқа табынса ғана дін таза болады. Одан басқаны құдай етіп: «Бұларға бізді Аллаһқа жақындатсын деп табынамыз» дегендерге келсек, олар таласқан мәселеде Аллаһ Өзі үкім береді. Аллаһ суайттық, көрсоқырлық пен күпірлікке салынғандарды тура жолға салмайды, мақсатына жеткізбейді. Аллаһ перзент иеленуді қаласа, жаратқандарынан қалағанын алатын еді. Бірақ ол перзент иеленбеді. Ол бұдан пәк, кез келген нәрсені хикметпен жарататын Хаким!»[15]





Қорыққанда ғана


	Мекке халқы кейде сауданы кемемен жасайтын. Надандық дәуірінде олардың пұтқа табынғаны белгілі. Кемемен саудаға шыққанда да пұттарын «ертіп» жүретін. Саудагерлер кейде теңізде дауыл тұрып жандары мұрын ұшына келгенде, жапа-тармағай пұттарын теңізге лақтырып, «Я, Аллаһ, өзің жар бол» деп Аллаһқа сиынатын. Дауыл басылып аман-есен құрлыққа түскеннен кейін, қайтадан жаңа пұт жасап алатын. Соған қайта табынатын.

	Төмендегі аят осы туралы:

	«Олар кемеге мінгенде қалтқысыз сеніммен бір Аллаһқа иман етіп, Соған ғана жалбарынады. Ал оларды аман-есен құрлыққа шығарғанда, серік қосуды қайтадан бастайды»[16]





Күтпеген рызық


	Ибн Мәлік (р.а.) өте кедей тұратын. Бір күні баласы мүшріктердің қолына тұтқынға түсіп қалады. Бұл Ибн Мәліктің қайғысын ұлғайтты. Аллаһ елшісіне барып жағдайын айтып еді, мынадай кеңес алды: «Аллаһқа сиын, сабыр сақта және «лә хаулә уә лә қууәтә иллә билләһ» деген дұғаны жиі айт».

	Ибн Мәлік (р.а.) бұл айтылғанды істеп жүрді. Бір күні үйінде отырғанда біреу есік қақты. Есікті ашса, қарсы алдында ұлы тұр. Қашып келген екен. Үсті-басы жырым-жырым. Құр қол келмей мүшріктердің жүзге тарта түйесін айдап келіпті. Әкесі ұлымен қауышты, әрі кедейлікпен де қоштасқандай. Бірақ ол Аллаһ елшісінен сұрамастан, барымталанған малдың ешқайсысына тимеді. Аллаһ елшісі рұқсат бергенге дейін кедейлікпен күнін көре берді.

	Осы оқиғадан кейін мына аяттар түсті:

	«..Оны ойламаған жерден рызықтандырады. Аллаһқа арқа сүйегенге Аллаһ жеткілікті. Аллаһ әмірін міндетті түрде орындайды. Расында, Аллаһ барлық нәрсеге бір-бір өлшем қойған»[17].





Шарап


	Бір күні сахаба Ибн Ауф тамақ пісіріп, елді қонаққа шақырды. Жұрт тамаққа отырғанда, әдеттегідей шөлмектің басы қылтияды. Ол уақытта араққа әлі тыйым салынбай тұрған кез. Жұрт ішіп-жеп, ағарғаннан да ұрттап отырды. Намаз уақыты кіргенде, біреуі шығып имам болады. Бұл ақшам намазы еді. Имам «Кәфирун» сүресін оқыды. Сүре ішіндегі «сендердің табынғандарыңа мен табынбаймын» деген аятты мастықтың әсерімен «сендердің табынғандарыңа табынамын» деп жібереді.

	Міне, осы оқиғадан кейін Жәбірейіл періште (а.с.) мына аятты әкелді:

	«Ей, иман еткендер, мас кезде не айтқандарыңды анық білгенге дейін намазға жақындамаңдар. Жолаушылықтан тыс уақытта жүніп болсаңдар, ғұсыл алғанға дейін намаз оқымаңдар»[18]

	Бұл аяттан кейін біраз мұсылмандар шарап ішуді біржола тастады, бірақ анық әмір келмегені үшін және араққа тәуелді болғандықтан, кейбіреулер да құптан намазынан кейін ішетін. Осылайша анық хабар келгенге дейін мүминдер бірте-бірте арақтан алыстай берді. Аллаһ тағала мас қылатын нәрселердің бәрін харам еткенде, арақ ішу сап тыйылды.





Қырық күн


	Яһудилер әу баста Мұса пайғамбарға (а.с.) түскен Тәуратты ұстанған, бірақ бертін келе ол кітапты көп бұрмалады. Құдай сөзін өзгертіп жіберді. Ақырғы елші Мұхаммед (саллаллаһу аләйһи уә сәлләм) келгенде, оны да мойындамады, өйткені ақырғы пайғамбардың өздерінен шықпағандығына наразылық танытты.

	Пайғамбарымыз (с.а.с.) Мәдинаға келгенде, олар: «Біз Тәураттың қисынына саламыз. Яғни сиырға табынғанымыз қырық-ақ күн, сондықтан тозақта қырық күн азап шексек болды, сонымен біздің жазамыз бітеді», – дейтін.

	Хақ тағала олардың осы ақымақтығына жауап ретінде мына аяттарды түсірді:

	«Бірде олар: «Белгіленген күннен басқа күндерде бізге азап келмейді» деді. Сен айт: «Аллаһтан уәде алып па едіңдер? Егер алсаңдар, Аллаһ уәдесінде тұрады. Жоқ әлде Аллаһ жайлы анық білмейтін нәрселерді сөз етудесіңдер ме?»[19]





Ләззат тұнған мекен


	Бірде бір кісі:

	– Уа, Расулаллаһ! Осы өмірдегі адамға ұнайтын ләззатты нәрсенің бірі ұйқы екені белгілі. Ал о дүниеде ұйқы бола ма? – деп сауал тастайды. Пайғамбарымыз (с.а.с.) байсалды үнмен:

	– Естеріңде болсын, ұйқы – өлімнің бір түрі, ал жұмақта өлім болмайды, – деп жауап береді. Жаңағы кісі:

	– Ал адамдардың көздері талса, қалай дем алады? – дейді тағы да.

	– Ол жерде шаршау деген атымен болмайды. Олардың әр ісі ләззатқа кенелтеді, – деді де мына аятты оқып берді:

	«Раббымыз бізді мәңгілік тұрақтайтын жерге орналастырды. Бұл жерде біз ешқашан жалықпаймыз, әрі шаршамаймыз»[20]





Уәде


	Әнәс ибн Надр (р.а.) Бәдір соғысына қатыса алмағанына іштей өкінуші еді. Бір күні Пайғамбарымызға (с.а.с.) келіп: «Мүшріктерге қарсы алғашқы соғыста қасыңыздан табыла алмағаныма өкінем. Егер алда осындай мүмкіндік туса, аянып қалмас едім» дейді.

	Күндер жылжып өтіп жатты. Мұсылмандар аспанын тағы да қара бұлт қаптады. Бұл Ұхұд соғысы еді. Бәдірде оңбай жеңілген мүшріктер бұл соғысқа жақсылап дайындалса керек. Бір мезет мұсылмандардың әскері сыр беріп, іргесі сөгіле бастағандай болды. Әнәс ибн Надр (р.а.) бытырай бастаған әскерге бір сәт мұңлы көзбен қарап тұрды да, «Я, Раббым, бұларды кешіре гөр!» – деді. Жаныдағы Сағд ибн Муазға: «Әй, Сағд, міне жұмақ! Рабымның атымен ант етейін, Ұхұдтың етегінен жұмақтың иісін сезіп тұрмын», – деп, атын алдыға тебініп қалды. Сөйтті де қоян-қолтық ұрысқа араласа кетті. Кескілескен ұрыста Әнас (р.а.) шейіт болды. Бірақ ұрыс алаңынан мәйіттерді жинап жүргенде, сүйегі табылмады. Дұшпандар оны адам танымастай етіп күл-парша еткен екен. Қарындасы келіп саусағынан таныды.

	Аллаһ елшісі ол туралы мына бір аяттың уахи етілгенін айтады:

	«Мүминдердің арасында небір Аллаһқа берген уәдесінде тұрып, адалдығын дәлелдегендері бар. Олардың кейбіреуі айтқанын орындады, кейбіреуі өз кезегін күтуде. Олар берген уәделерінен ешқашан қайтпады»[21]





«Сен Аллаһтың елшісісің!»


	Пайғамбарымыз (с.а.с.) Хира үңгірінен шығып үйіне қарай келе жатқан еді. Бір мезет ту сыртынан әлдеқандай зор дауыс естілді:

	«Әй, Мұхаммед, сен Аллаһтың елшісісің!»

	Расулаллаһ күтпеген бұл дауыстың иесі кім екенін білгісі келіп жан-жағына қарады, ешкім жоқ. Басын көтеріп аспанға қарағанда, өзіне төніп тұрған Жәбірейіл періштені (а.с.) көрді. Тұлғасының алыптығы соншалық – аспанды тұтас тұмшалап тастағандай еді. Оны алғаш Хира үңгірінен көргені есіне түсті. Бұрын көрсе де Расулаллаһтың қорқыныштан тұла бойы дірілдеп қоя берді. Жүгіріп үйіне барып, жары Хадиша анамызға өзін көрпемен қымтап жауып тастауын өтінді.

	Сол сәт мына аят уахи етілді:

	«Ей, бүркеніп жатқан (пайғамбар)! Түрегел! Жұртыңа Раббыңның ұлылығын ескерт. Киіміңді таза ұста. Кірден аулақ бол. Бергеніңді көпсініп міндетсіме! Раббыңның жолында сабыр ет»[22].





Керуен келгенде


	Күн жұма еді. Пайғамбарымыз (с.а.с.) мінбеге шығып құтпа оқи бергені сол екен, қалаға әр түрлі тағамдар артып, маңайын ойын-сауыққа бөлеп бір керуен кіріп келе жатты. Жұрттың дені жастар мен дінді жаңа қабылдаушылар еді. Оның үстіне ол уақытта қалаға керуен сирек келетін болғандықтан, мұндай оқиғадан ешкім қалыс қалғысы келмейтін. Отырғандардан жастар жағы бастап қала орталығына қарай жүре бастады. Бірте-бірте мәжіліс сөгіліп, мешітте Пайғамбарымызбен (с.а.с.) бірге Омар (р.а.), Әбу Бәкір (р.а.) бастаған он шақты адам ғана қалды.

	Бұл оқиға төмендегі мына аяттың түсуіне себеп болды:

	«Олар пайда немесе көңіл көтерер әлдене көргенде, сені хұтба оқып тұрғаныңда тастап кетті. Былай де: Аллаһтан ақыретте болатын нәсіп бұл дүниедегі көңіл көтеру мен саудадан да пайдалы. Аллаһ ең жақсы рызық беруші»[23]





Қорқыныш


	Алғашқы мұсылмандар Аллаһ пен расулына (с.а.с.) мықты тәуекел негізінде иман етті. Бірақ көрешекті көріп, тауқыметті тартқан еді. Әрине, сабыр ете алмағандар да болды. Олар Пайғамбарымызға (с.а.с.) келіп: «Сенің жолың дұрыс, бірақ біз саған ерсек, мүшріктер басымызға әңгіртаяқ ойнатады, жерімізден қуады», – деген еді.

	Хақ тағала олар жайлы мына аятты түсірді:

	«Дұрыс айтасың, бірақ саған ерсек, тура жолға түссек, жерімізден, мекенімізден айырыламыз» дейді олар. Анығында, өз тарапымыздан рақым ретінде Біз оларды әр түрлі егіс өнімдері әкелініп жиналатын, сенімді, ешкім қол сұқпайтын қасиетті өңірге (Меккеге) орналастырмадық па? Бірақ олардың көбісі бұл нығметтің қадірін білмейді»[24]





Жауапкершілікті сезіну


	Хазірет Әбу Бәкір (р.а.) адам болудың жауапкершілігінің қандай ауыр екенін терең сезінген жан. Ол бірде жайбарақат жайылып жүрген мақұлықтарға қарап тұрып: «Әттең, ақыретте есеп бермейтін мына хайуан секілді немесе осылар жейтін өсімдік қана болып жаратылғанымда ғой...» деген екен.

	Иманы кәміл ол кісі туралы құдіретті Аллаһ мына аятты түсірген:

	«Раббымыздың құзырына шығудан қорқатындарға екі жұмақ бар»[25]





Мәдина жолдары


	Мекке мұсылмандары һижрет жасап келгенде, Мәдиналықтар құшақ жая қарсы алды. Барымен бөлісті. Бұл тарихи оқиға Мәдинаға үлкен өзгеріс әкелді. Қала бұрынғыдан да құлпыра түсті. Бірақ түрлі себептермен көше алмай қалған мүминдер де бар еді. Соның бірі Жүндәб ибн Дамра болатын. Өзі кәрі, әрі науқас кісі еді. Бірақ күндіз-түні Мәдинаға жетсем деп аңсайтын. Ақыры төрт ұлына қоярда-қоймай жүріп бір күні жолға шықты. Бірақ қарттың пешенесіне жазылмапты. Тәним деген жерге келгенде, көз жұмды. Ақтық демі үзіліп бара жатып: «Раббым, менің һижретімді қабыл ала гөр!» – деп дұға етті. Бұл оқиға Мәдинаға жеткенде, «Қап, жетіп өлгенде, һижрет сауабын толық алар еді» дегендер де болды. Көп өтпей Пайғамбарымызға мынадай иләһи уахи түсті:

	«Кім Аллаһ жолында һижрет жасаса, бұл дүниеде өрісі молайып, кеңшілік пен молшылыққа кенеледі. Паналайтын жерсіз қалмайды. Кімде-кім Аллаһ пен елшісі жолында һижрет жасауға үйінен шығып, жолда ажалы жетсе, ол марапатқа лайық әрі оның өтемін Аллаһқа береді. Аллаһ өте кешірімді әрі рақымды»[26]





Ансардың жомарттығы


	Әбу Һұрайра (р.а.) әңгімелеуде:

	«Бірде мұсылмандардың бірі келіп: «Уа, Расулаллаһ! Мен өте бір сіңірі шыққан кедеймін», – деді. Пайғамбарымыз (с.ғ.с) жарына оны құр қол қайтармауын бұйырып еді, жары: «Раббымның атымен ант етемін. Үйде қара судан басқа еш нәрсе жоқ!» – деді. Аллаһ елшісі екінші жарына хабар салады. Ол да үйде тіске сыздық қылар нәр қалмағанын айтады. Пайғамбарымыз сахабаларынан: «Мына кісіні бүгін кім қонақ ете алады?» – деп сұрады. Әбу Талха орнынан тұрып: «Мен қонақ ете аламын», – деді. Үйіне келіп әйеліне: «Үйде ішіп-жейтін не бар?» – дейді. Әйелі тек балаларға ғана жететін азық барын айтты. Әбу Талха: «Сен балаларды ертерек жатқыз. Не бар, дастарханға бәрін әкел. Қонақ дастарханға жақындағанда, шамды бір ыңғайын келтіріп байқаусызда өшіріп алған бол. Қонақ біздің қосылып тамақ алғандай болып отырғанымызды қараңғыда байқай қоймас», – дейді.

	Қонақ еш нәрседен хабарсыз тамақтанды. Алайда сол түні үй иелері аштықтан бұратылып, көрер таңды көзбен атқызды. Таң атып әлгі қонақжай ансар мешітке келгенде, екі әлем Сардары (с.а.с.) оған: «Аллаһ тағала жасаған игі амалыңа разылық танытты» деді.

	Осы оқиғаға орай «Өздері таршылықта бола тұра, басқаны өздерінен артық көреді»[27] деген аят түскен еді.





Аққа Құдай жақ


	Ислам әскері бір жорыққа шыққан еді. Бір мезет күтпеген жерден жорыққа қатысқандар арасында кішігірім келіспеушілік туындайды. Оқиға былай болды. Әне-міне соғыс басталғалы тұрғанда мұнафықтардың бірі: «Пайғамбарымыздың бұл жолғы қолданбақ тәсілі дұрыс емес, жеңіліп қара бет болғанша елге қайтқан дұрыс», – деп сарбаздарды жік-жікке бөліп алауыздық туындатады. Зәйд ибн Әрқам (р.а.) бұл жағдайды Расулаллаһқа ескерткенді жөн көреді. Аллаһ елшісі сөз иесін тауып алып шақыртады да, Зәйдпен беттестіреді. Бірақ анау мойындамай қояды. Мұндай қиянатқа Зәйдтің шарасы таусылып, әбден ызаланады. Ақыр соңында Зәйд ибн Әрқамның (р.а.) ақ екендігі Аллаһтан келген уахимен белгілі болды:

	«Мұнафықтар саған келіп: «Сенің Аллаһ расулы екеніңе куәлік етеміз», – деді. Оның Расулы екенін Аллаһ, әрине, біледі. Бірақ Аллаһ мұнафықтардың өтірікші екенін де біледі»[28]





Мүмин мен пасық


	Бірде Құрайыш мүшріктерінің бірі хазірет Алиге (р.а.) келіп: «Мен қылыштасу өнерін сенен жақсы меңгергенмін, саған қарағанда шешендігім де бар, жазу-сызу жағынан да жаман емеспін, пәлен істі сенен жақсы істеймін, түген жерде сенен артықпын», – деп қоймай қояды.

	Хазірет Али оған бір-ақ ауыз сөзбен жауап береді: «Бірақ сен пасықсың!»

	Аллаһ тағала осы екеудің оқиғасынан кейін мына аятты уахи етті:

	«Кез келген мүмин бұрыс жолдағы біреуге ұқсар ма? Олар бірдей бола алмайды»[29]





Алғыс та күтпеу


	Хасан мен Хұсейін кішкене кездерінде ауырып қалды. Сәбилерінің науқасын уайымдаған Али мен Фатима (р.а.) балалары жазылғанда, шүкіршілік ретінде ораза ұстай бастады. Алғашқы күні ауызашарға дайындаған тамақты енді ауызға ала бергенде, қайыр сұрап келген жетімдерге қиды. Өздері ауыз ашпастан екінші күнгі оразаға ниет етті. Екінші күні де ауызашарға дайындаған тамақты «Құдай үшін беріңдерші» деп келген кембағалдарға берді. Бұл кеште де ауызашпастан үшінші күнге ауыз бекітуге ниет етті. Үшінші күні де дәл осы жағдай қайталанып, ауыздарынан жырған асты табалдырыққа келіп көз сүзген жалынышты тұтқындарға берді.

	Кейіннен осыған қатысты аят түсті:

	«Олар дүние тіршілігінде берген уәдесінде тұрды, атаған нәрселерін орындады, алапаты бүкіл көкжиекті қаптап кететін қиямет күнінен қорқатын. Өздері қажетсіне тұра бір ғана Аллаһ разылығын көздеп бейшараға, жетімге және тұтқындарға берді. Сөйтті де «Біз бұларды Аллаһ тағаланың разылығы үшін қидық. Сендерден қайтарым ретінде ештеңе, тіпті алғыс та күтпейміз», – деді.

	..Осы себепті оларға Хақ тағала тахур шарабын ішкізді: «Міне, бұл – сендердің марапаттарың. Еңбектерің қабыл болды»[30].





Тақуалық


	Ансарлар арасынан бір жігіт Құдайдан қатты қорқатын. Бара-бара үйінен де шыға алмайтын жағдайға жетті. Аллаһ расулы (с.а.с.) ол туралы естігенде, іздеп үйіне барады. Босағадан енді кіре бергенде, жігіт ұшып тұрып Пайғамбарымызды (с.а.с.) қатты құшақтай алады. Сәлден кейін жұрт оның сылқ етіп жерге құлағанын көреді. Жігіт сол мезет жан тапсырған екен. Пайғамбарымыз (с.а.с.) көзіне жас алып, еріндері дір-дір етіп: «Құдайдан қатты қорыққаны соншалық – бұл жігіттің өті жарылып кетті. Нәпсімді уысында ұстаған Аллаһқа ант етейін, ол тозақтан құтылды», – деді.

	Құранда былай делінбейтін бе еді: «Кімде-кім Раббының алдына баратындығынан қорқып, өзін нәпсіқұмарлықтан тежесе, баратын жері жұмақ болады»[31].

	Аят түсті

	Бір күні Әмір ибн Рабианың үйіне бір бәдәуи келді. Келген қонақты Әмір жақсылап күтті. Әмірдің қалтқысыз көңілден пейіл білдіргеніне риза болған бәдәуи Пайғамбарымыздан (с.а.с.) Әмірге көмек беруін сұрайды. Кейін ол Әмірге арнайы соғып: «Аллаһ елшісінен маған өте құнарлы жер беруін сұрадым. Пайғамбарымыз берді, алайда мен ол жердің бір пұшпағын саған бергім келеді. Өзің мен отбасыңның игілігіне жаратарсың», – деді. Сол кезде Әмір бәдәуиге: «Маған жер қажет емес, өйткені бүгін бізге дүниенің соңына түсіп кетпеуді ескертетін «Адам баласының есеп беретін кезі таяп қалды. Алайда олар қаперсіз һәм ақиқаттан теріс айналуда» деген аят түсті», – дейді[32].





Аллаһ мәңгілік


	Пайғамбарымыз (с.а.с.) дүние салғанда, халық қатты қайғырды. Мұнафықтар дереу «Мұхаммед анық пайғамбар болса неге өледі?» деген қауесет сөз таратты. Мұны естігенде ашуланған Омар (р.а.) елді жинап, қылышын қынабынан суырып алып: «Мұхаммед өлген жоқ. Кім оны өлді десе, сол адамның басын шабамын!» – деді. Халық абдырап қалды. Хазірет Омардың бұл тосын әрекетін Әбу Бәкір (р.а.) ғана ақылмен басты. Әбу Бәкір (р.а.) халықтың алдына шығып:

	– Әкем мен шешем сенің жолыңда құрбан болсын, уа, сүйікті Пайғамбарым. Өмірің тым сұлу еді. Өлімің де сондай болды. Естеріңде болсын, кім Мұхаммедке табынып келсе, анығында ол өлді. Енді келмейді. Ал кім Аллаһқа табынып келсе, Аллаһ өлмейді, ол мәңгі тірі!» – деді де, «Әли Имран» сүресінің 144-аятын оқыды:

	«Мұхаммед – тек қана елші. Оған дейін де қаншама пайғамбарлар келіп кеткен. Ол өлді екен деп діндеріңнен бас тартасыңдар ма? Естеріңде болсын, кім діннен шықса, Аллаһқа зиянын тигізе алмайды. Аллаһ һидаяттың қадірін біліп, шүкір еткендерді марапаттайды».





Қалайша жыламайсың?


	Умәйрұлы Үбәйд Айша анамыздан (р.а.):

	«Аллаһ елшісінің ең таң қалдыратын ісін айтыңызшы?» – дегенде: «Оның қайсы ісі таң қалдырмайды десеңші? – дейді де, – Бір түні бөлмеме кірді де, төсегіме жайғасты. Сонан соң «Ей, Айша, маған рұқсат бер, Раббыма құлшылық жасайын?» – деді де, дәретін жаңартып, намазға тұрды. Намазда жылағаны соншалық – көз жасы көкірегіне тамшылап жатты. Рукуғқа барғанда да, сәждеге бас қойғанда да ұзақ уақыт жылады. Аллаһ елшісінің жылауы таңғы намаздың уақыты кіріп, Біләл азан айтқанға дейін созылды». Сонан соң мен: «Уа, расулаллаһ! Аллаһ сіздің бар күнәларыңызды алдын ала кешірді ғой. Неге мұнша таусыла жылайсыз?» – дегенімде, ол: «Аллаһқа сол үшін көп шүкір етпеймін бе?» – деп, әрі Аллаһ тағала мына аятты түсірсе, қалайша жыламайсың: «Шексіз көктер мен жердің жаратылуында, түн мен күндіздің өзара алмасуында, әлбетте, ақыл иелері үшін дәлелдер бар» – деген аятты оқыды», – деп баяндайды.





Екі уыс құрма


	Әбу Сәләма (р.а.) әңгімелеуде:

	«Бірде Расулаллаһ (с.а.с.) сахабаларына: «Әскерлерді майданға жібергелі жатырмын. Аллаһ жолында көмек жасап, садақа беріңдер», – деді.

	Бұл үндеуді ести сала Абдуррахман ибн Ауф: «Уа, Расулаллаһ! Төрт мың дирхам ақшам бар. Екі мыңын садақаға әкелдім, қалған екі мыңын бала-шағама қалдырдым», – деді. Пайғамбарымыз оған: «Аллаһ тағала сенің берген ақшаңды да, бала-шағаңа қалдырғаныңды да берекелі етсін», – деп дұға етті.

	Сол күні кешкісін тағы бір сахаба: «Уа, Расулаллаһ! Біреуге жалданып жұмыс істеп, ақысына екі уыс құрма алдым. Оның жартысын Аллаһ жолына, жартысын бала-шағама берейін», – деді. Бұны естігенде мұнафықтар: «Аллаһ пен елшісі бір уыс құрмаға қарап қап па?!» – деп мысқылдады.

	Сонда Хақ тағала: «Мүміндердің арасында садақа беруге ынталы болғандарды әрі маңдай терін төгіп әрең тапқанын бергендерді тәлкектегендерді Аллаһ мазаққа ұшыратады. Әрі олар үшін жан түршігерлік азап бар»[33] деген аятты түсірді.





Сұраққа жауап


	Пайғамбарымыз (с.а.с.) кейде жұрт ұйқыға кетті-ау дегенде, Қағбаға барып намаз оқитын, дұға ететін. Қағбаның Хаттабұлы Омар (р.а.) үшін де орны бөлек еді. Ол да кейде кешке қарай Қағбаға келіп пұттарын сүртіп, олармен «тілдесетін». Анда-санда сонда қонып та қалушы еді.

	Бір күні түнделетіп Пайғамбарымыз (с.а.с.) Қағбаға келеді. Бір бұрышта Омар да отырған еді. Пайғамбарымыз (с.а.с.) дауыстап Құран оқи бастайды. Омар тыңдап отыра береді. Көңіл толқытар Құран үні жүрек қылын шертпей қойсын ба, Омарды бірден баурап алады. Өзінің мұншалықты толқуына таң қалып, өзіне-өзі басу айтқан болып: «Бұл оның ақындығы», – деді, себебі ел Пайғамбарымызды (с.а.с.) бірде сиқыршы десе, енді бірде ақын дейтін. Әйтеуір мойындамайтын. Омар осы ойда болды, Құран да оқыла берді. Осы кезде Пайғамбарымыздың (с.а.с.) «Сөзсіз, Құран – құрметті елшінің Аллаһтан әкелген сөзі. Ақын өлеңі емес. Иман етуге келгенде не деген қырсық едіңдер» деген аятты оқымасы бар ма? Омар өз құлағына өзі сенбеді. Не ойларын да білмей қалды. Пайғамбарымыз (с.а.с.) оның ойын оқып қойғандай ма дерсің. Шынында, Аллаһ әр адамның не ойлағанына дейін біледі. Бірақ Омар ол уақытта Аллаһты танымаған еді. Сасқанынан басқа да пұтқа табынушылардың айтатынындай «Мұхаммед көріпкел» деді. Осы кезде Пайғамбарымыздың (с.а.с.) даусымен Құран үні мына аятты айтты. «Ол көріпкел сөзі де емес. Не деген таяз ойлы едіңдер». Құдайдың құдіретімен Омарға тағы да ашық жауап келді. Омар не істерін білмеді. Ақырында сүре бітті, бірақ Омардың уайымы бітпеген еді. Ойы онға, санасы санға бөлінді. Шарасы таусылып, Қағбадан шығып кетті, бірақ бәрібір ойынан жаңағы аяттар кетпей қойды.





Адамзаттың дұшпаны


	Көне уақытта бір монах бар еді. Соның уақытысында шайтан бір қызды иектеп, ақыры ауру қылды. Сөйтті де қыздың әке-шешесін «бұл қызды бір емдесе, монах қана емдей алады» деген ойға итермеледі. Ақыр аяғында олар қызды әлгі монахқа әкелді. Монах қызды емдеуден қанша бас тартса да, ата-анасы қоярда қоймай жалынып, қызды монахқа табыстап кетті. Осы кезде шайтан келіп, монахтың ойын азғырып, қызға жақындатуға итермеледі. Ақыры айтқанын істетті. Қыз монахтан жүкті болып қалған кезде, шайтан қайта келіп: «Әй, монах! Бұл не қылғаның?! Қыздың жақындары келіп, елдің алдында масқараңды шығарғанын қалайсың ба? Бұл қызды өлтір! Басқа жол жоқ. Егер олар келіп сұраса, «Қыз өліп қалды» деп айт», – деп азғырды.

	Әзәзілге ерген монах қызды өлтіріп, көміп тастады. Бұдан кейін шайтан қыздың әке-шешесіне барып, «Сірә, монах қызды масқаралағаннан кейін өлтіріп тастаған болар» деген күмән салды. Ата-анасы монахқа келіп, қыздың жағдайын сұрады. Монах қыздың өліп қалғанын айтқанда, олар жабылып монахты өлтірмек болады. Осы кезде шайтан монахқа келіп: – Қызды безгек ауруына ұшыратқан менмін. Монахқа емдетіңдер деген ой тастаған да менмін, сондықтан олардан құтылғың келсе, маған бағын. Айтқанымды істе. Сені құтқарам, – деді. Монах: – Саған қайтіп бағынам? – дегенде, шайтан: – Маған екі рет сәжде жаса, – деп бұйырды. Ол екі рет сәжде жасағанда, шайтан түршігіп: – Кет әрі, менен аулақ, – деді.

	«Хашр» сүресінің 16-аяты сол жайында деседі:

	«(Яһудилерді соғысқа итермелеу тұрғысында екіжүзділердің жағдайы) шайтанның кебі секілді. Ол әлгі адамға «Кәпір бол!» деді. Ол кәпір болғанда, «Мен сенен алыспын, мен әлемдердің раббы Аллаһтан қорқамын» деді.





V Бөлім


	ИМАМ АҒЗАМ ӘБУ ХАНИФА





Түс пен ақиқат


	Бірде Куфаға Дәхри атты бір дінсіз келіп, әр нәрсені айтып халықты иманнан аздыра бастайды. Тіпті мұсылман ғалымдарды сөз таластыруға шақырады. Осы тұста Әбу Ханифаның ұстазы Хаммад ибн Сүлеймен бір түс көреді. Түсінде бір доңыз келіп, өсіп тұрған ағаштың барлық бұтақтарын жеп қойыпты. Ағаштың өзі ғана қалыпты. Сол сәт ағаштың ішінен жас арыстан атып шығып, әлгі доңызды талап тастайды.

	Ертесі күні түстің әсерімен ұстазының абыржып отырғанын көргенде, Әбу Ханифа ол түсті былай деп жориды:

	– Ұстаз, түсіңізге кірген доңыз халық ішіне лаң салып жатқан әлгі Дәхри деп білем. Ағаш – ілім негізі, ал желінген бұтақтары Дәхриге алданып, иманнан азғандар. Ағаштың өзегі сізді, ал жас арыстан мені білдірсе керек. Аллаһ тағалам жар болып, мен Дәхримен таласқа түсіп жеңеді екенмін.

	Таңертең жұрт тегіс мешітке ағылады. Бірақ Имам Ағзам белгіленген сағаттан әдейін кешігіп келеді. Дәхри неге кешіккенін сұрағанда, – Өзеннің суы бүгін тасып кетіпті, өткел берер емес. Ағаштарға айтып едім, олар дереу өз-өзінен тілініп, тақтайға айналып, қайық болып мені бергі жаққа өткізді. Осында келгенше cөйтіп біраз уақыт жоғалттым», – дейді.

	Бұны естігенде Дәхри қарқылдап күліп:

	– Оу, ағаштар өзінен-өзі қайық болды дегенге кім сенеді? – дегенде, осы сөзді күтіп тұрған Әбу Ханифа:

	– Қарапайым қайықтың да өздігінен жасалмайтынын білесің. Олай болса, Күн мен ай, жұлдыздар мен ғалам қалай өздігінен пайда болды демексің? – дейді.

	Дәхри бұған жауап айта алмайды.

	Әбу Ханифа: – Жә, сұрақтарыңа көш, – дейді.

	Дәхри: – Бар нәрсенің қалай бастауы мен соңы болмайды? Бұл мүмкін емес қой? – дейді.

	– Бірдің алдында қандай сан бар? – дейді Әбу Ханифа өзіне қарсы сұрақ қойып.

	– Ешқандай сан жоқ.

	– Олай болса, шынайы бір Жаратушыдан бұрын да ешқандай жаратылыстың болмауы осы секілді.

	Дәхри сөзден тосылады. Сөйтеді де келесі сұраққа өтеді:

	– Өмірде барлық нәрсенің бір бағыты бар емес пе? Мәселен, оңға, солға, жоғарыға, төменге, алға, артқа дегендей. Ал Жаратушы қай бағытқа қарап тұр?

	Әбу Ханифа шам жағады да: – Бұның сәулесі қай жаққа түсіп тұр? – деп сұрайды.

	Дәхри: – Оның сәулесі барлық жаққа бірдей түседі, – дегенде, Әбу Ханифа: – Қарапайым ғана шырақтың сәулесі жан-жаққа тегіс түсетін болса, көк пен жердің шынайы нұры болған Жаратушыны белгілі бір бағытпен қайтіп шектерсің? – дейді.

	Дәхри бұған да дау айта алмайды. Келесін сұрағын былай деп қояды: – Өмірде барлық нәрсенің өзіне тиесілі орны бар. Жаратушының орны нақты қай жерде?

	Әбу Ханифа сол мезет сүт алдырып: – Мына сүтте май бар ма? – деп сұрайды.

	– Иә, бар.

	– Ендеше, май осы сүттің нақты қай жерінде екені айта аласың ба?

	– Ол барлық жерінде бар, нақты бір жерінде деу қиын.

	Әбу Ханифа сонда: – Сүт пен майдың бір-біріне қатысы осылай бола тұра, ғалам мен соны жаратқан Ұлы Жаратушының ара қатынасын да неге осы қисынға салып түсінбеске?! – дейді.

	Дәхридың аузына тағы да құм құйылады.

	– Құдайды бар дейік, ал сонда Ол қазір не істеп жатыр? – дейді мәжуси шарасы таусылып.

	Имам Ағзам: – Мен барлық сұрақтарыңа төменде тұрып жауап бердім. Мінбеден түс. Соңғы жауапты сол жерден айтайын, – дейді.

	Дәхриді жерге түсіргеннен кейін өзі мінберге көтерілген имам:

	– Аллаһ тағала дәл қазір сен сияқты имансызды төмен түсіріп, мен сияқты мүминді биікке шығарды, – дейді.

	Басқа айтары қалмаған Дәхри дереу қарасын батырады.





Жұмбақ сұрақтың жауабы


	Бірде Имам Ағзам Әбу Ханифаға ибалы бір мұсылман әйел келеді. Келеді де үндемей ғана қолына ұстаған бір жағы сарғыш, бір жағы қызыл алманы әуелі қызыл жағын, кейін сары жағын көрсетіп, хазіреттің алдына қояды. Бұл оның жұмбақтап қойған сұрағы еді. Бір қызығы, имам да ләм-мим деместен, алманы жайлап қана бәкісімен екіге бөліп, ішін әйелге көрсетеді де қайтарып береді. Бұл имамның берген жауабы еді. Әйел кеткеннен кейін сол жерде отырған ғалымдар:

	– Ұстаз, біз бұл жұмбақтан ештеңе түсінбедік, – дейді. Сонда Әбу Ханифа: – Бұл әйел өте ұятты кісі екен. Сұрағын ашық қоюға ұялды. Алманың қызыл жағы мен сары жағын ғана көрсетумен шектелді. (Яғни етеккірім келген кездерімде кейде қызыл, кейде сарғыш қан көремін. Бұлардың екеуі де хайыз болып есептеле ме? Жоқ әлде тек қызыл түстісі ғана хайызға жата ма, деп сұрағысы келді). Мен оған алманы екіге бөліп, ішіндегі ағын көрсеттім. Яғни қызыл немесе сары қан тоқтап, сұйықтық ағарғанға дейін хайыз күйінен арылмайтындығын білдірдім. Ол кісі жұмбақтап сұрақ қойғандықтан, мен де жұмбақтап жауап бергенді жөн көрдім, – деді.





Ескерту


	Ұлық имам Әбу Ханифа бірде ұлы Хаммадтың біреумен ақида мәселесінде қызылкеңірдек болып пікір таластырып жатқанын көріп, алдымен екеуін мұқият тыңдайды. Сөйтеді де ұлына ендігәрі ондай таласқа бармауын ескертеді. Ұлы: «Әке, сіз өзіңіз де пікір таластырасыз ғой», – деп қалады. Сонда Әбу Ханифа оған: «Ұлым, біз пікір таластырғанда, алдымыздағы адамды байқаусызда иманнан суытып алмауға қатты көңіл бөлетініміз сонша – басымызға құс қонақтап, сол құсты үркітіп алмайық дегендей бұған асқан сезімталдықпен қараймыз. Жайлап қана сөзге тарту арқылы ол адамның дұрысын үйренуіне жағдай жасаймыз. Ал сендер болса, әлгі адамды жерден алып, көрге саласыңдар. Бұларың жөн емес», – деп түсіндіреді.





Әбу Ханифа неге үндемеді?


	Халифа Мансұрдың заманында мұсылмандар арасында іріткі туып, әр жерде үлкенді-кішілі толқулар бас көтере бастайды. Осының алдын алмақ болған халифа елге қатаң талап қояды. Алда-жалда ел арасынан әлдебір тентек шығып бүлік салса, басын алатынын ескертеді. Сосын дін ғұламаларын жинап, осы жарлығына қалай қарайтынын білгісі келеді. Имам Ағзам Әбу Ханифадан басқасының бәрі халифаның шешіміне оң пікір білдіреді. Әбу Ханифа ғана ләм-мим демейді.

	Халифа Мансұр: – Бұған сен не дейсің? – деп сұрағанда, ол: – Мен келіспеймін. Олардың саған рұқсат беруге қақысы жоқ, өйткені өмір мен өлім мәселесі жомарттыққа немесе мүбахтыққа жатпайды. Сенің де оларға мұндай қатаң талап қоюға құқың жоқ. Тек үш жағдайда ғана мұсылманды өлімге қиюға болады: кісі өлтіргенде, діннен безгенде және некелі адам зина жасағанда. Бұдан басқа жағдайда ешқашан рұқсат берілмеген. Ең дұрысы, Аллаһтың заңына мойынұсыну. Өзің айтшы, егер бір адам екінші біреуге барып «мені өлтір» деп, ол адам әлгіні өлтірсе, өлген адамның қаны адал бола ма? Сондықтан бұл жағдайда да мұсылмандар қаны саған адал емес, – деп жауап береді.

	Халифа Әбу Жаппар әл-Мансұрға бұл жауап ұнамайды, дегенмен жұрт тараған соң, Әбу Ханифаны жеке шақырып алып:

	– Айтқаныңның бәрі рас, мойындаймын, бірақ бұдан былай мемлекет басшысының беделіне нұқсан келетін, елді маған қарсы қоятын пәтуа берме. Әйтпесе ел ішіне бүлік шығарасың, елді одан сайын дүрліктірерсің, – деді.





Сабыр


	Бір күні Әбу Ханифа дәріс оқытып отырғанда, байқаусызда аяғын шаян шағып алады. Дәріс біткеннен кейін барып, шәкірттері ғалымның аяғын әлдененің шағып алғанын көріп, әбігерленеді. Ұстаздан неге ертерек білдірмегенін сұрайды. Сонда дана ұстаз:

	– Өзім сендерге сабыр туралы айтып отыр едім. Дәл сол кезде мені шаян шақпасы бар ма? Бұған шыдамсыздық танытсам, сендерге қандай үлгі-өнеге көрсетпекпін, бағанадан бері айтқанымның бәрі далаға кетпей ме? деген ой келді. Сол үшін аяғымды ауыртса да, ешкімге білдіргенді жөн санадым, – деген екен.





Өтірікші пәтуа бермейді


	Бірде Халифа бір қисық іске оң пәтуа беруді Әбу Ханифаға бұйырады. Әбу Ханифа бас тартады.

	– Мен оң пәтуа бере алмаймын, одан да суға батып өл десең, ойланбастан оған барар едім. Сенің қарамағыңда қаншама халық бар, бәрі де әділет күтеді. Мен мұны орындай алмаймын, – дейді имам.

	– Өтірік айтасың, – дейді халифа қайтерін білмей. Сонда Әбу Ханифа:

	– Міне, шешімді өзіңіз шығардыңыз. Мен өтірік айтатын болсам, «өтірікшіге» пәтуа ісін қалай сеніп тапсырмақсыз?! – деп тағы да жауап табады.





Құлшылықпен өткен түндер


	Бірде аулада ойнап жүрген балалар Имам Ағзамды көргенде, бір-біріне: «Мына кісі таңға дейін ұйықтамай құлшылық жасайды екен», – дейді. Имам Ағзам болса, ақшамнан таң арайлағанға дейін емес түннің бір бөлігін ғана ғибадатқа арнаушы еді. Балалардың сөзін естігенде, көңілі босап:

	– Раббым, бұл сөзді балалардың аузына салған Сенсің. Олар періштедей сәби ғой. Ант етейін, енді өмірімнің соңына дейін түндерімді толықтай Саған құлшылыққа арнаймын! – дейді.

	Осыдан бастап қырық жыл бойы құптан намазының дәретімен таң намазын оқыған деседі.





Әзілге әзіл


	Әбу Ханифаның Мұхаммед және Әбу Юсуф деген екі шәкірті бар еді. Екеуі де бойшаң болатын. Әбу Ханифа олармен қатар жүргенде бой жағынан әжептеуір кіші көрінетін. Бір күні үшеуі серуендеп жүргенде, Мұхаммед ұстазына бұрылып:

	– Ұстаз, дәл қазір сіз «Ләна» деген қатар тұрған үш әріптің (арабша «біз» деген сөз) ортадағы «Нун»-ы (н) сияқтысыз, – дейді әзілдеп оның бойының аласалығын меңзеп.

	– Егер ортада мен тұрмасам, сендер «Лә» («жоқ» деген сөз) болар едіңдер, – дейді сонда Әбу Ханифа да аяқ астынан сөз тауып.





Не істер едіңіз?


	Бірде Имам Ағзамның шәкірттерінің бірі Абдуллаһ ибн Мүбәракқа: – Егер Аллаһ тағала бүгін түнгі намаздан кейін өлетініңізді білдірсе, сол уақытқа дейін не істер едіңіз? – деп сұрақ қойылғанда, ол ойланбастан:

	– Іліммен шұғылданар едім, – деп жауап берген екен.





Адалдық


	Бір жолы бір әйел сату үшін Әбу Ханифаға жібек киім әкелді. Әбу Ханифа бағасын сұрады. Әйел оның жүз дирхам тұратынын айтты. Әбу Ханифаның «Жоқ, бұл одан қымбат тұрады» – дегенде, әлгі әйел:

	– Мені мазақтап тұрған жоқсыз ба? – деді.

	– Жоқ, шындығы сол. Сенбесеңіз, біреуді шақырып бағасын сұраңыз, – деді. Әйел жөн білетін біреуді шақырып, матаның қанша тұратынын сұрап білді.

	Сөйтіп, өмірі ешкімнің аңғалдығын пайдаланбаған Әбу Ханифа матаны жүз емес бес жүз дирхамға сатып алады.





Кісі тану


	Имам Ағзам мешітте отырғанда, бір адам кіреді. Кіреді де:

	– Менің бір сұрағым бар, жауап бер, – дейді. Сосын имамды күтпей өзі сөйлеп кетеді:

	– Жұмақты қаламаймын, ал тозақтан қорықпаймын, көрмегеніме куәлік етемін, өлі ет жеймін, рүкүғсыз, сәждесіз намаз оқимын, бүлікті ұнатамын. Осыған пәтуаңды айт. Имамның жанындағы шәкірттері бұған қатты ашуланады. Бірақ имам оларға:

	– Бұл тегін адам емес, ғұлама болса керек, өте дана сөз айтты. Бұл адамның «Мен жұмақты қаламаймын» дегені ғибадатын жұмақ үшін жасамайтынын, тек қана Аллаһ разылығы үшін жасайтынын білдіргені. «Тозақтан қорықпаймын» деуі – ол да Аллаһтың еркіндегі нәрсе ғой дегені. Көрмегеніне куәлік беруі – оның Аллаһ пен ақырғы Пайғамбарын (с.а.с.) көрмесе де иман еткені. «Өлексе жеймін» деп ол балықпен қоректенетінін айтып отыр. Рүкүғсыз, сәждесіз намаз оқуы – Құранда «Олар үздіксіз намаз оқиды» дегеніндей, әрқашан жүрегімен Аллаһтың құзырында екенін айтқаны. Және «бүлікті жақсы көремін» деді. Бүлік деп отырғаны бала-шағасы мен малы. «Анығында, малдарың мен перзенттерің сендер үшін фитнә, сынақ» деген аятты меңзегені. Себебі олар көп жағдайда адамды Хақтан алыстататындықтан фитнә деп аталған, – деп тарата сөйледі.

	Осылайша шәкірттеріне түсіндіргеннен кейін сұрақ қойған адамға қарап:

	– Сен тегін емес, Аллаһты жеткілікті дәрежеде таныған жансың, – деді.

	Кәпірлердің жұмағы, мүминдердің зынданы

	Имам Ағзам бір күні үстіне сәнді, сыйлы киім киіп, атын алтынмен әбзелдеп, патшаларға тән салтанатпен көшеге шығады. Сайда қоқыс теріп жүрген бір христиан оны көре салып тұра ұмтылады. Атының шылбырына жармасып тоқтатады да:

	– Уа, имам, бір ауыз сұрағым бар, жауабын бере кет, – дейді. Имам атының басын тежегенде, христиан сұрағын қояды:

	– Сендердің пайғамбарларың «Дүние – кәпірлердің жұмағы, мүминдердің зынданы» демеп пе еді?

	– Иә.

	– Енді өзің айтшы, екеуміздің қайсысымыз жұмақта, қайсысымыз тозақтамыз? – дейді. Сонда имам жылы жымиып:

	– Рас, егер сен тозақты көрсең, қазіргі халіңе көп шүкір айтар едің. Егер мүмин жұмақты көрсе, ол қанша бай болса да мына өмірден жерінер еді, – деп жауап қатқан екен.





Сүрені имамның оқуы


	Бірде Әбу Ханифаға бір топ адам келіп, «намазда сүрелерді тек имамның оқығаны жеткілікті» деген пәтуаға келіспейтіндіктерін білдіреді. Бірақ біреуі неге ондай пәтуа бергенінің себебін сұраса, енді бірі имамды айыптап мәжілісті азан-қазан қылады. Шулаған көпшілікке имам байсалды үнмен:

	– Мен қайсыңның сөзіне жауап беріп, қайсыңмен сөйлесемін?! Араларыңнан біреуің шығып маған бәрін түсіндіріп айтсын, – дейді. Жұрт тынышталып, араларынан бір уәкіл сайлайды. Имам көпшілікке дауыстап:

	– Мен мына кісіні тыңдасам, сендермен сөйлескен боламын ба? Бұған ешкім қарсы емес пе? – дейді. Жұрт бірауыздан:

	– Иә, біздің атымыздан сол сөйлейді, – дейді. Сонда имам:

	– Көрдіңдер ғой, сендердің араларыңнан бір адам өкіл болып менімен сөйлескелі тұр. Біз де намазда дәл осылай жамағаттың атынан имамды өкіл етеміз. Имамның оқығаны бәріміздің оқығанымыздай болады, – деп дәлелінің қаншалықты қисынды екенін көрсетеді.





Шайтаннан айла асыру


	Бір адам әлдебір жерге біраз қазына тығып қояды. Бірақ уақыт өте келе көмген жерін ұмытып қалады. Шарасы таусылып Имам Ағзамға келіп ақыл сұрайды. Имам Ағзам мұның фиқһ іліміне қатысы жоқ екенін, бірақ қолынан келгенінше көмектесетінін айтады. Сосын «Үйіңе барып таңға дейін намаз оқы, қайда тыққаныңды есіңе түсіруге тырыс», – дейді. Ертеңінде әлгі кісі қуанышы қойнына сыймай имамға келеді. Қазынасын қайда жасырғаны кеше намаз оқи бергенде есіне түскенін айтады. Сонда имам:

	– Әрине, есіңе түседі. Шайтан сені түні бойы намаз оқытып қойсын ба? Саған намаз оқытпау үшін дереу есіңе салған ғой. Әттең, есіңе түскеннен кейін де түннің қалған бөлігін Аллаһқа шүкір етумен өткізгенің жөн болар еді. Шайтанды састырар едің, – дейді.





Сақтық


	Әбу Ханифа харамға барынша сақ еді. Егер бір нәрседен шүбәланса, қолындағы бар дүниесін дереу садақаға таратып жіберетін.

	Бірде серіктесі Хафыс ибн Абдуррахманға заттарын беріп, сатуға жібереді. Заттарының арасында бір киімде ақау бар екенін ескертіп, осы киімді сатқанда, кемістігін айтуын тапсырады. Серіктесі киімдерді сатуын сатқанмен, әлгі киім жайлы ескертпені ұмытып кетеді. Алған адамның кім екені де есінде қалмайды. Әбу Ханифа бұны естігенде, сол заттардан түскен қаржының барлығын тағы да садақаға арнады.





Көрші ақысы


	Имам Ағзам Әбу Ханифаның маскүнем бір көршісі бар еді. Күнде дабырлап сөйлеп, жанұясында жанжал шығарып имамның мазасын алатын. Сол жігіт бірде абақтыға қамалады. Имам мәнжайды білгенде, қаланың әкіміне жолығып, көршісін босатыпты. Екеуі бірге қайтып келе жатқанда, қылығына ұялған жігіт: «Өзіңізге жамандығы болмаса, жақсылығы жоқ адамды неге түрмеден шығарам деп әурелендіңіз?» – деп сұрапты. Сонда үлкен парасат иесі имам: «Жігітім, сен қандай адам болсаң да, менің көршімсің. Көршіге жақсылық жасау мұсылмандардың міндеті. Мен өз міндетімді ғана орындадым. Қайта кешірек естіп, кештеу қамдандым ба деп өкініп келемін», – деп жауап беріпті.

	Кейіннен әлгі жігіт тәубаға келіп, имамның шәкірті болған деседі...





Зер қадірін зергер білер


	Бұл оқиға Әбу Юсуфтың тым жас кезінде болған еді. Білім алуды бастаған уақыттың бір күнінде Әбу Юсуф моншаға барады. Моншадан шығып бара жатқанда, монша иесі одан ақы сұрайды. Берерге ақшасы жоқ Әбу Юсуф өзінің ілім ізденуші жас шәкірт екенін айтып кешірім сұрайды. Бірақ монша иесі оған көнбейді. Ақырында, Әбу Юсуфтан кепілдікке кітаптарын алып қалады. Шәкірт үйіне өте көңілсіз оралады. Бірнеше күн бойы ұстазына бармай, үйінде бүк түсіп жатып алады. Шәкіртінің көрінбей қалғанына алаңдаған ұстазы Әбу Юсуфты өзі іздеп барады. Бала болған жағдайды баяндап: «Бұл елде білімді бағалап жатқан ешкім жоқ, жұрттың білетіні ақша ғана», – деп мұңаяды. Әбу Ханифа шәкіртін өзінің дүкеніне ертіп барады. Шәкіртін есік алдына қалдырып, өзі ішке еніп етеді. Аз уақыттан кейін қолына үлкен гауһар тас ұстап шығады. Тасты шәкіртіне беріп тұрып:

	– Мынаны алдағы кенші мен темір ұстасына апар. Бағасын сұра, – деп тапсырады. Сәлден кейін шәкірт қайтып оралады. Темір ұстасының да, кеншінің де тасқа мән беріп назар салмағанын, қарағанның өзінде аз ақшаға бағалағанына ұнжырғасы түседі. Ғалым енді шәкіртін зергерге жұмсайды. Зергер тасқа қатты қызығады. Қанша сұраса да сатып алатынын жеткізеді. Бала шәкірт бұл жолы көңілді оралады. Зергердің тасқа өте қымбат сома ұсынғанын айтты. Сонда имам шәкіртіне:

	– Көрдің бе, ұлым, кез келген нәрсенің қадірін соның маманы ғана біледі, сол ғана лайықты бағасын береді. Сен тасты кеншіге апарғаның сияқты білімді де монша иесіне бағалатқың келді. Ол ілімнің бағасын қайдан білсін? Оған бола ілімнен қол үзуің дұрыс емес. Білімнің қадірін көзі ашық кісілер ғана біледі. Сен ілімді Аллаһ разылығын алу ниеті мен ғалымдардың ізін одан әрі жандандыру үшін оқы. Білім адамды екі дүниеде де қадірлі етеді, – деп түсіндіреді.





Дүние – қолдың кірі


	Имам Ағзам Әбу Ханифа үлкен ғалым болуымен қатар саудамен де айналысатын. Түске дейін шәкірттеріне дәріс беріп, түстен кейін саудасына баратын. Бір күні шәкірттерімен мәжілісте отырғанда біреу кіріп келіп:

	– Уа, имам, кемеңіз суға кетті, – дейді. Имам сауданы көбіне кемемен жасайтын. Келген жаңалыққа селт етпестен «Әлхамду лиллаһ» дейді де қояды. Көп өтпей әлгі адам қайтып келеді.

	– Айыпқа бұйырмаңыз. Жаңағы батқан кеме сіздікі емес екен, – дейді. Бұл жолы да имам «Әлхамду лиллаһ» дейді де, дәрісін жалғастыра береді. Жігіт ғалымның бұл қылығына таң болады. Кейін осы жайлы сұрағанда имам:

	– Сен «кемең батты» деп хабар әкелгенде, ішімде кішкене болса да дүниеге деген қимастық білінбеді. Сол үшін Аллаһқа мадақ айттым. Кейін батқан кеменің менікі емес екенін жеткіздің. Мұны естігенде де, жүрегімде титтей де қуаныш білінбеді. Сол үшін тағы да Аллаһқа мадақ айттым, – деп жауап берген еді.





Фиқыһ ілімі


	Шәкірті Әбу Юсуф енді өзінің жеке дәріс бере алатынын ойлап Әбу Ханифаның дәрісіне баруды доғарады. Өзі шәкірт жинап, мешіттің бір бұрышына барып бөлек дәріс оқи бастайды. Имам Ағзам қасындағы шәкірттерінің біріне Әбу Юсуфтан мына мәселелерді сұрауды тапсырады: «Бір адам киім жуғызу үшін кір жуушымен екі дирхамға келіседі. Белгіленген күнде барса, киімі әлі жуылмаған екен. Арада бірнеше күн өткеннен кейін барып қайтып сұрайды, бұл жолы киім жуылып қойылған. Енді сол киім жуушы келісілген екі дирхамды алуға құқылы ма?» және егер ол: «Иә, ақысын алуға құқығы бар», – десе, «Қателестің» де. «Құқығы жоқ», – десе де, «Қателестің» де. Шәкірт осы сөзді алып Әбу Юсуфқа барады. Ұстазы тапсырған сұрақты қояды. «Иә, құқығы бар», – дейді сонда Әбу Юсуф. «Қателестің», – дейді шәкірт. Әбу Юсуф аз ойланып тұрып: «Жоқ, ол ала алмайды», – дейді. Бұл жолы да әлгі шәкірт «Қателестің» дейді. Мәселенің мәнісін аңғара қойған Әбу Юсуф бұл сұрақтың өзінің ұстазынан келгенін біледі. Орнынан тұрып ұстазының алдына барады. Екеуара мынадай әңгіме жүреді:

	– Сені мұнда айдап келген әлгі бір сұрақ болса керек. «Осындай қарапайым сұраққа жауап бере алмаған кісінің фиқыһ ілімін үйретуге қалай батылы барды?!» – деп таңмын.

	– Айыптымын, ұстаз. Бір ағаттықтың болғаны анық. Бұдан былай қайталанбайтынына сөз беремін. Енді маған жаңағы сұрақтың жауабын үйретіңізші?

	– Бұл жерде мәселені бөліп қарастыру керек. Егер жумайтынын айтқаннан кейін жуып қойған болса, ақша алуға құқы жоқ. Себебі келісімі жалған болғандықтан, киімді өзі үшін жуған болады. Ал келіспей тұрып жуса, ақы талап етуге құқылы, – деп жауап береді.





Ұрланған малдың етін жеу – харам


	Әбу Ханифа заманында Куфада әлдекімнің бір қойы жоғалады. Осыны естіген имам жеті жыл бойы қой етін ауызға алмайды. Себебін сұрағандарға:

	– Ұрланған қойдың етін жеу харам болғандықтан, абайсызда сол еттен жеп қойып жүрмейін дедім. Бір қойдың орташа өмірін есептетуім сондықтан, – деп жауап береді. Бұл уақытта имам балық та жемеген екен, өйткені біреулердің бір қойды сойып, етін алып, ішек-қарынын өзенге ағызып жібергенін көрген деседі.





Сары май, пісте мен бадам


	Әбу Юсуф әңгімелеуде:

	Әкем дүние салғанда мен әлі бала едім. Өнер үйренсін деп шешем мені әуелі тігіншіге ертіп барды. Мен ол жерді ұнатпай, Имам Ағзамға келдім. Шешем бұған қарсы болып, ұстазыма жолықты. Имам оған:

	– Балаңды басқа жаққа әурелеме. Бұл жерде ол сары май, пісте мен бадам жеуді үйренеді, – деді. Сол жолы шешем мені имамға біржолата тапсырды. Бірақ дәрістерге қатысып жүріп, сары май, пісте мен бадамды түсінбедім. Арада көп жылдар өтті. Күндердің күнінде маған төрелік ету міндеті берілді. Аббаситтер халифасы Харун Рашидтың дастарханында отыр едім, табаққа май, пісте мен бадам алып келді. Халифа маған қарап: «Мыналарды жеп ал, саған күнде бұйыра бермес», – деді. Мен еріксіз күліп жібердім. Халифа неге күлгенімді сұрады. Мен оған осыдан көп жыл бұрын өткен оқиғаны айтып бердім. Халифа таңданысын жасыра алмай:

	– Иә, Имам Ағзам өте білімді кісі. Шәкіртінің болашағын көре білген ғой, – деді.





Күнәһар ма, жоқ кәпір ме?


	«Күнә жасаған мұсылман – кәпір» деп түсінетін харижиттердің бір-екі адамы имам Ағзамға келіп: «Мешіттің ауласына бірі араққа сылқия тойып жан тапсырған ер кісі мен зина жасап, кейін жүкті екенін сезгенде, өз-өзіне қол жұмсаған әйел әкелінсе, оларға қандай пәтуа шығарар едің? Сенім тұрғысынан қалай бағалайсың?» – дейді.

	– Бұлар кімдер? Яһудилер ме?

	– Жоқ.

	– Христиан ба?

	– Христиан емес.

	– Пұтқа табына ма?

	– Жоқ.

	– Олар кімдер сонда?

	– «Аллаһтан басқа тәңір жоқ, Мұхаммед (саллаллаһу аләйһи уә сәлләм) оның елшісі» деген кәдімгі өзіміздің мұсылмандар.

	– Кәлима-шәһәдат иманның неше бөлігін құрайды? Үштен бірі, төрттен бірі...

	– Үштен бірі де емес, төрттен бірі де емес. Иман – бүтін нәрсе, ол бөлшектенбейді.

	– Сонда иманның қаншасы?

	– Тұтас иманның өзі.

	– Олай болса жауапты өздерің беріп тұрсыңдар емес пе, олардың мүмин екенін айттыңдар. Хазірет Ибраһим (а.с.) бұл екеуінен де үлкен күнә жасаған қауым үшін былай деген: «Маған бағынғандар – менен. Маған қарсы келгендерге Сен өте Кешірімді әрі Рақымдысың...»[34].

	Хазірет Иса (а.с.) да «Я, Раббым, егер Сен оларды азаптасаң, олар Сенің құлдарың. Егер кешірсең, Сен Ұлысың әрі Хакімсің»[35] демеп пе еді. Ибраһим (а.с.) мен Иса (а.с.) да дұшпандарының кешірілуін қалағанда, сендерге не жоқ? – дейді.

	Харижиттер қате түсінікке барғандарын сол мезет түсініп, келген ізімен кері қайтады.





Шынайы жауап


	Бір рафизи Имам Ағзамға келіп былай деп сұрайды:

	– Адамдардың ең күштісі кім?

	– Біз үшін хазірет Али (р.а.), сендер үшін хазірет Әбу Бәкір (р.а.).

	– Қалайша?

	– Себебі хазірет Али халифалықтың Әбу Бәкір сыддықта болу керектігін білді. Мойындап, соған табыстады. Ал сендер үшін Әбу Бәкір сыддық хазірет Алиден халифалықты тартып алды. Бірақ хазірет Али оған ешқандай шара қолданбады.





Ұлымның үйренгенін аз деме


	Ұлы Хаммад «Фатиха» сүресін үйренгенде, Имам Ағзам ұстазына бес жүз күміс ақша жібереді. Ұстазы бұған таң қалып:

	– Мұншалықты ақша алатындай мен не істедім? – дегенде, – Ұлымның үйренгенін аз деме. Аллаһқа ант етейін, егер тағы да ақшам болса, Құранға құрмет ретінде ойланбастан саған жіберер едім, – дейді.





Тауыс құсы


	Әбу Ханифа заманында біреудің тауыс құсы жоғалады. Құс иесі ұрыны таба алмай дал болып, Әбу Ханифаға келеді. Әбу Ханифа мән-жайға қаныққан соң, бұл туралы ешкімге айтпауды бұйырады. Сосын ертеңінде таң намазына жұрт мешітке жиналғанда мінберге шығып:

	– Әй, тауыс құсын ұрлаған адам, ең құрығанда мешітке келеріңде, басыңа жабысып қалған қауырсынды қақпадың ба? – дейді. Осы кезде көпшілік ішінен бір адам жалма-жан басын сілкілей бастайды. Жұрт тарағаннан кейін имам әлгі адамды жеке шақырып алып құсты иесіне қайтаруын бұйырады.





Ғибадат үшін ілім керек


	Бір күні Әбу Ханифа таң намазынан кейін көптеген мәселелерге пәтуа береді. Көпшіліктің ішінде отырған біреу имамның бұнысын аса жақтырмай:

	– Уа, имам, таң мезгілінде одан да Аллаһты зікір еткеніміз дұрысырақ емес пе еді? – дейді. Сонда имам оған:

	– Әр нәрсенің адал, арамын білдіруден артық іс бар ма? Жолға азық алмай шыққан адам қанша жүреді, әйтеуір бір ашықпай ма? Сондықтан құлшылық үшін де адам ілімін арттырып отыруы керек, – деп түсіндіреді.





Күнәларым кедергі келтіреді


	Әбу Ханифа бір мәселенің шешімін таба алмай қиналғанда жанындағыларға:

	– Сірә, күнәларымның көптігінен басыма осындай іс түсіп тұр-ау, – деп, екі рәкәт намаз оқып, Аллаһтан кешірім тілеуші еді. Содан кейін жаңағы шаруасы оп-оңай шешілетін.





Терең тәуекел


	Әбу Ханифаның ұлы Хаммад әңгімелеуде:

	«Бір күні әкем мешітте отыр еді. Кенеттен аяқ жағынан оқтаудай сұр жылан шыға келді. Өрмелеп әкемнің қойнына кіріп бара жатты. Әкем әуелгі қалпын бұзбастан «Бізге Аллаһтың жазғанынан басқасы болмайды. Ол біздің Жаратушымыз...»[36] деген аятты оқыды да, еш қорықпастан жалаң қолымен жыланды алып сыртқа лақтырып жіберді.»





«Кемтар» қалыңдық


	Имам Ағзам Әбу Ханифаның әкесі Сәбит жас кезінде өзеннің жағасында дәрет алып жатып, суда ағып келе жатқан алманы көреді. Қызығып кетіп алманы алып бір тістегені сол еді, түкірігіне қан араласқанын көріп ойланып тұрып қалады. Ешкімнің ала жібін аттап көрмеген тақуа жігіт: «Бұл, сірә, кісі дүниесін рұқсатсыз аузына салғаным үшін болса керек», – деп, қатты өкінеді. Ақырында алма иесін тауып, кешірім сұрауды жөн көреді. Осы оймен өзен бойын өрлеп жүріп келе жатып, бір алма бағын кезіктіреді. Жас Сәбит бақша иесіне барып мән-жайды айтып кешірім сұрайды. Қожайыны ол үшін өзіне үш жыл тегін жұмыс істеуін бұйырады. Сәбит амалсыз келіседі. Уақыты біткенде, қожайын тағы бір шарты барын білдіріп: «Бір қызым бар. Өзі соқыр, өзі саңырау, қолы шолақ, аяғы ақсақ. Осы қызымды ал», – дейді. Сәбит бұған да көнеді.

	Той күні келеді. Сәбит «кемтар» қалыңдығын күтіп отырады. Кенет ішке ай десе аузы, күн десе көзі бар сұлу қыз кіріп келеді. Сәбит түкке түсінбей қыздың әкесіне қарайды. Сонда қыздың әкесі:

	– Мен қызымды иманды, адал жігітке бергім келген еді, бірақ ешкімді оған лайық көрмедім. Сөйтіп жүргенде сен жолықтың. Мен сенің адалдығыңды сынағым келді. Қызымды кемтар етіп сипаттаған себебім, қызым осы жасқа дейін жаман сөз естіген емес, сол үшін «саңырау» дедім, «соқыр» деп харамға қарамағандығын айттым. «Қолы шолақ» деген себебім, арам ұстатпай тәрбиелегенім. Аяғы ақсақ дедім, өйткені ол туғалы нашар орындарға аттап басқан емес, – деп түсіндіреді.

	Міне, Имам Ағзам осындай әке мен шешеден туған екен.





Амалсыз ілім


	Бір шәкірті Әбу Ханифадан:

	– Бәрін біліп, бірақ білгенімен амал етпегеннің жағдайы не болады? – деп сұрайды. Имам шәкіртіне «Жұма» сүресінің бесінші аятын оқыды:

	– «Түсірілген Тәуратты оқымағандардың (Тәураттың жолымен жүрмегендер) жағдайы кітап арқалаған есектікіндей». Құранды оқып, бірақ оның әмірін орындамағандарға Тәуратта осындай мысал берілген, – деді де, мынаны айтты, – ілім үйреніп, онымен амал етпеген адам дәрінің түр-түрін жинап алып, дәрігер келгенге дейін ештеңе істей алмаған адамға ұқсайды. Пайдасы жоқ білімнің керегі не?





Бір мысал


	Ертеректе Куфа жерінде халықтың отқа табынуы кеңінен етек алды. Әбу Ханифа заманында да мәжусилер (отқа табынушылар) көптеп кездесетін. Бір күні солардың бір тобы Әбу Ханифаға келіп:

	– Көзіңмен көрмеген Жаратушыға қалай табынасың? – деп сұрақ қояды. Имам Ағзам оларға мысал бергенді жөн көрді:

	– Қазына тиеп алып, ештеңеге соқтықпай өз бағытымен жүзіп бара жатқан кемені иесіз дей аласыз ба? Ой көзімен көре білген адамға мына жер мен жұлдыздар да ғарыш кеңістігінде кемедейін жүзіп бара жатқан жоқ па? Кеменің жүргізушісі болса, әлемнің Жаратушысы мен Басқарушысы неге болмасқа?!





Ескерту


	Әбу Ханифа бірде байқамай кішкентай бір баланың аяғын басып кетеді. Бала имамға:

	– Қияметте қысас болудан қорықпайсыз ба? – дейді.

	Баланың бұл айтқаны Имам Ағзамға үлкен ой салады. Түрінен бір өзгерістің болғанын байқаған достары не болғанын сұрайды. Имам басынан өткенді айтып келіп:

	– Балаға айтқызу арқылы Аллаһ бізге үлкен ескерту жасауда, – дейді.





Сыйлық


	Имамға бір танысы сыйлық жібереді. Имам артынша оған да сыйлық жібереді. Бұған өкпелеген танысы бір кездескенде:

	– Маған сыйлығымды қайтарып беретініңді білгенімде, сыйлық жасап әуре болмас едім ғой, – дейді ойын-шынын араластырып. Сонда имам:

	– Олай деме, Пайғамбарымыздың (с.а.с.) «Егер сендерге біреу сыйлық жасаса, сендер де қолдан келгенше сыйлық жасауға тырысыңдар, жағдайларың келмесе, ол үшін дұға етіңдер» деген хадисін естімеп пе едің? – деген екен.





Жауапкершілікті сезіну


	Әбу Ханифадан тарихта хазірет Али (р.а.) мен Муғауия (р.а.) арасында болған соғыс туралы пікірін сұрайды. Әбу Ханифа оларға:

	 Мен Аллаһтың құзырына барғанда, әр сөзім үшін жауап беруден қорқамын. Ал егер үндемесем, «неге үндемедің?» демес. Ең дұрысы, басқаларды қойып, әркім өзінің мұсылмандық міндетіне көңіл бөлгені жөн, – дейді.





Ниет


	Имам Ағзамның үйі Куфадағы ең әдемі үйлердің бірі еді. Бір күні оған біреу келіп:

	– Уа, имам. Өзің ғалым адамсың. Сөйте тұра мынадай салтанатты сарай салдырасың. Дүниеге қызыққаның ба, мұны қалай түсіндіресің? – дейді.

	Сонда Әбу Ханифа: – Рас айтасың. Мен дүниенің құлы емеспін, бірақ Аллаһ разылығы мен адамдардың алғысын сүйген құлмын. Үлкен сарай салдырғанымның себебі, қалаға келген қонақтардың көзі алдымен менің үйіме түсіп, соларды өзіме қонақ ету еді. Жолаушыны тойдырып, Жұмаққа бір табан жақындай түсуді ниет еттім, – деп жауап берген екен.





Біреуі көріпті


	Әбу Ханифа заманында шық бермес шығайбайшылдығымен елге танылған бір адам бар еді. Ол кісі қазынасын ауыл сыртына көмеді. Бір күні тыққан жеріне барса, әлдекімдер қазынаны алып кетіпті. Сараң қара аспанды төндіріп, жұртты шулатады. Ұрыны таппай қоймауға бекініп, ақыл сұрап Имам Ағзамға келеді. Имам Ағзам қазынаны тыққан жерге ертіп апаруын сұрайды. Имам ол жерге кімнің келіп-кететінін білмек еді. Ертеңінде қазына көмілген маңайдан бір топ адам саңырауқұлақ теріп жүр екен. Жандарына барып жөн сұрасады. Сөздеріне қарағанда бұлар күнде келеді екен. Бірақ араларынан біреуі жұрт қайтқанда, қалып қоятын көрінеді. Имам оны жеке шақырып алып былай дейді:

	– Дәл осы жерге қазына жасырылған еді. Сол қазынаны сенің қазып алғаныңды біреу көріпті, куәгерлік етуде. Жұмсағаның жұмсаған, қалғанын қайтар, – дейді. Ұры қалғанын қайтарып береді.

	Имам «біреу көріпті» дегенімен, негізінде адамдардың ешқайсысы оны көрмеген еді. Бірақ имам үнемі бәрін көріп тұратын Аллаһты меңзеген болатын.





Білмеуші ме ең?


	Өзіне қимай ылғи жыртық-жамау киім киіп жүретін бір байға Әбу Ханифа ақша бермекші болады. Ол бұған мұқтаж емес екенін айтып алмайды.

	– Ендеше, – дейді имам, – өзің барып дұрыс киім сатып ал. Жақындарың сенімен бірге жүргенде ұялмайтын болсын. Пайғамбарымыздың (с.а.с.) «Аллаһ құлынан Өзі берген нығметтерін көргісі келеді» деген хадисін білмеуші ме едің?!





Анамның өтініші


	Шешесі бірде Әбу Ханифаға өтініш жасап, бір мәселенің жауабын ғалым Омар ибн Зәррден сұрап келші деп жұмсайды. Айтқан кісісі алты шақырымдай алыста тұратын. Әбу Ханифа анасының айтқанын екі етпестен дереу әлгі кісіге барады. Шешесінің өтінішін жеткізеді. Алайда ғалым ол жауапты білмейтіндігін айтып, жауабын Әбу Ханифаның өзінен сұрайды. Әбу Ханифа ол жауапты білетін еді, айтып берді. Таңырқаған Омар ибн Зәрр: «Өзің де біледі екенсің, маған несіне келіп әуре болдың?» – деп сұрайды. Сонда Әбу Ханифа: «Шешемнің аузынан шыққан өтінішін орындау – менің міндетім», – деп жауап берген екен.





Кеңпейілділік


	Имам Ағзам жұртқа жомарттығымен танылған жан еді. Бір күні көшеде келе жатса, бір танысы оны көре салысымен анадай жерден теріс айналып кетеді. Имам «Бұнысы несі екен?» деп ойлайды. Абайсызда ренжітіп алдым ба екен деп уайымдайды.

	Ертеңіне барып жолығады. Сөйтсе, ол бұрын өзінен он мың дирхам қарыз алған екен. Келісілген уақыт әлдеқашан өтіп кетсе де, әлі төлемегенін, сол үшін амандасуға ұялғанын айтады. Сонда Әбу Ханифа:

	– Қиналып жүрсең, ол қарызды қайтармай-ақ қой. Cондай жайсыздық туғызғаным үшін қайта сен мені кешір, – дейді кеңпейілділік танытып.





Ақиқатты айтқаныма ақы дәметпеймін


	Аббаситтер халифасы Мансұр мен әйелі арасында дау туады. Халифа тоқал алмақшы, бірақ әйелі оған наразы екен. Екеуі ренжісіп біраз жерге барып қалады. Ақырында Әбу Ханифаға келіп жүгінеді. Әбу Ханифа:

	– Жұбайларын алаламаған, балаларына әділ болған жағдайда ғана ер кісіге төрт әйелге дейін алуына рұқсат етілген. Әділетті бола алмайтындарға бір әйелмен шектелуі әмір етіледі. Аллаһ тағаланың «Егер жетімдердің ақысына құрмет көрсете алмаудан қорықсаңдар, ұнатқан әйелдердің екеуін, үшеуін, төртеуін алыңдар. Әділетсіздік жасаудан қорықсаңдар, біреу алыңдар. Сонымен жарастықта өмір сүріңдер. Бұл анық әділетті жол»[37] деген аяты бар. Бізге Аллаһтың әмірін орындау ғана жарасады. Аллаһ тағала бұл жерде бізге әдеп сабағын беріп, «бір әйел алып, сонымен өмір сүріңдер» деп айтуда, – деп түсіндіреді.

	Мансұр ғалымның айтпағын түсініп, амалсыздан үйіне қайтады.

	Ертеңінде халифаның сарайынан Әбу Ханифаға бір қызметші келеді. Жетегінде қазына артқан түйе мен жал-құйрығы төгілген жорға бар екен. Бұл имамға разылығын білдіріп халифа әйелінің жіберген сыйлығы екен. Имам қызметшіге сыйлықты алмайтынын айтып:

	– Оған сәлем айт, мен діни міндетімді ғана атқардым. Ақиқатты айтқаным үшін ақы дәметпеймін. Әлдекімге жағыну да ниетімде болған емес. Ешқашан дүние көздеп пәтуа берген емеспін. Төрелік етсем, тек Аллаһ разылығы үшін төрелік еттім, – деді.





Уа, раббым!


	Бәкір әл-Абид әңгімелеуде:

	«Әбу Ханифаның түнде намаз оқыған сәтіне көп куә болдым. Намаз оқып тұрғанда өз-өзін ұстай алмай қос иығы селкілдеп жылайтын. Соңында қол жайып: «Уа, Раббым! Құлдарыңды қайта тірілткен күні маған мейірімділік қыла гөр! Ақырет күнгі азабыңнан қорғап, күнәларымды кешіре гөр!» – деп жалбарынатын».





VI Бөлім


	ТАҢДАМАЛЫ ӘҢГІМЕЛЕР





Адам болу бір басқа


	Бір кісі баласының жайсыз қылықтарын көрген сайын кейіп «Әй, сен адам болмассың!» – деп ұрса беретін көрінеді. Әкесінің қайталап айта беретін әлгі сөзіне іштей ерегескен баласы бар ынтасын оқуға салып, өскенде бір аймаққа әкім болуға жарапты.

	Әкемнің аузына енді құм құйылар деп ойлаған ол креслода шалқып отырған күйі қызметкерлеріне ауылдағы әкесін алдына алып келуді бұйырыпты. Әкімнің бір сөзін екі етпестен жіберген қызметкерлері жайбарақат егінін егіп жүрген шалды әй-шайға қаратпай дедектетіп қалаға ала жөнеліпті. «Әкімге апарамыз» дегенге есі шыққан қарт креслода шәнтиіп отырған өз баласын көргенде ғана жүрегі орнына түсіпті.

	Аяғын бір-біріне айқастырып, ауыздағы темекісін тұтатқан баласы әкесіне қарап миығынан күле:

	– Әке, баяғыда маған «адам болмайсың» деп ұрса беретін едің, енді ол ойыңнан еріксіз қайтқан боларсың. Адам болмайды деген ұлың анау-мынау емес, дардай әкім болған жоқ па?! – депті.

	Сонда әкесі баласының мына қылығына тағы да күйініп:

	– Әй, балам, мен саған «әкім болмайсың» деп емес, «адам болмайсың» деп ұрсатынмын. Сен әкім болсаң да, әлі адам бола алмапсың. Егер адам болсаң әкеңді дедектетіп алдыңа әкелткенше, тәкаппарланбай өзің іздеп келіп амандасар едің. Сыйлайтын едің. Адам болу бір басқа, әкім болу бір басқа. Мен саған сондықтан «адам болмайсың» деп ұрсатынмын. Әкім болуды адам болдым деп ұқсаң, сен әлі шикісің, балам, – деген екен дана қарт сонда.





Шегенің ізі


	Мінезі жаман бір жас жігіт болса керек. Ешкім оны түзей алмапты, қателігін айтқан сайын ызалана түсіпті.

	Бір күні әкесі оған іші шегеге толы бір жәшік беріп: «Маңайыңдағы достарыңмен әр жанжалдасып қалған сайын тақтайға бір-бір шегеден қағып отыр», – деп табыстапты.

	Алғашқы күні-ақ баласы тақтайға көп шеге қағып тастапты. Келесі күндері де аз болмапты. Осы қарқынымен, әлгі тақтайды толтыруға аса көп уақыт жұмсамапты. Тақтайдың толғанын көргенде әкесі оған: «Енді сол достарыңмен жеке-жеке татулас. Әр татуласқан сайын бір шегеден суырып отыр», – дейді.

	Біраз күндер өтіпті. Бір күні қараса, қағылған бар шеге суырылып біткен екен. Сонда оны сырттай бақылап жүрген әкесі баласын тақтайдың алдына ертіп әкеліп: «Балам, жарайсың, жарадың, – депті, – алайда мына тақтайға жақсылап тұрып қарашы? Шегелерді суырғанда қалып қойған орындарын, қарайған көп тесікті көріп тұрсың. Тақта әуелгісіндей таза қалпында, әдемі болып қалмады. Достарыңмен төбелескен сайын арада жаман сөздер айтылады. Әр реніш сөз көңілде мына шегенің орны тәрізді бір-бір қара дақ қалдырып отырады, сондықтан ешкімнің көңліне кірбің ұялатпағайсың, балам», – деген екен ұлын сабырға шақырып, өмірлік ұмытылмас сабақ ұқтыра.





Бағаңызды біліңіз


	Ғұлама кісі бір жолғы кеңесін отырғандарға 50 долларлық ақша көрсетумен бастапты. Екі жүзге жуық тыңдаушыға: – Мына ақша кімге керек? – деп сұрақ қойыпты. Әр жерден қолдар көтеріле бастайды.

	Ойшыл кісі: – Ақшаны қол көтергендердің біреуіне берерім анық. Алайда мен бұл ақшаны берместен бұрын былай істесем ше? – дейді. Сөйтеді де ақшаны бүктеп мыжады. – Ақшаны әлі де алғысы келіп тұрған адам бар ма? – деп қайта сұрайды. Қолдар қайта көтеріледі. Ойшыл кісі: – Ал бұл ақшаны бүйтсем ше? – дейді де, бұл жолы умаждалған ақшаны жерге тастап аяғымен басып кірлетеді. Бірақ ақшаны алмақ болып қол көтергендер қатары әлі де сирей қоймайды.

	Сонда ойшыл кісі өз ісінің астарындағы мәнді былайша түсіндірген екен:

	– Жолдастар, сіздер бұл жерден өте маңызды мына жайтты үйрендіңіздер. Мен ақшаға не істесем де сіздер оны алмақ болып қол көтердіңіздер, өйткені менің істеген нәрселерім ол ақшаның құнын жоя алған жоқ. Ол сол күйі 50 доллар болып қалды: өмірімізде де көбіне күйкі тіршіліктің күйбеңімен жүріп қатты қиналамыз, жадап-жүдеп өз-өзімізді әбден жерлейтін кездеріміз болады, тауымыз шағылып, мазамыз қашып, істеген істерімізге әттегенайлап сан соғатын, өмірден баз кешетін кездерміз жиі болып жатады. Алайда бұлардың ешқайсысына таусылудың қажеті жоқ. Жерге екі бүктетіліп жығылсаңыз да, кірленіп яки таза болсаңыз да ешқашан сізді шын жақсы көретіндердің алдында бағаңызды жоғалтпайсыз. Сіздің қаншалықты бағалы екендігіңізді жақындарыңыздың, жанашырларыңыздың ылғи да білері анық!





Ақ киім


	Жол үсті Асқарды кезіктіргенімде, жанымыздағы мешіттен әуелеген азан үні естілді.

	– Бүгін күн жұма. Қаласаң, жүр, мешітке бірге барайық, – дедім.

	Бұдан бұрын да бірнеше рет қолқа салғаным бар. Ол тағы да келіспеді, әдетінше:

	– Менің мешітке бармайтынымды білесің ғой, – деді тартыншақтап.

	– Білемін, бірақ бармауыңның себебін түсінбедім.

	– Шынымды айтсам, өзім де анық ұғынбаймын. Бәлкім, араласып жүрген ортамның әсері бар шығар. Оның үстіне намаз оқығаннан шалбарымның қыры бұзылып, тізесі шыға ма деген де ой келеді.

	Мен таңғалып:

	– Қой, әзілің шығар? Соған бола мешітке жоламай қоюға бола ма екен? – дегенімде, ол:

	– Жоқ, рас айтам, – деді, – бұндайларға жіті көңіл бөлем, әсіресе ақ түсті киімді ұнататынымды білесің ғой.

	Шынымен үнемі шырттай киініп жүретін. Ақ түске жақын еді, шалбарының қыры пышақтай болып тұратын.

	– Өміріңде ең болмаса бір рет мешітке барып көрдің бе? – дедім.

	– Бала кезімде атаммен бір-екі рет ілесіп барғаным есімде. Бірақ енді бармайтын шығармын, – деп жауап берді ол.

	Сол жерде әңгіме үзіліп, бір-бірімізбен қоштастық та өз шаруамызбен кете бардық. Мен оның айтқан жауабынан қатты шошындым. Тіпті бұл тақырыпты қозғағаныма іштей өкінгендеймін.

	Арада екі ай өткенде, оның бүгін мешітке келгенін естіп, таңғалдым. Дереу апыл-ғұпыл мен де мешітке жеттім. Мешітке жоламай жүрген жолдасым мешіт ауласындағы намаз қатарларының ең алдына шығып кетіпті. Бүгін де үстінен ақ түсті жамылғыны байқадым. Тіпті, жай кездегі киімдерінен де ерекше аппақ па деймін.

	Жайлап қана қасына жақындадым да, сыбырлап:

	– Ана жолы мешітке енді бармайтын шығармын дегенің қайда?! – дедім.

	Досым бірақ жауап қата алмады, өйткені ақ кебінге оранып табыттың ішінде жатыр еді. Жұрт жаназасын шығару үшін мешітке әкеліпті.





Өкініш


	Вьетнам соғысының аяқ кезі...

	Елге оралмақ болған әскерлердің бірі үйіне телефон соғып, әке-шешесімен тілдесті: «Үйге қайтып келе жатырмын. Бірақ сіздерге бір өтінішім бар, өзіммен бірге бір жолдасымды үйге ерте келсем деп ем... »

	«Әрине, – десті үйіндегі ата-анасы, – өзіңмен бірге ерте кел, танысармыз».

	Баласы: «Бірақ сіздерге беймәлім жағдай: ол – соғыста мина басып кетіп, бір қол, бір аяғынан айырылған жан... Баратын басқа жері жоқ, біздің үйге келгеннен кейін де бізбен бірге тұра берсе деп ем...»

	«Қап, қиын болды-ау! Мүмкін оны келген соң басқа бір жерге орналастырармыз. Ол жағынан көмегімізді аямаспыз», – деді ата-анасы.

	«Жоқ! – деді баласы қатқыл дауыспен, – оның бізбен бірге тұрғанын қалаймын!»

	«Балам, – деді бұл жолы әкесі де ашуға басып, – сен бізден не қалап тұрғаныңды білесің бе?! Ондай мүгедек адамға қарау оңай емес, оны өмір бойы өзімізге масыл ғып қайтеміз, әркімнің өз тіршілігі бар дегендей. Не дегенмен оған рұқсат ете алмаймын, балам. Одан да ол жолдасыңды таста да, үйге өзің қайт! Ол өз жайын өзі реттей жатар...»

	Осыны естігені мұң екен, баласы бірден телефон тұтқасын тастай салды.

	Содан көп уақыт хабар болмады. Алайда бірнеше күннен кейін Сан-Франциско полициясынан хабар келіп, балаларының биік ғимараттан құлап қайтыс болғандығы туралы хабар жетті. Полиция қызметкерлерінің айтуынша, жас жігіт өзін-өзі өлімге қиған көрінеді. Қайғы арқалаған ата-анасы бірден Сан-Францискоға ұшып барып, балаларының өлімін анықтау үшін қала мәйітханасына жетеді. Ата-анасы балаларын бірден таниды, алайда шындықтың байыбына барғанда, қайғы үстіне қайғы жамалды: қайтыс болған балалары бір қол, бір аяғынан айырылған мүгедек екен...





Жауапсыздықтың жазасы


	Қауырт жұмыспен жүріп сағаттың бес болғанын түнгі кезекшіліктегі медбике келгенде бір-ақ білдім. Бала емдеу қызметі емханадағы ең бір шаруасы көп, сапырылысып жататын қызмет болғандықтан, енді ғана күні бойғы қызу аяқ алыс саябырсып, емхана іші бір сәт тыныштыққа бөленген кез. Мен де кешкі емімді жасап болып, уһ деп дем алып, бір кесе шаймен жан шақырайын деп кабинетке бет алдым. Шаршағаным соншалық – үсті-басымды реттестіріп, өзіме қарауға да мұршам болмады. Кабинетке келгенім сол-ақ екен, телефон тағы безілдеп қоя берді. Отырған орнымнан әрең дегенде тұрып, телефон тұтқасын көтергенімде, ар жақтағы дауыс аяқ асты көлік апаты болғанын, апатқа ұшыраған жолаушылардың ішінде кішкене балалардың да бар екенін, балалардың тамырын табу қиынға түскендіктен шұғыл түрде көмекке келуімді өтінді. Бар шаршағанымды лезде ұмытып, уақытында үлгерейін деп дереу бөлмемнен шығып бара жатқанымда, кезекші дәрігердің ми хирургына телефон соғып, келетін-келмейтіндігі жайында керілдесіп жатқандықтарын құлағым шалып қалды. Кезекші дәрігердің ренжіп айғайлаған даусынан құлақ тұнғандай:

	– Енді не қыл дейсіз?! Сонда қараусыз бұл адамдардың бәрі өлсін дейсіз бе?! Ештеңені білмеймін, тез келіңіз!.. Қонаққа баратындығыңызда менің шаруам жоқ! Өте маңызды қонақасы болса, алдын-ала кезекшілігіңізді біреумен ауыспадыңыз ба?!.. Сіз «Гиппократ» антын бермеп пе едіңіз?!

	Олар осылай айғайласып жатқанда, мен келген лифтімен тез арада төменгі қабатқа түсіп, жүгірген күйі жедел жәрдем көрсетуге кеттім.

	Айналаның бәрі қан. Улаған-шулаған ел. Жылаған дауыстар. Әркім өз жақындарын іздестіріп жатқан бұл көпшіліктің ішінде неден бастап, не істеу керектігін біле алмай дал болдым, дегенмен бәрі де қолынан келгенше бір-біріне көмектесіп жатыр. Жедел жәрдем көлігінде орын қалмағандықтан, жараланған адамдарды жақын маңайдағы ауруханаларға жеткізісіп жатты. Алғашқы көмек жасалғанмен қатты соққы алғандардың арасынан жағдайы тым қиын, ет жақын ешкімі жоқ 15-16 жасар бір балаға көзім түсті. Хирург қызмет орнына әлі келе қоймағандықтан, бала шетке шығарылып қойылған-ды. Жараланғандарға қолымнан келгенше ем жасағаннан кейін әлгі баланың қасына барып, оны ақырын сөзге тарттым. Ол менің бар айтқанымды түсінгенімен жауап бере алатын күйде емес еді. Өмірінің соңғы сәттері екендігін сезгендіктен, іштей қайғырып, жалғыз тастауға дәтім бармады. Мен оған қарап жатқанда, жедел жәрдем көлігі де босап, жаралалылар керекті ауруханаларға жеткізілді. Баланың жағдайы тіптен нашарлады. Ол менің қолымды қатты қысқан күйі «кетпе» дегендей көзінен жас парлап жатты. Мен еңкейіп оның бетінен сүйдім.

	– Қорықпа, сені жалғыз тастамаймын, бір мәнісі болар, – деп оны жұбатқан сайын бұрын-соңды көрмеген, маған бейтаныс бұл балаға ерекше бір жақындық сезіндім, оның қиналғанына өзім де одан бетер қиналғандай күй кештім. Миы зақымданғандықтан әрі ең қиын сәтте жақындары болмай, жалғыз қалғандықтан, бала қатты қиналумен болды. Онымен тағы қанша уақыт бірге отырғандығым есімде жоқ, бірақ ол бұл дүниемен әлдеқашан қош айтысқан болатын. Мен сонда да жас баланы өлімге қимай, әлі келе қоймаған хирург тез жетсе екен деп қатты тілдедім. Сол арада бала жаны үзіліп кетті. Сөйткенше хирург та келді. Маған ол баланың бетіне жапқан матаны алуымды сұрады. Матаны алғанымда, келген дәрігер бір ауыз тілге келместен буын-буынынан әл кетіп сылқ етіп жерге құлады. Не болғанын түсінбедім. Үлкен қонақасыдан келген еді, арақ-шарап ішіп қойды ма екен, жоқ әлде, жүрек талмасы ұстап қалды ма екен деп ойлап тұрғанымда, басқа дәрігерлер мәселенің мән-жайын ұғып та үлгеріпті. Келген хирург жаңа ғана ми жарақатынан қинала жан тапсырған баланың әкесі екен! Өкінішке қарай, өз қызметіне салғырт қарағандықтан, өз баласын ажалдан арашалауға қол ұшын бере алмай, өмір бойы өзегін өртер өкінішке ұрынды.

	Жалғыз баласының күйігінен жүрек талмасына шалдыққан әлгі дәрігер қайтып қызмет орнына орала алмады...





Жүсіптің түйесі


	Оның әңгімесін осыдан қырық жыл бұрын естіген едім. Ал кейінірек жақын танысып, әңгімесін нақ өз аузынан тыңдадым.

	Жүсіп дәулетті отбасында дүниеге келіпті. Әкесі өте қарапайым, кішіпейіл кісі болса керек. Сонша байлығына қарамастан, дүниенің соңына түспей қашанда қайрылғанға қол ұшын беруге дайын жүреді екен.

	Жүсіптің айтуынша, оның бес жасар ес біліп қалған кезі болса керек. Олардың үйлерінің тұсына бір қарт кісі келіп, әлгі жерді тұрақтай бастапты. Бұны байқаған Жүсіптің әкесі ол кісінің азық-ауқатын өз мойнына алмақ боп, онысын қызметші арқылы жібертсем ренжір деген оймен кішкене Жүсіп арқылы жіберіп тұруды жөн санапты.

	Жүсіп әуелгіде жүрексінгенмен, келе-келе бұл әдеті өзіне ұнапты. Әлгі бейбақ қартпен отырып әркез әңгіме-дүкен құрудан жалықпай, қайта соның айтқан әрбір сөзі бала жүрегінен терең орын алыпты.

	Әлгі қарт бір күні:

	– Жүсіп, саған бір түйе жасайын ба? – деп сұрағанда, оған жоқ демек түгілі Жүсіптің есі кете қатты қуанады. Қарт бірақ бір шарты бар екенін айтыпты: – Ол үшін сен үйдегілердің өзіңе беріп тұратын тәтті-пәтті, жүзім-жаңғақтарынан бір бөлігін үзбей маған әкеліп тұр. Бірақ маған әкелетіндерің тек саған ғана тиесілі берілгендер болсын, басқаларға тән нәрселерден әкелсең, түйең жасалынбай қалады. Мұны әрі ешкім сезуші болмасын, – депті нықтап.

	Бұл істің жасырын болатындығы Жүсіпті тіптен қызықтырады. Өрік-мейізін әр әкелген сайын: – Ата, қалай, түйем жасалып жатыр ма? – деп сұрап, кейуана қарттан «әрине» деген жауап естіп, көңілі көкке бір елі жетпей қалатын, өйткені әр әкелген өрік-мейізі арқылы түйесінің денесі мен мүшелері жасалуы керек-ті.

	Күнді күн қуалап, Жүсіптің әбден мезі болып, тағаты таусыла бастаған кезінде көптен күткен қуанышты хабары да келіп жетеді: – Жүсіп, түйең жасалды. Тек көздері де тамамдалу үшін екі мейіз әкелсең болғаны.

	Бойын кернеген қуаныштан көрер таңды көзбен атырып, түнде ертемен дайындап қойған мейіздерін ала сап, таң ата Жүсіп қартқа жүгірді. Алайда қуанышы қойнына сыймай келгенде, қарт күркесіне жете бере бар көңіл-күйі су сепкендей басылды, өйткені қарт байғұс осы түнде көз жұмыпты.

	Бар жаназа рәсімін әкесі атқарып, егіле жылаған кішкене Жүсіп ең жақын адамының бірінен айырылғандығына әлі де сенбеген күйде еріксіз қарияны ақтық сапарына шығарып салды.

	Қарт денесі жерге берілген соң әне-міне дегенше 12 жылдай уақыт өтіп, Жүсіп баяғы балалығынан арылып, есейіп жігіт болды. Алайда бір күні аяқ асты жабысқан өкпе қабынуы мен шизофрения ауруынан мұрттай ұшып, төсекке таңылды. 1910 жылдар болғандықтан, әлі бұл аурудың емі табылмаған кез. Ауру әбден дендеп, асқынғаны соншалық – Жүсіптің әкесі байлығын шашып, сонау Парижге дейін қаратса да түк ем қонбайды. Бірте-бірте өлім қаупі күшейе береді. Қайда апарса да, еститін жауабы бір ғана: – Бұл – әлі емі табылмаған ауру. Мүмкіндіктеріңіз болса, Жүсіпті Ыстамбұлдағы Психикалық ауруханаға жатқызып, арнайы күндіз-түні бақылаушы жалдаңыз, – болыпты.

	Дәрменсіз әке байғұс жаны қалмай, айтылғандардың бәрін түгелімен орындайды. Күтушісіне де жақсы айлық төлеп тұрады. Бірақ, өкінішке қарай, Жүсіпте жақсару нышаны байқалмай, күннен күнге нашарлаған дене әбден әлсіреп, құр сүлдері ғана қалады. Ауруханаға келгеніне тұп-тура алты айдан кейін Жүсіптен үміт үзген дәрігерлер «Балаңыз хал үстінде» деп әкесіне телеграмма жібереді.

	Бұдан кейінгі оқиғаны Жүсіптің өзі былайша әңгімелейді:

	«40 °С-тан жоғары дәрежеде қызуым көтеріліп, денем күйіп-жанып, өртеніп қатты қиналып жаттым. Бір уақытта қарасам ұшы-қиырсыз шөлге тап болыппын. Шыжыған күннің астында, қызған құмның үстінде жан шыдатпас аптап ыстықтан өліп барам. Бір тамшы суға зар болып, осы жолы демімнің үзілетіндігіне әбден көзім жетіп, қоштаспақ ниетпен көкжиекке соңғы рет бір көз тастағаным сол еді, о тоба, өз көзіме өзім сенбедім. Баяғы бала кезімдегі қарт бір түйені маған қарай жетектеп келеді екен. Әбден жақындағанда: – Жүсіп, балам! Түйең дайын, міне ғой, – деді.

	Жатқан жерімнен қарт көмегімен әрең дегенде түйеге мінгенімде, шөлдегенім де, бойымдағы бар ауруым да ұшты-күйлі жоғалды. Сол сәт көзімді ашып:

	– Мен қайда жатырмын? – деппін.

	Маңайымдағы дәрігерлер менің сауыққаныма түк те сенбепті. Өйткені мен бойымды меңдеген бір емес, барлық ауруымнан да құлан-таза айығыппын. Мен өмірге қайта келгендей едім».

	Жүсіп басынан өткен осы оқиғаны әңгімелеп отырып, селкілдеп қатты жылады:

	– Көкірегі ояу, көзі ашық қартым-ай, – деді әлден уақытта күрсініп, – менің басыма келетін осындай қиын істі күні бұрын сезген екен ғой. Маған тиесілі өрік-мейізді әкелткізгеніне қарағанда, оларды менен садақа ретінде қабылдаған екен. Сірә, «Садақа өмірді ұзартады» деген хадис ұғымымен жасаған сияқты. Сол үшін тек маған тиесілі мейіздерді ғана қалап, сауабын маған бағыштап отырыпты...





Жалғыздық


	Кәрі әже қонақтарына айран құйып беріп жатып: – Сендер де келмесеңдер, мен байғұстың есігі қағылмайды екен-ау. Түу, менің көңілімді бір көтеріп тастадыңдар, – деді іштегі қуанышын жасыра алмай.

	Күйеуі әлдеқашан қайтыс болған қарт ана өзі секілді тозығы жетіп құлауға шақ қалған, екі бөлмелі жер үйде болмашы зейнетақымен күнелтетін. Әйтеуір Құдай берекетін бергенде, қаусаған кәрілік пен қатар келген жалғыздық қабырғасына бататындығы болмаса, ай сайын зарығып барып қол жеткізетін бұл аз ғана ақша өзінің ішіп-жеуіне жететін.

	Қарама-қарсы көшедегі дүкеннің сатушысы күнара терезені тықылдатып, сұраған нәрселерін жеткізіп тұрса да, қарт байғұс дүкен иесінен жасқанатындықтан, онымен отырып анда-санда әңгімелесіп, шер тарқатуға да батылы бармайтын. Ондайда кемпір байғұс еленбей тез ұмытылғандығына іштей қатты күйініп, өзіне жиі келіп тұратын қайырымды, опалы қонақтарын тағатсыздана күтетін.

	Міне, сол асыға күткен қонақтары тағы да үйге бас сұқты. Қарт ана оларды сыйлап, айран құйып берді. Бір уақытта әлдене есіне түсе кеткендей орнынан түрегелген әжей қабырғада ілулі тұрған сарғайған суретті көрсетіп:

	– Марқұм күйеуім ұзын бойлы-ақ еді, – деді суретке қадала қарап, – Анау оның қасында тұрған – менің балам. Осы суретке түскен кезде ол небәрі үш-ақ жаста еді. Дәрігер болып, шетел асты. Бізді қолы аузына жеткен соң іздемей кетеді десе, ол кезде кім сенеді десейші?! Е, жалған-ай, – деп күрсінді.

	Әр келген сайын қайталанатын сөздер болғандықтан, қонақтар өзара әңгімелесіп, оған онша құлақ аспады. Әжей сонда да әңгімесін әрі сабақтады:

	– Қасындағы бұйра шашты менің қызым, – деді, – ол да бай біреуге тиіп еді, шешесіне мойын бұрмастан хабар-ошарсыз кетті де қалды.

	Қарт ана жаулығымен көзінен шыққан жасты сүртіп, суреттен көз алмай телміре қарап тұрған сәтінде қонақтар да «әумин» десіп орындарынан тұрысты.

	Көп ұзамай қонақтардың сықырлаған есіктен шығып, көзден ғайып болуымен үйде бұрыннан үйреншікті сілтідей тыныштық қайта орнады...





Тосын сый


	Есік қағылғанда, кәрі әже таяғына сүйеніп орнынан баяу түрегеліп, дәліз бойлай сыртқы есікке беттеді: келгендер ұлының әскердегі достары екен. Екеуі де әженің әжімді бетінен сүйіп, амандасқаннан кейін ұзын бойлысы: – Апа, біздің уақытымыз тығыз. Сізге әшейін кіріп, амандасып, қал-жағдайыңызды біліп шығайын деген едік, – деді имене.

	– Үйбай-ау, үйге кірген жыланның да басына ақ құйып шығарып салмаушы ма еді?! Асықпай отырып, дәмнен ауыз тиіңдер. Астан үлкен кім бар, – деп күйбеңдеген қарт ана баласының тірі кезінен қалған әдеті бойынша айтуын айтса да, істің арты қалай боларын сезбеген еді.

	Екінші әскери киімді болса, қолындағы сағатына қарап: – Жарайды, апа, сіздің айтқаныңыз-ақ болсын. Бірақ қарнымыз тоқ, көп емес екіден жұмыртқа қуырып жіберсеңіз, сол да жетеді. Басқаға әуре болмаңыз, – деді. Онысы жеңіл-желпі де жетер, қарт ананы үлкен тамаққа әурелемейін дегені әрі ауладан қыт-қыттап жүрген тауықтарды да көзі шалып қалғандығынан еді. Бірақ олар сол тауықтардың соңғы күндері екі-ақ жұмыртқадан басқа тумай қойғандығынан хабарсыз болатын.

	Қарт ана ас үйге аяңдап бара жатып әлгі балалармен әскерге барып Отан үшін жау қолынан соғыста шейіт болған өз ұлын еске түсірді. Ол да мына достары секілді үй тауықтарының жұмыртқасын қуырып жегенді ұнататын. Әжей дірілдеген қолдарымен жұмыртқаларды жармақ болып жатып, тұрмыс тапшылығына іштей налыды. Сөйте тура кедейлігін білдірмеудің жолдарын қарастырып жатыр. Бәрі де мейлі ғой, бірақ екіден жұмыртқа қуыра салыңыз онда деген бұл балаларым табақтарында бір-бірден жұмыртқа көргені маған қиын болатын болды-ау, әй қу жоқшылық, деп күрсіне қолға алған жұмыртқаларын жарған қарт әжей өз көзіне өзі сенбей аңтарылып қалды. Өйткені екі жұмыртқаның екеуінен де қос-қостан егіз уыз шыққан болатын.





«Ағалық»


	Тұрмысы нашар оқушыларға қол ұшын беру мақсатында бір жатақхана тұрғызсақ деген оймен біраз жолдастарыммен ақылдасып, құрылыс орнын ыңғайлы жерден бастамақ болдық. Өзім бұл іске мұрындық болып басы-қасында жүгіріп жүргендіктен, қаржы тапшылығына байланысты қалтасы қалың бизнесмен ағама жолығуға тура келді. Ол кісі жиын-тойларда, былайғы күндері кездесіп қалғанда үнемі елді жақтап сөйлейтін.

	Ақша қажеттігін естігенде, «Жұмыс орныма келсейші, көрерміз», – деді.

	«Кел» дегенін көңілге медеу тұтып, хатшысынан рұқсат алып, бөлмесіне еркін кірдім. Мән-жайды толық баяндап болғанымда, қалтасына қолын салып, он мың теңге шығарып: – Мә, біздің де қосқан үлесіміз болсын, – деді.

	Берген болар-болмас ақшасын не аларымды, не алмасымды білмей тұрып қалған мен таңданғанымды сонда да білдірмей: – Мынауыңыз тым ұяттау екен. Мен сізді тым құрығанда елу мың берер деп ойлаған едім, – дедім.

	Ағамның қабағын шытыныңқырап: – Әзірше осыны ала тұрсаңдаршы. Жақында 200 гектар жерімнің өнімін жинатпақпын. Оған да ақша керек. Егер осы жердің өнімін алып бітсем, сендерге елу мың берейін. Тұрғызып жатқан жерді менің атыммен атасаңдар, бұл ақшаны тағы кішкене көбейтуге болады, – деді арқамнан қағып, есіктен шығарып салып жатып.

	Оған да шүкір деп, қол алысып қоштасуға тура келді. Шама-шарқымызша құрылыс жұмыстарын бастап та кеттік. Алайда құрылыс барысында қаржы жағы қатты қинағандықтан ағаны қайта-қайта еске алып, өнімін сырттай бақылап жүрдік.

	Арада біраз уақыт өткенде хатшысына телефон соғып, ағамыздың көл-көсір өнім алатын аймағынан 120 гектар жердің игерілгенін естідік.

	Құрылысты да бір жөнге келтіріп, тағы телефон соққанымызда, ағамыздың егер көл жағалауындағы жерлерін қолға алса, 150 гектар жерден өнім алатындығын білдік.

	Елу мың теңге үшін үшінші рет телефон соққанымызда арғы жақтан:

	– Аға соңында жердің астынан 2 ақ метр жерді қанағат тұтты. Өткен аптада ол кісінің аяқ астынан қайтыс болғанын естімеп пе едіңдер? – деген үн саңқ етті…





Аллаһтікі


	Апта бойы таңның атысынан күннің батысына дейін жұмыс істеп қатты шаршайтындықтан, бір мезгіл бой жазып тынығып қайту үшін қала сыртындағы жаздық бау-бақшалы үйімізге баратынмын. Бақшадағы жүзімдердің арасын араласаң, шаршағаныңды бірден ұмытып, сергіп шыға келесің. Әркез өзіммен бірге кішкене баламды да ала барып, табиғатты тамашалатқанды тәуір көрем. Апаруын-апарғанмен оның не болса соған таңырқап сұрай беретін сұрақтарынан кейде жалығып та кететінмін. Бірақ сұраған сайын бірдеңе үйренетіндігін іштей сезем.

	Қайта-қайта маған бір нәрсе көрсетіп: – Бұл кімдікі? – деп сұрайды.

	Мен қолым тимей жатса: – Ол Аллаһтікі, балам, бізге пайдалансын деп берген, – деп қысқа қайырумен шектелем.

	Бір күні бақшада баламмен бірге жүргенмін. Шірімесін деп жерге салбырап қалған жүзім сабақтарын жоғарғы сымдарға байлап қойып жатырмын. Бір уақытта жемістердің әр жерге шашылып, рәсуәсі шығып желінгенін көргенде, өз-өзімді ұстай алмай: – Бұны кім істеді екен?! Әттең, қолыма түссе, жонынан таспа тілер ем! – деп ашумен айғайлап жібергенімді өзім де байқамай қалдым.

	Маңайымдағы тағы бір сабақ жүзімді жәукемдеп жатқан екі тасбақаға көзім түскенде, жандарына жетіп барып: – Маған істегендеріңді өздеріңе де істемесем бе? – деп қатты ашумен екеуін де тұрған орындарында теріс төңкеріп тастадым.

	Олар дәл осы қалыппен жата берсе, өздігінен тұра алмайтындықтары, көп ұзамай өлетіндігі белгілі еді.

	Арадан бір апта өтер-өтпес балам мені тағы да жауған сұрақтың астына алды.

	Қасыма келіп: – Әке, біздің саяжайдағы бау-бақша кімдікі? – деп сұрады.

	Мен бұрынғыдай: – Аллаһтікі балам, бізге пайдалансын деп берген, – деп жауап бердім.

	– Онда сіз аударып кеткен тасбақалар кімдікі? – деп сұрағанда, мен ұялғанымнан үндей алмай қалдым, өйткені оның не ойлағанын сезіп, өзімнің үлкен қателік жібергенімді ұққан едім.

	Бірден тысқа шығып машинамды от алдыра сап жаздық бауымызға келдім. Тасбақалардың денелерін жерге жақсылап көміп, тым болмағанда қателігімді жуып-шайғым келді.

	Көліктен түсер-түспес тасбақаларды тастап кеткен жағыма көз салғанымда, екі тасбақаның арасында бір құстың әрлі-берлі ұшып жүргенін байқадым. Алғашында онша мән бермей, өлген тасбақалардың өлексесіне кеп жүрген болар деп ойладым да қойдым.

	Бірақ жақындап келіп қарағанымда, о, тоба, өз көзіме өзім сенбедім.

	Жаңағы құс ең жақын жүзімдерден бір-бірлеп тістеп әкеліп, аударылып жатқан тасбақаларды қоректендіріп жүр екен.

	Иә, тасбақалар өле қоймапты. Жатқан жерлерінде құс арқылы қоректеніпті.

	Құстың екі тасбақаны өлтірмей қоректендіргенін ұғып, Аллаһ тағаланың құдіретіне таңғалдым.

	Қуанғанымнан қастарына жүгіріп барып, екеуін де түзеттім. Құс менен қорқып ұшып кетті де, тасбақалар болса, бастарын қабықтарына тыға қойды.

	Ақырын аяңдап шөптің арасына кіріп бара жатқан тасбақаларға қарап ой құшағында тұрғанымда, балам жеңімнен тартты:

	– Әке, сіз маған тасбақалардың кімдікі екенін әлі айтпадыңыз ғой?

	Мен баламның басынан сипадым:

	– Ешқандай күмәнің болмасын, қалқам, олар да Аллаһтікі...





Мүмкіндік


	Кішкене кезімнен тар жерлерді, тар орындарды аса ұнатпаушы едім. Тар көшеге тап бола қалсам, өз-өзімнен қысылып, тезірек өтіп кетуге асығатынмын. Ауа жетпей қалатындай болып тыжырынатын сол тар орынға бүгін еріксіз кіруге мәжбүр болып отырмын.

	Мені ақ матамен орап, ұзын табытқа салыпты. Көзім жұмулы болса да, маңайымдағылардың даусын анық-ақ естудемін.

	– Байғұс, жастай кетті-ау. Алда бітіретін талай істері, көрер қызығы көп еді, – деп мүсіркесіп жатыр.

	Шынымен де, көп жұмыстарым бітпей қалды. Балама қос қабатты үй, әйеліме шетелдік машина, үйді жиһазға толтырсам деген ойым, жаңа фирма ашып ақшаны күреп табам деген жоспарларым – бәрі де жартылай бітпей қалды.

	Бірден тосыннан естілген «Болды, бәрі де өтті, кетті» деген дауыстан құлағым шыңылдап қоя берді.

	Ішімнен, шіркін, әлі өтпегенде ғой дедім. Тәп-тәуір-ақ көлік айдаушы ем, қалай ғана қазаға ұшырадым екен? Бірте-бірте не болғанын еске түсіріп жатқанда, достарымның табыттың есігін жаппақ болып ыңғайланғандығын байқадым. Енді бір сәтте табыттың саңылауынан ішке құйылған күн сәулесінен басқа айналам тас қараңғы түнекке бөленді. Қанша тыпырламақ болып, барынша айғайлағым келгенмен бұнымнан түк шықпады. Қатты қорыққандықтан ештеңе де ойлай алар емеспін. Аздан кейін табытты иыққа артып, жайлап қана бір жаққа апара жатқандарын сездім. Дәл осы кезде жайлап жаңбыр себелей бастады. Сірә, жаназамды шығару үшін мені мешітке апара жатыр-ау деймін. Мешіт демекші, есіме түскенін қарашы, тіршілігімде үйге тиіп тұрған мешітке аяқ аттап көрмеппін. 50 жасқа толғанда барлық нашар әдеттерімді тастаймын, әрі намазды да сол кезде оқып, жақсы адам болам деп ойлаушы ем.

	Құлағымның түбінен бағанағы дауыс қайта естілді.

	– Болды, бәрі де өтті, кетті.

	Жаназа намазым оқылып біткеннен кейін, имам сол жерге жиналғандардан менің қандай адам болғандығымды сұрады. Іштерінен біраз адамның үндемегенін де сезіп жатырмын. Мен оларға кезінде жамандық істеген едім. Ойпырым-ай, аяқ астынан осы бір апатқа ұшырамағанда, бәрімен қайта достасар ма едім.

	Мешіттегі жұмыс біткеннен кейін мені иыққа көтеріп, ырғала қайта жолға түстік. Жаңбыр құйып кеткендіктен, табыттан сорғалаған тамшылардан кебінім суға малшынды. Мен сонда да достарымның әңгімесінен құлақ алар емеспін. Олардың кейбіреуі доллар құнының төмендеп, жоғарылағанына қызыл кеңірдек боп айтысып жатса, енді біреулері теледидардан көрген кешегі әзіл-сықақ тамашаны әңгімелеп келеді. Алдыңғы жақтағы біреу екіншісінің құлағына:

	– Жер хабар бермесін, марқұмның дәл бүгін өле қағанын қарашы. Қазылған моласына жеткенше-ақ, малмандай су болдық, – деп сыбырлады.

	Мен шалыс естіген болармын деп өз-өзімді жұбаттым. Әйтпесе, кезінде осы достарымның той-томалақ, қызықтарында көмектесіп менен көп жүгірген кім бар?!

	Молаға да жеттік-ау деймін. Мені жерге түсірді. Әлсіз, жеңіл денемді табыттан алып, біраз су толып қалған шұңқырға абайлап қойысты.

	Ұзыннан-ұзын жатқан күйімде маңайыма көз салдым. О, тоба! Қабір деген осы емес пе?

	Осы уақытқа дейін қабір жайлы қалай түк ойланбағам? Достарым болса, тезірек көміп кетуге асыққандай.

	Көзге түртсе көргісіз қараңғыда қалған мен шарасыз күйде: – Я, Аллаһ тағала! Бар ісімді, бүкіл пендешілік қылықтарымды түзетерлік тағы бір мүмкіншілік берші! – деп жалына бастадым.

	Таныс бір үн тағы қайталанды:

	– Болды, өтті, бәрі бітті!

	Үстіме күрекпен лақтырылған топырақ дауысы күн күркіріне ұласқандай. Ақырғы рет тыпырлап барып, ышқына оянып кеттім. Тұла бойым қара терге малшынып, қатты терлеппін. Өз үйімде, өз төсегімде тып-тыныш-ақ, аман-есен жатыр екем. Тек қана көрші бөлмеде тұратын дәрігер досым қасымда екен. Маңдайымды ұстап көріп: – Болды. Бітті. Аман-есенсің. Еш ауруың жоқ, – деді.

	Атып түрегелдім. Қатты терден төсегім де су болып кетіпті. Далада найзағай күркіреп, жаңбыр құйып тұр екен. Өзімнің тірі екендігіме әбден көзім жеткеннен кейін: – Я, Аллаһ тағала! – дедім ішімнен, – маған түзелу үшін тағы бір мүмкіндік бергенің үшін мың да бір шүкір! Бұл мүмкіндікті енді жібермеспін!





Ажал алдындағы арпалыс


	Бейсен – қала ішіндегі бір наубайхананың жұмысшысы. Қызметін тиянақты әрі ұқыпты істейтін ол қашанда өз ісіне үлкен жауапкершілікпен қарап, табысының адал болғанын қалайтын әрі қадағалайтын. Зауыттан ең кеш шығатын да сол. Бұл зауыттың наны басқаларға қарағанда арзандау болғандықтан, ел негізінен осы зауыттың нанын сатып алуға құмар. Зауыттағы нан салатын үлкен пештің іші ара-кідік тазаланып тұрушы еді. Оны да көбіне Бейсен атқаратын.

	Айт мерекесінің соңғы күні. Ертесі күні нан шығарылуы керек. Бейсен тазалық жасап қайту үшін зауытқа барды. Ішке кіріп, сыртқы есікті жапты. Жарықты қосты да пештің қақпағын ашып ішке кірді. Керекті тазалығын жасап, үйге қайтпақ. Әдет бойынша таңғы төртке жақын бірді-екілі жұмысшылар да келе бастайтын, келе сала тоқпен істейтін пештің түймелерін басатын, сөйтіп олар қамырды илеп әзірлегенше пеш те қызып дап-дайын тұрушы еді.

	Бейсен тазалыққа беріліп кетті. Бір жағынан өзі ұнататын әнді де ыңылдап айтумен болды. Дәл сол кезде зауыттың жас жұмысшыларының бірі Шыңғыс зауытқа қайта соқты. Ол кірлеген жұмыс киімін алып кетуге келген еді. Кір киімін үйге ала кетіп, жуғызып, ертесі күні таза күйінде кимек болған. Сыртқы есікті ашқанда таңғалды. «Ой сұмдық, іштегі жарықты сөндіруді біреу ұмытып кеткен-ау шамасы» деп ойлаған ол барып кір киімін алды. Пештің алдынан өтіп бара жатып, ашық тұрған пештің есігін қолымен сәл итере салды. Шығып бара жатып жарықты сөндіріп кетуді де ұмытқан жоқ.

	Жарық сөнгенде Бейсен бірден пештің есігіне жүгірді. Бірақ қайдан! Пештің қақпағы сырттан кілттеніп қалыпты. Бар күшін сала айғайға басты. Пештің есігін ұрғылады. Бірақ қанша тепкілеп, тоқпақтағанымен даусының сыртқа естілуі мүмкін емес еді. Сырттан да тырс еткен пенде болмады. Төбе шашы тік тұрды. Жүрегі аузына тығылып, аласұра бастады.

	Біршама уақыт өз-өзіне келе алмады. Демі аздап басылғанда сағатына қарады. Сағат түнгі 11- ден бес минут кетіпті. Шамамен пешті қыздыруға бес сағаттай уақыт қалыпты. Бір демде-ақ өліммен бетпе-бет келгендей болды.

	Қатты үрейге берілгені сонша – көз алдына қорқынышты елестер келді. Бұдан әрі не болатынды қазірден-ақ сезгендей еді. Алдымен денесін тер басады, артынша қиналып, демі жиілей береді, пеш қызуымен қоса дене қызуы да бірте-бірте арта түседі...

	Мүмкін бұлардың бәрі басталмай жатып-ақ жүрегі тоқтап қалар, мүмкін сол сәтте жынданып кетер, жынданып тұрып есі кете айғайлап күлетін шығар...

	Рас, соның өзі де тәуір шығар! Бір жынданып кетсе, мынадай жанын жеген азапты ойлардан бірден арылар еді-ау.

	Ойына пештен күнделікті пісіп шығатын ып-ыстық нандар оралды. Сондағы ыстықты айтсайшы?! Ыстық өтпей жатып қолын тартып ала қоятын. Осы жолы сол нандардың орнында енді өзі піспек.

	Бірнеше күн бұрын жұмысшылардың қарны ашып, кішкене ғана қазанға тамақ жасаған еді. Бір уақытта байқамай әлгі қазанның қып-қызыл түбіне жалаң қолының тиіп кетпесі бар ма? Қарақошқылданып бірден ісіп, ішіне су толып шыға келді. Сонда бар болғаны екі-ақ саусағы күйіпті. Соның өзіне шыдай алмай ойбайлаған күйі қолын суық суға малып еді. Ал енді ше?..

	Енді екі саусағы емес бүкіл денесі тырысып-бырысып күйіп-жанбақ. Көз алдына кинолардағы жанған адамдар елестеді. Өз жайы олардан да қиын-ды. Өйткені, бұл бірден жанып кету емес. Бірте-бірте... жындана айғайлап... Тіпті, айтуға аузың бармайды!

	Пештің іші ыси бастағандай. Құйқа тамыры шымырлап кетті. Есікті жауып кеткен кісі пешті де қосып кетті ме екен?!..

	Мына ыстықтың бара-бара артқаны несі?.. Ой, тоба! Күткен сәт қалай тез келді. Сағатына қарады. Сағат түнгі 1.00. Ой, сұмдық екі сағат қалай тез өтті?! Уақыт тура су секілді. Өмірің де бір су екен ғой деді іштей. Қолымен қабырғаларды ұстап көрді. Жо-ға, денесінің ысығаны болмаса пеш әлі суық екен.

	Біраз ес жиды. Үйін ойлады. Әйелі есіне түсті. Әйелі мен баласы елегізіп, уайымдай бастаған болуы керек. Үйден шығып бара жатып, неге ғана шеке-басы тырысып әйеліне ұрысты екен?! Өмірлік жолдасын сыйлап, кішкене сыпайылау боп жүрсе қайтер еді?! Баласы ше? Оны да ұрғаны жөн болмады... О дүниеге барғанда олар үшін де Аллаһ алдында өзі жауап береді емес пе?! Шіркін, ана бір жылдары әйелінің айтқанын тыңдай салуы керек еді. Әйелі оған: «Келсейші, екеуміз намазды бірге бастайық», – деген еді. Бейсен оған: «Біраз қартаяйық та», – деп, кейін бүкіл бір өмірдің емес қарттықтың ғана есебін беретіндей қиқарланып жүре жауап қатқан.

	Пеш тазалауға келе жатып неге мешітке бас сұқпады?! Азаншы жүрек түкпірінен шыққан әуезді даусымен жұртты түнгі намазға шақырып, Аллаһ тағаланың ұлылығына бас июге, құлшылық етуге шақырып жатпап па еді?! Тіпті болмағанда өлер алдындағы соңғы намазын оқып кетер еді. Мүмкін сол соңғы намазын Аллаһ қабыл алып, басқа намаздарының есебін кешер ме еді?! «Қап, қап, ақымақ басым-ай!» деп басын төмпештеді.

	Әйтпесе, намаз оқыған адам қандай жақсы десейші?! Қай намазын оқыса да, оның соңғы оқыған намазы болып есептелмей ме? Құдайдың алдына маңдайы сәждеге тиіп барады ғой?! Бірақ қанша қалағанмен бір бітпейтін күйбең тіршілік оған жар бермеген-ді. Ал баласы ше?

	Баласы жеті жаста. Баласының тамағы мен киіміне қанша мән беріп шаң жуытпағанымен оның теледидардан небір сойқандар мен арсыздықтарды көргеніне еш тыйым салып көрмепті. Одан да оған Аллаһ пен пайғамбардың кім екенін үйретсеші?!

	Ойына бірден өз балалық шағы оралды. Өмірінің әр күні көз алдына елестеп өткендей болды. Бірақ қайсыбірін еске алмасын, ол күндерден қатты өкінтетін күнәлар мен жиіркенішті қылықтар ғана қалыпты. Бар істеген күнәлары бүге-шігесіне дейін есіне түсті. Демек, осының бәрі үшін Аллаһ алдында жауапқа тартылатыны сөзсіз еді. Осы сәт есіне бір нәрсе сап ете қалды.

	Үміт оты жалт етті. Дереу пеш ішіндегі таза тозаңмен тәйәммүм соғып, намазға тұрды. Бәрі әбден шегіне жетіп үзілер шақта басқа кімге жалбарынсын?! Негізі, бар намазда өзін осылай сезінуі керек еді. Өзін өмірінде тұңғыш рет Жаратушымен тілдесіп тұрғандай сезінді. Бүкіл әлем атаулының Жаратушысына шын көңілмен шүкіршілік айтуды, бір ғана Содан жәрдем тілеп, бір ғана Соған арқа сүйеу керектігін, дұрыс адам болуды бар жан-тәнімен сезінді. Шын ынта-ықыласымен сәждеге бас қойды. Түптің түбінде бәрібір сол Құдай жаққа баратындығын естен шығармауы керек еді. Шаршаған сайын отырып тәуба қылды. Құдіреті шексіз Аллаһ тағаладан кешірім тіледі. Тағдырдың талайымен тап-тар жерге қалай таңылып қалды десейші?! Пеш ішінде отырғандығы есіне түскен сайын денесін тер жуып өтті...

	...Шыңғыс үйіне келе сала жастыққа бас қойды. Түн ортасы шошып оянды. Сағатқа қарады. Сағат – 3.15. Түс көріпті. Не деген қорқынышты түс десейші?! Бірден есіне әлдене түсті. Мүмкін емес! Пештің есігін жапқан кезде ішінде Бейсен қалып қойған жоқ па?! Киіне сала дереу көшеге жүгіре шықты. Екі өкпесін қолына ала тоқтамастан ұшты. Түнгі жұмысшылар әлі келе қоймаған кез. Есікті ашты. Жарықты қосты. Бірден пештің есігіне жармасып, ішке дауыстады: – Бейсен!!!

	Іштен ешқандай дауыс естілер емес. Бірнеше рет тағы да айғайлады.

	Бейсен болса жылай-жылай екі көзі бұлаудай болып, намаз оқып жатыр еді. Намазға беріліп, тұңғиықтап кеткені сонша – тосыннан аты аталған кезде селк ете қалды. Мүмкін емес! Құлағы шалыс естіген болу керек. Сірә, ой-қиялдың әсері шығар. Бірақ дауыс тағы да естілді. Біреу «Бейсен!» деп шақыруын қояр емес. Пештің ішіндегі жарық та іске қосылды. Намазын аяқтап сәлем берген соң, пештің есігіне қарай жүрді. Пештің есігінен үңіліп тұрған Шыңғысты көрді. Іштен шықты.

	Өз көзіне өзі сенбеген Шыңғыс тұрған орнында қатты да қалды. Әлі сілейіп тұр. Қатты қорыққан Шыңғыстың тілі «Сен кімсің?» деуге ғана келді.

	Бейсеннің Шыңғысты құшақтамақ болған қолдары ауа қармап бос қалды. Бейсен әлі еңіреп тұр. Даусы жыламсырап шықты: «Кімсің дегені несі? Көрмей тұрсың ба, Бейсенмін ғой. Кеше кешкісін пешті тазаламақ болып ішке кірген едім. Біреу сыртымнан пештің есігін жауып кетті», – деді.

	Шыңғыс: «Мүмкін емес!» – деді Бейсеннен көз алмаған күйі. «Сен Бейсен емессің!»

	Бейсен алғашында Шыңғыстың бұл қылығына не дерін білмеді. Күнде бірге жұмыс істейтін досының өзін танымағаны несі?! Жүгіріп барып айнаға қарады. Жо-жоқ! Мүмкін емес, мүмкін емес!!! Мынадай түр мен мынадай шашты өзінікі деп қалай айта алады?! Бүрісіп қалған қолдарын солып кеткен жүзі мен аппақ қудай болған шаштарына апарды. Бір-ақ түнде қалай қартайып кеткен! Өкіріп бетін басты... Айнаға қайтып қарауға жүрегі дауаламады... Өйткені, өз түрінен өзі зәресі ұшып кеткен еді.

	Ой, жалған десейші! Отқа күюдің не екенін шындап сезінгенде, маған ұқсап бір-ақ түнде қанша адам қартайып кетер еді?!

	Алдымыздан тосар ақыретті ойламай бір күнгі қу тіршілікке мәз болып жүре беру қаншалықты ақымақтық десейші?!

	Бейсеннің көкейінен осы ойлар кетпеді.

	Өйткені, ақыреттегі лаулаған тозақ отында мәңгілік жанбау үшін де бұ дүниеде иман етіп, күналардан арылудың қажетін ол жаңа ғана анық түсінген болатын.

	Пайдаланылған әдебиеттер:

	1. Ахмет Керем Север. Чожуккен де буйуктулер. Рехбер баспасы. Стамбул. 2006.

	2. Ахмет Шахин. Дини хикайелер. Жиһан баспасы.

	3. Ахмет Түркменоғлы. Саадет асрында Пейгамберимизин елчилери. Мушту баспасы. Стамбул. 2007.

	4. Әбул-Ләйс Самарқанди, Тәнбихул-ғафилин, аударған: Салих Учан, Челик баспасы, Станбул. 2001.

	5. Әбу Дәуіт Суләймән ибн Әшаси әс-Сижистани, әс-Сүнән, І-ІV том, Бәйрут, м-сіз.

	6. Бухари Мұхаммад ибн Исмаил, әл-Жамиус-сахих, І-VІІІ том, Станбул, 1315.

	7. Бағашар Қ. Ислам және өнеге. Көкжиек баспасы, Алматы, 2010.

	8. Гүлшен Газел. Аллаһ ресулунын садык досту хазрети Ебубекир. Мушту баспасы. Стамбул. 2006.

	9. Гүлшен Газел. Йер йүзүнүн ен хайырлы кадыны хазрети Хатиже. Мушту баспасы. Стамбул. 2006.

	10. Жихан Окуюжу. Месневиден хикмет ве хикайелерле Мевлана конушуйор. Билге баспасы. Стамбул. 2006.

	11. Жүнейд Суави. Хаятын ичинден. Зафер йайынлары. 2003.

	12. Енес Селим. Имамы азам Ебу Ханифе. Рехбер баспасы. Стамбул. 2006.

	13. Имам Нәуауи. Риязус-салихиин аудармасы. Стамбул. 1-том.

	14. Имам Ғазали, Ихияу улумуддин; Кимия-йы сағадат; Мукашафатул-қулуб, Бәдір баспасы.

	15. Рахиме Кая. Ефендилер ефендиси хазрети Мухаммед. Мушту баспасы. Стамбул. 2006.

	16. Сайыд Демирташ, Иффети йашаянлар, Несил баспасы, Стамбул, 2009.

	17. Селим Гүндүзалп. Сахабелерин хаятларындан хидайет өйкүлери. Зафер баспасы. Стамбул.

	18. Селим Гүндүзалп. Куран айетлеринден вахи өйкүлери. 1-4. Зафер баспасы. Стамбул.

	19. Салих Бүте. Оружу йашаянлар. Кайыхан баспасы. 2007.

	20. Селим Ханжыоғлы. Месневиден хикайелер Мевлана. Мушту баспасы. Стамбул. 2004.

	21. Кемал Туран. Гүл кокулу хикайелер. Рехбер баспасы. Стамбул. 2008.

	22. Мехмет Кучук. Шашыртан Севинч. Мушту баспасы. Стамбул. 2007.

	23. Муслим Әбул Хасан ибн Хажжаж. ас-Сахих, Бейрут.

	24. Нихат Алтынташ. Ебедиет диарына йуруркен сахабеден сон созлер. Рехбер баспасы. 2007.

	25. Нұрлан Сайлауұлы. Намаз – діннің діңгегі. Көкжиек баспасы. Алматы, 2010.

	26. Тарык Үнал. Хаккын ве адалетин тимсали хазрети Өмер. Мушту баспасы. Стамбул. 2007.

	27. Тирмизи Әбу Муса Мұхаммад ибн Сәурә, әл-Жамиус-Сахих, I-V том, Каир, 1935-1975.

	28. Ф. Гүлен. Сүннет жолы – үмбет жолы. Ауд: Д. Өмірзаққызы. Көкжиек баспасы, Алматы, 2011

	29. Филих Калион. Алемлерин севгилиси гүл йүзлү яар Мухаммед Мустафа. Акчағ баспасы. Анкара. 2007.

	30. Юсуф Кандахлауи. Сахабалар салған сара жол. Көкжиек баспасы. 2010.

	31. Юсуф Карагөл. Саадет асрында илим ве ибадет. Мушту баспасы. Стамбул. 2008.

	32. Юсуф Карагөл. Саадет асрында Ресулуллаһ севгиси. Мушту баспасы. Стамбул. 2007.

	[1]«Тахрим» сүресі, 11-аят

	[2]«Фатыр» сүресі, 28-аят

	[3]«Әнғам» сүресі, 160-аят

	[4]«Әли Имран» сүресі, 92-аят

	[5]«Ахзаб» сүресі, 58-аят

	[6]«Зүмәр» сүресі, 47-аят

	[7]«Кәһф» сүресі, 62-аят

	[8]«Әнғам» сүресі, 79-аят

	[9]«Бақара» сүресі, 115-аят

	[10]«Зухруф» сүресі, 35-аят

	[11]«Мүмин» сүресі, 115-аят

	[12]«Ниса» сүресі, 69-аят

	[13]«Фурқан» сүресі, 68-70-аяттар

	[14]«Анкәбүт» сүресі, 60-аят

	[15]«Зүмәр» сүресі, 1-4-аяттар

	[16]«Анкәбүт» сүресі, 65-аят

	[17]«Талақ» сүресі, 3-аят

	[18]«Ниса» сүресі, 43-аят

	[19]«Бақара» сүресі, 80-аят

	[20]«Фатыр» сүресі, 35-аят

	[21]«Ахзаб» сүресі, 23-аят

	[22]«Мүддәссир» сүресі, 1-7-аяттар

	[23]«Жұма» сүресі, 11-аят

	[24]«Қасас» сүресі, 57-аят

	[25]«Рахман» сүресі, 46-аят

	[26]«Ниса» сүресі, 100-аят

	[27]«Хашыр» сүресі, 9-аят

	[28]«Мұнафиқун» сүресі, 1-аят

	[29]«Сәжде» сүресі, 18-аят

	[30]«Инсан» сүресі, 7-9, 21-аят

	[31]«Назият» сүресі, 40-41-аяттар

	[32]«Әнбия» сүресі, 1-аят

	[33]«Тәубе» сүресі, 79-аят

	[34]«Ибраһим» сүресі, 36-аят

	[35]«Мәида» сүресі, 118-аят

	[36]«Тәубе» сүресі, 51-аят

	[37]«Ниса» сүресі, 3-аят





	Оглавление

	І Бөлім ПАЙҒАМБАРЛАР ПАРАСАТЫ

	Мәңгілік қарғыс

	Әй, Адам!

	Адам атаның өсиеті

	Нұх пайғамбар мен әзәзіл

	Нұх пайғамбардың қоштасуы

	Сен кімсің?

	Құдірет

	Зәкәрияның (а.с.) сабыры

	Сырымды айтпас едім

	Сүлеймен пайғамбар

	Дәуіт пайғамбар мен қасқыр

	Өлім хабаршысы

	Қызыр мен Мұса пайғамбардың жолдастығы

	Кемшілікті жасыру

	Егер шын таныса

	Әсия

	Мен үшін не істедің?

	Жаннаттағы көрші

	Кедейлер

	Адамдық қасиет

	Қу дүниеге құштарлық

	Кезінде патша едім

	Дүниеқоңыздық

	Ұлы махаббат

	Әй, достым!

	Махшар алаңы

	Араққа жоламаңдар

	Қолы жабысып қалған ұры

	Сіз кімсіз?

	Қабыл болмайтын амал

	Достың үш түрі

	Әр үмбеттің куәгері

	Кімнің дәрежесі биік?

	Маңызды бес нәрсе

	Көбейткенің өзіңе жақсы

	Қайсысы артығырақ?

	Жақсылықтың ең үлкені

	«Бір толғағын да өтей алмапсың»

	Жұмаққа дән егу

	Ислам деген не?

	Ақылдасудың пайдасы

	Анама дұға жасаңызшы?

	Ең игілікті іс

	Екі мұғжиза

	Намаздың сиқыры

	Жұмақтағы үш сарай

	ІІ Бөлім

	Әбу Бәкір (р.а.) және ауызашар

	Ықылас

	Әбу Бәкірдің бір түнгі ғибадаты

	Әбу Бәкірдің (р.а.) мәрттігі

	«Тамақтың өлшемі»

	Ақыретте қайтем?!

	Ерекше жауаптылық

	Алдыңа келгенді тең көр

	Жаным ашыды

	Өздері жеп қоятын

	Бізді де ұмытпа

	«Кеше кім едің?»

	Ұлық болсаң кішік бол

	Зәру кездегі бір дирхам

	Османның (р.а.) жомарттығы

	«Рума» құдығы

	Сен оны ұмытсаң да

	Хазірет Алидің өсиеті

	Он есе сауап

	«Әрең шыдадым...»

	«33 рет субханаллаһ»

	Сәжде мен сәлем

	Туфәйлдың мұсылман болуы

	Сәлемдессек болды

	«Жұмаққа түрегеп кіргім келеді»

	«Кімде-кім бауырының айыбын жапса...»

	Қолы ұзын адам

	Көнбедім

	Құран жолымен жүргендер

	Сенен не сұрамақпын?!

	Ілім жоғала ма?

	Үш түрлі адам

	Ұмытпа

	«Әкеңді сыйла»

	Жамаулы киім кисең де

	Сахабалар құрметі

	Құдықтан құтқарар ма ең?

	Нұр төгілгендей екен

	Жылыжүзділік

	Ең қиын үш жағдай

	Анасы мен ұлы

	Сүәйдтің кітапшасы

	Садақа беруге құштарлық

	Тапқырлық

	Хатами әс-Самның өсиеті

	Жақсылық жамандықты жояды

	Алтыншы мұсылман

	Жаннаттың кілті

	Нәпсі

	Жетімге жанашырлық

	Міскінді киіндіру

	Әбу Талханың құрма бағы

	Әркім пиғылына қарай

	Зейнеп анамыздың жомарттығы

	Өсиет

	Айша анамыз бен қызметшісі

	«Иә, үміттімін»

	Жарты ғасыр жамағатпен

	Көңілі ояу

	Баланы қарғамау

	Осы кейпімнен танбаймын

	Өкінішің бар ма?

	Дұға

	Ақыретті ойласам

	Жасы кіші демеңіз

	Ұруа ибн Зүбәйір

	«Лә иләһа иллаллаһ»

	ІІІ Бөлім

	Раббым, өзің кешіре гөр!

	Салауат айту

	Тәубе

	Жеті белгі

	«Құдайдан қорқам»

	Зинаның алты кеселі

	Құдайды сүю

	Асхабы-Кәһф

	Шыншыл бала

	Кедейді жақсы көру

	Қасиетті айға құрмет

	Нәпсінің дауасы

	«Үмітсіз – шайтан»

	Әр істің хикметі Аллаһқа ғана аян

	Жоғалған әмиян

	Әке мен бала

	Патша мен күң

	Ысырап

	Зікір

	Нашар әдет

	Ақылды бала

	Сыйлық

	Сабырдың шыңы

	Астағфыраллаһ!

	Сабыр түбі

	«Қызды ұзатуға асық»

	Әлі келем

	Неге күле бересің?

	Бір түйір харам ас

	Ораза ұстадың ба, ұстамадың ба?

	Имам Шафиғидан өнеге

	Ұстазға құрмет

	Шілде айындағы ораза

	Бала да болса..

	Ананың разылығы

	Ораза неге бұзылды?

	Бетбұрыс

	Күнәсі кешіріледі

	Жамандықтың үш негізі

	Мені қайда апармақсың?

	Баға жетпес байлық

	Кілем ұрлаған ұры

	Қызға кеңес

	Зәйтүн майы

	Режеп айы

	Лимон мен алма

	Таяқ жеген шәкірт

	Сүйіспеншілік

	Тәубе

	«Мәсад» сүресі

	Қайтіп күн көреміз?

	Пұтқа табынушылық

	Қорыққанда ғана

	Күтпеген рызық

	Шарап

	Қырық күн

	Ләззат тұнған мекен

	Уәде

	«Сен Аллаһтың елшісісің!»

	Керуен келгенде

	Қорқыныш

	Жауапкершілікті сезіну

	Мәдина жолдары

	Ансардың жомарттығы

	Аққа Құдай жақ

	Мүмин мен пасық

	Алғыс та күтпеу

	Тақуалық

	Аллаһ мәңгілік

	Қалайша жыламайсың?

	Екі уыс құрма

	Сұраққа жауап

	Адамзаттың дұшпаны

	V Бөлім

	Түс пен ақиқат

	Жұмбақ сұрақтың жауабы

	Ескерту

	Әбу Ханифа неге үндемеді?

	Сабыр

	Өтірікші пәтуа бермейді

	Құлшылықпен өткен түндер

	Әзілге әзіл

	Не істер едіңіз?

	Адалдық

	Кісі тану

	Сүрені имамның оқуы

	Шайтаннан айла асыру

	Сақтық

	Көрші ақысы

	Зер қадірін зергер білер

	Дүние – қолдың кірі

	Фиқыһ ілімі

	Ұрланған малдың етін жеу – харам

	Сары май, пісте мен бадам

	Күнәһар ма, жоқ кәпір ме?

	Шынайы жауап

	Ұлымның үйренгенін аз деме

	Тауыс құсы

	Ғибадат үшін ілім керек

	Күнәларым кедергі келтіреді

	Терең тәуекел

	«Кемтар» қалыңдық

	Амалсыз ілім

	Бір мысал

	Ескерту

	Сыйлық

	Жауапкершілікті сезіну

	Ниет

	Біреуі көріпті

	Білмеуші ме ең?

	Анамның өтініші

	Кеңпейілділік

	Ақиқатты айтқаныма ақы дәметпеймін

	Уа, раббым!

	VI Бөлім

	Адам болу бір басқа

	Шегенің ізі

	Бағаңызды біліңіз

	Ақ киім

	Өкініш

	Жауапсыздықтың жазасы

	Жүсіптің түйесі

	Жалғыздық

	Тосын сый

	«Ағалық»

	Аллаһтікі

	Мүмкіндік

	Ажал алдындағы арпалыс





