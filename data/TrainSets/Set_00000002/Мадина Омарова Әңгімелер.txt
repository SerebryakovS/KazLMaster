	Мадина Омарова

	Әңгімелер





ЕМШІ АПА




	Ауыл кеші. Өрістен қайтқан мал тынышталып, адам аяғы саябырсыған кез. Әлдеқайдан жарғанаттар пайда болды.

	Ертең кетемін. Тағы қала. Тас үйлер, тас көшелер, машина гүрілі, бірін-бірі танымайтын адамдар әлемі... Қала.

	– Жиналып жатырсың ба?

	– Иә. Ертең жұмыс.

	– Бір күн қала тұрсаңшы.

	Мамама таң қалып қарадым.

	– Ертең жұмыс қой!

	– Жұмысың ешқайда қашпас. Сені Емші апаға көрсетіп алайын деп едім.

	– Қойшы, мама. Аты-жөні жоқ неменеге барамын.

	Бұдан әрі сөйлескім келмей далаға шықтым. Қараңғылық қоюлана бастапты. Суық. Ойда жоқта пайда болған Ақтабан аяғыма оратыла кетті. Жүрегім су ете қалған.

	– Есің дұрыс па, Ақтабан? Кет!

	– Қызым, бір күн қалсаң еш нәрсе етпес. Енді қашан келем ғой дейсің...

	Күрсіндім. Бастығымның тіс арасынан сыздықтап шығатын зәрлі дауысы келді құлағыма. Денем тітіркеніп кеткен. Тіпті ертеңіне ауылдың екінші шетіндегі Емші апаның үйіне бара жатып та осы жағымсыз күйден арыла алмай қойдым. Ауыл сыртындағы жалғыз аяқ жол. Мамам алдыма түсіп алған. Еңкіш тартқан жотасына, орамалдан қобырап шығып кеткен ақ шашына қарап, көзімді төмен саламын. Мені ертіп келе жатқанына қуанған ол аяғын ширақ басып, алға қарай ұмсынып қояды.

	– Қазір көресің ғой. Жақсы кісі. Ылғи сендерге құмалақ аштырып тұрамын. Сені баяғыдан көрсеткім келіп жүр еді. Жақсы болды.

	Үйіне жақындаған кезде еңкейіп жерден шыбық іліп алды.

	– Иттері бар. Қақпасының алдына келгенде айқайлай бастады. – Апа, Апа!

	Ыстық күннің астында осынша жүргендіктен болар, даусы қарлығып шығады.

	– Апа! Мен де айқайлауға кірістім.

	Сәлден кейін қақпа ашылып, ақ орамал салған кішкентай кемпір көрінді. Үп еткен жел соқса ұшып кететін қауырсындай бір шөкім кемпір.

	– Амансыз ба?

	– Амансыңдар ма?

	Әжім көмкерген көздерін сығырайтып бізге зер сала қарайды. Содан соң жақындап келіп бетімнен сүйді:

	– Қаладағы қызым ғой. Демалысқа келіпті. Сізге көрсетіп алайын деп...

	– Келіңдер, келіңдер.

	Қоңырқай ғана шағын бөлмеге кірдік. Емші апа тым жай қозғалатын, тым жай сөйлейтін кісі екен. Дауысы естілер-естілмес қана. Үйге кіріп отырғаннан кейін:

	– Біртүрлі ауырып тұрмын. Ұстап көрші, – деп қолын мамама созды.

	– Иә, дірілдеп тұрсыз ғой, тегі..

	– Суық тигізіп алдым ба, білмеймін. – Маған қарады. – Енді қайтейін, жаным? Енді не істейін?

	– Ауырып тұрсаңыз әуре болмаңыз.

	– Сөйтейін бе. Ертең келіңдерші, ренжімесеңдер. Ертең келіңдерші..

	Орнымыздан тұрып есікке беттедік. Ол шығып кеткенімізше ертең келуімізді өтініп сұрай берді..

	– Ертең келіңдерші...

	– Жақсы, жақсы.

	Жолда ертең келе алмайтынымды ойладым.

	– Жақсы кісі екен.

	– Тағы бір күн қаласың ба?, – деді мамам.

	– Жоқ, қала алмаймын.

	– Қала салсаңшы.

	– Бастығым ше?

	– ... Ертең күтетін болды ғой, балам-ай!

	Емші апаның сәбише жаутаңдаған жанары оралды ойыма. Бірақ қала алмадым.

	Қалада да жұп-жұқа әженің қиылған келбеті есіме жиі түсе берген. Ондайда өзімді әлденеге кінәлі, жауапты сезінемін. Жағымсыз күй. Сондықтан ойламауға тырысатынмын.

	Ауылға келесі келгенімде ең алдымен Емші апаны сұрадым.

	– Ол кісі қайтыс болып кеткен, – деді мамам. Сөйтті де жүзін теріс бұрып әкетті.





ЖАҚСЫ КӨРУ




	Ол телевизорды сөндіріп, менің қасыма келді.

	– Кітап оқып отырсың ба?

	– Иә.

	– Үндемей отыра тұрайыншы.

	– Тек бөгет жасама.

	– Жасамаймын.

	Столдың екінші шетіндегі орындыққа жайғасып, жағын таянды.

	– Бүгін түнде қар аралас жаңбыр немесе жаңбыр аралас қар жауады.

	Күліп жібердім. Ол да күліп, алдыға қарай ұмсынып қойды.

	– Өзің кітап оқи береді екенсің.

	– Иә.

	– Далаға шықпайсың ба?

	– Жоқ.

	– Ішің пыспай ма?

	– Жаңа біреу бөгет жасамай тыныш отырамын деген сияқты еді.

	Үндемей қалды. Содан соң сөредегі ең үлкен кітапты таңдап алып, парақтай бастады.

	– Сен мені түк жақсы көрмейсің.

	Бетіне қарадым. Қабағы түйіліп, сарғыш өңі қызарып кетіпті. Ашуланып отыр.

	– Жақсы көремін.

	Басын үзілді-кесілді шайқады.

	– Жақсы көрсең, кітап оқымай, менімен сейлесер едің.

	– Сен де кітап оқысаңшы.

	– Менің сөйлескім келеді.

	Кітабымды кері ысырып, жүзіне зейін қоя қарадым.

	– Ал, сөйлесейік, не айтасың?

	– Сен мені жақсы көрмейсің.

	– Қандай қызықсың. Жақсы көретінімді дәлелдеу үшін не істеуім керек, сеніңше?

	– Сөйлесуің керек.

	– Сөйлесіп отырмыз ғой.

	Қабағын шытты. Содан кейін үлкен кітаптың бетін сарт еткізіп жауып, орнынан тұрды.

	– Бұлай сөйлескенің маған керек емес.

	– Керек болмаса, басымды ауыртпай, бар. Өз жұмыстарыңды істе.

	– Бармаймын.

	Орнына қайта жайғасты. Кітабымды қайта қолыма алдым. Біршама уақыт өтті. Ол сөйлер емес. Тіпті болмаған соң, қасына барып тізерлеп отырдым да:

	– Моншағымды шешіп берші, – дедім.

	Ол күткенімдей-ақ қасарыспай жылдам, лып еткізіп ағыта қойды.

	– Пысықсың ғой өзің.

	– Сен жоқта Нәзиранікін жүз рет ағытып бергенмін.

	Қызғандырмақ болған түрі.

	– Жарайды. Енді үндемей отыр.

	Қайтадан кітабыма қарадым.

	– Шашыңды тарап берейін бе?

	– Керегі жоқ.

	– Тарап берейінші.

	– Өзіңдікін тара.

	– Сенікін тарайыншы.

	– Не деген адамсың! Тыныштық бересің бе, жоқ па?!

	Кітабымды алдым да, келесі бөлмеге өтіп, төсекке қисайдым.

	– Тұрсын, бар, далаға шығып, таза ауа жұтып келші...

	– Дала суық.

	– Онда сөйлемей тыныш отыр.

	– Телевизор қосамын.

	– Кітап оқы.

	Үлкен кітапты сартылдатып парақтауға кірісті. Сәлден соң ауыр күрсініп жапты да, үн-түнсіз қалды. Үйдің ішін өлі тыныштық кернеген. Көзімді жұмып қалғи бастадым.

	– Мен сенімен өмір сүре алмайды екенмін.

	Дауысы алыстан талып жетеді..

	– Мінезің нашар. Адам сияқты сөйлесе де алмайсың. Сенен Нәзира мың есе жақсы. Нәзирамен карта, шахмат ойнауға болады. Нәзира сенен мың есе сұлу...

	– Аузыңды жап.

	– Жаппаймын.

	Шалқамнан аударылып төбеге қарадым. «Нәзира, әрине, сұлу». Кірпіктерім жұмылып, денемді ұйқының тәтті салмағы басып бара жатыр. Ол тағы үндемей қалды. Алыстан иттердің жарыса үргені, машина гүрілі естіледі. Кітабымды ашып, мағынасыз үңілдім. Төсек салу керек шығар.

	– Тұрсын, сағат қанша болды?

	Үндемейді.

	– Тұрсын...

	Дауысым еркімнен тыс ақырын шықты. Орнымнан тұрып, сағатқа қарадым. Он бір жарым. Тұрсын басын столға қойып ұйықтап қалыпты. Қабағы түюлі. Ақырын барып шашынан сүйдім. Ол бар болғаны тоғызда еді.





ТАҢ АЛДЫНДА




	Дала қараңғы. Бірақ алыстан елеусіз ата бастаған таңның демі сезіледі. Сыртқа құлақ түрдім. Тыныш. Сәлден кейін қораз шақырады, содан соң ит үреді, торғайлар шырылдайды.

	Дәлізде әлдекімнің ары-бері жүргені естілді. Әжем. Аяғын неғұрлым ақырын басуға тырысқан сайын ескі еден соғұрлым қатты сықырлайды.

	Тұрып далаға шыққым келді. Салқын шығар. Әжемді ойладым. Неге ұйықтамайды. Неге дем алмайды. Өліп қалса қайтеді? Әжем өлсе не істейтінімді ойладым. Денемді суық толқын шайып өтті. Ұйқым ашылып кеткен. Ерте ме, кеш пе бәрі өледі ғой. Сығымдалған жүрегім аузыма тығылды. Әжем өлмесе екен. Көргім келмейді сол күнді. Көзіме жас келді.

	– Әже! Әже, деймін!

	– Не көрінді таң атпай?

	– Неге ұйықтамай жүрсің?

	– Әлі ерте. Жат.

	«Ал сен өліп қалмайсың ба?» деп сұрағым келді. Қайтадан өксік тығылды тамағыма. Неге адамдар өледі? Әжемнің өлгенін көрсете көрме, Жаратқан ием.

	Жалынамын. Әжем өлсе қайда барамын, Жаратқан ием, мына үйде кім қалады, кім мені қарсы алады, кім шығарып салады, Жаратқан ием. Кім?

	Бетімді жуған жас жастыққа тырсылдап тама бастады. «Одан да мен өлейін»...

	....Түсіме үлкен үй кірген. Ішінде таныс емес адамдар жүр. Ал мен неге екені белгісіз шарап ішіп отырмын. Өте жақсы шарап.





ҚҰДАЙЫ ТАМАҚ




	Қазан баппен қайнап жатыр. Өз орнын өз ісін білетін сабырлы адам тәрізді. Аз ғана бу шығарып, бірқалыпты бүлкілдейді..

	– Қалың қалай?, – деп сұрадым әжемнен, – Не істеп жүрсің, ақшаң бар ма?

	– Жақсы, жақсы.

	Басын қайта-қайта изеген ол ошақ астына тағы екі-үш ағаш тастады.

	– Ақшаң жетіп жүр ме?

	– Ақшаны не қылады дейсің. Ұн болса болды ғой. Бар, қонақтарға барсаңшы.

	Аулада әзірленген дастарқан басына келдім. Сақал-мұрты аппақ шал соғыста көргенін әңгімелеп отыр. Тістері жоқ болғандықтан ба дауысы даңғырлап сөздері түсініксіз шығады. Ара-тұра бір-біріне тіл қатқаны болмаса, қалған жұрт үнсіз. Дастархан шетіне отырдым. Ақ орамал салған кішкентай қара кемпір жалтақтап қарап, көзіміз кездескенде күлімсірейді. Қасындағы көк көз, сары бала болса, есі шығып үрке қадалып қалған. Жымидым. Еш өзгеріс жоқ. Ернімді тістеп, төмен қарадым. Ақ сақалды атаның бірде баяу, бірде қатты шығатын үні, қазан-ошақ басындағы әйелдер дауысы, үдей бастаған жел. Көзімді жұмғым келді де қарсы алдымдағы кемпірден қысылып басымды көтердім. Қарап отыр.

	– Қазір тамақ әкеледі.

	Басын изеп күлімсіреді.

	– Қашан келдің?

	– Бағана.

	– Оқуың қашан бітеді?

	– Келесі жылы.

	Үнсіз қалды. Содан соң:

	– Әкеңді білемін ғой, титтайынан білетінмін. Сен тура аузынан түскендейсің.

	– М-м-м... – Орнымнан тұрып әжеме бардым. – Әже, ана кемпір әкемді білемін дейді.

	– Қайсы? Бибі ме? Білмегенде енді осы ауылдың адамы ғой.

	– Тамақ қашан дайын болады? Көмектесейін бе?

	– Қыздар бар ғой. Сен қонақтардың қасына барсаңшы. Әкең тірі болса, сол отырар еді ғой арасында. Қайтейін енді.

	Стол басына қайта келдім. Ақ орамал салған әже жалтақтайды. Қонақтар соғыс көрген атаның әңгімесін тыңдайды. Ал мен басымды төмен саламын. Аздан соң жаңбыр жауады.





АУЫЛДА




	Үшеуіміз ас үйде отырмыз. Екінші рет су құйылып қайнатылған шәйнек столдың шетінде тұр.

	– Енді кішкентай күшіктің атын өзгертеміз, – дедім мен ақ парақты төрт бүктеп жыртып жатып.

	– Жоқ, алдымен менің атымды, менің атымды өзгерткен жоқпыз әлі, – деді Тұрсын жанұшыра.

	Нәзира маған көзінің астымен қарап жымиды.

	– Сені өз атың қанағаттандырмай ма?

	Ол сәл ойланып барып жауап берді.

	– Қанағаттандырады.

	– Онда неге өзгерткелі отырсың?

	– Сендер бәрің өзгерттіңдер ғой.

	– Бізді өз атымыз қанағаттандырмайды. Сені ше?

	– Мені – иә!

	– Онда өзгертпей-ақ қояйық...

	– Сенен ешкім сұрамайды. Жап ауызыңды!

	– Жарайды, – деп тоқтаттым ол екеуін, – Тұрсынның атын өзгертеміз олай болса.

	– Мазақтап жазуға болмайды, – деді ол Нәзираға жаман көзімен қарап, – тағы бір қағаз берші.

	Маған бұрылғанда дауысы кенет жұмсарады. Нәзира тағы жымиды.

	– Жетпей ме андағы.

	– Жетпейді.

	Тағы бір қағаз ұстатып ойлануға кірістім. Тұрсын. Толық аты – Тұрсынқазы. Қағазға үңіліп әдемілеп жазып жатыр. Қарамақ болып ем, қолымен жаба қойды. Тұрсын. Не десем екен? Бағаналы бері үйдегілердің бәрінің, соның ішінде Апамның, Мысықтың, Ақтабанның аттарын өзгертіп тастадық. Енді Тұрсын.

	– Болдыңдар ма?, – деді Нәзира қағазын аударып ортаға қойып,

	– Болдық, – деп Тұрсын да қағаздарын тастады.

	Тез Бауыржан деп жазып қалған қағаздарға қостым да араластырдым.

	– Ал.

	Тұрсын көзін жұмып біреуін суырды да, ашып оқыды. Дауысы кенет ащы шықты.

	– Кім жазды?! Сен ғой.

	Нәзира сықылықтап күліп отыр.

	– Көрсетші, – дедім мен.

	– Көрсетпеймін.

	Умаждап қалтасына салды.

	– Не жазып ең?

	Нәзира күлкіге тұншығып басын шайқады.

	– Бұл саналмайды қайта аламын.

	Қайта суырды.

	– Бауыржан.

	– Ұнай ма?

	– Ұнайды, – деді ол Нәзираға қас дұшпанына қарағандай қарап, – ал сені өлтіремін.

	– Жарайды. Болды, енді кішкентай күшіктің атын өзгертеміз, – дедім мен жаңа парақты бүктеп жатып.

	Байқатпай Тұрсынның өзі жазған есімдерін қарадым. Біреуі – Ерлан, екіншісі – Серік.





ҚЫСТА




	Күн кенет суытып кетті. Жапалақтап тербелген қарға мәз-майрам болған адамдар қуаныш артынан келер аяз жайлы мүлде ойламаған. Енді сұрықсыз аспанға қосылып бәрі тұнжырап жүр. Жаңа жылға бір күн қалған. Мен атамның үйіне бардым. Ауадан кәрі, әрі жалғыз кісілердің үйлеріне тән иіс сезіледі. Жиналып қалған ыдыстарды жуып, бөлмелерді сыпырдым. «Сыртқа шығып жүріп келейін» деді ол. Есікті жауып алдым. Кітаптар. Маркс, Ленин шығармалары, Сталин суреттері. Том-том кітап. Ең жоғарғы сөреден әжемнің суретін алып шаңын сүрттім.

	Бұл үйде еңсе басып көңілсіздендіретін әлдене бар. Сондықтан ешкім келе бермейді. Сондықтан мен де сирек келемін. Төсегін қағуға кірістім. Бас жағына жиналған қабат-қабат газеттерді реттеп, ас үйге апарып қойдым. Төрт жастық, олардың астында шапан, ескі пальто, күртеше, плащ... Баяғыда лақтырып тастайтын дүниелер. Шаң. Дәлізден тықыр естілді. Үш алма, тәтті нан алып келіпті.

	– Шай бар ма? – деді шешініп жатып. Үнсіз отырып шай іштік.

	Қараңғы түсе бастаған. Сыртқа шықтым. Аяз дереу бетімді тоңазытты, содан соң қолғапсыз саусақтарым домбыққан.

	Сол жолы аялдамаға келе жатып, жақында көктем шығады деп өзімді қанша сендіргім келсе де илана алмадым.





АҚША ІЗДЕГЕН БАЛА




	Ол дүкеннің алдына қайта келді. Ішінен шетел әуені естіледі. Сатушы қыз дүниеден түңілген кейіппен далаға қарап отыр. Кенет көзі балаға түсті де, жұдырығын түйіп қабағын шытты. Бір сағаттан астам уақыт дүкен маңын төңіректеп жүрген ол сезікті көрінсе керек.

	Бала бұрылып көп қабатты үй жаққа беттеді. Жанары жасаурап, дүние тұманданып кеткен. Ақырын байқатпай маңдайын сүрткен болып көзін сипап алды. Есіл-дерті аяғының астында. Ақша іздеп келе жатыр. Егер жиырма теңге тауып алса, әпкесіне телефон шалатынын, егер жүз теңге тапса, ешкімнің көмегінсіз ауылға жететінін білетін. Сондықтан жеңгесінің көзін ала бере көшеге шығып ақша іздейді. Әрине, ақша бар дүниеде оны жоғалтатын адамдар да болады. Ал әлдекімнің жоғалтқан нәрсесін біреу тауып алып жатпай ма. Баланы ақша іздеуге шығарған осы ой. Бірақ арнайы іздеген зат табыла қоюшы ма еді.

	Ол екінші қабатқа көтеріліп, қоңырауды баспастан бұрын тың тыңдады. Тыныш тәрізді. Маржанның да, жеңгесінің де дауысы шықпайды. Ұйықтап жатыр ма екен. Ол қызыл түймені басуға оқталған саусағын тарта қойды. «Ұйықтап жатса шатақ болады» деп ойлады ол. Қалқиған кұлағын есікке жапсырып тағы тың тыңдады. Ұрысқанда жер-жебіріңе жететін жеңгесінен қатты қорқатын. Ағасына ауылға апарып тасташы деуге де батылы бармайды. Бөтендігін, әкесінің басқалығын көрсетіп жатыр деп өкпелейтіндей көрінеді. Ол ауылды қатты сағынған, шомылғаннан кейін бірнеше күн балық сасытатын көлін де, жартастан секіруге батпайтын досы Серікті де, әсіресе көмбеге нан пісіріп, бір шөкім болып отыратын мамасын сағынған. «Өзім кінәлімін, – деп күбірледі ол, – Қайдан ғана Алматыдағы ағама барамын деп байбалам шығардым десеңші». Күнде құлақ етін жей берген соң мамасы автобусқа салып әкеліп тастады. Байқұс мамасын жеңгесі бір күн де қондырмай, келген күні қайтарған.

	«Орын жоқ. Онсыз да ауа тар. Маржанға зиян» деді жеңгесі. Ал ағасы «Онда кешкі автобусқа үлгеріп кет» деген. Мамасы қайтып кетті. Жол бойы армандаған суына да түскен жоқ, туған кезінде бір көріп жете алмай жүрген Маржанды да мауқын басып көтермеді. Баланың көзіне жас үйірілген. Ауылға жетсем енді қайтіп ешқайда кетпеймін деп шешті ол. Бар арманы ағасының қасында жүріп машина жөндегенді үйрену еді. Келгелі жұмысына бір барған жоқ. Ал мамасы «есіл-дерті темір, реті келсе қасыңа алып жүріп көрсетерсің» деген кетерінде. Ағасы ыржиып, басын изеген. Содан кейін ұмытып кетті ме, үнсіз. Есіне салуға тағы ыңғайсызданады. «Әкеміз бөлек болған соң менің қызымды баққысы жоқ» деп өкпелей ме деп қорқады. Ал ол Маржанды жанындай жақсы көреді.

	Ағасын, жоқ, алдымен әпкесін, содан соң Маржанды жақсы көреді. Ал мамам ше деп ойлайды ол. Мамасы есіне түскенде көзі қайта жасаурап, иегі кемсеңдеген. Біреу-міреу көріп қалмасын деп алақанымен жасын сүртіп, мұрнын тартты. Бағаналы бері сүйеніп тұрған тас қабырғадан денесі тітіркеніп кетті. Бірақ әдейілеп жабыса түсті де сырғып барып отырды. Үйдің ішінен дыбыс шықпайды. Бір жаққа кетіп қалды ма екен? «Маржан жыласын» деп ойлады ол. Содан соң кіремін.

	Әлде тағы ақша іздеп келсем бе екен деп бір ойлады. Оқтала беріп қайта отырды. Қарны шұрқырап ашып барады. Оның үстіне көзі де қызарып кеткен шығар. Ол демін ішіне тартып тың тыңдады. Тым-тырыс. Үлкен үйдің ішінен қыбыр еткен дыбыс шықпайды. Көзіне қайта жас тығылды. Манағы дүкенші қыз түсті есіне.

	– Телефоныңызбен әпкеме звондап алсам бола ма, қатты керек болып тұр еді, – десе ше.

	Көз алдына қабағын қарс түйген сары қыз елестеді. – Жиырма теңгең бар ма, бала?

	Ол орнынан сүйретіліп тұрып далаға беттеген. Ақша іздеу керек. Жиырма теңгесіз ешкім телефонмен сөйлестірмейді.

	Ал далада шілденің аптап ыстығы болатын.





ЖАҢБЫР




	Сыртта жаңбыр жауып тұр. Терезеге жақындап далаға қарадым. Күңгірт әлем. Төмен қарай төніп қатуланған аспан. Жаңбыр. Әрбір тамшысының өз үні, өз тілегі бар тірі жаңбыр. Үсті-үстіне төгілген сайын кеудеңдегі мазасыздық өрши түседі. Келесі сәт әлдене әкелетіндей. Дүние іш пыстырар ырғағынан жаңылып астаң-кестең болатындай. Жаңбырды жек көремін. Үнемі мұңда ұстайды. Себепсіз күткізеді. Үміттендіреді. Күткенді жек көремін. Сырттан аяқ тықыры естілді де артынша-ақ арсын-дүрсін басып інім кірді.

	– Мысықты іздеп жүрмін.

	– Оны не қыласың?

	– Ұйықтатамын. Ал сен неғып тұрсың?

	– Жаңбырды тыңдап.

	Түсінбей қалды. Қалқиған құлақтарына қарап күлкім келген.

	– Жаңбыр жауғанда бәрі біртүрлі болып кетеді, иә.

	– Иә, – деді ол.

	– Өлгім келіп тұр.

	Жанары үрейге толып шыға келді. Тамағыма келіп тірелген өксікті әрең іріктім.

	– Мысықты таба алмай қойдым, еш жерде жоқ. Су-су болған шығар.

	Жылдам сөйледі. Әңгімені басқа жаққа аударғысы келген түрі.

	– Не істесем екен?

	Дауысыма діріл араласып кетті. Өз-өзіме ызаландым. Титтай баланы шошытып. Оңбаймын ғой.

	– Өтірік! Бәрі өтірік! Мен сені мамама айтамын!

	Есік тарс жабылды. Жаңбырдың ірі тамшылары терезені осқылайды. Бұл жерден кеткім келді. Жаңбыры жоқ жаққа. Айдалаға. Кенет келесі бөлмеден інімнің жылаған үні естілді. Не деген адаммын деп ойладым. Оңбаймын ғой. Оңбаймын.





МЕНІҢ АУЫЛЫМ




	Тоқал тамның алдында тұрған кейуана әжім көмкеріп, тілім-тілімі шыққан алақанымен күннен көзін қалқалады. Саусақтары жуан, икемге көнбейтін тарамыс. Өмір бойы қара жұмыс істегені, аянбай істегені көрініп тұр. Суалған жанарымен қара жолға демін ішіне тартып телміреді. Бір нәрсе қарайтын тәрізді. Мал ма, адам ба? Ажырата алар емес. Ернін жалады. Кезеріп тұр, жарымағыр. Таң атқалы шайдан өзге нәр сызбағаны түсті есіне. Аяғы қақсап, орнынан тұра алмай қалды емес пе? Автобус келетін уақыт болғанда дәті шыдамады. Тұрды. Күн батып бара жатыр. Ол орамалын түзеп жол жаққа аяңдады. Қытайдың арзанқол орамалы құрғырда жылу да жоқ, сусылдап түсе де береді. Ол жолдың шетіне шығып көзін қайта көлегейледі.

	– Жұт жалмағыр, арам қатқыр, қара сайтан, балалардың біреуі ма десем, сен екенсің ғой, қасқырға жем болғыр.

	Жолға түсіп алып, бейқам келе жатқан Олжабектің қара танасы екен. Ызалы күбірмен кері бұрылды. Сол жақ жамбасынан төмен аяғы сырқырап әкетіп бара жатыр. Үй сыз ба, әлде жас кезінде сән қуып, жалаңаш жүріп құртты ма білмейді. Биыл суық үйде қыстап шықты. Үш мың зейнетақы неге жетсін? Балалардікі өздерінен артылмайды. Әйтеуір бұған жармаспай өз күндерін өздері көріп жүргендеріне шүкіршілік етеді. Үйге кірді. Сырттан келгенде, үйдегі жаман иіс әсіресе қатты сезіледі екен.

	Дәу де болса, Қаратабан, сенен келген пәле бұл, – деді ол, төсектің үстінде үрпиіп жатқан мысықты қағып тастап. Ол жерге «дік» етіп түсіп, «Не болды соншама?» деген кейіппен жақтырмай қарады.

	– Көзің шықсын. Көзің шыққыр, сорлы. Балалар жоқ. Өстіп жалғыз қалайын деп таптым ба бес баланы.

	Өлсем келіп көмуге жарар ма десеңші, шіріктер. Енді қайтейін. Ой, Алла-ай. Аман болсын әйтеуір. Қайтейін.

	Төсегіне қисайды. Қараңғылық коюлана бастаған. Үйдің іші суық. Көктем шыққанмен, жер жылына қоймаған кез. Кемпір аш болатын. Сүйектері де удай ашып барады. Бірақ кәрі ана төзімді еді. Күте білетін.





АҚТАБАН




	Кішкентай ғана қап-қара күшік еді. Інім екеуіміз көршіміздің корасына түсіп, ұрлап әкелгенбіз. Әр аяғына біреу аялап аппақ етік кигізгендей екен. Атын Ақтабан қойдық. Ол біздің үйде қалды. Ерке. Аяғыңа оратылып, соңыңнан қалмайды. Кішкентай ит жүрегіне қуаныш толып, қашан көрсең де арсалаңдап жүргені. Содан кейін мен мектеп бітіріп, ауылдан кеттім. Ол туралы мүлде ұмытқанмын. Жазғы демалысқа келгенімде мамам «Ақтабан қауып алмасын. Төмен етектіні көрсе жыны бар. Аулақ жүр» деген. Аулада байланып жатыр екен. Дәу қап-қара төбет болыпты. Сұсты-ақ. Ақырын жақындап «Ақтабан» дедім. Құйрығы қозғалып барып басылды. Мен еркінсіп жақындай түстім. Арт жағымнан жеткен шешем «Ойбай, жолама. Бір жеріңді жұлып алады. Жынды ғой бұл» деп шыр-пыры шықты. Ауыл арасында әйелдерді қауып әбден зәрезап қылғаны көрініп тұр. Ақтабан тарапынан ешбір жақтырмаушылық байқамағаннан кейін мамамды зар қақтырып қойып, қасына жақындап басынан сипадым. Ол қапқан жоқ! Тіпті шалқасынан түсіп, көзін жұмып сипай түс дегендей болады. Апам да аң-таң, мен де аң-таң. Көзі енді ашылған күшік кезінде есінде қалдым ба екен әлде? «Біздің үйдің адамы екеніңді иісіңнен таныған ғой» дейді інім масаттанып. «Жақсы ит – құт». Ол біздің үйдің бір мүшесіне айналды. Тек мысық тұрақтатпайды. Бас салып, мылжалап өлтіріп тастайды. Не жыны бар екенін кім білсін. Біз мысықты жақсы көреміз. Он екі жыл ішінде талайы өтті ғой. Кейбір ақылдысы, амалын тауып, аман қалады. Түйсігі бос, ақымақтауларының ажалы – Ақтабан. Бірде ауылға барғанымда, үйдегі Ақ мысықтың Ақтабанды әбден мазақ қылғанына куә болдым. Қақпаның кішкентай тесігінен көшеге өтіп кетіп, керіліп тұр. Маңғаз. Ұйқылы-ояу кейіпте. Бер жағында ызадан жарылып кетердей болып Ақтабан жүр аласұрып. Тесіктен өте алмай қор болып жүр. Жөнімен кетер мысық жоқ. Ұзақ тұрды. Мүмкін барлық ағайындарының кегін осылай алған шығар... Мамам «Осы ит емес, адам» деп жиі айтатын. Ақтабан бәрін түсінетін. Үйде қайғы болса, оның да ұнжырғасы түсіп, тамаққа тәбеті шаппай қалады. Қаладан келерде әрқайсымыздың Ақтабанға арнайы базарлығымыз бар. Көздері. Көздері баз бір адамның көзінен мағыналырақ, тереңірек еді. Сөйлеп тұратын. Сол Ақтабан өліп қалды. Он екі жыл жүріп, үйді қорып, барлығымызды жақсы көріп. Байқұс Ақтабан...





КҮЗГІ БІР КЕШТЕ




	Күн жауатын сияқты болып тұр. Аспан сұстанып алған. Былтыр сынған қолым қақсай бастады.

	Жағымсыз күй. Жағымсыздығы соншама құсқың келеді. Таза ауа жұтқым келген. Үстіме жемпірімді жамылып аулаға шықтым. Кішкентай әлдилерін бесікке салып, Нәзира мен Мәрияш отыр екен. Қастарына жақындадым.

	– Темекі тартсам ренжімейсіңдер ме?

	– Тарта бер, – деді Мәрияш, – бәрібір машинаның түтінін жұтып жатырмыз ғой!

	Мен қалтамнан темекі алып тұтатып, түтінін әрі қарай үрледім. Біздің аулада бала көп. У-шу. Азан-қазан. Егер ұзақ отырып, сырттарынан бақсаң, езу тартқызар, тіпті ішек-сілеңді қатырар жайттарға куә боласың. Ал кейде көзіңмен көріп, санаңа жеткен нәрселерден төбе шашың тік тұрады.

	– Бүгін Жанна келді ме?

	– Жоқ, көрінбеді, – деді Мәрияш, – кейінгі кездері сол қыздан кәдімгідей қорқатын болдым. Келе жатса, дірілдеп, қол-аяғым суий бастайды.

	– Қойшы, бес жасар бала емес пе.

	– Жарайды, біз үйге кірейік, – деп Нәзира орнынан тұрды.

	– Иә, жақсы, – дедім оған жауырыннан тесіліп. Ол менен күйеуін қызғанатын. Алпамсадай жігіттің сұлтаны бұл секілді көтеремнің тұзағына қалай iлiккен? Құпия.

	– Титімтайы титімдай ғой. Кеше Асқат екеуі бұталардың арасына кіріп кеткен. Тіпті жоқ болып кеткеннен кейін ақырын арттарынан барсам, құшақтасып жатыр. Не істерімді білмей қалдым.

	– Жатқаны қалай?

	– Кәдімгідей жерде жатыр. Құшақтасып. Біздің бала – сәби ғой. Жанна тура жерге басып алыпты. Иіскеп қояды.

	– Содан кейін не істедің? – Астарыңнан суық өтеді деп тұрғызып алдым.

	Мәрияштың жүзі боп-боз. Менің де есім шығып кетті.

	– Енді не істемексің?

	– Жаннаның ата-әжесімен сөйлесу керек болды.

	– Әке-шешесі жоқ па ол қыздың?

	– Шешесі бар. Бірақ өзін ата-әжесі бағып отыр ғой.

	– Қызық, – дедім мен, – қызық. Ары-бері жүріп қайтпаймыз ба?

	– Жоқ, Асқатты қарап отырмын.

	Ол әудем жердегі құмның ортасына жайғасып, үй тұрғызып отырған ұлын меңзеді. Топ-томпақ, еріндерін шүйіріп, өз-өзімен сөйлесіп қояды. Алаңсыз. Орнымнан тұрдым. Жаңбыр жауатын сияқты. Үйдің алдындағы саябақты айналып көшеге шықтым. Аттап басқан сайын жазғы кафе. Толған адам. Мен бір бөлмелі үйде жалғыз тұрамын. Үлкен қалада, миллионнан астам халық тұратын қалада жалғыз болған қандай үрейлі, адамға адам пана бола алмайтын болып тұр ғой сонда.

	Аулаға қайта оралғанымда ешкім калмапты. Жаңбыр себелей бастаған. Тезірек үйге жетуге асықтым. Мысықтың жүрек айнытар нәжісі қолқа қабатын подъезге кіргенімде, көлеңке боп қарайған сұлбаны байқап, селк ете түстім.

	– Жанна, сен бе?

	Өзім де білмеймін қалай айтқанымды. «Қайдағы Жанна, мисыз» деп ойлап та үлгермедім:

	– Мен, – деген жіңішке нәзік дауыс шықты. Қасынан өтіп бара жатып:

	– Жайша тұрсың ба? Әжең іздеп жатқан шығар, – дедім түк болмағандай. Өзім әлденеден жанұшыра үрейленіп барамын.

	Оны бір-екі рет сыртынан көргенім болмаса, тілдескен емеспіз. Бес жасар баламен не жайында сөйлесесің? Бес жасар балаға қалайша мән бересің? Мәрияштың жаңағы әңгімесі болмаса...

	– Іздемейді. Олар қонаққа кеткен.

	– Енді үйіңе бара бермейсің бе?

	– Кілтімді жоғалтып алдым. Сіздікіне отыра тұрсам бола ма?

	– Мейлің. Жүр.

	Тағы да қалай аузымнан шығып кеткенін білмеймін. Ерік-жігерсіз, жіпке тартылған қуыршақ секілдімін.

	Ол елес сияқты жеңіл, дыбыссыз артымнан ерді.

	– Су болған жоқсың ба? Далада жаңбыр жауып жатыр ғой.

	– Жоқ.

	– Ал мен малмандаймын. Қазір шай ішеміз.

	Шай қойып, сүлгімен шашымды сүрте бастадым. Бұрыштағы креслоға жайғасқан Жанна үнсіз.

	Алдына барып тізерлеп отырдым да, қолдарын қолыма алдым. Жәудіреп сұраулы кейіппен қадала қалған жанарын тез тайдырып әкетті. Бір өрім қылып жинап қойған шашынан сипап, бұрымынан ұстадым. Жуан бұрым. Ал өзі тым арық. Арықтығы сонша жанының қалай үзіліп кетпей тұрғанына таң қаласың. Денесінің жанында бұрымы шымыр, мығым көрінеді.

	– Шыныңды айтшы, не істеп жүрсің?

	Басы тіпті төмен түсіп кетті. Құп-қу жүзіне қан жүгірген. Аздан кейін жылай бастайтынын түсіндім. Мейлі, жыласын.

	– Мен Асқатты сүйемін, – деді ол кенет. Содан кейін көзінен жас аға бастады.

	– Балапан-ау, ол бес жасар әлди емес пе. Ал сенің жасың нешеде?

	– Алтыда. – Дауысы әрең шықты. – Кішкентайсыңдар ғой.

	Шайдың қайнағанын естіп орнымнан тұрдым.

	– Жүр, шай ішеміз. Қазір мен киімімді ауыстырып алайын.

	Шкафтан құрғақ киімдерімді алып, тез киіне бастадым. Әрбір қимылымды бағып отырған оның көзқарасын сезсем де, мән бермегенсідім.

	– Сені ата-әжең іздейді ғой.

	– Іздемейді. Олар қонақта.

	Екеуіміз ас үйде шам жақпай отырғанбыз. Беті ғана ағараңдайды. Шарап ішесің бе дегім келіп, өз-өзімді әрең тежедім.

	– Конфет неге жемейсің?

	– Маған болмайды.

	– Онда нан мен май же.

	Ол басын шайқады.

	– Мен Асқатқа хат жаздым.

	– Иә, білемін. Мамасы айтқан...

	– Сіз оның мамасымен доссыз ба

	– Дос емеспін, бірақ сөйлесіп тұрамыз.

	– Ол кісі мен туралы не айтады?

	– Білмеймін. Екеуі әлі кішкентай ғой, өскеннен кейін жүргендері жақсы болар еді дейді.

	Ол күрсінді.

	– Үйлеріңде телефон бар ма? Сағат он болып қалды. Ата-әжең іздейді.

	– Иә, – деді ол, – мен қайтайын.

	– Жүр, сені шығарып салайын. Ол басын шайқады.

	– Өзім...

	Мен бой берген жоқпын. Екеуіміз сыртқа шықтық. Оның үйі көшенің арғы бетінде екен. Ап-арық, сүйріктей саусақтары менің қолымды сәл қысыңқырап ұстайды. Титімтей тіршілік иесі. Қолын қыстым. Бірақ ол жауап берген жоқ. Сұлық келе жатыр.

	– Қай подъезд? Ол ортаңғысын нұсқады.

	– Өзім барамын.

	– Жүр, кіргізіп жіберейін.

	– Керек емес, тәте.

	Дауысының жалынышты шыққаны сонша қолын шалт босатып жібердім. Ол қараңғы үйге сып беріп кіріп кеткен. Содан кейін оны қайтып кездестірген емеспін.

	Бұл үйде ешқандай Жанна есімді қыздың тұрмайтынын кейін білдім. Жанна есімді кішкентай қыздың өмірде мүлде жоқ екенін білдім содан кейін.

	Үлкен қаланың қай жерін мекен етуде ол қазір? Әлі Асқатты жақсы көре ме? Неге келді, қайда кетті? Жалғыздықты серік еткен кіп-кішкентай елес қыз.





ЖҰМБАҚ


	(пародия)



	Ол телефон соққан кезде мен төсекте телевизор көріп жатқанмын. Түнгі он екiлер шамасы болар, бәлкім.

	– Сәлем, – деді ол. Дауысы әдеттегіден жай шықты. Тіпті ауырып қалған адамның дауысы тәрізді сәл өзгеріңкіреп шықты. Әлде дұрыс сөйлеуге бар күшін жұмсайтын мас адамдардікі сияқты ма екен? Әйтеуір біртүрлі.

	– Сәлем. Жайшылық па?

	– Иә, жай.

	Сөзсіз ішіп алған деп ойладым. Удай мас.

	– Қай жерде, нені тойлап отырсыңдар?

	– Біз... Біз бүгін жол апатына ұшырадық қой.

	– Иә? – Жүрегім су ете қалды. – Бiзiң кім?

	– Берік, Бақыт, үшеуміз. Трассада. Қатты жүріп... машина аударылып... Машина жолдан көп шығып кетіп... Жақын маңда ешкім жоқ. Ешкім көрген жоқ.

	– Айналайын, дұрыстап рет-ретімен айтшы. Енді қазір қайдан звондап тұрсың?

	– Сол жерден. Біреулерді шақыра салшы дейін деп...

	– Жақсы. Қай жерде тұрсыңдар?

	– Қаладан шыққаннан кейінгі көпірдің маңайы.

	– Жақсы, қазір звондаймын. Барлығың амансыңдар ма, әйтеуір?

	– Жоқ, жоқ, аман емеспіз.

	– Не болды?

	– Бәріміз аман емеспіз.

	Ол телефон тұтқасын қоя салды. Ал мен жалма-жан орнымнан тұрып, жедел жәрдемге, құтқару қызметіне телефон шалдым. Содан кейін такси ұстап, өзім де жеттім. Барлығына көп болса бір сағат уақыт кеткен шығар. Олардың үшеуі де қайтыс болып кетіпті. Барлығының өлген уақыты – бүгін таңертең!!!





МЫСЫҚ




	Ертең ауылға барамын. Ауылда тіршілік тоқтап қалған. Күнделікті күйбеңнен өзге ауылдағы адамдарды еш нәрсе толғандырмайды. Ол жердегі махаббаттың өзі жайбарақат. Ешкімнің есі кетіп, дүниені талақ етпейді. Барлығы бірқалыпты, өзінің шарықтау шегіне енжар жетіп, сырғып түседі де тәмамдалады. Не тоймен, не болмаса бастапқы қалпына қайта оралады. Қаладағы арпалыс, ағылған машиналар қаныңды қыздырып, жүрегіңнің соғысын жылдамдатады. Сондықтан тезірек ауылға кету керек. Бір нәрсе бүлінбей тұрғанда, өзіңнен де, өмірден де жиіркеніп безіп кетпей тұрғанда ауылға жетіп алу керек.

	Оның мысығы бар. Ересек тарта бастаған, ұйпа-тұйпа ұрғашы мысық. Балалығы қалмағандықтан, аратұра жүгіріп ойнап алады. Бірақ көбінесе маңғазданып, сен жаққа менсінбей көз тастап жатады. Ол маған басында ұнайтын. Төсекке қисая қалсаң, қасыңа жетіп келіп ыңғайланып жайғаса бастайды. Содан кейін тұрып кету мүмкін емес. Көңілін қимай жатасың.

	Ол мысығын жақсы көреді.

	Күз аяқтала бастаған кезде, мысық түлеуге кірісті. Жер дүниенің барлығы жүн, талшық. Шай ішіп отырып, тамағыңа кептеліп қалғанын сезесің. Жүрегің айниды. Бөлмеге күн түскен кезде шаңмен араласып, қалқып жүрген аппақ талшықтарды көресің. Мен «мысықты апарып таста» дедім. Ол басында қарсы болған. Бірақ менің шынымен де қиналып жүргенімді көргеннен кейін келісті. Оның үстіне оған біртүрлі, жаман қарай бастадым. Жануардың кінәсі жоқ екенін біліп тұрсам да, кеудемде орнығып алған жиіркеніш жан-дүниемді жегідей жеп бітті. Содан кейін оның мысыққа деген ерекше мейірімі де жынымды келтіре бастады. Бірде жұмысынан телефон шалып, мысықтың хал-жағдайын сұраған.

	– Қазір ғана оқтаумен басынан бір ұрдым, – дедім мен қалжыңдап.

	– Неге?

	Дауысы өзгеріп кетті.

	– Дастарханға шыққан соң... Уайымдамай-ақ қой. Кішкене қимылсыз жатты да, тұрып кетті. Тек басын сілки береді.

	– Мен сені өлтіремін.

	– Немене?

	– Өлтіремін.

	– Өлтіремін, – деді ол қайталап. Дауысында ызғар бар. Денем тітіркеніп кеткен.

	Шыдамым таусылып бітті. Үйде тамақ ішуден қалдым. Ақыры ол мысығын алып кетті. Досының үйіне. Содан кейін үйге кеш келетінді шығарды. Бара-бара бұнысы тіпті жиілеп кетті. Бар айтатын уәжі «Мысықты барып көріп жүрмін». Шынымен де ол да бір тіршілік иесі емес пе. Аты-жөні жоқ далаға лақтырып тастауға болмайды.

	– Қайта алып келемін десең, алып кел, – дедім мен оған бір күні, – түлеп біткен шығар.

	Ол мысықтың әрі-бері жүргеннен қатты қорқатынын, сондықтан жануарды бұлай қинай бергеннің обал екенін айтты. Сонымен, барлығы орнына келген сияқты еді. Бірақ бүгін төртінші күн ол жоқ.

	Досының үйіне хабарласқанымда олар оның мысықты алып кеткенін айтты. Қайда екенін білмейміз деді. Еш жерде жоқ..

	Мен ауылға кетемін деп шешім қабылдадым. Бірақ ешқайда барған жоқпын. Оны күтіп жүрмін. Біреулер оның мысық жетектеп жүргенін саябақтан көріпті. Сол жерге бардым. Бір күні кездестірдім де. Ол ұзын бойлы, денелі жігіт ағасы. Түрі де салиқалы, салмақты. Қарбығау тағып, жіппен мысық жетектеп жүргені алыстан күлкілі көрінеді екен. Қастарына жақындап, мысықты қолыма алдым.

	– Қайда жүрсің?

	– Осында пәтер жалдап тұрып жатырмын.

	– Үйге жүрмейсіңдер ме?

	Ол маған сынай қарады.

	– Сен мысықпен бірге тұра алмайсың ғой.

	– Тұра аламын.

	Ол басын шайқады.

	Мен үйге жалғыз оралдым. Мысық көп дегенде жиырма жыл өмір сүреді. Содан кейін оның жағдайы не болады? Білмеймін.





СҰЛУЛЫҚ




	Ол әдемі болатын. Ол айнаға қарап тұрып, өзінің бұл өмірге келу себебі туралы ойлайтын. Егер...

	Жаратушы бұған осыншама сұлулық берген болса, оның жөн-жосықсыз, мақсатсыз болуы мүмкін бе? Мүмкін емес тәрізді. Бұл қазынаның әлдебір, дәретке отырып, жуынбаса кiрлеп, настанып кететін еркекке, мейлі, ол әлемдегі ең көркем, ең ақылды еркек болсын, кәдімгі пенде еркектің несібесіне берілуі мүмкін емес. Ол айнаға қарап осылай ойлайтын. «Мақұл, – дейтін содан кейін, – тіпті солай-ақ болсын. Бірақ, қалай? Мүмкін емес тәрізді. Ол сондай-ақ өзінің, осы мінсіз, сұлу денесінің ажалды екендігін білетін. Сондықтан барынша абайлап жүруге тырысатын. Көшеден өткенде, көлікке мінгенде, жаны мұрнының ұшына келетін. Ешқашан, еш жерде түнге қалып көрген емес. Ол адамдардың түрлі хайуандыққа баратынын, аяусыз екенін білетін. Ол осылайша ұзақ өмір сүрді. Әдемі қартайды. Содан кейін күндердің бір күнінде әдемі өлді. Оның табиғат шебердің қолынан шыққан мүлтіксіз денесіне сызат түскен жоқ.





KIM?




	Күн бұзылып келеді. Аспан күңгірттеніп, жерге төне түскен. Ауада ылғал бар. Кенет сырттан аяқ тықыры естілді. Әлдекімдердің күбірлеген дауыстары шықты. Мен демімді ішіме тартып тың тыңдадым. Бірен-саран адам жүрісінен басталған дыбыс бірте-бірте ұлғайып, қалың шуға айналды. Біреу дауыс салып жылайтындай. Қанша зейін қойып тыңдасам да, тани алмадым, бөтен үн, бөтен кісі.

	Сыртта күз болатын. Жерге ызғар араласа бастаған. Бірақ маған бәрібір. Мен тек бұл тобырдың кімді қоюға келгенін білгім келеді. Кім өлді екен?





ОРМАНШЫНЫҢ ӘЙЕЛІ


	(түс)



	Мен таңертең көзімді ашып оянғанымда алдымен Ол үшін қуанатынмын. Оның кенет өміріме енгеніне, дүниеде барына, дәл қазір бір жерде оянып жатқанына. Содан кейін басқа нәрселер туралы ойлаймын. Алдымен Ол.

	Кенет бір күні ол жоғалып кетті. Ешкім көрмеген, білмейді. Мен іздеуге шықтым. Күні-түні. Жатпай-тұрмай. Ақыры осы әйелдің үйінен таптым. Босағада пышақ қайрап отыр екен.

	– Жүр, кеттік.

	– Ол осында қалады, – деді әйел.

	Басымды шайқадым.

	– Қалмайды.

	– Ол осында қалады.

	– Сен кімсің?

	– Мен өлген орманшының әйелімін. Ол ешқайда бармайды, менімен орманға кетеді...

	– Ол орманға бара алмайды. Саусақтарына қарасаңшы. Ол өмірінде қара жұмыс істеген емес.

	– Ешнәрсе етпейді.

	– Сен кәрісің. Бетіңді әжім басқан, ал шашың тұтасқан кір. Сен сұрықсызсың.

	– Ол басқаша ойлайды.

	Әйел босағада сүмірейіп отырған оны меңзеді.

	– Шынымен көрмейсің бе? Не болған саған?

	Селт еткен жоқ. Әйел күлді...

	– Жап-жас екенсің. Қасарыспай кете ғой, айналайын.

	Мен тұрған жеріме отыра кеттім. Кенет өзімнің ешқайда кетпейтінімді түсінгенмін. Осында қаламын. Мына әйелдің кірін жуамын, тамағын істеймін. Кеудемді буған алып жиіркенішті басып, қалт кеткен жерлерін бағамын. Мен оның көлеңкесіне айналамын. Жек көрініш пен ызадан туған тілсіз көлеңкеге.





ҚАЛА СЫРТЫНДА




	Саяжай бір бөлмелі жұпыны үй болып шықты. Қара қошқыл, кір қабырғалары түрлі суретке толы. Жартылай жалаңаш, мүсінді әйелдер, беттеріне күйе жағып қатулана қалған шетелдік алыптар. Терезе түбіне бір кісілік кереует қойылыпты. Стол, содан соң үш орындық.

	– Бәрі осы үйде болған, – деді шашын сары түске бояған қара қыз.. – Олар осы үйде тұрып, осы үйде өлген.

	Денем тітіркеніп кетті.

	– Неге?

	– Ешкім білмейді. Қаладан туысқандары келгенде екеуін төсектен тауыпты. Біреу өлтірді ме, әлде өз-өздеріне қол жұмсады ма, белгісіз.

	– Жүр көлді көрсетемін, – деді содан кейін.

	Судан балық пен саздың иісі шығады. Көз ұшында қоңыр үйректер жүзіп жүр. Жағасы қамыс пен балшық. Ара-тұра жалғыз шегіртке шырылы, құрбақа үні естіледі. Ұйыған әлем.

	Саяжайға қайтып оралдық.

	– Қазір балық аулаймын, – деді ол.

	– Ал мен не істеймін? Ол иығын қиқаң еткізді.

	Тыныштық. Қаланың абыр-сабырынан кейін кенет пайда болған тыныштық мазасыз жанды сабырынан айырады. Мен тезірек түннің келуін тілей бастадым. Түн – сенімділік, жайбарақаттық әкеледі. Жалғыз емес сияқтысың, қасыңда әлдекім бар сияқты.

	Осы үйде өлген екеу түсті есіме. Соңғы сәтте құдайға жалбарынды ма екен. Әлде өмірге ғана сенді ме?

	– Қалай ойлайсың, о дүние бар ма?

	Ол маған тесіле қарады.

	– Білмеймін. Мен қайдан білемін.

	Кешке қарай қызуым көтерілді. Аздан соң дүние өзгере бастаған. Қабырғадағы суреттердің бояуы қоюланып, электр шамы кеудемді жаншыды.

	– Сыз жерге отырма деп айттым ғой. Үстіңе ки деп те айттым.

	Бағана балық аулағанбыз. Көл жақыннан қап-қара екен. Бақалар жарыса шулайды. Судан салқын леп еседі. Маусым айының аяғы болса да әлі көктем кете қоймаған. Жерде ызғар бар.

	– Мен жалғызбын, – дедім кенет. – Ешқашан ешкімім болған емес.

	– Мен бар емеспін бе, – деді ол.

	Дауысы үзілді-кесілді шықты.

	– Білемін. Мәселе онда емес. Менің өлгім келмейді.

	– Кім өлгiсi келiп өлді ғой дейсің?

	– Ертең мен сенімен қайтамын.

	Ол газетке үңілді. Саяжай маңы тым-тырыс.

	– Әлде қайтпаймын ба?

	Үнсіздік. Мүмкін бұл қыз елес шығар. Мен ше? Мен де елеспін бе? Онда неге мына өмірге соншама жармасамын. Неге?

	Түн. Қабырға толы көздер. Әдемі көздер, суық көздер, күлкі тұнған, тәкаппарлық тұнған. Тезірек таңның атуын тілей бастадым. Кез келген таңның.





ГҮЛЖАМАЛ




	Гүлжамал көзін ашқанда, үй қараңғы болатын. Қабырғада ілулі тұрған электронды сағатқа көз салды. Он бір болып қалыпты. Ол терезені ешкімнің ашпағанын түсінген. Көп әрі қатты ұйқыдан солқылдаған басын қолымен қысып, сыртқа беттеді. Далада жаңбыр жауып тұр екен. Су-су Ақтөс әлденеге мәз болып, арсалаңдайды. Ол итті аяғымен теуіп жіберді.

	– Кет!

	Үйдің маңында да ешкім жоқ тәрізді. Тым-тырыс. Кенет ол бақша жақтан әлдебір дыбыс естігендей болды. Жақындай келе Майраның дауысын таныған.

	Балабақшадан тағы қалып қалған болу керек. Жылап отыр. Ол адуынды адымдап, дауыс шыққан жаққа беттеді. Тұла бойын кернеген күшті дәл қазір әсіресе айқын сезінген. Жасы он төртке толмаған одан мектепте өзінен екі-үш жас үлкен ұлдар да жасқанатын. Түсініксіз мінезінен бе, әлде кескен Томардай кесек жартылысынан ба ешқашан жақын құрбысы да болған емес. Шындап келгенде ол қыздарды ұнатпайды. Әлжуаз, не болса соған көз жастарын көл қылып отырғандары. Сонысына қарамай олардың өзі туралы «еркекшора» деп сыпсыңдайтындарын қайтесің. Ақымақтар. Қазір де мына қыздың ботасынан айырылған інгенше боздаған дауысы ызасын келтірген.

	– Не болды?

	Жылап-жылап қарлыққан үнмен әлденені былдырлай бастаған Майраның бірде-бір сөзін түсінген жоқ.

	– Не болды деймін саған?

	– Есі-ікті аша алмай отырмын...

	– Саған дәретханаға отыруға болмайды деп айтылды ғой. Неге кірдің?!

	Майраның жылаған дауысы зарлы шықты.

	– Енді отыр осылай. Ашпаймын. Әке-шешең көрсін мына түріңді.

	Гүлжамал жаңбырдың суық тамшыларынан қорғанатын жер іздеп жан-жағына қарады. Көзіне еш нәрсе іліне қоймаған соң, назарын қайта дәретханаға аударған:

	– Ауызынды жап!

	– Гүлжамал, аш-ш-шы...

	– Саған айтылды ғой дәретханаға кірме, ішіне түсіп кетесің деп, неге тыңдамайсың?

	– Мен і-іші-іне түспеймі-ін...

	– Сен бе? Түскенде қалай түсесің!

	– Түспеймі-ін!..

	Ол есікті жұлқып тартып қалғанда, ескі ағаш дәретхана солқ ете түскен. Бүрісіп бұрышқа тығылған Майраны қолынан тартып орнынан тұрғызды.

	– Міне, мына тесікке түсіп кетесің. Алдымен былай аяғың кіреді. Содан кейін белің кіреді.

	Жанұшыра тырмысқан кішкентай қыздың қобыраған ұзын шашы аузына кірді. Әсіресе шырқыраған ащы үні ашуын қоздырған. Басын оңай тықты. Содан кейін былш еткен жағымсыз дыбыс, Майраның әлсіз құмыққан үні естілді. Ол кеудесінің ауыр жүк түскендей жеңілдегенін сезінген. Үйге кіріп, теледидарды қосты. Мультфильм көрсетіп жатыр екен. Ол төсегіне қайта құлады.





СУРЕТШІ




	Ғұмырын өнерге арнаған суретшінің әр сәті қимылдан тұратын. Ол тоқтаған емес. Кеудесі салқын әуенге толы, ал жүрегін жалын орап жатыр. Ессіз саусақтары шапшаң қимылдап, бояудан ертегі құрайды. Мұңға оранған сұлу күздің ақтық демі, түн құпиясын шашқан шегіртке шырылы, алыстан шақырған әтеш, күн құрғатып үлгермеген балаң шық – бәрі суретші меншігі, суретші әлемі...

	Бірде кеудесін кернеген тәтті қайғыдан қажыған ол ұйықтап кеткен. Түс көрді. Аптап дала, құм. Шексіз белестер. Тыныштық. Өзін-өзі жұтып, үнсіз ыңыранған өлі тыныштық. Мұнда еш нәрсе жоқ еді. Айналасына есі кете жалтақтап, тобығынан құм кешіп келе жатқан суретші төбесінен өткен ыстықтан басының айналғанын сезді. Құрғақ тілі аузына сыймай сыртқа шықты. Тыр жалаңаш әлем аспанмен арбасады. Меңіреу құм патшалығы. Суретші оянған жоқ. Оның ендігі мекені осы болатын.





ЖАРТАС БАСЫНДА




	Теңіз жағасында самал еседі. Алып судың мәңгі серігі тұтқын самал. Кейде ерегісіп дауыл көтереді. Ал әдетте бүгінгідей момақан, елеусіз. Осы самал мекенінде долы толқынға кеудесін ұрғызған алып жартас тұратын. Оның үстінде уақыт пен ылғал жеп жапырайған жалғыз лашық бар. Есік-терезесіз, шатырсыз төрт қабырға. Осы жерге кеш бата салысымен еркек пен әйел келіп, қараңғы түскенше күбірлесіп сөйлеседі, ары-бері жүріп сабылысады, ал кейде бүгінгідей теңіз жаққа телміреді.

	– Бүгін де көрінбейді.

	– Күн батып бара жатыр.

	Әйел лашықтың ішіне үңілді. Үңірейген суық ызғарға қолқа қабар нәжіс иісі араласқан.

	– Мынаны қара.

	Шашқа қыстыратын темір көбелек. Әйел алақанына салып үрлеп топырақтан тазалады.

	– Қандай әдемі. Кім жоғалтты екен. Қарашы.

	Иығына төгілген ауыр қара шашына қона қалған көбелек ұша жөнелердей қомданады.

	– Әдемі ме?

	– Иә.

	Еркектің зейіні көкжиекте. Ара-тұра қалың қастары көмкерген қабағының астымен лашық үйге ұзақ көз тастайды.

	– Есіңде ме, терезенің тұсында кішкентайдың бесігі тұратын.

	– Иә. Түні бойы жылайтын. Тым мазасыз еді.

	– Ал сен ұйқысыраған дауыспен түні бойы әлдилеп шығатынсың.

	Әйел жымиды.

	– Ал мұнда стол болатын.

	– Иә...

	Еркек жанарын қайтадан теңізге аударды.

	– Содан кейін мен сені күте бастадым. Ол енді әйелдің бетіне қарады.

	– Алдымен кішкентай түнде жылағанын қойды, содан соң балалармен балықшы болып ойнайтынды шығарды, содан соң бір дауылды күні ол да теңізге кетті. Сенің артыңнан.

	– Содан кейін сен де... – Әйел жүзін көкжиекке бұрып әкетті. – Әлде ол тірі ме екен?

	– Мүмкін емес, – деді еркек, – мен білемін. Ол жол үстінде. Келе жатыр.

	– Шаршадым күтуден...

	– Аз қалды. Аз қалды.

	Еркек әйелді иығынан құшақтап, бауырына тартады. Қос елес жартас басына күнде, ымырт үйіріле салысымен келеді.





ҚАРИЯ




	Үлкен қаладағы сәулетті сарайлардың тасасындағы ескі үйде қалтылдап әрең қозғалатын, аппақ жұқа шашы желкесін жапқан қария тұрады. Оның жалғыз сары ала мысығы болатын. Жұмсақ жүнінің мыж-мыжы шығып қашан көрсең де ұйықтап жататын жалқау, семіз мысық. Мияулағанын немесе әлдебір шалт қимыл жасағанын ешкім көрген емес. Еріншек. Олар елеусіз, ескі үйлерінде екеуден-екеу ұзақ тұрды. Таңертең қолына баянын алып кететін қарт түс ауа нан, сүт, кейде тіпті қаймақ алып оралады. Ал, бір күні күтпеген жерден Қария үйге әлдекімді алып келді.

	– Міне, мынау біздің үй, сен де енді осында тұрасың. Қорықпа, қорықпа.

	Таң қалған Мысық екі көзін бірдей ашып құлақтарын тікірейтіп алды.

	– Міне, мынау Мысық.

	Түкке түсінбей қарияға қараған ол оның қолындағы кішкентай жап-жасыл тотықұсты енді байқады. Жан-жағына мұқият зер салып қарап алған құс кенет шиқ ете қалған. Содан соң тағы бір рет, содан соң тағы. Өзі әбден сөзшең екен. Нәзік, бейкүнә үнмен үздіксіз шиқылдайды. Әлденеге қайран қалады. Әлденені жақтырмайды. Ұрсады, күледі ішек-сілесі қатып. Әйтеуір күн демей, түн демей сөйлей береді, сөйлей береді...

	Мысық алдымен бұл қай мазағың дегендей қарияға ұзақ қараған. Оның қалбалақтап біресе жем, біресе су қойып әбігерге түскен кейпін көрген соң мойнын терезеге бұрды. Содан кейін басын бауырына тығып көзін жұмған. «Білгенін істесін». Ал қария бақытты еді. Түсінен шықпайтын құс бұл. Сөйлейді! Қарияны басқан ізінен қалмай ұшып иығына, төбесіне қонады. Бақытты еді қария.

	Осылайша біршама уақыт өтті. Бір күні әдеттегідей түс ауа сүт, нан, жем алып келген қарияны үнсіздік қарсы алды. Жүрегі аузына тығылған.

	– Тотықұс?! Тотықұс, қайдасың? Мышым, Тотықұс қайда?

	Мысық басын да көтерген жоқ.

	Ас үй, жуынатын бөлме, дәретхана... Еш жерде жоқ. Кенет қарияның көзі бұрышта шашылып жатқан жасыл қауырсындарға түсті.

	– Мысық?

	Қалтыраған денесіне ие бола алмаған қария жерге отыра кеткен.

	– Оның не, Мышым? Неге?

	Әжім басқан жүзіндегі салаларды қуалап жас ақты көзінен.

	– Мышым, оның не?! Оның не? – дей берді қайта-қайта.

	Содан соң кенет орнынан тұрды да қатайған дауыспен:

	– Сенімен бірге енді тұра алмаймын шық, үйден! Бар! – деді.

	Мысық еппен көтеріліп төсектен секіріп түскен.

	– Кет!

	Ол ашық жатқан есіктен шыға жөнелді. Артына бұрылған жоқ.

	Осылайша қария ескі де елеусіз үйде мүлде жалғыз қалды.





ЖОЛ ҮСТІНДЕ




	Түн болатын. Ауадан бөлек иіс сезіледі. Қараңғылықтың иісі. Суық. Екеуміз келе жатырмыз. Алдымыздағы жыланша ирелеңдеген қара жолдың шегі көрінер емес. Көзімді жұмдым да, жолдан шығып кетем бе деген қауіпке шыдай алмай қайта аштым. Бәрібір түнек. Оған жақындап иығына сүйенгім келген. Батпадым. Кенет:

	– Неге жалғыз келе жатылсың? – деді ол, жердің астынан шыққандай күңгірт дауыспен.

	Өзіммен өзім болып келе жатқан мен қапелімде жауап бере алмай қалдым. Үнсіздік және күшіне ене бастады. «Мен жалғыз емеспін ғой» деп ойладым. Содан соң неге дереу осылай жауап бермедім деп өкіндім. Сол кезде ол бір нәрсе дер еді, содан кейін мен... Жаурап кеттім. Оған жақындап, ақырын денемді тигізгенмін. Бойымды жылы толқын шайып өтті. Тағы ұмсына бердім де, бұл әрекетімнің әбестігін ұғып, тартынып қалдым. Төмен қадалып қолын сермеп тез келе жатқан ол еш нәрсені сезбеген сыңайлы. Кеудемді реніш буды.

	Жүріп келеміз. Аспан мен жерді қатар қаптаған қараңғылық айдалада келе жатқан екі адамды жаншып тастағысы келгендей түйіліп, кеудеме үрей болып енді. Мен оған қарадым. Қарайған сұлбасы ғана ажыратуға келеді..

	«Тезірек ауылға жетсек екен, – деп күбірледім, – бұл не сұмдық әйтпесе».

	– Біл нəлсе деп келесің бе?

	«О, құдай, сақтай көр».

	– Жоқ, әшейін. Суық деймін.

	Тағы үндемей қалды. Ойыма «Өзің де жігіт қызықсың, сырыңды қайдан қыз ұқсын» деген мағынасыз сөздер оратыла берген соң, жанұшыра:

	– Біздің ауылдан емес сияқтысыз ғой, – деп әңгіме бастадым.

	– Неге? Көкқайналданмын.

	– Танымайтын сияқтымын.

	– Неге?

	Ол есіне әлдене оралғандай жүрісін жеделдете түсті.

	– Ауыл кішкентай ғой, бәрін білемін деп жүрсем...

	Түрін көргім келіп бетіне қанша үңілсем де, қараңғылық құрған шымылдық көлегейлеп жібермеді.

	– Мен сізді танымаймын.

	– Сен етікші шалдың қызы емессің бе? Контолда есепші болып істейсің.

	– Иә. Әкем былтыр қайтыс болған.

	– Білемін.

	– Ал сіз ше?

	– Мен Алмабектің баласымын.

	– Қай Алмабек? Ит асырайтын ба?

	– Иә.

	Мырс ете қалды. «Оның баласы бар ма еді» деп ойладым. Алмабектің өзін ауыл тұрмақ бүкіл аудан біледі. Қайда барса да қасына артық-кемсіз он ит ертіп, дүниені азан-қазан етіп жүргені. Жалғызілік адам тәрізді еді, соқталдай баласы барын кім білген.

	– Орталыққа жай барып па едіңіз?

	– Мен бе?

	Таңданғаны сонша суыт жүрісінен жаңылып, бетіме үңілген. Содан кейін сабасына түсті білем, баяғы жылдамдығын қайта тапты. «Есі дұрыс емес пе» деген ойдың басыма жаңа келгеніне қайран қалдым. Өзі сақау, өзі жынды. Құдай, саған не жаздым?

	– Келісінше, олталықтан келемін. Ауылда тығыз шалуа болып. Түкке тұлмайтын шалуа, білақ өзім келмесем бітпейтін болды.

	– М-м-м.. Түсінікті.

	Қатып қалдым. Түннің өз суығы аз болғандай, тура желкемізден ызғар төгіп жел тұра бастады. Мен оған амалсыз тығылдым. Ең болмаса, қолымды қалтасына салсам ғой. Бірақ алдымен әйелі бар ма, жоқ па соны біліп алса болар еді. Дегенмен, есінің дұрыс еместігі рас болса, бойдақ шығар. Күлкім келді. Бұл кезде ауылдың шамы көрініп, иті үре бастаған. Ол ай-шай жоқ бірден көше сыртындағы өз үйіне беттеді. Шығарып сала ма деген әлсіз үміт өз-өзінен өшті. Есі шығып қарсы алған апама қайғылы пішінмен:

	– Жаяу келдім, – дедім.

	– Ойбай-ау, жалғыз ба? Қасқыр жеп кетсе қайтер едің.

	– Қайтушы ем. Қызықсыз...

	Бетіме бағжиып қараған апама мән бермеген күйі көрпенің астына кіріп кеттім. Апам көзін алар болмаған соң:

	– Жалғыз келген жоқпын. Алмабек шалдың баласы екеуміз келдік, – деп шынымды айттым.

	– Қай Алмабек?

	– Иттері бар ше.

	Апам ернін сылп еткізді.

	– Оның баласы өліп қалмап па еді.

	– Өлмей-ақ тiрi. Бiрге келдік деп тұрмын ғой.

	Апам сандықтың үстіне отыра кетті.

	– Оның жалғыз сақау баласы авариядан кеткен. Он жыл болды, міне.

	– Сақау деймісің? – Мен жүн көрпенің салмағын елемей көтеріліп алдым. – Сақау болатын...

	Ертеңінде ұлыған иттердің дауысы астында қалған ауыл Алмабек қарттың қазасын естіді.





ТАҢҒЫ ЭТЮД-1




	Ол жігіттің жүзіне ұзақ үңілді. Терезеден сығалаған күннің сынық сәулесі төсектегі екеуден қысылғандай имене сығалайды. Ержан көзін ашты да өзіне тесіле қарап жатқан қызға күлімсіреді.

	– Сағат қанша болды?

	– Әлі ерте. Жеті жарым.

	Ержан күрсінді.

	– Үйге біреу келіп қалмай ма?

	– Әлі ерте ғой.

	Ержан орнынан тұрып киіне бастады. Ваннаға өтіп кетіп жуынды. Таранды. Жігіттің әрбір қимылын көзі жұмулы болса да бағдарлап жатқан ол орнынан амалсыз көтеріліп, киімдерін іздеген. Кеше түннің қою қара пердесі бүркеген бөлменің ішін кіршіксіз таң аралап қайран қалып жүрген тәрізді. Өз-өзінен ұялып кетті. Барлығын жинап көзден таса қылғанша асыққан. Жаңа ғана жанын тәтті күйге бөлеген сезімнің сұрықсыздығына сенгісі келмегендей. Содан соң ас үйге барып, үлкен ақ шәйнекті отқа қойды. Ержан сырт киімдерін киіп, қолына папкасын ұстап үлгеріпті.

	– Шай ішіп кетпейсің бе?

	– Ешкім келіп қалмай ма?

	– Келмейтін шығар...

	– Жарайды. Кофе бар ма?

	– Бар.

	Ержан ас үйден тауып алған газетті аударыстырып кофені үнсіз ішті.

	– Егер біреу келіп қалса, жаман еш нәрсе ойламайтын шығар, – деді біраздан соң.

	– Иә.

	Ол күлді. Ержан да жымиды.

	– Мені қандай қорқақ деп отырсың ба?

	– Жоқ.

	– Сен үшін қорқамын ғой.

	– Иә.

	Содан соң Ержан шығып кеткеннен кейін дастарханға абайсызда тамған кофе дақтарына үнсіз қадалған оның жылағысы келген. Бірақ жылаған жоқ.





ТАҢҒЫ ЭТЮД-2




	Ол жігіттің жүзіне ұзақ үңілді. Терезеден сығалаған күннің сынық сәулесі төсектегі екеуден қысылғандай имене сығалайды. Ержан көзін ашты да өзіне тесіле қарап жатқан қызға күлімсіреді.

	– Сағат қанша болды?

	– Әлі ерте. Жеті жарым. Ержан күрсінді.

	– Үйге біреу келіп қалмай ма?

	– Әлі ерте ғой.

	Ержан орнынан тұрып киіне бастады. Ваннаға өтіп кетіп жуынды. Таранды. Жігіттің әрбір қимылын көзі жұмулы болса да бағдарлап жатқан ол орнынан амалсыз көтеріліп, киімдерін іздеген. Кеше түннің қою қара пердесі бүркеген бөлменің ішін кіршіксіз Таң аралап қайран қалып жүрген тәрізді. Өз-өзінен ұялып кетті. Барлығын жинап көзден таса қылғанша асыққан. Жаңа ғана жанын тәтті күйге бөлеген сезімнің сұрықсыздығына сенгісі келмегендей. Содан соң ас үйге барып, үлкен ақ шәйнекті отқа қойды. Ержан сырт киімдерін киіп, қолына папкасын ұстап үлгеріпті.

	– Шай ішіп кетпейсің бе?

	– Ешкім келіп қалмай ма?

	– Келмейтін шығар...

	– Жарайды. Кофе бар ма?

	– Бар.

	Ержан ас үйден тауып алған газетті аударыстырып кофені үнсіз ішті.

	– Егер біреу келіп қалса, жаман еш нәрсе ойламайтын шығар, – деді біраздан соң.

	– Иә.

	Ол күлді. Ержан да жымиды.

	– Мені қандай қорқақ деп отырсың ба?

	– Жоқ.

	– Сен үшін қорқамын ғой.

	– Иә.

	Содан соң, Ержан шығып кеткеннен кейін ол дастарханға абайсызда тамған кофе дақтарына тесіліп, ұзақ отырды.





ТОЛҒАҚ




	Денесінде бір түйір тамшы күйінде пайда болып, күн сайын салмақ қосып, қыбырлап, бұлқынып өзінен хабар берген бұл тіршілік иесін алғаш сезген күннен бастап, осы сәтті мың сан мәрте бүге-шігесіне дейін елестеткен шығар. Ал қазір бір-ақ мезетте найзағай оғындай санасын тіліп түсіп, жон арқасына мұздай тер құйған бұл суық ойға мүлде дайын емесін түсінді. Бірақ уақыт сен дайын емес екенсің деп кідіріп, ырғағынан жаңылмайды ғой, толғақ тоқтамайды. Бебеу қақтырып, бірде сыздап, бірде күйдіріп жанын алқымына әкеліп әкетіп бара жатқан дерт көзін тұмандандырып, екі құлағын шыңылдатып, есін кіресілі-шығасылы бұлдыр сағымға айналдырды, өзінің бар өнерін көрсетуге себеп табылғанына қуанғандай кәріне енді. Ол айқайлап жібермес үшін астыңғы ернін тістеген.

	Жылымшы бір нәрсенің жылжып басталып, иегінен төмен қарай құйылғанын сезсе де, оған мән беріп пайымдауға шамасы жоқ еді. Орнынан тұрды да, үйішіне тықырын білдірмеуге тырысып есікке беттеді. «Бастысы – сыртқа шығу, бастысы – сыртқа шығу». Іштей дұғаша күбірлеген осы сөздердің құдіретінен тіреу, көмек келетіндей қайталай береді. «Құдай-ау, ауыз үй неге бітер емес». Белін тас қып таңып, осы уақытқа дейін сыр білдірмеген еңбегі зая кетпесе жарар еді. Ол ішкі ағзаларын үйіріп, ет турағыштан өткізіп жатқан азап салмағына шыдай алмай теңселіп кетті де ақырын ыңырсыды. «Жоқ, сыртқа шығу керек. Міне, есік... дала».

	Ол бақша жақты бетке алып жүріп кетті. Ара-тұра азап әуенімен «құдайым-ау» дейді қайталап. Күз ызғары, өңменнен өтердей суық ауа бойына қуат бергендей жүрісі жылдамдай түсті. Міне, қазір. Күбірлеп, өзін-өзі алдаусыратып адымдай берді де, манадан бері жаңағы азаптың тірлігіне миығынан күліп, тасадан бақылап жатқан, сай-сүйегін сырқыратып, белін уатып күлпаршасын шығарған Тажалдың ауыр соққысына шыдай алмай етбетінен түсті. Айқайлап жіберді. Сол жан дауыстан шошығандай бір сәтке саябырси қалған дүлейдің сәл жұмсарғанын пайдаланған ол тоғыз ай қойнынан тастамай, ел көзінен тасалана бере қайта-қайта оқып, бұл күнде жаттап алған әлгі кітаптағы кеңестер бойынша дайындала бастаған. «Бәрі дұрыс. Қазір бітеді. Қазір». Бұл сөздерді кімнің айтып жатқанын ұққан жоқ. Өзі ме, әлде қасында біреу сөйлеп тұр ма? «Өлетін шығармын» деді сол дауыс дәл құлағының түбінен. «Өлетін». Ол қыстығып ернін тістеген қалпы тағы айқайлады да, талықсып барып, қым-қиғаш құбыжықтар әлеміне сіңіп жоғалып бара жатты. Бірақ бар болмысын умаждап сығымдап, кескілеп, әйтеуір есеңгіремесіне қойдырмайтын тажал шеңгелі сол сағым әлемге де жетіп, талықсыған санасын жарқ еткізіп кетеді.

	Ол пайда болған сәтінен бастап бұл дүниеге қажетсіздігін түйсініп, бірақ табиғаттың әлдебір есерсоқ мазағымен өз ықтиярынан тыс күннен-күнге өсіп, жетіліп отырған ішіндегі бейбақтың көрсетіп жатқан қарсылығын енді сезді. Тіршіліктің өзіне қарсы тұрып, жарық сәулеге ұмтылудың орнына қараңғы жатыр түбіне серпіледі. Әлде өмір есігін ашардағы құдіретті тылсымның мұнша арзандап кеткеніне назалана ма. Әйтеуір анасын суық далаға айдап, жаңбырдан кейінгі суық қара жерде жанталастырған адамдар әлеміне базынасын осылай жеткізбек сияқты. Өмірден бас тарту арқылы. Қоректендіріп, амалсыз денесінен орын берген ана бойындағы өзіне деген жиіркенішті, уытты ызғарды сезініп, содан нәр алып дамыған титтай жүрегі, қызыл шақа жұдырығы түйіліп бар күшімен қарсыласады. Іңгәлап жаратқанға жалбарынады. Ақыры сәби тілегі қабыл болды...

	Таңертең оянған қоңырқай үйдің иесі қызын іздеп сыртқа шыққанда, оны бақша мен аула аралығында жатқан жерінен тауып алды. Астыңғы ернін қыршып тастапты. Ендігі серейіп қатып қалған оның жүзінде жайбарақат жан тыныштығы бар еді.





ҰЯТ




	Ол дастархан үстін тағы бір шолып өтті. Екі табақ, екі қасық, нан, тұз, бұрыш. Шай қоя салу керек!

	Сағат жеті болып қалыпты. Серік болса әлі жоқ. Ол төргi үйдегі диванға барып отырып, көзін жұмды. Қабырғаның ар жағынан сарылдаған су, ыдыс-аяқ сылдыры естілді. Бөлме іші алакөлеңке. Тыныш. Енді диванға қисайып төбеге қарады. Серік жоқ. Үйге қайта беру керек шығар. Мүмкін мүлде келмес. Мүмкін келеді. Көрші үйдегі орыс әйелдің дауысы саңқылдап кенет қатты шықты. Жылап жүр. Күмілжіген еркек дауысы адам айырғысыз, бәсең. Ұрсысқан түрі. Олар жақтан түнде шығатын мүлде басқа дыбыстар есіне түсіп жымиды.

	Серік жұмыстан көңілді келді.

	– Тамақ істеп қойдың ба? Жарайсың!

	Ас үйге барып қазанды ашып көрді де басын шайқады.

	– Жарайсың!

	– Көңілдісің ғой, тегі. Қайдан келдің?

	– Жұмыстан.

	– Үш сағат бұрын үйіне кетті деп еді ғой.

	– Басқа шаруаларым болды.

	– Не шаруа?

	– Жеке басымның шаруалары.

	– Айта алмайтын қандай шаруа ол. Кісі өлтірмеген шығарсың.

	Серік үнсіз ас үйге өтіп кетті. Тамақ үнсіз ішілген.

	– Ренжіме. Есеп беруді жаным сүймейді. Сондай оңбаған жаман адаммын. Ренжіме.

	Ол жымиды.

	– Жарайды. Ренжіген жоқпын.

	Төсекте жатып қабырғаның ар жағына құлағын түрді. Енді балалары жылап жатыр. Еркектің зекірген даусы, телевизор. Бөлменің ішін шолып өтті. Қараңғылықтан өзге еш нәрсе көрінбейді.

	– Серік. Серік деймін.

	– Не болды?

	– Мен үйге кеттім.

	Ол бір сәтке қимылсыз қалды.

	– Не болды?

	– Еш нәрсе болған жоқ. Мен үйге кеттім.

	– Қона салсаңшы.

	– Жоқ.

	Сәл үнсіздіктен кейін.

	– Өзің біл, – деді ақырын.

	Дала жаздың кешіндей жып-жылы екен. Ауадан күзге ғана тән қышқыл, ыстық иіс сезіледі. Түнгі қала әлі ояу. Серіктің өзіне жалтақтап келе жатқанын байқаса да сыр білдірген жоқ. Аялдамада адам аз екен.

	– Әлі ерте ғой деймін, – деді Серік. Содан соң тамағын кенеді.

	– Бара бер. Өзім-ақ қайтамын.

	– Шығарып салайын да.

	– Жоқ. Рақмет. Бара бер.

	– Өзің біл.

	Кетіп бара жатқан Серіктің артынан қарап тұрып «Өзің біл» дегенді қайдан шығарып алған деп ойлады. Қараңғылыққа сіңіп қазір жоғалады. Содан кейін тамағына өкініш тығылған. Оны тоқтатып кері қайыруға құлқының жоқтығы үшін, араларындағы шырақтың тым әлсіз жанғандығы үшін. Өкініш те емес, ұят болатын ол.





СУЫҚ




	Қар жауып тұр. Адамдар да, машиналар да меңіреу күйге еніп жылдам қозғалады. Мен де қолымды қалтама салып ағысқа ілестім. Кенет көше қиылысында ары-бері өткен жүргіншілерге жалтақтап тұрған кемпірге көзім түсті. Жанары әдеттен тыс үлкен. Қайғылы. Әжім құрсаған жүзінде аянышты дәрменсіздік бар. Шешесінен адасып қалған сәбише әркімнің бетіне бір жалтақтайды. Бөгеліп тиын-тебен тастайын деп оқталдым да, өтіп кеттім. Қайта бұрылып жатуға зауқым соқпады. Тезірек үйге жеткім келген. Суық ызғар сүйектен өтіп тұрған өйткені.

	Үлкен шыны дүкеннің қасынан өтіп бара жатып соншалықты таныс адамның сұлбасын байқап қалдым. Иә. Сол! Жалғыз емес. Қасындағы бойжеткен екеуі қол ұстасып әдемі дүкенге сүйсіне көз тастап келеді. Кеудемде бұрқ етіп жарылған жалын алқымыма тірелді. Жасқа шыланған жанарымды алақаныммен сүрттім. Саусақтарымды аяз қарыды. Содан соң бетімнің өртеніп бара жатқанын сездім. Мұрным...

	Қолымды қайта қалтама салдым. Ұзап бара жатқан екеудің соңынан тағы бір қарап, жүрісімді жеделдеттім. Күн өте суық еді, себебі...





МӘҢГІЛІК




	Жып-жылы леп ауада қалқып тұрып алған. Жан дүниеңді бейжайландырып, самарқау мамыражайлық әкелетін кез. Өзімен-өзі бұйығып, естілмейтін баяу әуенге елтіген табиғаттың тылсым мұңына кездейсоқ киліккен екеуміз жүрісімізді еріксіз баяулаттық.

	– Тұра тұршы, мен қазір.

	Ол иығындағы фотоаппаратын алып шетке қарай ығыса жөнелді. Алып денесі ширақ, қимылы дәл. Ыңғайлы бұрышты дөп тауып, мұңлы күздің сұлулығын ұрлап жатыр.

	– Сені де түсірейін бе?

	Мен балаң қайыңның қасына барып тұрдым.

	– Қолыңа жапырақтарды жинап ал. Дұрыс. Болды – Аппараты сырт ете қалды. – Енді отыр.

	Қайыңға сүйеніп жерге отырдым да, жымидым.

	– Дұрыс. Жарайсың.

	Қайтадан жолға түстік.

	– Неге үндемейсің?

	Иығымды көтердім.

	– Бекер болды деп келесің бе?

	– Жоқ.

	– Енді не?

	Тағы иығымды көтердім.

	– Білмеймін. Мүмкін күздің әсері шығар.

	Төмен қарап жымиып көзілдірігін түзеді. Мен кенет ол туралы ешнәрсе білмейтінімді түйсіндім. Жоқ, ол өзі жайлы, бала кезі, жас кезі туралы көп айтады. Бірақ бәрі маған дейін тоқсан тоғыз рет әңгімеленген, талай адамды бірде ойландырып, бірде күлдірген, жаттанды, алдын ала жоспарланып тігісі жатқызылған сылдыр дүние. Ол шындығында қандай? Бет-ауызын басқан қауғадай сақалының ар жағында не жатыр?

	– Енді он минуттан кейін қалаға жетеміз. Шаршаған жоқсың ба?

	– Жоқ.

	– Бір нәрсе айтсаңшы. Сен үндемеген сайын өзімді біртүрлі қылмыскер сезінемін.

	– Неге?

	– Кішкентай қызды орманға алдап апарып жеп қойған қасқыр сияқтымын.

	Жымидым. Ертең қайта жұмыс. Мына сусылдаған сары жапырақтар да, таудың ауада қалқып тұрып алған жылы лебі де артта қалады. Содан соң тек анда-санда ғана есіме түсетін болады, содан соң мүлде ұмытылады. Адамның жады қысқа. Ал өмір ұзын. Күз ғана мәңгілік.





КҮЗГІ БЛЮЗ




	Жапырақ кешіп келемін. Батысқа сіңіп бара жатқан күннің соңғы сәулесі бетімді қытықтаса, панасыз қалған саябақтың демі кеудемдегі жабық жараларды тырнап, тынысымды тарылтады. Жүрісімді тездеттім. Содан соң тағы жылдамырақ, содан соң, тағы. Міне, жүгіріп келемін. Қашып кеттім. Қаша алдым ба?

	Ентігімді басып тоқтағаннан кейін артыма бұрылып қарадым. Еш нәрсе жоқ. Қараңғыланып келе жатқан жолдың аяғына ақырғы рет үңіліп, шынымен еш нәрсе жоқ екеніне көзім жеткеннен кейін барып, үйге беттедім. Басында оның не екенін түсінбейтінмін. Кенет пайда болады да, өне бойымды суық толқын болып аралап, жүрегімді шаншытады. Алғашқы кездері бір-екі минутқа ғана созылатын. Содан соң ұзара бастады. Оның «қорқыныш» екенін сонда ұққанмын. Себепсіз келіп, себепсіз кететін ессіз қорқыныш. Кейде адамдардың кейпіне еніп келеді. Кейде затқа, дауысқа, өсімдікке айналады. Қыр соңыма түсіп алды, қалар емес.

	Үйге келіп есік ашпас бұрын тың тыңдадым. Мысықтың мияулаған үні жетеді. Әлі жылап жүр. Ішке кіргенімде елегiзген жанар жалт ете түсті де, жоқ болды. Сары мысық кереуеттің астына зып берген. «Адам болмайтын мысық» деп күбірледім. Оның екі ай бұрынғы кейпін елестеткенмін. Көзінен бүкіл әлемге деген жиіркеніш, ханзадаға тән тәкаппарлық есіп тұратын. Маңғаз басып алдынан шыққанда талай адам жол беруге ұмсынып қалып әрең тоқтаушы еді. Қазіргі бейшара кейпін көріп ашуланатыным да содан. Тағдырының мұндай бағыт алғанына мені кінәлайтын сияқты. Үйге келсем, жылауын доғарып, тым-тырыс болып қалады.

	– Мышым, мышым, – деп шақырдым. Үндемейді. – Мышым, мышым, тамақ іш. – Мышым деймін!

	Үнсіздік. Ақыры:

	– Өлгеннің артынан өлмек жоқ, – деп айқайладым, – тірі тіршілігін істеуі керек.

	Әсер етпейді.

	– Өзің бір қасарысқан оңбаған мысық екенсің. Мұндайыңды білгенде...

	Сөзім таусылып қалды. Мұндайын білгенде не істер едім?

	Тоңазытқыштан кешегі тамақты алып отқа қойдым да, шешінуге кеттім. Жел қаққан қолдарым қап-қара. Бөлменің ортасындағы үлкен айнаға жақындаған сайын кеудемдегі топас үрей қайта кеуледі. Шашы өскен, жағы солған біреу. Шамды жақтым. Екі көздің айналасы да көкпеңбек. Шаршаған әйел, еш қызығы қалмаған әйел. Шынымен, бұл мен бе? Ескі көк халатыма оранып қайтадан ас үйге келдім. Тамақ ішуге зауқым жоқ.

	Бірақ мысық емеспін ғой. Мысыққа оңай. Картошкасы мен капустасы езіліп бық-шықы шыққан сорпаны алдыма алып, нанмен жеуге кіріскенмін. Кенет, есіктің қоңырауы қысқа ғана зың ете түсті. Орнымнан көтеріліп жатып, «Сұлушаш» деп ойладым.

	– Кел.

	– Тамақ ішіп отырсың ба?

	– Иә. Екеуміздің есігіміз қарама-қарсы. Жиі келеді.

	– Бағанадан бері қойын дәптерімді ақтарып алыс-жақын таныстарымды іздедім, – деді ол отырып жатып.

	– Иә?

	– Бәрі өздерімен-өздері.

	Амандықтан кейін айтатын түк қалмағанын үғасың.

	Мен жарылып дөрекіленіп кеткен қолдарыма қарадым.

	– Болады.

	– Сенің де түрің мынау...

	– Маған ренжитін жөнiң жоқ.

	Бетіме қарап жымиды. Кенет, оның жалғыздығы үшін өзімді кінәлі сезініп кеттім. Кешірім сұрағым келген. Бірақ үндемей қалдым.

	– Кеше Бекзатпен сөйлестім.

	– Иә?

	– Кездесуге шақырды.

	Алдымдағы қою ботқаға қарап жүрегім айныды. Түрі де, дәмі де жаман. Содан соң шай қою керек шығар деп ойладым. Еш нәрсеге зауқым жоқ. Орнымнан тұрғым келмейді. Сұлушаштың бетіне әрі қарай не болды деген пішінмен қарадым.

	– Әдемі қағазға оралған раушан әкеліпті. Жалғыз тал раушан.

	– Иә?

	Ол иығын көтерді. Өзін ыңғайсыз сезініп отырған сияқты. Әлдене деп барлығын өз орнына қойғым келді. Бірақ не деп? Басым ауыра бастаған.

	– Иә?

	– Сөзіміз қиюласпай қойды.

	Мен қасымды кердім де, қолыма қарадым. Тырнақтарым өсіп, арасына кір толыпты. Жұмыста қалай отырғанмын? Кенет, сұмдық шаршағанымды түйсіндім.

	– Асекеңнің мысығы тамақ ішті ме?

	– Асекеңнің мысығы?

	– Иә, оны көршілердің барлығы Асекеңнің мысығы дейді..

	– Ішкен жоқ.

	– Бұрын жануарлар қайғырады дегенге сенбеуші едім. Қызық.

	– Білмеймін. Сонымен, әлгі Бекзат не дейді?

	– Еш нәрсе. Үйге кіргеннен кейін әдемі қағаз арасынан гүлімді таба алмай қойдым. Түсіп қалыпты.

	– А-а...

	Кеудемдегі шыдамсыздық өрши жөнелді. Тезірек кетуін тілей бастадым.

	– Сұлушаш, менің ұйқым келді.

	Көздеріне көлеңке үйіріле қалған. Содан кейін орнынан көтерілді.

	– Жарайды. Тұрайын. Кеш болып кетті.

	– Отырмадың ба?

	Көңіліне келіп қалғанын сезіп, ернімді тістей қойдым.

	– Жоқ. Кеттім.

	Сөйтті де, кетіп қалды. Мен кешірім сұрамағаныма өкіндім. Содан соң мысықты қасыма алып жатқым келген. Қолымды көрсетіп жылағым келген. Ол төсектің астынан шықпай қойды...





ҚАТІГЕЗДІК




	Сенбі. Төсекте жатып бүгін не істейтінімді ойладым. Тұрамын, шай, телевизор, тағы шай, тағы телевизор, шай, телевизор... Келіншегім базарға кеткен.

	Далада көктем. Торғайлар жанұшыра шырылдасып, ашық аспан, жылы күнге қуануда. Көшеге шығып серуендеуге де болады. Бірақ дәл қазір еш нәрсеге зауқым жоқ.

	Көзімді жұмып қалғуға әрекет жасадым. Машиналардың сапырылысқан үні мен терезе маңындағы құстар тіршілігі әдеттен тыс жарқын. Көктем. Кенет Сәуле түсті есіме. Әрине, Сәуле. Нұрға толған жанары, күлкіге толы сөздері осындай мағынасыз сенбiлерге мағына беру үшін жаратылған.

	Орнымнан тұрып телефон нөмірін тере бастадым.

	– Алло? – Кішкентай баланың дауысы.

	– Сәулені бола ма?

	– Сәуле жоқ.

	– Қашан келеді?

	Ол үнсіз қалды.

	– Алло?

	– Сәуле өліп қалды.

	– Қалай? Қашан?

	– Бәрі оны көмуге кетті. Үйде ешкім жоқ. Баланың дауысы соншалықты жайбарақат.

	Телефон тұтқасын орнына қойып киінуге кірістім. Кеше ғана кездестік. Сап-сау болатын. Әлде машина басып кетті ме екен? Кенет онымен кеше емес арғы күні кездескенім түсті есіме. Бәрібір сап-сау болатын. Көшеге шықтым. Жып-жылы. Ұзақ қыстан соң күннің жылуы сиқыр, ертегі сияқты. Көкпеңбек аспан ентелей төнеді, дүние жап-жарық. Кеудеме кептелген кесек үрей тарқай бастады. Мұндай күні әлдекімнің, әсіресе Сәуленің өлуі мүмкін емес. Кісісі қайтыс болған үйге кішкентай баланы тастап, үлкендер о заманда бұ заман адам көмуге кете ме? Басымды шайқап жымидым.

	Бәрін Сәуленің өзі істеп отыр. Одан шығады. Үнемі күлкі шашып тұратын жанарын елестеттім. Не деген қыз. Есік қоңырауын бастым.

	– Кім?

	– Мен жаңа звондаған ағамын.

	Ашты. Бес-алты жасар топ-томпақ бала. Ар жағынан ересектеу қыз көрінді.

	– Сәуле қайда?

	– Өліп қалды.

	Тақ-тақ етеді.

	– Қашан?

	– Кеше.

	– Қалай өліп қалды?

	– Көп дәрі ішіп, іші ауырып. Ал Сізге мына хатты тастады. Маған ешкімге айтпай, сізге, өз қолына бер деді. Әйтпесе менің түсіме кіремін деді.

	Ересек қыздың екі көзі қып-қызыл. Үрейге тола. Тезірек хатты беріп құтылғысы келіп тұр. Тұңғиықтан күлкі бас көтеріп, тамағымды қытықтады. Қабағымды шытып, төрт бүктелген қағазды ашып оқыдым:



	Сәлем...

	Сол күні сен тым жайбарақат болдың. Жүзіңе көзім түскен сайын жүрегімді у шарпыды. Содан кейін қоштасатын уақыт жетті. «Сау бол» дедім мен. Сен басыңды изедің. Неге осыншама жеңіл қоштастық? Неге көздеріміз түйісіп бір сәтке кідірмеді? Бірде «Маған күз ұнайды» дегенсің. Мен сенген жоқпын. Күздің адамдары сен сияқты емес. Басқа. Сен тым шолақ болатынсың. Тым жеңілтек. Сенің қасыңда өзімді ауыр сезінетінмін. Өмір – мен үшін үрей, құпия. Махаббаттың да бақыттан гөрі қорқынышы, адалдығынан гөрі арамдығы басым. Сенің махаббатыңның... Қазір қайдасың? Мүмкін менің қасымда шығарсың. Таңданған кейіппен, қабағыңның астымен қарап отырған боларсың дәл қазір. Онда неге өзімді мұнша жалғыз сезінемін бұл әлемде? Мені ойлайтынына сенімдімін. Әрине, ойлайсың. Бәрін қайтару, қайтадан бастау мүмкін болса не істер едің. Тағы да қауырсын кейпіңе еніп жылатар ма едің, әлде менің ойсыз бақытым үшін мұңды қабылдар ма едің. Махаббат мені қатігез етіпті. Сенің өкінетініңді елестетіп күлімсіреймін. Ешқашан ешкім көрмеген көз жасың жанарыңды талай шылайтын шығар енді. Бірақ бұл дүниеден өткен адам оралмайды. Мен оралмаймын...



	...Сыртқа шықтым. Күн де, аспан да өз орнында. Көктем де. Өз орнында. Тек Сәуле жоқ.





ТҮЙСІК




	Ащы қоңырау қысқа зың ете қалды. Жеңіл басып келіп кілтке қолын созған ол сәл кідіріп, «Кім бұл?» деп сұрады да жауап күтпестен есікті аша салды. Он алты-он жеті шамасындағы ұзын бойлы сары бозбала.

	– Сәлеметсіз бе, – дейді.

	– Сәлем. Кел, кір.

	Түпкі бөлмеге өткен келіншек орамал, қайшы, тарақ алып келді.

	– Мында отыр. Қалай кесеміз?

	– Қысқа.

	Арт жағынан келіп айнаға ойлана қадалған ол ернін тістеді.

	– Жейдеңді шеш.

	Орнынан тұрып көнбіс кейіппен шешіне бастаған бозбалаға қарап, «егер мен еркек ол кішкентай қыз болса, шешiнбес еді» деп ойлады. «Қыз бала он жастан кейін әйел, ал бұлар жиырмаға келсе де сәби».

	Мойнын орамалмен жауып, сирек қоңыр шашын кесуге кірісті. Едендегі беймәлім нүктеге қадалған бала үнсіз.

	– Мамаң қалай?

	– Жақсы.

	– Жұмыста ма?

	– Иә.

	Тағы үнсіз қалды. Тек қалқиған құлақтары ғана қып-қызыл.

	– Болды ғой деймін. Қалай?

	– Жақсы. Рақмет.

	– Бір жері дұрыс болмаса қазір айт. Кейін кеш болады.

	– Жоқ. Бәрі дұрыс.

	Мойнына жабысқан майда шаштарды қағып, ванна жақты нұсқады. Ол жылы суды қосып басын жуа бастаған.

	– Жақсылап шай. Әсіресе мойныңды.

	Сыртынан баланың ебдейсіз қимылдарын бағып аз тұрды да, шыдай алмай жанына барып мойнына су құя бастады. «Арқаң да шаш». Арық, қушиған иықтарына жабысқан шаштарды кетірді.

	– Болды.

	Қолына сүлгі ұстатқан ол дәлізге өтіп, қайшы-тарағын тазалады.

	Айна алдында қалған орындықты қайта ас үйге апарып қойды.

	– Киініп те үлгердің бе?

	– Иә, мен қайтайын, – деді ол. Тік қарамай көздерін ала қашады.

	– Шашыңды тарамайсың ба?

	– Жоқ, кепсін.

	Әйел жымиды.

	– Мейлі онда. Өзің біл.

	– Сау болыңыз.

	– Сау бол. Мамаңа сәлем айт. Ой, тоқта, конфет берейін.

	– Жоқ, рақмет. Менде бар.

	Бала неге екені түсініксіз қалтасынан конфет шығарып көрсетті. Содан соң жерде шашылып қалған шаштарға көзі түсіп қызарып кетті.

	– Еш нәрсе етпейді. Қазір өзім жинап аламын. Сау бол.

	Әйел тағы жымиды.

	– Сау болыңыз.

	Текпешектермен тез секіріп түсіп бара жатып бозбала жүрегін алабұртқан түйсікке ызаланды. Далаға шыққан соң бар күшін салып жүгіре жөнелген.





КЕМПІР




	– Алдымен кіші қызым кетті. Он үш жыл бұрын. Ал былтыр үлкен қызымды жерледім. Екі-ақ бала көтергенмін. Екеуі де жоқ енді. Өзім ғана қалдым.

	– Немерелеріңіз бар ма?

	– Кіші қызымда бала болмады. Ал Липаның ұлы, одан бір қыз, бір ұл шөберелерім бар. Қазір Канадада. Бес жыл болды көшіп кеткендеріне. Шешелерін қойғанда да келе алмады. Жалғызбын. Жалғыз тұрамын. Сексен үшке келіп өстіп жалғыз қаламын деп ойлады дейсің бе.

	Жас кезінде әдемі, тіпті сұлу болған тәрізді. Жанары солмаған. Жүзін терезеге бұрып, алысқа қадалып сөйлейді.

	Көзіне ұйқы тығылды. Тұрып кету ыңғайсыз. «Қазір жыласа, мына кісі баламның бар екенін біліп қояды» деп ойлады ол. Содан соң пәтеріне кіргізбек түгіл маңынан жүргізе қоймас.

	– Шайды ысытайын ба?

	– Мен болдым. Өзің ішпесең, әуре болма.

	Ол басын шайқап, дастархандағы бос кеселерге қарады.

	– Қазір тұрамын, – деді кемпір, – қазір.

	Қолын столға тіреп көтерілмек болды да кайта отырды.

	– Қазір, қазір.

	Ол орнынан тұрып, қолтығынан демемек болып еді, кемпір:

	– Өзім. Қазір өзім тұрамын, – деді. Жақтырмаған сыңайлы.

	– Өзіңіз біліңіз.

	Дастарханды реттеуге кірісті.

	– Немерем телефон соққан. Үйрене алмай жүрмін дейді. Тілі, салты басқа ел ғой. Өзі де жер ортасына келді. Барған соң әйелімен ажырасып кеткен.

	– Неге?

	– Әй! – кемпір қолын сілтеді, – өздері біледі де.

	Мұнда тұрғанда да жетіскендері шамалы еді. Андрейдің көзі тая бере ол да қаңғып кететін. Қызып келеді. Телефонмен сөйлеседі. Мені көрмейді, естімейді деп ойлай ма екен. Мен бәрін сеземін.

	– Шай құяйын ба?

	– Кішкене, бір жұтым ғана. Содан кейін тұрамын. Шаршадым. Жату керек.

	– Ал Тамара қайта iшiп кетіпті. Нан ұстап ант беріп едi енді аузыма алмаймын деп. Звондасам, мас болып отыр. Жарайды. Міне, тұрдым.

	Шынымен, тырмысып күш жинады да орнынан көтерілді.

	– Міне, кеттім. Қолым кақсап әкетіп бара жатыр. Ауа райы бұзылар ма екен. Әсіресе шынашағым жан шыдатар емес.

	Әр қадамын абайлап басып, өз бөлмесіне беттеген кемпірдің дауысы алыстап түсініксіз күмбірге айналып кетті. Аздан соң мүлде тынышталған. Жатса керек.

	Ол ас үйді реттеп болып өз бөлмесіне өтті. Ернін тістеп, еппен есікті жапты.

	– Кішкентай балапан. Ұйықтамай жатырсың ба? Менің бөпем жыламайды екен.

	Жөргектерді ашып астын көрді де көтеріп бетіне басты.

	– Тәттісің ғой, кішкентай. Орыс апа мамаға не дейді? Орыс апа Тамара көке ішіп кетіпті дей ме? Тамарасы кім екен орыс апаның? Бізден пәтерақы сұраса не бетімізді айтамыз, бөпем? Ертең ақша беріңдер десе қайтеміз. Сенің көзіңді құрт десе не дейміз? Өлтіреміз дейсің бе? Сен қашан өсіп мамаға көмектесесің?

	Мұңая қалған ол кереуеттің үстіне қолындағы үлкен, қызыл бет қуыршақты қойды. Содан кейін ауыр күрсініп шамды сөндірген.





КҮНӘҺАР




	Екеуі де үнсіз қалды. Кемпір алдындағы жартылай орталанған табаққа, ал қарама-қарсы орындықтағы түтіккен, сары шаш әйел кесесіне қарады.

	– Солай де, енді не істемексің?

	– Білмеймін. Сізден басқа баратын жерім, көмек күтер адамым жоқ. – Кемпір басын көтеріп оның ар жағындағы нүктеге қадалған.

	Әйел қаншама ойлы, тіпті егер мүмкін болса, қайғылы кейіпке енбек болып ернін жымқырса да, көзінің бір сәтке де тыншымайтын қарашықтары көңілді жылтылдайды.

	– Сен ақымақ әйелсің. Ақымақтығың құдайдың алдына барғанда Сені ақтап шығады да, тозаққа мен түсемін.

	– Енді қайтемін. Құдай өзі алмайды, түрмеге де түспейді. Әбден әккі қу. Өлтіретін болды. Көрген күнімді итке де бермесін. Не істеймін енді...

	Көздерінде ессіз ұшқын пайда болды.

	– Жарайды. Ақшаң түгел ме?

	– Иә, міне, міне.

	Кемпір орнынан тұрып, ыдыс-аяқ толған шкаф тартпасынан бүктелген қағаз алып шықты.

	– Мә, күнәһар сорлы. Ыстық тамаққа қосып бер. Бір аптадан соң жаназасын шығарасың. Жымыңды білдірме.

	– Әрине, әрине, – деді әйел орауды сөмкесіне салып жатып.

	– Рақмет, әжетай, рақмет.

	– Жарайды, бар.

	Естілер-естілмес дауыспен әлденелерді күбірлеген кемпір оның артынан есікті жауып алды да ас үйге қайта беттеген. Столдың үстінде жатқан ақшаны алып, содан кейін барып шамды сөндірді.





ӘЖЕ




	– Қайда барасың?

	Әжесінің дауысы зілді шықты. Ешқашан дауыс көтермейтін ол айқайды ауыр зілмен ауыстыра білетін. Ұрлана басып шығып бара жатқан бойжеткен кідіруге мәжбүр болды.

	– Кітапханаға.

	– Андағы дорбадағы не?

	– Кітап.

	– Бері әкел.

	Немересі қарсылықсыз ақ сөмкесін иығынан сырғытып, кемпірдің алдына тастады. Икемге әрең көнген белін иіп, ол сөмкенің аузын ашты. Шынымен кітаптан өзге еш нәрсе жоқ екен.

	– Алтыдан кешікпей кел, – деді ол тарамыс саусақтарымен дорбаны қыздың иығына қайта іліп жатып. – Бар.

	Бойжеткен үнсіз шығып кетті. «Бойы сыриып өсіп қалыпты, – деп ойлады кемпір терезенің алдына келіп, – қол-аяғы ұзын, бірақ арық бейшара».

	Газда тұрған шәугімді қолымен ұстап көрді. Жылы. Столда тұрған кесеге орталап су құйып алды да, шетте жатқан шүберекті шәугімнің үстіне жаба салды.

	– Кебе берсін.

	Терезеге қайта бұрылды. Жел соға бастапты. Жаңа ғана ашық аспан кенет күңгірттенген. Дүние әп-сәтте алай-дүлей болып, сол арада жауын сабалай жөнелді.

	– Мәссаған, – деді кемпір дауыстап, – әлгі қыз жалаңаш кетті-ау. Аялдамаға да жетіп үлгермеген шығар бейшара. Сормаңдай.

	Терезеге қарап тағы кішкене тұрды да, өз бөлмесіне беттеген. Адымдаған сайын жалаңаш табаны еденді сырып өтеді. Үш-төрт аттам дәлізді ұзақ кесті. Бір қолында кесесі, екінші қолымен қабырғаны қармайды. Бөлмесіне жетіп, қолындағы ыдысты столға қойды да, төсекке шықты.

	– Жаратқан ием, сақтай көр, – дедi есiнеп. Содан кейін қалың ұйқыға кетті.





ҚАРҒАЛАР




	Қалаға қарға толып кетті. Таңертең көзіңді ашқанда қарсы алатын олардың жағымсыз үні көзің ұйқыға ілінерде де санаңның ар жағында жарыса шулап жатады. Айжан бұл құсты жек көретін. Бірақ елеусіз еніп, қала өмірінің бір шетінен өз орнын алған олардан қашып құтылар жер болмағандықтан» амалсыз төзуге тура келеді. Содан соң олар пайда болғалы таянған бақытсыздық сезімінен арылу үшін қарғалардың зады жаман еместігіне, оларға тіпті махаббат сезімімен қарайтындығына өзін-өзі иландыруға кіріскен. Кейде жұмыстан шаршап келіп төсекке жатқаннан кейін келмей ығырыңды шығаратын ұйқыны күту мезеттерінде олармен ойша тілдесетін де болды. Сұрақтар қояды, жауап береді. Дұшпаныңды жеңе алмайтын болсаң, ішіне кір, сырын біл дейді. Содан соң өзіңнің әл-шамаңды, оның жеткен шыңын бағалап, қалағаныңды таңдау мүмкіндігіне ие боласың.

	Бүгін қыстың соңғы күні. Ауаға көктемнің жылы лебі араласа бастаған. Демалыс болғандықтан үйден ешқайда шыққан жоқ. Есіктің алдындағы кәрі теректі әбден билеп-төстеген қарғалар жақындап қалған көктемді сезінгендіктен болар айрықша құтырды. Топталып алып ұша жөнеліп, біресе сол үйірімен қайта қонақтап шуласа қарқылдайды. Терек пен төртінші қабаттағы оның терезесі тұспа-тұс болғандықтан, олардың жағымсыз дауыстары да, жылтыраған қап-қара екі тесік көздері де анық, қол созым жерде.

	Оқып жатқан кітабын қойып терезенің алдына келді де, бетін әйнекке тақап сыртқа үңілді. Не деген жиіркенішті, не деген мағынасыз мақұлықтар. Кенет олардың арасындағы ірі қара қарғаның өзіне тесілген көзқарасын сезініп назарын соған аударды.

	– Сәлеметсіз бе?

	– Сәлеметсің бе?

	– Қалыңыз қалай?

	– Жақсы, – деді ол қап-қара түйме көзін қысып.

	– Неге басқа жер таңдамай, дәл менің тереземнің түбіне ұя салдыңыздар? Мен сіздерді онша ұнатпаймын.

	– Қатты ұнатпайсың. – Қарғаның түрі қатқыл, тіпті ашулы болып көрінді. – Иә. – Ойша берген жауабы күмілжіп кінәлі болып шықты. – Бізге де сен ұнамайсың.

	Бұрылып бөлменің ортасына өтті де, кітабын қолына қайта алды. Шым-шытырық, түсініксіз жазылған тарихи дүние болғандықтан көзі әр жолды мұқият оқығанымен, түкке түсінбейді. Ойының бәрі қарғалар жақта. «Мен де оларға ұнамаймын. Әрине, біреуге жек көрінішпен қарай отырып, оның тарапынан жылу күтуге болмайды ғой. Бірақ қайдағы бір қарғалар...» Содан соң жынданғанда адам осылай бастайтын шығар деп ойлады. Бұл оқиғаның соңы қолына сыпыртқы алып жалаң аяқ, жалаң бас қарғаларды қуу немесе жанармаймен теректің түбіне от қойып, салтанат биін билеу болады.

	Ол терезенің алдына қайта барды. Мұз сүңгілер жанұшыра тамшылайды. Күн жылы. Ескі қызыл телефонға қарады. Үнсіз сазарып тұр. Әлде өзім звондасам ба екен деді. Не деймін? Бәрібір дұрыс түсінбейді. Содан кейін телефон тұтқасын көтеріп, нөмірін терген. Ешкім алмады. Үйінде жоқ.

	Атамның үйіне барсам ба деп ойлады. Қуанып қалатын еді. Орнынан тұрып, киіне бастады. Дала тамаша болып тұр. Нағыз көктем. Адамдар да жайдарлы, біртүрлі жылы жүзді. Барлығы тойға бара жатқандай асығыс, көңілді. Алдымен дүкенге кіріп, үш-төрт көк шай, темекі алды. Содан кейін аялдамаға беттеді.

	Қария есік алдында күн шуақта отыр екен. Бос жіберілген аппақ шашы иығын жабады. Үстіндегі ұзын жең ақ жейдесі тізесіне аз-ақ жетпей тұр. Қара шалбары мен кең қоныш елтірі етігі қарияның сыры кетсе де, сынының кетпегенін, өзін-өзі сыйлайтын және сыйлата білетін тәкаппар рухының куәсі тәрізді. Көзінің айналасын, маңдайын терең әжім басқан.

	– Қайдан жүрсің?

	– Үйде отырып жалығып кеттім.

	– Әке-шешең қалай?

	– Жақсы шығар. Оларға барған жоқпын. Өзің қалайсың?

	– Жаман емес. Кел кір. Келгенің жақсы болды. Шай ішкім келіп отыр еді.

	Пеш жанып тұр. Қапырық. Алжиын деген бе деп ойлады.

	Қария пеш үстіндегі шәугімді ашып көрді. Қайнап жатыр екен. Терезе алдындағы жайпақ табаққа төңкерілген таза кеселердің екеуін дастарханға қойып, толтырып су құйып алды да, бұрышта тұрған шелектен бір ожау су алып, орталап қалған шағын шәугімді қайта толтырды. Содан кейін екі кесеге шайнектен шай құйды. Айжан дастархан жөндеуге кіріскен.

	– Тамағың бар ма?

	– Иә, кеше көже істеп ішкенмін. Ішем десең бар.

	– Жоқ, өзіңе дегенім ғой.

	– Мен аш емеспін. Жарайды, жылытып жібер, бәрібір. Қайсыбір тамақ ішіп жүрмін ғой дейсің. Жұмысың қалай?

	– Жақсы. Ақырындап.

	– Біржан не істеп жүр?

	– Білмеймін, ата. Оларды өткен демалыстан кейін көрген жоқпын.

	Қария үнсіз қалды. Түрінен ұнатпай қалғаны сезіліп тұр. Әке-шешесінің үйінен кетіп, бөлек пәтер жалдағанда да жаратпаған. Енді қазір олармен аса араласпайтыны үшін кінәлайтын сияқты. Әрине, кәрі адам, бірақ бұның ешкімге міндетті емес екенін ұғуға болады ғой. Ол не себепті әке-шешесінің алдында өзін борышты сезінуге тиісті екенін түсінбейтін. Жоқ, түсінетін, бірақ осы жерден әлдебір әділетсіздікті сезетін. Не себепті еркін өмір сүруден қысылуға тиіс, неге олармен бірге тұрып, олардың алдындағы «перзенттік міндетін өтеуі керек. Және барлығын толық бақытқа кенелту үшін жақсы біреуге тұрмысқа шығуға міндетті. Содан кейін сөз жоқ, бір-біріне қонаққа барып, тату-тәтті өмір сүреді. Бір қызығы – оларға маған жарық дүниені көрсет деп жалынған жоқ, өле-өлгенше қарыздар болайын деп келісімге отырған жоқ. Туса, өздері үшін, өздерінің қызығы үшін туды. Ал қалғаны – әркімнің өз еркіндегі нәрсе емес пе.

	Ол атасын жақсы көретін. Қазір де оның қимыл-қозғалысын үнсіз бағып отырған көзқарасынан аталық емес, еркектік бағалауды және өзінің осындай көпті көрген қартқа ұнайтынын сезеді. Сүйсініп отыр. Ол кенет өзін керемет әдемі, сондай жеңіл сезініп кетті.

	– Оқитын кітабың бар ма? Берген тарихи еңбегіңе тісім батар емес.

	– Тұр ғой анда, – ол қолын төргi бөлмеге қарай сермеді, – шетінен ала бер. Тек қайтарғанды ұмытпасаң болғаны.

	Ол жымиды, есіне Бағлан түскен. Оған атасы туралы айтудан жалыққан емес. Мінезін, тұрпатын сипаттайды. Сөйлеген сөздерін, қалжыңдарын қайталап айтады.

	Атасының үйінен шыққанда, кеш қоюлана бастаған. Ол пәтеріне тезірек жетуге тырысты. Бағлан звондап қалатындай көрінген кенет. Тіпті ара-тұра жеңіл жүгіріп алады. Мен оған ғашықпын деп ойлады ол. Шынымен ғашықпын. Мен оны сүйемін. Күлкісі келген. Бағланға қатысты айтылғаннан кейін бе, әлде жалпы оның аузынан шыққан соң ба, біртүрлі. Өтірік сияқты. Мен қарға деген құсты шын сүйемін деді не, Бағланды сүйемін деді не, бірдей күлкілі. Мен ғашықпын. Адамдар өздерінің ғашық екендерін, араларындағы нәрсенің басқа емес махаббат екендігін қайдан біледі? Ал басқа деп жүргендерінің махаббат емес екенін ше?

	Сау сиырдан жаралмағаным бәрібір білінеді деп ойлады содан кейін. Екпіні басылып қалды.

	Айжанның әкесі ақын болатын. Мектеп жасынан өлең жаза бастады. Есейе келе бұл әдетінен арылмаған ол гүлден, таудан, жерден ләззат алатын. Лып етіп көрініп көзден тасаланатын әйел сұлулығынан шабыттанатын. Өлеңді түн жамылып отырып жүрегінің қанымен, көзінің жасымен араластырып қағазға құятын. Арал көлінің тағдырына, Семейдегі ел мен жердің күйіне көкірегі қарс айырылып, қаншама жыр жолдарын арнады. Өлеңдерін оқығанда, көзінен жас құйылады. Ал бірде, студенттермен өткен кездесуде жан жүрегін билеген толғанысқа төтеп бере алмай, еңкілдеп жылап жіберген. Оның өмірінің барлық мағынасы, мәні – өлеңі еді. Ерте үйленді. Автобустың арт жағында қалып бара жатқан қара жолға тесіліп тұрған, қос бұрымы тірсегін соғатын талдырмаш қараторы қыз жиырмадағы ақынның елесіне айналды. Содан кейін оны өзі оқитын институттың дәлізінде қайта кездестіргенде, тағдыр атты алпауыттың қармағына ілінгенін түйсінген. Ойланбай үйленді. Қазір иығына жетер-жетпес қара шашын аздап қырау шала бастаған зайыбына қараса, жүрегін шымырлаған аяныш билейді. Ол өзін кінәлі сезінетін.

	Ал бүгін әкесін ойлап оянды. Қала сыртында жападан жалғыз қалған кәрі әкесін. Әйеліне сездірмеуге тырысып, ас үйге өтіп, темекі тұтатты. Содан кейін тоңазытқыштың үстінде дайын тұрған қағаз қаламын алып, стол басына отырған. Әке. Құлағалы тұрған лашық үйде жалғыз қалған əке. Жанарына жас үйірілді. Темекі қысқан саусақтары дірілдеген. Ол алдындағы ақ қағазға әлдене іздегендей үңілді. Содан соң жаза бастаған.

	Әкесін жиі есіне алатын. Шалды қала орталығынан үй алғанда жүр деп шақыра алмағаны үшін қапа болады. Ол алдындағы үш шумақ өлеңге тесіліп ұзақ отырды да кенет орнынан кілт көтеріліп, умаждап, аузы-мұрны шығып толған қоқыс-шелектің түбіне қарай тығып жіберді. Содан кейін қолын жуып, әйелінің жанына барып қайта жатты. Жазған өлеңі тым солқылдақ, жасық болып көрінген. Қазір оған тек жақсы өлеңдер жазу керек. Ол артындағы жастарды жаман дүниені аямауға баулитын. Гогольды үлгі етеді. Жаман өлең жазбайтын ақын жоқ, бірақ жақсы ақын жаман өлеңді ешкімге көрсетпейді дейтін жиі. Қайтадан әкесі түсті есіне. Жүрегін уқалады. Сыздап бара жатыр.

	Жарты сағаттан кейін есіктің қоңырауы соғылған.

	– Кім?

	– Мен.

	Есікті ашып жатып, «кімді айтсаң сол келеді» деп ойлады.

	– Амансыңдар ма?

	– Жақсы. Жайша жүрсің бе?

	– Жайша. Әлде келуге болмай ма?

	– Қайдағыны айтасың, әке. Соншама ерте жүргеннен кейін бір нәрсе болып қалды ма дегенім ғой. Кір.

	Екеуі ас үйге өтті.

	– Келін ұйықтап жатыр ма?

	– Иә, бүгін сабағы түстен кейін. Шай ішесің бе?

	– Ішпеймін десем, бермейін деп пе едің?

	Ол үнсіз шай қоюға кірісті, дастархан қамдап болғаннан кейін:

	– Ана баланы оятайын, – деп шығып кетті. Аздан кейін төргi бөлмеден дауысы естілген. – Біржан, тұр, атаңмен амандас.

	– М-м-м...

	– Тұр деймін саған.

	Біржан сүйретіліп тұра бастады.

	Қария шынымен немересін сағынған. Үш жасынан бастап әріп танып, көзін ашқалы әкесінің жырын жаттап өскен ол әлжуаз, қорғаншақ. Он екіде дегеннен гөрі жетіде десе, сенерлік. Стол басында отырған қарияға ұйқысыраған кейіппен үнсіз қарайды.

	– Амансың ба, батыр Біржан.

	– Сәлеметсіз бе?

	– Атасымен баласы осылай амандаса ма екен, қол қайда?

	Немересі салмақты кейпінен жаңылмай, қол берді. Қанша дегенмен бойы сұңғақ тартып қалыпты. Бірақ тым арық.

	Баланың сүйріктей ұзын, балауса шөптей жұмсақ саусақтары қалақтай қолына көмілгенде, елжіреп кеткен. Биыл сексен төртке шыққан оның қасында бұл жасөспірім алып теректің түбінде пайда болған шыбық тәрізді. Тегі бір, түбі бір екені көрініп тұрса да, әл-қуатының кемдігі де сезіледі. Әйтеуір бір тәуірі – өлең жазуға ыңғай көрсеткен емес.

	– Атаңа қонаққа неге келмейсің?

	Ол шалға қарама-қарсы тұрған орындыққа жайғасып, әкесіне қарады.

	– Бұны қайтесің, әлі өз басын өзі алып жүре алмайды. Ер жеткен соң барады ғой. Айжан келіп тұра ма?

	Дауысы жарықшақтанып шықты.

	– Иә, кеше келіп кеткен.

	– Жағдайы дұрыс па әйтеуір?

	– Иә, өңі жаман емес.

	Атасы кеткеннен кейін Біржан жуынатын бөлмеге барып айнаға қарады. Дауысын қатқылдандырып:

	– Атасымен баласы осылайша амандаса ма екен, – деді. Содан кейін есікті жауып, суды қосты да, айнаның алдына келіп қайта тұрды:

	– Атасымен баласы осылайша амандаса ма екен. Қол қайда?

	Содан кейін оң қолын ұсынды: – Ассалаумағалейкум, ата.

	Оянып, ас үйге құлақ түріп жатқан ақынның әйелі қарияның артынан есік жабыла салысымен орнынан тұрған. Жуынатын бөлменің есігін тартып көріп еді, жабық екен.

	– Біржан, сен бе? Не істеп жатырсың, шық..

	– Қазір, мама.

	– Мамалап қалғыр, жүгермек, шық, жаныңның барында!

	Ол атып шықты.

	– Артыңнан суды мен өшіремін бе.

	Біржанның жүрегі атойлап кетті. Тағы да қарғай бастай ма деп қорыққан. Ұйықтар алдында құдайдан мен өліп қалмасам екен, мамам, папам, атам, Айжан өліп қалмаса екен деп тілейді. Себебі мамасы қарғаған кезде бұлардың ешқайсысын аямайтын.

	Ал ол баласына да, өзгеге де назар салудан баяғыда қалған. Шаршаған. Күні бойы мектепте бөтен балаларды оқытады, өзінің бар білгенін жыл сайын жаңа оқушыларға үздіксіз қайталайды. Ал олар қалай бір-біріне ұқсас! Үлгілісі үлгілісінен, бұзығы бұзығынан қалай аумайды. Істейтін істері де, сөйлейтін сөздері де жылдан жылға қайталанып отырады. Ол бәрінен жалыққан еді. Бір-біріне ұқсас күндер, жылдар. Ол тіпті бір күні бәрінің кенет үзілетініне, тоқтайтынына сенбейтін. Мәңгілік атты тозаққа баяғыда жұтылған жанша күннен күнге өзінің өмірін сүретін. Міндеттерін қалтықсыз орындайтын.

	– Шал неменеге келіпті?

	– Ауырып жүрмін дейді. Біржанды көруге келген шығар. Жөнін айтқан жоқ.

	– Ақша берген шығарсың тағы.

	– Еш нәрсе сұраған жоқ.

	– Онда Айжан аузын жауып жүрген шығар.

	– Білмеймін.

	Ол әйелін жаңа көргендей таң қалып қарады. Дода-додасы шығып түтіккен шашын қобыратып, жұмыртқа қуырып тұр.

	– Шашыңды тарасаңшы.

	Ол қолымен басын сипап өтті де, күлімсіреді. Тым асыра сілтеп бара жатқанын ұққандай. Әйелі осылай күлгенде бұрынғы кішкентай талдырмаш қыздың елесі жүрегін дір еткізетін. Киіне бастады.

	– Қайда кеттің?

	– Қоқысты төгіп келемін.

	Жаңағы жазған өлеңінен тезірек құтылғысы келген, әйелінің шелектегі тасталған заттарды ақтарып қарамайтынына сенімсіз еді себебі.

	* * *

	Қарияның өзін дімкес сезінгелі бір аптаға жуық уақыт болған. Қара шапанын жамылып, далада ұзақ отырады. Шығып келе жатқан көктем тіршілігін бағады. Емханаға баруға басында зауқы соқпады. Содан кейін жолда жығылып қаламын ба деп қорыққан.

	Айжанды күткен. Оның келмей кеткеніне екінші демалыс. Жұмысы болып жатыр ма, әлде басқасы ма әйтеуір ізім-қайым жоғалды.

	Кеш батты. Терезені сабалап, жаңбыр жауып жатыр. Иісінен-ақ сезді жылы жаңбыр. Ол көзін жұмды. Бірте-бірте дүние айқындығын, мығымдығын жоғалта бастаған. Адам өмірі – бұтаққа ілініп қалт-құлт еткен жапырақ екен. Ол кенет бұл дүниені қимайтынын түйсінді. Ешқашан фәниге мұншама жармасамын деп ойлаған емес. Уақыт келгенде кетермін дейтін. Дайын болатын. Бірақ қимайды екен. Қимайтыны соншалық өлім туралы ой келгенде кеудесін кернеп бара жатқан уытты ашыныс жүрегін солқ еткізіп басталып, жан-әлемін қалтырата бастады. Өлгісі келмейді. Өлгісі жоқ. Алыста қалған жастық шағынан таныс сезім. Соғыста жиі кешкен күйі. Оның басына осы мен қорқып жатқан жоқпын ба деген ой келді. Өлімнен емес, өмірмен айырылысуға қорқып жатыр. Содан кейін мені алсаң ал, балаларға өмір бер деп ойлады. Менің ғұмырым бітті. Адам өмірі – жапырақ. Мерзімінен бұрын үзілмесе, уақыты жеткенде өзі құлайды. Ойына өмірден ерте озған кемпірі түсті. Жас болды, ғашық болды, бала сүйді, немере көрді. Соғыстан аман келді. Өмір сүрді. Бірақ бұның бәрі өзімен емес өзге біреумен болған таныс оқиға тәрізді. Енді қайтейін деп ойлады ол бала сүйсем. Енді не істейін. Еш нәрсе өлімді ақтамайды. Мың жыл қызық ажал келгенде қанағат болмайды екен. Оның өмірі мына қазіргі күн. Аяқталып бара жатқан жалғыз күн. Кеудесін кеулеп қайтадан ашыныс бyды. Тек бірақ нәрсе анық. Өлгісі жоқ. Өлгісі келмейді. Оның тұманданып, әлдеқайда батып бара жатқан санасында шексіз үрей мен осы түсінік қана қалған.

	* * *

	Өлім кезіндегі халықтың жұмылу, ұйымдасу қабілеті ерекше. Бұл жолы да солай болды. Тамақ берілді, көмілді. Содан кейін қалыпты күндер қайта басталған. Бұндай кісі ешқашан болмаған, бұл қалада тұрмаған тәрізді. Дүкендер де, кинотеатрлар да орнында. Аспан да, күн де. Тіпті Айжан да әдеттегі күлімдеген қалпынан жаңылған жоқ. Айжан Біржанды әсіресе таң қалдырған. Қонақ тәрізді. Бөтен сияқты. Күледі, сөйлейді. Атасын қойып келгеннен кейін шешесіне көмектесіп үйді жинады, туысқандармен отырып әңгімелесті. Оның ас үйде жалғыз қалған мезетін аңдыған Біржан артынан ақырын келіп:

	– Күткен жоқпын, – деген. Ол селк ете қалды. Содан кейін ашулы дауыспен:

	– Нені күткен жоқсың? – деді.

	– Мен сені атамды жақсы көретін шығар дегенмін.

	– Оны ешкім жақсы көрген жоқ.

	– Мен жақсы көрдім.

	– Онда қатты жасырғансың ғой шамасы.

	Біржан үнсіз қалды.

	– Мүмкін мамама жағымпазданып білдірмеген шығарсың?

	– Жағымпазданған жоқпын.

	Көзіне жас толып шыға келген.

	– Eңді маған не істе деп тұрсың? Әкең екеуіңмен бірігіп жылайын ба? Тірісінде маңынан жүрмеуші едіңдер ғой, еңді жақсы көретін болып қалыпсыңдар.

	Ол не дерін білмеген. Барлығы рас. Әкесі жылады. Оған ілесіп Біржан да тоқтай алмаған. Бірде мектептен қайтып келе жатып, оны сыртынан көргені есінде. Кең көшенің қақ ортасында баяу кетіп бара жатқан қария айналаны толтырып бара жатқандай көрінген. Басындағы қазақы қалпақ пен үстіндегі ақ плащы да өзгелерден бөлектейді. Патша тәрізді. Көзіне сол сәттегі атасының сипаты сиқыр болып көрінген. Бірақ жақындап баруға батпады.

	– Жарайды, ренжіме, миым ашып кетті. Ендігі жетпегені сен едің. Өзің кәдімгідей адам болып қалыпсың ғой.

	Айжан жымиған.

	– Мамамнан аумайсың.

	– Ал сен әкемнен аумайсың. Көмектескің келе ме маған?

	Атама ұқсайды деп ойлады ол ыдысты мұқият сүртіп тұрған інісінің ебедейсіз қимылдарын бағып тұрып. Атама ұқсайды, бірақ бәрібір әкем болады.

	– Біржан, сен өлең жазбайсың ба?

	– Жоқ, сен ше?

	Айжан күліп жіберген.

	Пәтеріне келген соң ол дәлізде ілулі турған үлкен айнаға ұзақ қарады. Шашы қобырап кетіпті. Жинап дұрыстап түйді. Содан кейін кезерген ернін жалады, әлденеден қатты қорыққан адамның түрі сияқты. Көздері шарасынан шығып тұр. Өзінен көзін айырмаған күйі безілдеген телефонның тұтқасын көтерді.

	– Сәлем.

	– Сәлем.

	– Жалғызсың ба?

	– Иә.

	– Маған келсеңші.

	Бір сәтке ғана үнсіз қалған ол «жақсы» деді. «Қазір».

	Неге келістім деп таң қалды Айжан өз бейнесіне қадалып. Атам туралы Бағланға айтпаймын деп шешті содан кейін. Әрі қарай өмір сүру керек. Шашын бос жіберіп, киімін ауыстырды. Шамды сөндіріп, үйден шықты.

	Бағлан жалғыз емес екен.

	– Танысып қой, менің жолдасым, бірге жұмыс істейміз.

	– Сәкен.

	– Айжан.

	Сәкен ұзын бойлы, арық жігіт екен. Күлгенде аппақ ірі тістері жарқ ете қалады. Әдемі. Қоп-қоңыр, үлкен көздері тұңғиық, бұлтсыз аспан тәрізді. Адамға жас сәбише алаңсыз қарайды. Оның қасында Бағлан таудан қазір түскен қойшы тәрізді.

	– Не істеп отырсыңдар?

	– Жай, әңгіме-дүкен құрып. Саған кеш бойы звондап таба алмадым. Содан кейін Сәкенді шақырдым. Не ішесің?

	– Сыра.

	– Онда мен қазір барып сыра алып келейін. Сендер дастархан жасай беріңдер.

	Ол шығып кетті. Бөлмені үнсіздік жайлаған. Құлаққа ұрған танадай тыныштық. Айжан Сәкеннің артынан ас үйге барды. Піскен картопты түсіріп тұр екен. Оны көріп:

	– Не жұмыс істейсің? – деді.

	– Біздікі есеп-қисап қой. Бағлан айтпады ма?

	– Бағланнан сен туралы жиі естимін.

	– Сонда не дейді?

	– Жақсы қыз дейді.

	Күлкісі келді. Электр шамына шомылған бөлме керемет сәнді көрінді. Қазір сағымға айналып кетердей мұнарға бөгеді. Бүгін атам қайтыс болды дегiсi келген. Жоқ, бүгін емес, қайтыс болғанына негізінен үш күн, бүгін барып жерлеп келдік. Кеше көршілері көрінбей кеткен соң үйіне іздеп барса, өліп қалыпты. Төсекте жалғыз өзі көрпеге қымтанып өліп жатыр екен. Содан кейін бүгін барып көмдік.

	– Не ойлап кеттің?

	– Жай, өзімше. Бағлан қайда жоғалып кетті?

	– Білмеймін. Жүр дастарханға отыра берейік. Келетін шығар.

	Екеуі төргi бөлмеге барып дастархан басына отырды.

	– Шарап құяйын ба?

	– Жоқ, қазір Бағлан сыра әкелсін.

	– Ол келмейді.

	Сәкен әдемі көздерін төбеге қарай төңкерді.

	– Қалай келмейді? Сыра ше?

	– Ішемін десең, сыра тоңазытқышта.

	Айжан орнынан тұрып, тоңазытқышты ашты. Шынымен де сыра самсап тұр.

	– Ал ол қайда кетті?

	– Бір танысының үйіне.

	– Жайша ма?

	Сәкен бұған тура қарап, жымиған.

	– Мен саған сенбеймін.

	– Сенбесең, күт. Шарап құяйын ба?

	– Ішпеймін.

	– Сенбесең, міне телефон, звондап өзінен сұра.

	Ол Сәкеннің берген нөмірін терді. Әйел алған. Темекіден қарлыққан, ересек әйелдің дауысы. Орыс сияқты болып көрінді.

	– Алло, Бағлан сіздерде ме?

	Күмілжіп барып жауап берді.

	– Иә, сіз кімсіз?

	Үнін ойнақы шығаруға тырысқанымен, ар жағында зіл ғана бар.

	– Танысымын. Шақырып жіберіңізші.

	Сәлден кейін Бағлан алды.

	– Бағлан, сыра қайда?

	– Өздерің отыра беріңдерші, мен мұнда бір шаруамен жүріп қалдым. Шыққан соң есікті жауып кетіңдер, Сәкеннің өзі біледі.

	Үнсіз қалды. Бағланда да үн жоқ. Содан кейін ақырын:

	– Жарайды, – деген. Тұтқаны қойып, дастархан басына қайта келді.

	– Неге? – Сәкенге таң қалып қарады. – Неге?!

	– Ол қазір менің танысымның үйінде. Өмір бір-ақ минутта өтеді де кетеді. Қол қусырып отырғаннан не шығады. Көңіл көтеру керек емес пе?

	– Сен солай деп ойлайсың ба?

	Көзінен жас аға бастады. Жыламаймын. Осылардың алдында жылаймын ба деп өзін-өзі ұстауға тырысса да, төгілген жасына ие бола алмады.

	– Айжан, неменеге жылайсың, саған қандай айырмашылық бар. Бәрібір емес пе?

	– Әрине, әрине...

	– Жылама.

	Айжан бетін басып, көзінен аққан ыстық жасты сүртіп, демін алуға тырысып еді, жас қайта ағылды. Тіпті дауысы шығып кеткен. Ол ішіндегі әлдененің үзілгенін түйсінді. Енді не істеймін деген суық ой шайып өтті басын. Енді қалай өмір сүремін. Көзін қайта сүртті. Ол сыртынан бағып тұрған ажалдың демін осы сәтте әсіресе айқын сезінген. Сәкен оның аузына кесеге құйылған шарапты тақады.

	– Мә, ішіп жібер, жақсы болып қаласың.

	Ол басын шайқады.

	– Керегі жоқ.

	Енді не істеймін деп ойлады ол. Содан кейін өзіне аппақ тiстерiн ақситып күліп қарап отырған Сәкенге қарады.

	– Неменеге жылайсың? Мен сені түсінбеймін. Әйелдер осы қызық. Онда тұрған не бар?

	– Иә, дұрыс. Қайда, мен қазір.

	Ол тез шешінуге кіріскен.

	Таңертең тұрып, айнаға қарағанда жүзі әлем-тапырық екен. Жылай-жылай кішірейіп, ісініп кеткен көздері тереңнен жылтыраған екі тесікке айналған. Енді не істеймін деп ойлады ол. Бұдан кейін әрі қарай өмір сүре аламын ба? Өмір сүрмегенде, басқа не істеуге болады. Өлу? Атам өлді ғой деген суық ой санасын шаншып өткен. Атам да жоқ, Бағлан мынау, енді не істеймін?

	Сәкен де оянды. Айнаның алдында тұрған бұған:

	– Шай ішпейміз бе? – деген.

	– Жоқ, мен қайттым үйге.

	– Бағлан түстен кейін келеді.

	– Жоқ, мәселе онда емес. Мен кеттім.

	– Телефоныңды тастап кетпейсің бе?

	– Бағлан береді ғой, жарайды, сәлем айт.

	– Жарайды.

	Ол Айжанның артынан есікті жауып жатып, аппақ тістерін жартылай жалаңаштап сыңар езулеп күлді.

	Күні бойы жауған жаңбырдың соңы, жапалақтаған қарға айналды. Ол дүниенің астаң-кестеңі шығып, бүкіл әлемнің опырылып кетуін тілеген іштей. Жер сілкінсе, су тасқыны болса, бүкіл қала жер астына сүңгіп, орны тегістеліп қалса. Дәл қазір ешкімді аяйтын шамасы жоқ еді. Әкесі де, шешесі де, бауыры да кетсін. Егер дәл қазір әлдене болмаса, дүние өзінің жайбарақат немқұрайлығынан жаңылмай осылай безеріп тұра беретін болса, өзінің көзсіз жек көрінішіне өзі уланып өліп кететіндей көрінген. Бірақ жан бермек оңай ма?

	Осы сәтте, кеудесін кернеген ызаны дәрменсіздік ауыстырған кезде кішірейе бастаған. Содан кейін ашық тұрған желдеткіштен ұшып шығып, теректің бұтағына қонақтады. Жеп-жеңіл, мағынасыз қара құс. Жан-жағына таңданып қарап алып, тұңғиық көкке қарай қарқылдап ұша жөнелді. Ауадан жақын қалған көктемнің демін сезген себебі.





ҚОҢЫР ӘУЕН




	Мен бұлбұлдың сайрағанын ешқашан естіген емеспін. Естіген күннің өзінде қасымда оның басқа емес бұлбұл екенін түсіндіретін адам болмаса, танымасым анық. Бірақ маған бәрібір бұлбұл ұнайды. Әбден жауыр болған, ғасырлар бойы айтыла-айтыла ескірген атағымен, әсіресе мен үшін беймәлімділігімен.

	Қазір де үйдің алдындағы ашық дәлізде отырып, тың тыңдаймын. Ауыл кеші. Айтып жеткізу мүмкін емес бейқам ауыл кеші. Тұнық ауа ұйыған сүттей қою, таза. Шетінен қасықтап алып, жей бастағың келеді, тәбетіңді ашады. Әлде жота жақтан самал жел әкеліп, шашып тастаған жусанның қышқылтым иісі араласқаннан кейін бе. Түсініксіз.

	Кеш батып бара жатыр. Көрші үйдің шатырына қонақтаған қараторғайлардың үні тіпті құйқылжи түсті. Бірінен бірі асырғысы келетіндей. Табиғаттың ән сайысы өтіп жатқан тәрізді.

	Мен осылай өмір бойы отыра алатын сияқтымын. Егер кеш бітпей, мәңгілікке созылса, мен отыра берер едім. Кенет қақпаның сыртынан аяқ тықыры естілді де:

	– Жанар!, – деген дауыс шықты.

	– Кіре бер, Балнұр, кіре бер.

	– Ақтабан жоқ па?

	– Жоқ, байлаулы. Кел.

	Қақпаның есігі ашылып, артынша Балнұрдың өзі де көрінді. Ол шапшаң жүреді. Біршама қашықтықтағы менің қасыма лезде жетті.

	– Қараңғыда не істеп отырсың. Шам жақпайсың ба?

	– Шам жоқ. Электрик келіп өшіріп кетті.

	– Ақшасын төлемеп пе едіңдер?

	– Төлемеппіз. Ол тағы шапшаң сөйлейді. Сөйлегенде ерні-ерніне жұқпайды, сондықтан оның аузынан шыққан сөздер, тіпті сөйлемдер тұтас, өте ұзақ бір сөзге айналады. Балнұрдың не деп тұрғанын түсіну үшін оны білу керек. Жай білу аз, оның миын, ойлау жүйесін, басынан бастап, жеткен жеріне дейін толық меңгеру қажет. Мен оны сөзсіз білемін. Сондықтан енжар, еріншек күйімнен ажырамай-ақ сөйлесуге қабілеттімін.

	– Ақмарал бір жарты қоямын дейді.

	– Ненің құрметіне?

	– Сен келді деп айттым. Өзінің де ішкісі келіп жүр ғой деймін. Жанар екеуіңе бір жарты қойып беремін дейді.

	– Қайда?

	– Өзінікіне. Ет асып жатыр. Кеттік.

	Ойланып қалдым. Әрине, кеш керемет болып тұр. Ішсең сөзсіз сиқы кетеді. Ауылдан, сонша уақыттан бері бір келген ауылдан ләззат алу былай тұрсын, ертеңгі күн өмір үшін жанталас күреске айналады. Мына кеш пен қараторғайларды қиып кету де оңай емес. Екінші жағынан, мен ауылға күнде келмеймін. Балнұр мен Ақмаралды, бала кезімнің, жасөспірім кезімнің естеліктерін енді бес жылдан кейін бір-ақ кездестіруім мүмкін. Әрине, бұл соншалықты қайғылы жағдай емес, бірақ, дегенмен...

	– Дәл қазір баруымыз керек пе?

	– Енді қашан барайын деп едің?

	«Бәрі дұрыс деп ойладым. «Бас істеп тұр, тек ми жоқ» дер еді менің бір танысым бұл жағдайда.

	– Онда, кеттік, – дедім, – тек есікті жабуға мұрсат бер, Балнұржан, есікті жабуға.

	Ақмарал қазан жақта жүр екен. Ебедейсіз денесі, икемге оңай көнбейтін тарбиған саусақтары, қара қошқыл сипаты – барлығы сол қалпы. Өзгермеген. Тек ересек тартып қалыпты. Кекеселеніп.

	– Сәлем, Ақмарал.

	– Сәлем!

	Екеуміз құшақтасып, сүйістік.

	– Отыра беріндер. Мен қазір.

	– Тамақ қашан піседі?

	– Қазір қайнады.

	– Әкең қайда?

	– Бүгін болмайды. Ақмырзанiкіне кеткен.

	Ақмырза – Ақмаралдың ағасы. Көрші ауылда тұрады. Қып-қызыл маскүнем. Ертерек кезде ішіп келіп мені айналдырмақ болғаны бар. Бірақ, менің қазына-байлықтан кенде емес сөздік қорыммен танысқаннан кейін, есін жинап, ұзақ отырып қалды да, айуандықпен адам өлтірген азаматтың Қылмыстық Кодекс бойынша бас бостандығынан айырылатыны туралы ойлады білем, енді өз тарапынан өзінің сөздік қорымен егжей-тегжейлі таныстырып жайына кетті. Монша деген сөз балалық шағының еміс-еміс естелігіне айналған, өзінің саналы өмірінің жартысынан көбін араққа құрбан қылған жанның жайына жоғалғанынан мойнымның ауыр жүк түскендей жеңілдегенім рас, бірақ мені жай кетпей, біршама уақыт көңілсіз ойға батырып кетті. Жаныма батқан нәрсе – еркек пен әйел арасындағы әділетсіз айырмашылық болған еді. Не себепті ең соңғы ақымақ еркектің мәртебесі өзіңнің жылдар бойы жинап, шашау шығармай күтіп пайдаланатын сүйікті сөздік қорыңның ең жауһарларын бетпе-бет пайдалануға келгенде үстем болады. Не себепті мен белгілі бір сөз тіркестерін дәл сол екпінмен, дәл сол мағынада қолдансам, күлкілі де, Ақмырза қолданса, орынды ақылға сыйымды көрінеді? Сол жолғы жүрегіме түскен жара қайтадан сыр беріп, біршама жабырқап қалдым.

	– Қыздар, арақ ішпейміз бе?

	– Иә, бастай берейік, – деді Балнұр мені қостап, – Ет піскенше қай заман.

	– Столдың астында тұр. Алып аша беріңдер. Ақмарал дастархан басына қайнаған шәугім мен шәйнекті әкеліп қойды. Барлығы заңды. Қонақ келсе, шай ішу керек. Және арақ ішу керек. Екеуі қатар, бір-біріне бөгет жасамай жүре береді. Біздің ауылда.

	– Күйеуден хабар бар ма? – деп сұрадым Балнұрдан.

	– Иә, өткен аптада балаларға келіп кеткен.

	– Сенікі ше?

	Енді Ақмаралға бұрылдым.

	– Менікінен хабар жоқ.

	– Бекершілік істедің, кетпей қою керек еді.

	– Ұрды ғой ол мені.

	– Шыдау керек еді. Кімді кім ұрмайды, – деді Балнұр босап қалған стақанын дастархан үстіне қойып жатып.

	– Иә, – дедім мен де, – Сені балаларыңмен қосып үйге қамап, сыртыңнан oт қойған жоқ қой.

	– Менің балаларым жоқ, – деді Ақмарал қарсы дау айтып.

	– Жаратқан Иеңе мың да бір рақмет айт.

	– Бекер олай дейсің, – деді Балнұр, – балалардың болғаны жақсы. Ал Жақсылық ішпесе жақсы адам, балаларды жақсы көреді..

	– Үшеуін бірдей жинап-тернеп сенімен қосып өртеп жібермек болғаны үлкен махаббаттан екен ғой. Кешір. Қайдан білейін.

	– Қатты бала туғым келеді, – деді Ақмарал алысқа қарап, – енді менің балаларымның болуы үшін ішейікші.

	– Қанша балам болса екен дейсің, – деді Балнұр.

	Бірақ бұл оның аузынан төрт-бес әріптен тұратын ел естіп, көз көрмеген сөз болып шықты. Әлдебір жеңілтек сезім жетегінде үйге кіріп кетіп, сыртқа қарай ұмтылған сайын әйнекке соғылатын шыбынның ызалы, күйінішке толы ызылындай әлдене.

	Бірақ Ақмарал екеуіміз тосылған жоқпыз. Ол тіпті:

	– Үшеу, – деп жауап берді.

	– Мәссаған, – дедім мен.

	Таң қалғаным сонша ернеуіне жетіп шүпілдеген арақты қалай түбіне дейін ішіп жібергенімді сезбей қалдым. Есімді жинағаннан кейін Ақмаралға белгілі бір мағынаға толы көзбен қарап ұялтуға тырысып көрдім.

	– Олардың барлығын қалай асырайсың? Зейнетақыңмен бе?

	Ақмарал екінші топтағы мүгедек болатын. Тұрақты зейнетақысы бар. Ақыл-есімен байланысы. Бірақ, шындап келгенде, ол соншалықты дәрежеде есуас емес. Тіпті кейде маған мүлде есуас емес болып көрінеді. Кейде. Ал қазір сол «кейденің» елес, түс болмағанына күмәнданып отырмын.

	– Серіктің де зейнетақысы бар ғой.

	Серік оның күйеуі. Болған. Ол да Ақмаралдікі тектес зейнетақы алады. Бірақ, кезекті қантөгіс майданнан кейін әкесінің үйіне кетіп қалған Ақмаралдың артынан «жаздым, жаңылдым, ит болыппын» деп келмеді. Ал Ақмарал сол жолғы өзінің қызбалығы үшін өкінеді. Білемін. Өкінеді.

	– Ажырасқандарыңа екі жыл болды ғой. Егер сен үш бала тусаң, оның өз қатыстылығын мойындайтынына сенімдісің бе?

	Мен тілімнің күрмеле бастағанын сездім. Сондықтан Ақмаралдың түкке түсінбегендігіне таң қалмадым.

	– Мен онымен ажырасқан жоқпын.

	– Олай болса, сендердің балаларың үшін ішсек ішейік.

	Қайта құйып оның болашақ балалары үшін іштік.

	– Қыздар, маған сендер алқаш болып кеткен сияқтысыңдар.

	– Тағы бір бөтелке бар, – деді Ақмарал.

	– Балнұр, сенің бала-шағаң кіммен қалды?

	– Өздері. Үлкенім жетіде ғой. Өзі қарай береді.

	– Екіншің ше?

	– Үште.

	– Үшіншің ше?

	– Екіде.

	– Аттары кім?

	Кенет Ақмарал жылай бастады. Серікке деген сағынышы, бала, үш бала туу туралы арманы көзінен жас болып шыққан.

	– Ақмарал, жыламай тұра тұр. Сен әлі бізге тамақ беруге тиіссің.

	– Мен Жолдыбайды жек көремін, – деді ол өксіп.

	Жолдыбай оның әкесі. Өмір бойы қой баққан, ауданға белгілі құрметті адам. Бірақ шынымен де Ақмаралға нашар қарайды. Киімі тоз-тоз, үнемі осы үйдің басыбайлы күңі сияқты, отымен кіріп, күлімен шығып жүреді. Адам екен демейді. Әкесі де, бауырлары да. Ешкім. Шешесі қайтыс болғалы ешкім.

	– Мен Жолдыбайды жек көремін, – деді ол енді дауысын қатты шығарып жылап, – мен оны өлтіремін.

	Балнұр екеуіміз үнсіз қалдық.

	– Мені күйеуіммен ажырастырған сол. Мен оны жек көремін.

	Ақмарал ұзақ жылады. Балнұр қазан-ошақ жаққа өзі барып, етті түсіріп, нанымен алып келген соң ғана тоқтап, екінші шөлмекті аша бастаған. Барлығымызға қайта құйып шықты.

	Мен ішімдегі әлдененің мұңлы күйге еніп, еңсесі түсіп кеткенін сездім. Домбырадан төгілген қоңыр әуен сияқты. Енді менің жылағым келе бастады.

	– Қыздар, барлығымыздың бақытты болуымыз үшін ішейікші.

	Ақмарал стақанын сүлесоқ созды, ал Балнұр керісінше ширақ соғыстырған. Ол жалпы шапшаң адам. Көзіңді ашып-жұмып үлгере алмайсың, Тез. Іштік.

	– Қайтайық, – деп орнымнан тұра бастадым.

	– Қона салсаңдаршы.

	– Мен балаларыма барайын. Аяжанның түнде оянатыны бар еді.

	– Ал мен өзімнің үйіме барайын. Ертең апамдар келеді, – дедім мен Балнұрдың сөйлеу мәнеріне салып.

	– Мейлілерің.

	Далаға үшеуіміз бірге шықтық. Түн. Ауыл жым-жырт. Сағат төрт-бестер шамасы болар. Осы кезде бұлбұл сайрауға тиіс деп ойладым.

	– Қыздар, ауылда бұлбұл бар ма осы?

	Олар жауап берген жоқ. Әлде мен дауыстап сұрамадым ба екен. Білмеймін.





МАХАББАТ ТУРАЛЫ





АЗАМАТ




	Үйдің ішіндегі дүниелердің сұлбасы бірте-бірте айқындала бастаған. Анау теледидар, оның қасында кішкентай болып қарайған бейнемагнитофон. Қабырғадағы батып бара жатқан күн бейнеленген сурет те қарауытады. Гүлімнің деміне құлақ түрді. Біркелкі тыныстайды. Түні бойы осы дем алысынан жаңылған жоқ, тіпті қыбыр етіп қозғалған жоқ. Кішкентай бала тәрізді. Аударылып жүзіне үңілген. Ұйықтағанда үйренішікті, әдемі жүзі қатқылданып кетеді екен. Тырысып, қабағы түюлі жатыр.

	Азамат жастығының астындағы сағатын алып қарады, бес жарым. Ерте. Гүлім жеті-сегізсіз оянбайтын шығар. Ол қайтадан терезеге бұрылды. Орнынан тұрып жүргенге де ыңғайсызданады. Қасындағы келіншектің қалай қарайтыны белгісіз. Бұның орнында Майра болса деп ойлады. Оятып алатын едім, шай қойдырар едім. Не қаласам, соны істер еді. Бірақ Майраның деңгейі басқа. Ол әдемі емес, оның қызметі жоқ, қызметі ғана емес жоғары білімі де жоқ. Ол көп нәрседен хабарсыз. Көзін жұмды. Басы зеңгіп, шыр айналып бара жатыр. Ұйқысы келіп жатыр. Ұйықтай алмасын тағы біледі. Гүлімнің қасында ұйықтауға үйренері, үйрене алмасы белгісіз. Екеуінің кездесе бастағандарына екі апта болған. Бірақ үйіне бірінші рет қонып отыр. Қайтадан деміне құлақ түрді. Оған жеңіл тыныстайтын әйелдер ұнайтын. Жеңіл тыныс – тазалықтың, бейкүнәліктің белгісі сияқты. Ол қайтадан Гүлімнің жүзіне үңілді. Қою қоңыр шашы шашылып, көрпені иегіне дейін көтеріп қымтанып алыпты. Бірақ беті бір уыс болып, ауыр жұмыс істеп жатқан адамша түйіліп кеткен. Маған дейін қанша адамы болды екен деп ойлады. Содан кейін көзін қайтадан жұмды.

	Тағы екі сағат шыдау керек. Артық қимылдауға да батпайды. Баласы келгенде не істер екенбіз деп ойлады. Бірақ оның бір есебін табатынын тағы біледі. Кенет қасындағы келіншектің қозғалғанын сезді де көзін жұма қойды. Демін бірқалыптап, терең тыныстай бастады. Гүлім басын көтеріп, бұның жүзіне аз-кем үңілді де, орнынан көтерілген. Азамат оның қозғалысынан мазаланған кейіппен көзін ашты.

	– Қайырлы таң! Оятып жібердім бе?

	Жүзіне күлкі үйіріле қалған Гүлім ақырын еңкейіп ернінен сүйді. Ол оған құшағын жайған.

	– Тұрамыз ба? – Тұрайық. Қазір шай қоямын.

	Халатын жүре киген ол жуынатын бөлмеге қарай беттеді. Азамат үстінен ауыр жүк түскендей жеңілденгенін сезінген. Ұйқысыз түн, жаңағы таң атқыза алмай қиналғаны – жағымсыз түс қана тәрізді. Үйдің ішінен тазалықтың иісі шығады. Дүкеннен жаңа сатып алған киімде болатын су жаңалықтың иісі. Өмірдің, барлық адамдардың кереметтігіне күмән келтірмейтін ерекше жайма-шуақ күйге енген ол көңілденіп кетті. Барлығы бір түйір шаңсыз тап-тұйнақтай.

	Орнынан тұрып киінді де ас үйге кірді.

	– Жұмысқа қаншада жиналамыз?

	– Мен ылғи сегізден кете шығамын. Сонда тоғызда тура жетемін.

	– Бөлек барғанымыз дұрыс шығар.

	– Иә, – деді Гүлім, – Бөлек барғанымыз дұрыс.

	Екеуі де үнсіз қалды. Азаматқа Гүлімнің тағы бір қасиеті – тамаққа ұқыптылығы ұнайтын. Дастархандағы барлық тағамның ерекше бөлек сүйкімді дәмі бар, тіпті құйған шайынан айрықша бап сезіледі. Тарамай-ақ түйреуішпен немқұрайлы қыстыра салған шашының өзінде әдемілік бұғып жатыр. Не деген әйел деп ойлады. Бұндай әйелді тастап жүрген не қылған еркек. Әлде өзі кетті ме екен? Момақан ғана отырған Гүлімге қарады. Күйеуімен ажырасқанын ғана біледі. Жөн-жосығын сұраған емес. Білгісі де келмейді.

	Шайдан кейін екеуі жататын бөлмеге қайта оралды. Әлемге күз келген. Азамат бұрын күзді ұнататын. Тіпті қатты ұнататын. Оның қысқа ғана ғажайып ғұмырының бір сәтін де рәсуа еткісі келмей, далада ұзақ жүретін. Таң атпай саябақта қыдырады, ал түнде, ағаштар мен үйлер үйреншікті болмысын жоғалтып, өзге сағым кейіпке енетін түнде күздің иісімен тыныстайтын. Аяқтың астындағы жапырақтардың күбірлесіп, қимылдасып, өз тірлігінің мәнін сыбырлап қалуға тырысқан қарбаласына құлақ түретін. Ал осы жылы күздің тезірек өтіп кетуін қалай бастады. Күздің, өлілер мерзімінің.

	Бүгін де алтын күз өзінің маужыраған күйіне өзі ұйып, тамылжып тұр. Үңілген сайын түпсіз құрдымына тарта беретін сайтан қасиетін сүлесоқ сабырлықпен, немқұрайлықпен бүркемелейді. Олар үйден шығып аялдамаға беттеді. Азамат қасындағы келіншекті көз қырымен бағып келеді. Бойы бұның иығынан төмен кішкентай ғана келіншек. Екеуі қатар жүргенде одан әлдеқайда жас көрінеді. Қыздай.

	– Онда былай істейік, – деді Гүлім, – мен қазір келген автобусқа мініп кете беремін. Ал сен келесісімен кел.

	– Келістік.

	Гүлім бұның қимас кейіпке енген жүзіне қарап, күлімсіреді...

	– Содан кейін жұмыста кездесеміз. Менімен амандасуды ұмытпа.

	– Жарайды.

	– Онда мен кеттім.

	– Мақұл.

	– Азамат, маған олай қарамашы. Әйтпесе бәріне қолды бір сермеп, үйге қайтамыз.

	Тоқтаған автобусқа жеңіл жүгіріп еніп кеткен Гүлімнің соңынан қадалған Азамат автобус өзінің жүрегін алып бара жатқандай сезімде қалды. Өңешінен суырып, қан-жоса етіп алып бара жатқандай.

	Кешке, жұмыстан соң Гүлімнің үйіне телефон шалған.

	– Сәлем.

	– Сәлем, – деді ол өзінің әуезді үнімен.

	– Не істеп жатырсың?

	– Отырмын. Ауылдан əкем келді.

	Азаматтың көңілі су сепкендей басылды.

	– Бүгін кездесе алмаймыз ба?

	– Жоқ. Қалай кездесеміз.

	– Маған кел.

	– Сенің әпкең бар емес пе?

	– Жоқ. Бүгін үйде болмайды.

	Әпкесі таңданып қарады. Азамат оның көзімен кездесуден қашып, қабырғаға бұрылған.

	– Кіммен сөйлесіп отырсың?

	Әпкесі әдейі айғайлап, шатақ дауыспен сұраған. «Үндеме» деп ымдады.

	– Әлгі салдақы ма?!

	Гүлімге де естілген болу керек, ол:

	– Әуре болма. Әкем кеткеннен кейін кездесеміз. Әлі уақыт бар ғой, – деді жылдам, – Жарайды, сау бол.

	– Сау бол.

	Телефон тұтқасын қойғаннан кейін әпкесіне бұрылды.

	– Сенің шаруаң қанша? Менің өміріме неге араласасың!

	– Қалай дәтің барады, ұятсыз! Жеті түннің ішінде мені қайда шығарып жібергелі отырсың?

	– Ешқайда да бармай-ақ қой! Болды бәрі!

	Әпкесінің көзі жасаурап бара жатқанын байқап, далаға шығып кетті. Күз.

	Жылы күз. Жапырақтардың ауада қалқыған ыстық қышқылтым иісінен жүрегі айныды. Гүл сататын қыз дүкен алдында темекі тартып тұр екен. Ол да бір тал темекі алып, үйдің артындағы саябаққа барып отырды. Бүгін оны көрмесем, бір бақытсыздық болады деп ойлады содан соң. Жылдам аялдамаға беттеді.

	Ықшамаудан жаққа жүретін автобусқа мінгеннен кейін барып жаны жайланды. Бірақ автобустың жүрісі тас тиеп алып, жолсызбен келе жатқан трактордың жүрісіндей екен. Жүргізушінің әке-шешесін ғана емес, барлық таныс-тамырларын да түгендеп шыққан.

	Тоғыз қабат үйден оның терезесін тез тапты. Шам жанып тұр. Әкесі баласын алып келген шығар деп ойлады. Гүлімнің он бір-он екілердегі ер баласы болатын. Ішін жағымсыз толқын шайып өтті. Содан кейін жетінші қабатқа лифтімен көтерілген ол қоңыраудың шоқтай қызыл түймесін басқан. Жаңғырған ащы үні есіктің ар жағына өтіп, әлдебір жұмсақ затқа барып соғылды да, соның ішіне жұтылып кетті. Үнсіздік. Қайта басты. Содан кейін барып аяқ тықыры естіліп, Гүлімнің «бұл кім?» деген дауысы шықты.

	– Су құбырын тексеремін.

	Үнсіздік.

	– Кешіріңіз, аша алмаймын.

	– Гүлім, бұл мен ғой, Азаматпын.

	Аз ғана үнсіздіктен кейін Гүлім қайтадан:

	– Кешіріңіз, аша алмаймын, – деді.

	– Неге?

	– Кетіңіз.

	Ар жақтан еркектің дауысы шықты. Сөздері анық естілмейді, Шамасы «кім» деп сұраған болу керек, Гүлім «білмеймін» деді, содан кейін қайтадан:

	– Кетіңіз, – деген.

	Азамат төмен қарай текпешекпен түсті. «Бәрі бітті» деген ой ғана қалды санасында. «Қайдан ғана келіп едім. Осыны естуге асықтым ба? Осыны білуге асықтым ба?». «Бекер болды» деп ойлады қайтадан. «Келмей-ақ қою керек еді». Жүрегі суылдап, кеудесіне симай өрекпіді. Әрине, әрине, оның біреуі бар. Маған дейін ешкімінің болмауы мүмкін емес қой. Не деген екіжүзді оңбаған. Әйелсымақ, анасымақ. Ұятсыз». Есіне екеуінің кафеге барғандары түсті. Тапсырыстарын қабылдап, кері бұрылған даяшы жігіттің артынан қараған Гүлімнің жанарына кездейсоқ көзі түскен. Қазір сондағы жүзін қайта елестетті. Түршігіп кеткен. Көзқарасынан жыртқыштық бағалау көрген сонда. Қаперсіз жайылып жүрген тірі жемтігіне қанға толған көзін салған жыртқыш аңның жанары. Мүлде есінен шығып кетіпті. Қалай ұмытты десеңші. Содан-ақ күдіктенуге, содан-ақ білуге болатын еді ғой.

	Жолға шығып, аялдамаға келіп тұрды. Миының шаршағанын сезген.

	Тоқтаған көліктің бағытына қарамастан мағынасыз кейіппен мініп, алдындағы автобустың ішіне қарай шапшаң жұтыла бастаған қара жолға қарады да, дәті шыдамай бұрылып кетті. Оның басына көлік жүргізетін адамдардың бәрінің ақыл-естері сау емес шығар деген ой келді. Әйтпесе қалай қорықпай жансыз темірге отырып, ешбір қаперсіз осыншама жылдам жүруге болады? Содан кейін айналасына көз салды. Қаншама адам. Жаңа ғана кіріп, дереу қорылға басқан еркек пен әндетіп келе жатқан баладан өзгелерінің бәрі үнсіз отыр. Соған қарағанда төбеде талай сандырақ ойлар қалқып жүрген шығар. Жүрегі айныды.

	Баланың ауызы жабылмай қойды. Аса кішкентай да емес сияқты. Есі кіріп қалған бала, бірақ сыртқа бейқам көз тастап әлдебір әуенді айтып тауысатын емес. Кідірмейді. Басынан бір қойса деп ойлады ол. Мына адамдардың бірден қалай шу ете қалатынын елестетіп жымиды.

	Қала сыртына шыққан автобус қайда екені белгісіз ұшып бара жатыр. Азамат жолдан түсіп қалып, қайтадан қалаға қарай аяңдады. Барлық назарын өз адымына аударған. Санап келе жатыр. Қалаға жеткеннен кейін жолдан машина тоқтатып, үйіне келді. Сағат төрт жарым болыпты. Ол ақырын есік ашты. Тас қараңғы. Бірақ әпкесінің ұйықтамай жатқанын сезді. «Бұған не керек?» деді ішінен. «Өз-өзінен шала бүлінеді, бір нәрсе талап етеді, өмір сүруге үйретпек болады. Одан да өзі байға тимей ме». Тұңғиықтан ұятқа ұқсас бір нәрсе оянып, жүрегін шым еткізген. «Шын ғой, – деді ол бәсеңсіп, – Гүлімде несі бар». Ақырын өз орнына барып жатты. Бағанағы үрей қайта бас көтерген. Оны енді қайтып көрмеймін деген үрей. Бірақ таңертең Гүлімнің өзі телефон шалған.

	– Не болды, кеше неменеге келдің?

	– Сені көргім келді.

	– Мен саған үйде әкем бар деп айттым ғой. Өзің білесің үлкен кісілердің қандай екенін. Мені әлі жасөспірім қыз деп ойлайды.

	– Түсінікті.

	– Ренжіп қалдың ба?

	– Жоқ. Қашан кездесеміз?

	– Бүгін шығар, – деді ол дауысына күлкі араласып, – жұмыста кездесеміз ғой.





ГҮЛІМ




	Телефон тұтқасын қойғаннан кейін, жұмысқа жинала бастадым. Бүгін шынымен де әкем келуге тиіс болатын. Абылайдың жазғы демалысы аяқталады. Үйге қайтады. Қара көлеңкеленіп, тыныш қана мүлгіген үш бөлмелі пәтерде елес құсап, дыбыссыз жүріп киіне бастадым. Жұмыста еркекпен алғаш байланысқандықтан ба, күнде көңілім күпті. Әрине, түр-әлпетіме, киім киісіме баса көңіл аудара бастадым. Бұрынғыдан да мұқият, үйлесіммен таңдауға, күтiнуге себеп, ынта пайда болды. Және бастысы мұқият таңдағаныңның, тырысқандығыңның білінбеуі. Айнаның алдына келіп тұрдым. Жұмыстағылар сезе бастаған тәрізді. Қайдан, қалай? Түсініксіз. Жымидым. Уақыттан қатігез не бар? Міне, мойным сыр бере бастады. Жұмыр тегістік жоқ, майда әжімдер пайда болған. Өзгеден жасырғанмен, өзіңді қалай алдайсың. Қолым да сiңiрлерi шығып, сұрықсызданып бара жатыр. Бұрынғы балғын, жұмсақ саусақтарым қайда? Шашымды тарадым. Қою, жылтырап тұратын ұзын шашымды. Бар байлығымды. Қазір бұны да айына бір рет бояу керек. Ақ түсе бастады. Қартайған соң өмірдің қажеті қанша? Тездетіп үйден шықтым. Көшеде кездескен еркектердің барлығы әдеттегідей назар аудара бастаған соң ғана жүрегім орнына түскен. Әлі төрт-бес жыл уақытым бар. Сөзсіз бар.

	– Сәлеметсіз бе?!

	Артымнан аптығып шыққан әйел дауысына бұрылдым. Әсел екен. Жұмысқа жуырда келген қыз. Азамат екеуі бір бөлмеде отырады.

	– Сәлем. Сен де осында тұрасың ба?

	– Иә. Ана үйде.

	Ол қолын белгісіз бағытта сілтеді. Мен бір сәтке тіксініп қалдым. Азаматты бұл арадан көруі мүмкін ғой. Олай болса, жұмыстағылар сезбей-ақ, біледі десеңші. Бірақ неге екені маған бәрібір. Білсе де, көрсе де. Онда тұрған не бар. Рас менен жеті жас кіші. Рас, барлығы рас. Онда тұрған не бар. Қолдарынан келсе, өздері де істесін. Азамат оларды емес мені таңдады ғой. Бірде-біріне көз салды ма екен. Әрине, жоқ. Бастысы оны уыстан шығармау керек. Кеше бір ағаттық кетті. Жеті түнде келеді деп кім ойлаған. Бірақ бұдан былай ақылдырақ болу керек. Сонда ешқайда кетпейді. Жалғыздықтан шаршадым.

	– Жұмысқа кешiктiк-ау деймін, – деді Әсел сағатына қарап.

	– Қанша болды?

	– Тоғызға он бес минут қалды.

	– Кешіктік.

	– Әлде машина тоқтата саламыз ба, автобуспен жеткенше...

	– Мейлі. Ұстай бер. Сыртынан қарап, оның барлығын білетінін түйсіндім. Жалпы қимыл-қозғалысында, сөздерінде салқындық бар. Оған Азаматтың ұнайтынын білемін. Әйелдік түйсікпен сеземін. Ал қазір маған өзінше жиренішпен қараған түріне қарап жыным ұстай бастаған.

	– Саған таң қаламын, – дедім машинаға мінгеннен кейін, – қасыңда басы бос, әдемі бала отыр. Ал сен аузыңды ашып жүрсің. Айналдырмайсың ба?

	– Азаматты ма?

	Қысылып қалды. Тіпті құлағына дейін қызарып кетті.

	– Өзі ұнай ма саған?

	– Жоқ, маған ол типтес еркектер ұнамайды, – деді ол.

	«Шынымен де ұнатады екен» деп түйдім ішімнен. Қалайда уыстан шығармау керек. Ішімде қызғаныш оянды. Қасымда отырған Әселдің шашынан ала түскім келіп кеттi тiптi. Сені не қылады деп ойладым. Бойы қысқа, қап-қара біреусің. Мүлде күтiне алмайтының көрініп тұр. Сенің алпақ-салпағы шыққан жастығың кімге керек. Өзің сияқты қарабайыр біреуге тиерсің азар болса. Шашымды кейін қайырдым. Әсел тіпті қысылып кетті. Өзін менің қасымда қораш сезініп отырғаны анық.

	Машинадан түсіп келе жатқан оның аяғындағы аяқ-киімді көргенде көңілім мүлде орнына келді. Мыжырайған, өкшесіз бір нәрсе. Қыз бала да осылай киіне ме екен. Не деген адам. Түріне карадым. Көзін төмен сала береді. Енді қайтсін. Өзі жерде әрең жүріп, көңіл шіркін аспандағы айды алсам дейді.

	– Бастыққа көрінбей тезірек бар, – дедім дауысымды барынша әуезді шығаруға тырысып, – ал Азаматты қолға ал. Қимылда. Бұл заманда өзің кіріспесең, ешкім келіп күйеуге жүр демейді.





ӘСЕЛ




	Гүлімге басымды изеп өз бөлмеме кіріп кеттім. Азамат орнында екен.

	Компьютерінің алдында әдеттегідей орнықты кейіппен отырғанымен, көңілінде алай-дүлей бір боранның болып жатқанын сездім. Әлде екеуі ұрсысып қалды ма екен. Бірақ Гүлім тәрізді әккі келіншектер оңайлықпен босатпайды. Олар тіпті ұрыстың өзін өз пайдасына жоспарлап жасайды. Азаматқа дейін Гүлім маған ұнайтын. Кішкентай қағілез келіншек. Отыздың ортасына енді шығып келе жатқан бойдақ келіншек. Еркектерге өзінің жаман қарамайтынын, абзал азамат кездессе, ұзақ ойланып тұрмайтынын жасырмайды. Жұмыстағылдардың бәрі оның кезекті сезімі туралы әрқашан хабардар. Иығынан асатын шашын бір өрім етіп өріп, кекілі маңдайын жауып, сүп-сүйкімді болып жүреді.

	Ал Азамат жұмысқа келгелі ол күрт өзгерген. Мен үшін күрт өзгерген. Әлде оны бұрын-соңды ұрыс алаңында кездестірмегендіктен бе, алдымен сасып қалдым. Бір түсінгенім оған Азамат керек, ал мені неге екені белгісіз осы жолда тұрған тас бөгет деп қабылдапты. Содан кейін аса көп ойланып басын қатырып жатпай, Ұлы Майданды бастап кетті. Азамат, әрине, ұзақ қарсыласа алмады. Гүлімнен алты-жеті жас кішілігі бар, қазір ешбір әйел жынысымен байланысы болмай жүрген көңілі жарым жігіт тегеуірінді, тәжірибелі әйелге оңай олжа болды.

	Бір қызығы Гүлімнің іс-әрекеті менің араласпай шет қалуыма мүлде мүмкіндік бермеді. Өзінің жүрегінде ұйықтап жатқан алпауыт перiнi оятып алған ол осы күнге дейінгі өкініштері үшін жауап берер жанның (менің!!!) табылғанына қуанып менің өмірімді быт-шыт қыла алмаса да, қисайтып, сұрықсыздандырып кетуге бар күш-жігерін жұмсай бастады. Бүгінгісі енді соның жаңа сипат, жаңа қарқын алған түрі болса керек.

	Аздан кейін Азамат орнынан көтеріліп, бөлменің ішін кезе бастаған. Содан кейін терезенің алдына келіп қимылсыз қалды. Бұрылып қарасам сыртқа көз тастап тұр екен. Ал маған ту сыртымнан тесіліп қарап тұрғандай көрінген. Арқа жағымнан келген адамдарды ұнатпаймын. Дереу төнген қауіп сезімі пайда болады. Әлдеқайдан, мүмкін ғасырлар бойы қаннан қанға ауысып, менің миыма орын тепкен үрей бас көтереді. Ту сыртымнан келіп тұрған адамдарға сенбеймін.

	Ол терезені ашып сыртқа түкірді. Мен жымидым. Оның оғаш қылығын, өзімнің осы қылыққа еріксіз куә болғанымды жуып-шайғым келген түрім. Байқаған да жоқ. Мүмкін әдейі байқамаған болған шығар. Білмеймін. Ол туралы, оның берер жауабын, келесі іс-әрекетін дөп басып айту қиын. Өте түсініксіз адам.

	Ол орнына келіп қайта жайғасты. Мен өз компьютеріме үңілдім. Гүлімнің сезіктенер жөні де бар. Маған ол ұнайды. Кейбір адамдар осылай, ойда жоқта, себепсізден себепсіз ұнай бастайды. Содан кейін олардың мінезін, олқылықтарын, өзгеден көргің келмейтін қылықтарын жұта бастайсың. Осы уақытта оның басыңа шығуы, секіруі, іс-әрекетін әрі қарай өрбітіп білгенін істеп кетуі мүмкін. Көнесің. Себебі ол саған ұнайды. Ол саған керек. Әзірше. Әрине, уақытша. Себебі шөлмектің сынбауы мүмкін емес. Уақыт. Уақыт дейсің.

	* * *

	Түнгі үштер шамасында есіктің қоңырауы соғылды. Абылай шошып оянған. Жүрегінің тарсылы екі шекесін солқылдатты. Арқасы жіпсіп сала берген. Аздан соң шешесінің орнынан тұрып, есікті ашқанын естіп, оянып кеткеніне өкінді. Содан кейін әлі тарқап кете қоймаған ұйқысына жармасып, түпсіз мамық сағымға сіңіп кетуге тырысып көрді. Бірақ амал не? Мүлде сергіп алған санасының бір бөлігі, келесі бөлмедегі қалт еткен дыбысты андуда. Келген адамның дауысы бәсең шығады. Тіпті жабық есіктің ар жағынан естілмейді десе де болады. Демін ішіне тартып мұқият тыңдап көрді. Бәрібір тани алмады. Олар бірден жататын бөлмеге өтіп кеткен. Абылай жалма-жан көрпесін бүркеніп, екі құлағын саусақтарымен бітеп алды. Ол барлығын білетін. «Еш нәрсе естігім келмейді. Ұйықтағым келеді. Ұйықтағым келеді, ұйықтағым келеді». Бір рет осылай жатып ұйықтап қалғаны түсті есіне. Бір-ақ рет. Содан кейін қайталанған емес. Ол көзін тарс жұмып караңғылықтың ішінде пайда болған қараңғылыққа батып кетуге барынша тырысты. Ыстық, ауа жетпейді. Деміге бастады. Және ол қашан көрпені ашуға болатынын да білмейтін. Талай мәрте осы білместіктен опық жеді. Одан да осылай жата бергені жақсы. Содан кейін дәретханаға барғысы келе бастағанын ұғып, жүрегі тас төбесіне шыққан. Неғұрлым сол жөнінде ойламауға тырысқан сайын соғұрлым қатты барғысы келеді. Абылай назарын өзге нәрселерге аударуға тырысты. Бірақ атойлаған жүрегі, көрпенің астындағы ыстық ауа, қажеттілік – барлығы бірігіп есін ала бастаған. «Мама, – деп ойлады ол, – мама, енді не істеймін?».





ТҮҢІЛІС




	Мен өзімнің бұл оқиғаға қалай тап болғанымды білмеймін. Барлығы әдеттегідей басталған. Сенбі күні түс ауа Сәкен телефон шалды. «Тауға барайық» деген ол. Даусынан бір нәрсенің болғанын түсіндім. Тегін емес. «Қазір тауға барайықшы» деді ол қайталап. Мен кеш болып кеткен жоқ па деп сұрадым. Ол телефон тұтқасын қоя салды. Жүрегім қобалжып қалған. Үйіне қайтара звондағанымда, ешкім жауап бермеді. Не деген адам деп ойладым. Не деген адам? Уайымдайды-ау деп неге ойламайды. Бірақ мен уайымдаған жоқпын. Себебі аш болатынмын. Түскі ас қамына кірісіп кеттім. Ұзын кеспені суға пісіріп, үстіне бұрыш сеуіп отыра бергенім сол еді, телефон қайта шырылдады. Сәкен екен. «Не болды?» деп сұрадым бірден. «Еш нәрсе. Қолың бос па?» «Бос». «Сөйлесе аласың ба?» «Иә». Өзіме-өзім таң қалдым. Дауысым біртүрлі, салқын шықты. Бейнебір әдейі қырсығып отырғандаймын. Шындығында маған бәрібір болатын. Тіпті тауға да баруға дайын едім. Ол үнсіз қалды. «Сәкен, не болды? Айтсаңшы». Дауысым тіпті қатқыл шыққан сияқты. Аздап ызалана бастағанмын. Мүмкін түскі тамақ уақыты өтіп бара жатқандықтан болар. Білмеймін. Байланыс үзіліп кетті. Телефон тұтқасын қойып, дастархан басына отырдым. Енді Сәкен ойымнан шықпай қойған. Не болып қалды екен? Ол өзі қызық жігіт. Түсініксіз деуге бола қоймас. Түсінікті. Тіпті аздап қарабайырлау. Бойы ортадан төмен, толық. Денесі бос, дөңгеленіп жүреді. Еш нәрсеге икемі жоқ. Еш жерде орнығып кызмет те істей алмайды. Шатып-бұтып, тиіп-қашып қоңырқай тірлікке жететін табыс табады. Үстіндегі лыпасы да көнетоз, күнде көріп жүрсең де, не киім киіп жүргенін былай шыға бере түстеп айта алмайсың. Адамдармен араласа алмайды. Ақыл-есі дұрыс, сөзі түзу. Бірақ танысып, сөйлесе бастаған кезде жылпылдап, ұнауға барынша тырысып бейтаныс кісіні үркітіп алады. Басында маған да күдікті көрінген. Ол кезде екеуіміз бір мекемеде қызмет еттік. Үйіріліп, жөн-жосықсыз ананы бір, мынаны бір сөз етіп, қалт ете қалса қасыңнан табылатын жігіт маған өте ұнамайтын. Тіпті онымен амандасудың өзі азап болатын. Бірақ бірте-бірте бойым үйреніп кетті. Еш зияндығының жоқ екенін, жалғызсырап жүрген бір бейбақ екенін түсінгенмін. Содан кейін көп ұзамай ол жұмыстан шығып кетті. Дегенмен екеуіміз хабарласып тұратынбыз. Бірге футболға барамыз, кейде тауға шығамыз. Етене араласып кетпесек те, таныстығымызды жалғастырып жүрдік. Оның үстіне өзі де тым аралас-құралас болып кетуге ниеттене қоймады. Жақындықтан менен бұрын өзі қорқатындай көрінді маған. Ал бүгінгісі мынау. Таң қалып қалдым. Екінші жағынан, ызам келді. Аты жоқ, жөні жоқ тыныштығымды осынша дөрекі бұзуға оның қандай қақы бар? Жағдайын неге дұрыстап айтпайды? Неге мен оны ойлауға, алаңдауға тиіспін? Қолыма кітабымды алып, төсекке жайғастым. Сол-ақ екен телефон қайта шырылдады. Тұтқаны бұл жолы шынымен ашуланып көтердім. «Алло?» «Бұл мен ғой». «Сәкен, не болды? Жөніңді айтсаңшы, не керек саған?». Ол тағы үнсіз қалды. «Не болды?» Жалғыз бөлмелі үйді басыма көтердім. Бұлай ашуланбағаныма талай уақыт болған шығар. Менің өзім де адамдармен аса араласа бермеймін. Тіпті адамдарды ұната да бермеймін. Олардың бітпейтін сыздауық әңгімелері, өкініштері, арзан күлкілері мен көз жастары жүрегімді айнытады. Әлемде жалғыз адаммен байланысып едім, оның өзінің істеп тұрғаны мынау. Қалай ашуланбассың? Ол телефон тұтқасын қайта қоя салды. Шырылдауық аппаратты жерге бір ұрып быт-шытын шығарғанмын. Жетеді, бітті! Өз-өзіме үш-төрт сағаттан кейін әрең келдім. Неге бүкіл дүние өртеніп кетпейді екен, осы?





ГҮЛШАТ




	Гүлшаттың жасы он бесте. Үнемі алып-ұшып, алабұртып жүреді. Мен көргелі мінезі осы. Дауысы да болмысына сай. Әуезденіп шығады. Үйдің әр түкпірінен қозының мойнына тағылған қоңырау секілді сыңғырлап жатады. Біртүрлі әдемі. Ол мектепке кеткенде, әлдене жетпей тұрғандай құлазып қаласың. Кіп-кішкентай қыз бала. Әлі толыса, бой-бітімі қалыптаса қоймаған. Бірақ, шешесіне тартып, тығыршықтай шағын әйел болатын секілді. Қазір үйдің берекесін келтіріп тұрған осы Гүлшат. Оның балғындығы, тазалығы, бүкпесіз ақжарқындығы. Әсіресе, мен қатты сезінемін оның осы қасиетін. Ол да осыны түйсінетін тәрізді. Ұшып-қонған көбелек тірлігінің ар жағынан кейде әлдебір өзгеше көзқарас там-тұмдап байқалып қалады. Жалт етіп қарағанынан, тіпті шешесімен немесе өзге біреумен әңгімелесіп тұрып көзінің қырымен мені қамтып, бақылап тұрғаны сезіледі. Оған менің пікірім, менің көзқарасым маңызды немесе қызық секілді. Бірақ екеуіміз бетпе-бет сырласып, жеңге-қайынсіңілі болып шүйіркелесiп көрген емеспіз. Мен оны баласынамын. Әрі оның жан-дүниесіне кіріп, сыр суыртпақтап, содан кейін оның балаң өмірінің барысын қадағалап отырғым келмейді. Кішкентай қызда қайсыбір мұң, қайсыбір құпия болушы еді. Табиғаттың өзіндей қарапайым, сызылып қойған заңды тіршілік. Дегенмен, Гүлшаттың осы үйде жүргені, оның бар екені – көңілге медеу. Маған осы да жетеді. Мен өзімді бұл үйде бөтен сезінемін. Тіпті күйеуім де бөтен. Түскеніме төртінші ай кетіп бара жатыр, сіңісе алмадым. Енем қанша дегенмен заты әйел ғой үйдегі қара жұмыстан өзге шаруаға мені араластырғысы келмейді. Өзінің ошағын, бала-шағасы мен дүние-мүлігін қызғыштай қориды. Шындап келгенде маған еш нәрсе керек те емес. Бірақ, мезі бола бастадым. Әй-шәй жоқ жиналып кетіп қалған да ыңғайсыз. Бірақ, осының ар жақ, бер жағында жүрмін. Үйге келгенімде Мағрипа апай ас үйде темекі шегіп отыр екен. – Шай қойып жіберші, – деді маған. Мен қолымды жудым да, шай қамдай бастадым. Темекісін күлсалғышқа жаншып сөндіріп жатып:

	– Жұмыс киіміңді шешпейсің бе, сырттан келдің ғой, – деді. Шай ішіп отырғанымызда, Мағрипа апай бір қызық жаңалық айтты. Мен үшін күтпеген нәрсе. Гүлшат біреуге ғашық екен.

	– Бір жерің ауырып жүр ме, жүзің сынық қой, – деп бастады сөзін.

	– Шаршап жүрмін.

	– Сен балалардың психологиясын білесің ғой. Ақыл қосарсың, бәлкім.

	Мен басымды изедім.

	– Біздің Гүлшат класындағы бір балаға ғашық. Үш-төрт жыл болды. Не қылған махаббат екенін білмеймін. Сол жігіт кеше басқа қызды киноға шақырыпты. Гүлшат енді жылап жүр. Түні бойы жылады. Басым қатты. Сен сөйлесіп көрсең қайтеді. Мені маңына жолатпайды.

	– Мақұл, – дедім мен, – сөйлессем, сөйлесіп көрейін. Тез келістім. Күдікті көрінсем керек. Ол енді: – Ұлан екеуің татуластыңдар ма?, – деп сұрады.

	– Иә, – дедім мен, – татуластық. Әрине, татуластық. Татуласпайтын не бар екен соншама?

	Соңғы жағын ішімнен айттым.

	– Осы үйде түбі екеуің қаласыңдар ғой. Мен қашанғы өмір сүреді дейсіңдер.

	Бұнымен де келістім. «Иә, әрине».

	Кешке Ұлан келгенде мен жатып қалғанмын. Ас үйде шешесі екеуі күбірлесіп көп отырды. Дауыстары алыстан талып жетеді. Гүлшат та жатып қалған секілді. Мен қараңғылыққа тесіліп жатырмын. Егер жұмыс болмаса, жынданып кетуім мүмкін секілді. Ұлан екеуіміз бөлек тұрсақ, барлығы басқаша болар ма еді. Кім біледі. Күндер жылжып өтіп жатыр. Сағызша созылып. Таңертең Ұлан қызметіне жиналып жатқанда ояндым. Шығып кеткенше тірлік белгісін білдіргім келмеген. Ол әдеттегіден ұзақ күйбеңдеді. Ара-тұра маған қарап қояды. Сыр бермедім. Жұмысқа ол кеткен соң ғана шықтым. Автобусқа кіріп, бос орындардың біріне жайғасқанмын. Таң атпай шаршап келемін. Гүлшатты ойладым. Махаббат. Ол не нәрсе өзі? Бар нәрсе ме, әлде жоқ нәрсе ме? Өмір бойы сүйіп өту. Өмір бойы сүйіп өту мүмкін емес. Мүмкін де шығар, бірақ кез келген адамның қолынан келмейді. Негізінде бұндай ұғым жоқ та шығар. Ол әйелдің немесе еркектің мінезінің тұрақтылығына байланысты. Мінезі тұрақты адам бір жерде жылдар бойы жұмыс істейді, талмай ғылыми еңбекпен айналысады, зерікпей бір адамға ғана ғашық болады. Ал, көпшілік үшін махаббат – жүректің әдеттегіден сәл жиірек соғуы, құмарлық сезіну, Тән сұлулығына немесе болмыс әдемілігіне ұмтылыс, иелік етуге құштарлық. Және ол тез өтіп кетеді. Көзіңді бір рет ашып-жұмып үлгере алмай қаласың. Гүлшаттың ғашықтығы – пісіп-жетіле бастаған балауса әйелдің қажеттілігінен туып, сол балаусалықтың кесірінен әлдебір асқақ сезім деңгейіне көтерілген қарапайым ғана ақымақтық. Бірақ, жанның шыңдалуы үшін мұндай мектептерсіз болмайды. Өзі ғана өтуге тиіс мектептер. Басым ауырып бара жатыр. Қайтадан Гүлшатты елестеттім көз алдыма. Оның көз жасы, шынайы қайғысы. Тазалық. Гүлшаттың емес, табиғаттың, тіпті Жаратушының тазалығы. Өмірмен сөзсіз былғанатын, көзі боялып, ерніне далап жағылатын бейшара тазалық. Ойда жоқта автобусқа бір топ шал келіп кірді. Барлығы жиналып бір жаққа бара жатқанға ұқсайды. Орнымнан тұруға зауқым жоқ. Терезеге қарап отыра бердім. Біреу шыдамады білемін «Мына кісіге орын берсеңші» деп қасындағы өзінен қартаңдау қарияны нұсқады. Мен екеуінің бетіне мұқият бір қарадым да отыра бердім. Қаным басыма бір-ақ тепкен. Ол менен мұндай бетпақтық күтпеген болу керек, біраз уақыт үнсіз қалды.

	– Қазіргі жастар осы. Қартаймаймыз деп ойлай ма екен, – деді содан кейін.

	– Бұлар бәрібір біздің жасымызға жетпейді, байқұстар. Отыра берсін, – деді екіншісі.

	– Құрысын, нелерің бар бұл нақұрыстармен сөйлесіп, жүйкелеріңді жұқартып. Тұра берсеңдерші, – деді үшіншісі басу айтқансып.

	Автобустың аяқ жағынан айқай-шу шықты кенет. Онда да біреулер тұрмай, қариялар тұрғыза алмай әлек болып жатқанға ұқсайды. Күлкім келді. Тұра салсам да болар еді. Бірақ қазір орын бермегеніме қуанып отырмын. Гүлшатпен сөйлесуге бел будым. Енеме берген уәдем бар. Ұят-тағы. Үйге келген соң, Гүлшаттың бөлмесіне кірдім. Ол кітап құшақтап жатыр екен. Мені үрке қарсы алды.

	– Сәлем, – дедім мен.

	Ол «не керекті» көзімен айтты. Тосылып қалдым. Бас салып «сен ғашық екенсің. Жылама. Өмірде жылап әлі талай үлгересің» деп шығып кете беруге болмайды. Әріден бастау керек. Ол менен көзін алмай жатыр. Біртүрлі есейіп кеткен тәрізді. Жанарына мұң ұялапты. Балаң мұң.

	– Ұланға ренжіп жүрмін, – дедім мен. Ол таң қалып қалды. – Қатты ренжіп жүрмін. Сендерден кететін шығармын.

	– Ажырасасыңдар ма?

	– Иә. Ажырасамыз.

	Суық, айтпақ түгілі, ойыма келмеген сөз. Бірақ, иығымнан ауыр жүк түскендей, тынысым ашылып қоя берді.

	– Солай...

	Өз бөлмеме келіп жинала бастадым. Құштарлықпен, шаттықпен жиналдым.





АУЫЗҒЫ ҮЙДЕ




	Хатшы отыратын ауызүйге кіріп, шеттегі жұмсақ креслоға жайғастым. Бір сағат отырдым. Басында тіпті кіре беріс бөлменің мысы басатынына таң қалдым. Еңселі, аппақ терезесінен күннің өзі именiп сығалайды. Перделері салтанатты, қою жасыл түске малынып, ғаламат тылсым нұр шашатындай. Хатшы қыздың ары-бері сабылғаны, оның бағалы кәмпит толтырып, әдемі табаға екі кесе шайды қондырып, бастық отыратын бөлмеге өтіп, емін-еркін жүрісі, тырнақтарының ұзындығы мен көйлегенің қысқалығы, бейнесінде дәулетті кісілерге құпия қызмет ұсынатын аруларға тән сырбаздықтың есіп тұрғаны – керемет. Осылайша, оның қимыл-қозғалысына тасадан, жасырын көз тастап мәңгі отыра беруге бармын. Жарты сағат өтті. Мені бастық қабылдамайтын болды. Хатшы қыз айтты. Алдын ала жазылу керек, тәртіп солай. Түскі асқа шықпай ма, бір-ақ ауыз сөз еді айтпағым. Шықпауы да мүмкін. Бойжеткен маған ілтипатпен жауап береді. Шамасы менің оған деген, ар жағында оның әйелдік әлсіздігіне, әлжуаздығына құрметім, бас июім – әлдебір сымсыз арналар арқылы жүрегіне бойлаған болу керек. Бәлкім, шығып қалар отыра тұрсам бола ма? Өзіңіз біліңіз. Мен отырмын. Қай уақыт екенін білмеймін бір кезде мына ауызғы бөлме де, тікірейіп, кербез қозғалған әлгі қыз да жыныма тие бастады. Бюрократия. Адам – машина. Жәлап. Кетіп қалдым.





АҚЫН




	Көшеде көңілсіз келе жатқанмын. Алматыға бір-ақ сәтте күз келді. Кешегі шілденің аптап ыстығы бір-ақ түнде ғайып болып, тау жақтан салқын ауа шымшымдап қойнауына батырып алды ару қаланы. Шаһарды көңілсіздік басты. Ол кісіні алыстан көріп келемін. Алдымен мен байқадым. Бір-бірімізге қасқайып қарсы келе жатырмыз. Кенет ол кісінің көзі маған түсті де қадалып қалды. Содан соң жымиды. Жүрісін жеделдетті. Мен де жымиып, жақындаған кезде қолын алдым. Ол мені бауырына тартып, қысып, бетімнен сүйді. Қартайып кетіпті. Шал бопты деуден аулақпын, бірақ қартамыс тартқаны анық. Жақын арадағы кафеге барып, тамақтанып алуды ұсынды. Ерігіп жүрген мен лезде келістім. Ол кісі өзіне шай ғана алды, мен лағман, 50 грамм коньяк сұрадым. Және, әрине, нан. «Әрине, нан міндетті түрде». «Шаршап жүрмін» деді ол кісі. «Жалғызбын». «Әйеліңіз қайда?» «Әйел бар ғой, сөйлесетін адам жоқ». «М-м-м...». «Бірге жұмыс істеп жүргенде мен саған қырындап па едім осы?». «Жоқ, ешқашан». «Қызық екен». «Менің қасымдағы қыздардың барлығына қырындап шықтыңыз, бірақ маған бірде-бір рет қырындап көрмепсіз». «Қызық екен». «Бәлкім, сіздің талғамыңызға келмейтін шығармын». «Жоқ, келіп тұрсың ғой, міне». Шылым шеккім келді. «Сіз осы шекпейсіз, ия?». «Шекпеймін... Одаққа күнде барамын... Босқа сенделіп жүріп-жүріп қайтам. Ешкім жоқ». «Неге жоқ?». «Менің достарымның барлығы өліп қалған, о дүниеде барлығы». «Түсінікті...». «Екеуміз жүрсек қалай болады екен, ә?». «Білмеймін, түк қызық болмайтын сияқты». «Сен менімен жүріп көрген жоқсың ғой. Жүріп көрсең, кете алмай қалатын едің...». «Мүмкін». «Тағы коньяк алдыртайын ба?». «Жоқ, ағатай, жұмысқа баруым керек»... «Шаршап жүрмін» деді ол. «Мағына қалмады мына тірлікте. Шаршадым. Барлығы далбаса». Қолымды қысты.

	...Алматыға күз осылайша бір-ақ түнде келеді.





ПАРА


	(әзіл әңгіме)



	Мен өмірімде пара беріп көрмеппін. Алып көрмегенім өз-өзінен түсінікті. О заманда бұл заман, шаштаразға кім пара беруші еді. Пара алғанның ләззатын татқан білер, бірақ сізге өтірік маған шын, ешқашан ешкімге пара беріп көрмегенім үшін қатты қорынып жүретінмін. Жемқорлық дерті дендеп барады, оны айрандай ұйыған қоғамымыздың кез келген саласынан кездестіруге болады деп мемлекеттік деңгейде дабыл қағылып, ел болып, жұрт болып оған қарсы ашық күрес жариялап жатқанда, менің елден ерек ербиiп, осы уақытқа дейін ешкімге пара бермей жүргенімді өз басым сорлылық деп бағалаймын. Бірақ сәті түсейін десе, кез келген іс дөңгеленіп кетпей ме, ретi өз-өзінен келді. Біздің сұлулық салонының тұрақты клиенті, өзі жұмыссыз болу керек, себебі, шашын өмір бойы кәсіпті енді игеріп жүрген оқушыларға тегін қидыратын, кенет бір күні менің алдыма келіп жайғаса қалсын. Бұл не ғажап, бұл не керемет деп таң қалып үлгергенім жоқ, шашын қидырып болар болмастан әлгі клиент «бүлдірдің, бәрін бүлдірдің ақысын төлемеймін» деп айқай шығарсын, осы салон пайда болғалы оқушылардың қолынан қиқы-жиқы болып шығып, соған тәуба етіп жүретін әлгінің бұл қорлығына шыдай алмай жағасына жармаса кетейін. Оның өзі тоз-тозы шығып тұрған бір нәрсе екен, дар етіп айырыла кетсін, ақыр аяғы уақиға полиция келіп тынды. Салонның қожайыны маған іс насырға шауып, сотқа кетпес үшін, учаскелік полицейге 200 доллар ұстатып, құтыл деп кеңес берді. Бір жағынан қарасаң, өте жайсыз жағдай. Біреудің шашын тегін кесесің, онымен шектелмей өзің 200 доллар төлейсің. Бірақ, мәселенің екінші жағы бар емес пе. Осылайша кенеттен пара берудің сәті түсті. Өзімді кәдімгідей ел қатарлы толыққанды азамат сезініп, еңсем біршама көтеріліп қалды. 200 долларымды қамдап, ыңғайлап қалтама салып, учаскелік полицей отыратын орынға келдім. Есікті қақтым.

	– Иә!, – деген дауысты ести салып, ентелеп кіріп бардым. Шынын айту керек, 200 долларды тапсыруға асықтым.

	– Сәлеметсіз бе?

	– Амансыз ба? А-а-а, сіз бе?

	– Иә, мен ғой. Жағдай қалай болып жатыр.

	– Қайдам, әлгі кісі, өзі зейнеткер екен, сотқа арыз беремін деп отыр. Жанжалдасып, жағамды жыртты дей ме.

	– Ол енді, әлгі... былай ғой...

	Ақша жатқан қалтама қолымды салдым. Жарқ еткізіп суырып алған ыңғайсыз сияқты. Оның үстіне мына полицейдің түсі де сұсты екен. Көзінің астымен ішіп-жеп, сұмдық қатал қарайды. Қалтамнан қолымды шығардым.

	– Енді қалай жасаған дұрыс? Өзіңіз қалай ойлайсыз?

	– Бәлкім, өзара келісіп қаларсыздар. Тұрмыстық жанжалға жатқызуға болар.

	Қолымды қайтадан қалтама салдым. «Мынаны алып, соны өзіңіз бір нәрсе қылыңызшы» десем бе екен. Ол да менің қалтама қарады. Содан соң маған қатқыл көз тастады. «Маған пара бергелі отырғаннан сау ма» дегендей, бір салқын сезікті аңғарғандай болдым көзқарасынан. Қолымды қайтадан қалтамнан шығардым. Жон арқам жыбырлап, терлейін дедім. Пара бергеннің бұндай азапты екенін кім білген. Енді не қылса болады?

	– Аға, бұйымтайыңыз бар ма, айтсаңызшы.

	Кенет полицейдің жүзі жылып, біртүрлі мейірімді болып кетті. Бұндай адамға пара бермек болған арамдығым үшін жерге кіріп кете жаздадым. Өзімді өзім жек көріп кеттім.

	– Жағдай қалай болып жатыр, соны білейін дегенім ғой. Мазалағаным үшін кешіріңіз. Сау болыңыз.

	Есіктен шығып бара жатып, оның жас балаша аңырып, таңданып қалғанын байқадым. Бәрінен де ұятын айтсаңшы. Бұндай адамға қалай пара бермек болдым? Дегенмен, үмітімді үзбек емеспін. Пара берудің әлі де бір сәтiнiң түсетініне сенем.





	https://t.me/kzkitap





