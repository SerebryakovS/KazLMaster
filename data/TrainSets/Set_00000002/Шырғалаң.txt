	Даце Рукшане

	Шырғалаң





	Аударған Шәрбану Бейсенова





	– Сәлем, сен керемет құлпырып тұрсың! – Иә, бұлайша мен, әлбетте, өзім танымайтын кісімен сәлемдеспеуші едім. Бірақ солай шықты. Қырынан қарағанда қысқа қиылған шашы оның жұқалтаң, әйтсе де көріксіздеу келген өңін аша түседі екен. Қолдан құйғандай сымбатты мүсіні сақтықпен кербез қозғалғанда бардың жақтауымен қабыса түскендей. Көкірек тұсындағы тамыры жұқа тері астынан білеуленіп, бүлкілдеп соққанына дейін көрініп тұр.

	– Мен тап сені кездестіруді ойлаған едім, – деді әйел соншалықты ашық пейілмен. – Мен, Линамын, – оның көздері ұшқын ата жайнап, маған сұраулы кейіпте қарайды.

	– Таня. Татьяна, иә тап Онегин іздеген сұлудың аты. Бірақ, Таня деген әуезді естіледі емес пе? Біз таныс па едік? – деймін мен қалай-қалай емес дегендей, қайталай сұрап.

	– Біз бір-бірімізге жат та емес сияқтымыз ғой. Солай емес пе? – Оның жауабынан мен кісі жатырқамайтын, қайта таныстықты жалғастырғысы келетін рай таныдым.

	– Әрине, – деймін мен. Оның жүзіндегі күлкі шуағы маған жағымды әсер етіп, еліктіре түсті.

	– Саған бұл ара көңілсіздеу ме, қалай?

	Жауап қатудың орнына мен мұрнымды тыржитып, сұқ саусағыммен тамағымның астын ора ауаны сызып көрсеттім.

	– Онда кетсек қайтеді? – дейді Лина маған сұраулы көзбен барлай қарап.

	Бірақ мен шұғыл шешімге келе алмаймын. Өйткені, мен күткен нағыз ер жігіт қазір келуі мүмкін ғой. Кештің нағыз қызған шағы, әйтсе де әлі көзге түсерліктей, іліп алар ешкім көрінбейді...

	– Өзің түсінесің ғой... Басқа бір жолы қыдырармыз... Оның үстіне өзің де жалғыз келмеген сияқтысың ғой?

	– Иә, Марк бар қасымда. Ол бірақ әлденеге тағы бұртиып қалыпты.

	Әне, бұрышта томсырайып отыр. Жүр, одан да билейік.

	– Билейік дейсің бе? – Мен күмілжи күлімсіреймін. Тап қазір залға мына есіктен менің қиялымдағы принц келсе ше? Билеп жүргенде байқамай қалып, әлдебіреу іліп әкетсе ше?

	– Мен бе мен, – деп қипақтап, басымды шайқап, кінәлі адамдай астыңғы ернімді тістелей бердім.

	– Иә, иә, тап саған айтамын – билейік. Жүр енді! Жүр билейміз! Не болды? Билейсің бе жоқ па, өзі?

	Линаның тағатсызданған үнінен құлшынысы мен қуанышы қатар сезіледі...

	Арада біршама уақыт өткен соң бойымыз қызған, латынамерикандық жойқын би екпінімен делебеміз қозған біз бар жақтауына алқына келіп тоқтадық.

	– Шампан берейін бе? – дейді бармен. Тамағымыз құрғап сусаған біз:

	– Текила сусыны, – дедік бір ауыздан.

	Саусаққа жұққан лимон шырынын жалай отырып, жиналған еркек атаулыны шола, асықпай қарауға енді әбден болады.

	– Қарашы, ана аласа бойлы жігітті айтамын. Жаман емес сияқты ма? – Жайлап көмейімді танытамын. Таңдауым туралы Линаның пікірімен санасуға ықтиярмын.

	– Солай дейсің бе? Маған лайық емес. Сен танысуға талпынып көр. Байсалды көрінеді, бәлкім тартымды жігіт болар. Басында солай көрінеді ме, кім білсін...

	– Ал, ана біреу ше? – деп, көзіммен ұзын бойлы еркекті көрсетемін.

	– Бұл енді тәуір. Дәу де болса, не сәулетші, не фотограф шығар. Маған лайық екен. Алға...

	– Тоқтай тұр, – Мен өзімшілдікпен Линаны тоқтатамын. – Сенің жігітің іздегенге – сұраған дегендей, онымен танысу қиын болмас. Әуелі ана тапалтақпен менің танысуыма көмектес. Сен қасымда болсаң, танысу жеңіл секілді. Жүр кеттік пе?

	– Солайын солай! – дейді ол сусынның соңғы тамшысын ықылық ата жұтып жатып.

	– Тыңдашы, біз бір-бірімізден адасып қалсақ қайтеміз, мен сені қалай табамын, – деймін мен Линаның көзіне тіке қарап.

	– Біз енді адаспаймыз, – дейді ол сенімді түрде менің ойымды тап басып. – Дегенмен, мынау менің телефоным. Ал өз телефоныңды бер... Міне бәрі ойдағыдай! Ал, кеттік ендеше! Сен өзі темекіні көп тартады екенсің.

	* * *

	Шкафтың үстіңгі жағы толған қоқыс. Мейлі! Жата берсін. Балалық шақ, мектеп?! О, мұнда өзі көңіл қуанарлықтай ешнәрсе жоқ: күзгі картоп жинау науқаны, Калашников автоматын құрастыру жарысы, болмашыға соншама шаттанып мәз болу және қалта түбінде еріп қалған тәтті ірімшік қалдығы секілді бірдеңелер ғана есте қалыпты. Оған өзіңе тиесілі уақытты өзіңе бұйыртпайтын толған тәртіп, нұсқауларды, мектеп директоры мен тіс дәрігері алдындағы үрейді, үнемі жара болып жүретін тізе мен баспалдақ жақтауына атша мініп сырғанап түсетін тәтті шақты қосса әжептәуір әңгіме шығуы мүмкін. Оны қорадағы қорсылдаған шошқалардың иісі, автобус аялдамасына айналған жол жиегіндегі топ қайың, үнемі терлеп-тепшіп жүретін ауыл баласы және оның абайсызда жалқы сәт жанасуы, одан кейін менің айлар бойы түсімде азаптануым толықтыра түсер еді. Әлдекімдерді себептен-себепсіз жек көру, көрнеу менсінбеу, кішкентай Лолиталар, күлімдеген Клеопатралар, жалаңаш әйел тәні бейнеленген ойын карталары мен Залитистің кітаптары бар, бәрісі менің жадымдағы балалық шақтан есте қалған үзік-үзік көріністер.

	Есімде тағы қалғаны: жеп тауыса алмаған соң баспалдақтағы терезеден сыртқа лақтырып тастаған мектептен қайтар жолда сатып алған жарты килолық балмұздақ, қастасым тырнап алған бетіме термен, жаспен шыланып жабысып қалған шашым, шөмеле астында дос қызымның мені жұбатқаны, бақ-бақтың ғана жапырағын жейтін қояндар, басын шауып тастаса да тамағынан қаны бұрқақтай атқылап, аулада зыр жүгірген қораз денесі, қан араласқан шұжық, қаздың бауырынан жасалған паштет және сальмонолез ауруы, алыстағы көшелердің бірінен жеткен алакеуімде иттің үрген дауысы, каналдағы судың көктемгі борсыған иісі, жарық ай және мен. Бұлар да міне, менің балалық шағым туралы әңгімені толықтыра түсер еді.

	Менің он үштегі кезім бе екен? Әлде он екідемін? Үстімде одан әрі қысқартуға мүлде келместей шолақ юбка, колготки төмен сырғып кеткен, маңдайымда үш бірдей безеудің сығылған орны теңбілденген, қарным аш, ішегім шұрқырап мектептен қайтып келе жатқан бетім. Кіреберістен еніп, баспалдақпен екінші қабатқа көтеріліп келемін. Кенет менің соңымнан әлдекімнің ілескен аяқ дыбысын аңғардым. Қарасам, менен бірер жас үлкен жігіт екен, бет әлпеті жаман да емес, киімінің де жөні түзу, тек екі қолы тізесіне жеткендей қолапайсыз ұзын көрінді. Мен көргенімді санамда қорытып үлгергенше қас қағым сәтте әлеуетті бір күш жұлқи өзіне қаратып, юбкамды жоғары көтеріп жіберіп, бөксеме бөксесін тақап, қабырғаға тықсыра берді. Қатты жанши қысқаны соншалық, қалың колготкидің сыртынан шалбарының түймелері мен белдігінің батқанын сездім, ерніме бір сілекейлі ауыз сүліктей қадала берді. Менің абдырап, есім шығып кеткені соншалық, тіпті айқайлауға мұршам келместей. Оның үстіне, айқайласам, қырағы көршілердің бірі есік ашып қарары хақ – онда ақырында өзің пәлеге қалдың дей бер. «Тәрбиелі, тәртіпті пионер қыз мұндай оқыс оқиғаға тап келмейді. Байтал көзін сүзбесе, буыршын бұйдасын үзбейді». Санам сан бөлініп, мелшиіп қатып қалғандаймын. Бойымды әлсіздік жайлап, қол-аяғымды қозғалта алар емеспін, бірақ соңғы бар күшімді жинап, екі бұттың арасынан тіземмен қатты соғып жібердім.

	«Ақымақ, екеумізге де жаман емес еді ғой» – деген ыңырсуы, ашуы аралас былапыт сөзі құлағыма түрпідей тиді. Біртіндеп аяқ дыбысы алыстап барады. Мен өзіме-өзім келе алар емеспін.

	* * *

	Кафеде жазу жазып отырмын. Шындығы, жазуға тырысып отырмын. Қайдағы бір оралымсыз шет елдік можантомпай жігіт қолындағы сырасын маған қарай лақ еткізіп төгіп алғаны. Менің шалбарым, дәптерім, қолым былғанып, жабысқақ күйге енді, әрі жағымсыз иісі жүректі қабады. Көңіл-күй бұзылды, оның есесіне қайдағы-жайдағы ойлар иектейді. Даяшы да ары-бері көлбеңдеп, зығырданды қайнатады, тек маған жақындамайды. Сабыр, сабыр, сабыр... Дегенмен өзімді сабырға шақырып, жазуымды жалғастырамын...

	«10-қазан.

	Мен темекі шекпеймін. Арақ-шарапты татып алмаймын. Мен әділеттімін, ешкімді қызғаныштан күндемеймін. Балаларды ұрып-соқпаймын, алдын ала кешкі асын әзірлеп, күйеуімді тосып отырамын. Мен ақылға сыймастай ешнәрсе істемеймін. Бірақ маған өте көңілсіз, зерігіп кеттім.

	15-қазан.

	Менің бойымда екі адам бардай. Жо-жоқ, мен екіқабат емеспін. Менің болмысым артық-кемі жоқ екіге жарылғандай. Менің ішімде екі әйел бір-бірімен бітімсіз күрес үстінде. Бірі бейбіт тіршілікке, үйлесімге ұмтылып, отбасының қатықтай ұйыған тыныштығына, мейірімге талпынады. Ал, екіншісі алды-артына қарамай бұзып-жарып аулаққа безіп кетуге, мазасыздық билеп, шарықтап ұшуға, бар даусымен айқайлауға құштар. Бір сәтке кереуетке құлап, тыныстап алып, сосын бәрін басынан бастап қайталай берсе... қайталай берсе... Бұл екеуі бірін-бірі жеңе алмай әлек, өйткені олар бір-біріне кереғар, тым алшақ бейнелер. Ұзақ жыл бір-бірінен сырт айналып, бөтен болып кеткен. Енді бірге өмір сүре алмақ емес. Бұл екеуі екі айырылып кетсе не болмақ? Маған өте қорқынышты.

	3-қаңтар.

	Мен, баяғысынша, ішім пысып, зерігудемін.

	21-қаңтар.

	Мен өзімді-өзім таба алар емеспін. Әрбір қадамым менің адамның қоры екенімді айқындай түсетіндей – иіні түскен міскінмін, ойсыз, топас көзқарас, маңдайда қатпарланған жаңадан түскен көп әжім. Үйде мені қолдар жан жоқ. Ал, менің жалғыз өзімнің күн көре алмасым анық. Күйеуімде депрессия басталды, оны сол күйге өзім мәжбүр еттім. Енді, міне, содан өзім жапа шегудемін. Оның бойындағы көптен бергі жиналған барша запыран, құса, менің ары итеріп, бері жығуымның кесірінен, сыртқа атылып, жолындағысының бәрін, жақсы-жаманына қарамай, жойқын күшпен, шайып келеді. Әйел деген оңай кешіреді екен ғой. Ал, ол кешіре алмайды. Ешқашан да. Махаббат сөнді. Соған қарай, жек көрушілік те жоқ. Осы уақытқа дейін басқаларды кешірімді болуға үйреткен екі дардай ақыл иесі енді өздерінің басына түскен шырғалаңнан шыға алар емес.

	4-ақпан.

	Бізде бұдан былай бірге тұруға құлық жоқ. Бізді бір-біріміздің ойымыз еш қызықтырмайды. Мен енді түсіндім, мені оның не ойлайтыны ЕШ УАҚЫТТА қызықтырмаған екен.

	* * *

	Алекс менің өміріме тың тегеурінмен енді – ол әуелі аспан кеңістігінің шырқау көгінде сұңқардай самғап, барлай ұзақ ұшқан-ды. Сосын олжасына оңтайлы шүйлігіп, шеңгеліне оңай іліндіргендей...

	Алдыңғы көңілдесім тастап кеткен тұста мен есеңгіреп қалғандай едім, өзім жүктімін – сол шырғалаңмен өзімнің уайымымның шытырман иірімінде бір батып, бір шығып малтығып жүрген шағым... Баланы алдырту туралы тіпті ойлаған емеспін. Өйткені бала көтергім келген өзім. Асығыс таңдалған ұнамсыз мамандық та, алдыңғы бұлдыр күннің үрейі де, айналаңдағы уайымсыз-қайғысыз дос-жарандар да олардың өзінен-өзі үйлесіп жатқан тағдырлары да – сенің еңсеңді баса түскендей... Қысқасы, соның бәрі асығыс шешім қабылдауға итермелегендей.

	Абайсызда торға түскен марғаудай салмақсыз күйдемін – жер дәл тұмсығымның астында секілді, бірақ табан тірей алмаймын, өзімді нық сезінбей, тайғанақтай беремін. Марғауды қатты қорқыныш биледі, мияулады, аспан мен жердің арасында ары тыпырлады, бері тыпырлады. Ақыры оны бұл күйден құтқаратын аяғын жерге нық қоятын нәрсе – бала екенін ұқты. Бала толқынды күні теңізге тасталған зікірдей алай-дүлей көңілімді орнықтырды.

	Әкесінің бұған көзқарасы басқаша болып шықты. Ол менің пәтерімнен, сәби болатындығы жөнінде естіген күннің ертеңіне-ақ, барлық көр-жөрін алып, тайып тұрды. Тек анам ғана күрсініп, ой тұңғиығына батып қала берді.

	Ал, мен болсам, ол есікті жауып үлгірер-үлгірместен телефон тұтқасына жармастым. Алекс менің шағына алатын жалғыз адамым еді. Ақылды, бойлы-сойлы, мінсіз келбетті, ыстық жүректі жігіт ағасы маған нағыз құтқарушымдай көрінді. Ол шығыс жекпе-жегін меңгергісі келетіндерді осы өнер түріне жан‐ жақты философиясымен үйлесімді үндестікте үйрететін бесаспап. Ол менің әрі ұстазым, әрі емшім, әрі психотерапевтім болатын.

	– Тез жет, – деді Алекс. – Мен мұнда өзімнің шәкірттеріме арнап шағын лагерь құрып жатырмын. Келіп қосылуыңа болады, сосын асықпай әңгімелесеміз.

	Көп созбай-ақ мен сөмкемді жинап, жаздыгүні Алекс, қытай инесімен, дәру өптерімен, шипалы сөздерімен дем салып адам емдейтін шалғай ауылға аттанып кеттім. Шәкірттерінен әлі ешкім келе қоймапты. Лагерьде екеуміз тұра бердік, әлбетте – екі бөлмеде.

	Алекстің маған деген нәзік те сыпайы пейілі мен қамқорлығы қандай тоңды болса да жібіткендей еді. Көздің жасы құрғап, көңілдегі жара жазылды, мен оның жылы шырайына бөленіп, күннен күнге ыстық суға салған кесек мұздай көз алдында еріп сала бердім. Маған, сөйтсем, еркектің ықыласы, мейірімі жетпейді екен ғой, Алекстің бойынан соны тауып, сусап сіміре бастадым, мейірім қанар емес. Шөліркеуімде шек жоқтай. Күндердің бір күні ертеңгісін мені оятуға Алекстің келер шағын тосып, көрпені төмен ысырып, көкірегімді ашып тастап ұйықтаған болып жатырмын. Ол аяғының ұшымен басып келіп, менің төсегіме жақындады, бір сәт қалт тұрып қалғандай, сосын еппен менің көрпемді қымтап жауып, содан кейін барып ақырын ғана:

	– Таня... тұратын уақыт болды, – деді.

	Сол күннің кешінде біз бір төсектен табылдық.

	– Менің құрсағымдағы бөтен еркектің баласы саған жағымсыз әсер етпей ме? – деп сұрадым қатты толқығаннан есімнен танардай халде мен.

	– Жоқ әрине, ақымағым. Сен мендіксің, саған байланысты нәрсенің бәрі маған қымбат, өзің сияқты!

	Әрине, жақын болғанына үш күн өтер-өтпестен таңдайынан әлі құмарлық дәмі тарқамай тұрып еркек не деуші еді? Басқадай жауап болуы мүмкін емес қой, бірақ мен соны білсем де бақыттан көкке ұшуға шақ қалдым. Тіпті жылап та жібердім. Шын жүректен шыққан жас еді бұл.

	Көп уақыт өтпей-ақ біз бірге тұрдық. Алекс әйелінен ажырады. Басында ол басқа пәтер тапқанша бірнеше күн біздікінде тұруға ұяла отырып, рұқсат сұраған еді. Іштей мырс еткен мен, оның кейін жеке пәтер жалдап шығамын дегені ұялғаннан айтқан сөзі екенін түсіне тұра, лажсыздан келісім бергендей болдым. Шындығына келгенде, оны жеке тұруға жіберу менің ой түгіл санамда жоқ еді. Не болғанда да Алекс өзіне басқа тұрақ іздемеді. Қалай келді, солай тұрып қалды. Маған енді басқа ештеңе керек емес еді. Құрсағымда жаңа өмір талпынады, қасымда – мық шегедей сенімді серік, тіпті көңіліме «әне, көрдің бе, бәрі өзінен-өзі реттеліп кетті емес пе?» – деген күпіршілік те ене бастады.

	Алекс бірде байқаусызда нәрестеге өзінің ата тегін бергенде тұрған ешнәрсе жоғын айтып қалды. Сол ойды мықтап түйіп қалған мен бір күні төсекте кітап оқып жатқан бойы елеусіздеу:

	– Сонымен сәбиді өз атыңа жаздыратын болдың ғой, – деп сұрап қалдым.

	– А, мен солай деп пе едім? – Алекс сұрағыма таңдана сұрақпен жауап берді.

	Менің жүрегім зу ете түсті. Жанарыммен жер шұқып, саусақтарыммен

	аяғымды ессіз ысқылай бердім. Тамағыма тығылған өксік аралас шыққан қалтыраған дауыспен өткен жолғы әңгімені есіне салуға тырыстым, ал, Алекс болса, бар болғаны таңқалған күйі иығын қиқаң еткізді де қойды. «Бәрі де бітті. Бүлдіріп тындым! Ах, қандай ақымақ едім... Сұрап нем бар?.. Енді не болады? Не істеу керек?.. Байғұс бала-ай... Сорлы басым-ай...» – Дәрменсіздіктен колготкиімді жұлмалай бердім. Сұқ саусағыммен бір кішкентай тесік тауып алып, ұлғайтып жырта бастадым. Сосын екінші тесік жасап, оны бұрап жырттым. Тершіген алақаныммен бора-бора болып жыртылған байғұс колготкиде өшім бардай умаждадым-ай. Ақыры колготки сетінеп, сыпырылып түсті, мен күлкілі шолақ штанмен қалдым. Алекс менің бар қимылымды үнсіз бағып отыр.

	– Жарайды сенің дегенің-ақ болсын, – деді ол лажсыз.

	– Неге менің дегенім? Бұл екеуміздің де қалауымыз емес пе?

	– Жақсы, бұл – екеуміздің де қалауымыз.

	Бопсашыл өркөкіректік жеңді. Бірақ мен бұл әділетсіз жеңісімді күнделікті күйкі тірлікке көміле жүріп, болашақ жайлы тәтті қиялға беріле, әрі философиялық кітаптарға көзсіз бас қоя, неғұрлым тезірек ұмытуға тырыстым. Алексте мұндай әдебиеттер сансыз көп – шығыс философиясы дейсіз бе, батыстық психотерапия дейсіз бе, жазаның заңдылығы мен мистикалық қиыспаушылық дейсіз бе, бәрі бар. Ол осының бәрінен өткен ғой, оқи отырып өзінің сезінулерін дәптерден дәптерге толтырып жаза берген. Көркем әдебиет оны қызықтырмайды. «Бөгде адамның азапты тағдырын оқып, бас қатырып нем бар», – дейтін ол туралы. Бертін келе өзімнің роман оқуға, поэзияға деген жастай құмартушылығымды жоққа шығаруға тырысып мен де: «Мен өз қалауыммен ғана өмір сүруім керек. Дәл осы арада, осы шақпен», – дейтін болдым. Маған бұл әдебиеттер соншалықты қызықты көрінді – таныс емес әлем бақыт формулаларына толып тұрғандай, Нирванаға бағыт сілтеушідей, егер дұрыс шешімін тапқан күнде жер бетінде бейбіт тіршілікке қол жеткізер жаттығу тапсырма іспетті, қателіктеріңді дәл көрсететін және сонымен қатар, кемел ақылымен тығырлықтан алып шығатын жолды дәл үйрететіндей көрінеді.

	Маған жұмыс жеткілікті еді. Кітапқа үңілген бойы сағаттап сарылып отырамын. Шет елдік тосын сөздерге толы мәтінді қайталай оқып, ара-арасында бірдеңе түсінгендей-ақ басымды шұлғып қоямын. Жүктіліктің сегізінші айында оқуды төсекте жалғастыруға тура келді.

	Алайда, Лизаның өмірге келуі менің тірлігімді асты-үстіне шығарды. Теориялық дайындығымның күлі көкке ұшты. Сөйтсем, бала туған әйелдің басында одан кейін болатын көп өзгерістерге мен құқықтық тұрғыдан да, аналық тұрғыдан да еш дайын емес екенмін. Ең бастысы, сәбиді сүю маған қиынға түсті. Кеше ғана томпайып, пысылдап ұйықтай беретін қыз, күн өткен сайын шырқыраған бір пәлеге айналғандай. Лиза өте мазасыз, жылауық бала болды, сондықтан да мен бір сәтке де демалыс дегенді білмедім. Мен оның ұйықтаған кезін ғана жақтырушы едім. Қалай, шырылдап қол-аяққа тұрмай жыласа болды мен оны терезеден лақтырып жіберуге дейін әзір едім. Лиза мені ең басты қағидам – күйкі тіршіліктен тыс азаттығымнан айырды. Азаттықты жоғалту мені қатты үрейлендірді.

	Маған көмекке келген жалғыз жан – Алекс. Оның сәл жанасуы, сөзі, тіпті қасымда болғанының өзі менің ауыртпалығымды жеңілдетіп, бойымдағы қорқынышты аз-кем болса да басатындай еді. Бірақ Алекстің мен бой алдырған үрейлі сезімнің шын себебін іздеуге батылы жетпейтін. Оған өзім кінәлімін. Оның себебін ұққысы келгенде оның көп мағына сыйғызған бір-ақ «Неге?» деген сауалы қойылған сайын ол маған шаншудай қадалатын. Долданып жылайтынмын. Көз жасы Алексті тез қажытып, содан қайтып, менің жанымның ұңғыл-шұңғылына үңілуге беттемейтін. Тек мені алдап-сулап жұбатудың оңай тәсіліне жүгінді. Маған сол да жеткілікті еді. Ол маған бұрынғысындай «сенімді, жанымды түсінетін серік», – екен ғой деп өзімді алдаусыратамын.

	Үйлену туралы сөз қозғамаймыз, неке – өздеріне сенімсіз жандардың өздерін-өздері алдау үшін ойлап тапқан нәрсесі. Тек біз үшін емес. Біз одан жоғарымыз. Біз өзіміздің еркіндігімізбен мақтанамыз. Онсыз да бір-бірімізді ерлі-зайыпты санаймыз. Некелерін ресми бекіткендерге аяушылықпен мүсіркей қарайтынымыз рас.

	Лиза төрт айға толғанда мен қызмет істей бастадым. О, еркіндік! Енді міне менің өзіме қарауға уақытым бар, аз да болса, өз дербес қаражатым болады, ең бастысы басқа адамдармен сөйлесу мүмкіндігін алдым. Лизаны да жақсы көре бастадым, оның қасымда болғаны мені қуантатындай.

	Алекс бастаған тәжірибесін жалғастыруда, бара-бара осы саланың білгіріне айналатын түрі бар. Оған түрлі-түрлі адамдар өздерінің әрқилы өтініштерімен, тән жараларымен, жан жараларымен, қайғы-мұңдарымен лек-легімен шұбап келетін болған. Біз оның пациенттерінің әрқилы шытырман жайлары жөнінде жиі әңгімелесетінді шығардық. Олардың тағдырларын бұзған бақытсыздықты талдай отыра, шындығында осындай кикілжіңнің біздің басымызда жоғына іштей қуанатындаймыз. Кейде Алекс әлдекімнің түйілген тағдыр жібін тарқата алмай, іштей ойға беріліп, томаға-тұйық жүріп алатын. Ондайда, оның көңілсіздігінің бір себебі менде емес пе екен деген күдікпен алаңдап, дегбірсізденіп кететінмін. Алайда Алекстің: «Мұның бізге еш қатысы жоқ», – деген нық жауабы менің орынсыз қобалжыған көңілімді орнына түсіретін.

	Анеттің туатыны маған күтпеген оқыс жаңалықтай әсер етті. Ал, Алекс: «Мен баяғыда білгенмін, осылай болуға тиіс еді», – дейді сенімді. Таңданған, сасқалақтаған мен, ал келіп, ой тұңғиығына батайын. Екінші сәбидің туғанына мен мүлде дайын емес едім. Бірақ, күйеуімнің бойында шұғыл өзгерістер пайда болды – дереу пәтерді жөндеуге кірісті, жаңа сөрелер қағылды, қосымша табыс көзі іздестірілді. Осының бәрі келешек нәрестенің қамы ғой. Маған енді екеуміздің ортақ сәбиіміздің дүниеге келер күнін күтуден өзге ештеме қалмағандай.

	Күйеуімнің үй иесі ретіндегі тірлігі көңілімді орнына түсіріп, тіпті қуанышқа бөлегендей. Енді мен де құртақандай балапанға ұя жасай бастадым. Өзімді шынайы бақытты сезінгендеймін. Әйтсе де ескі жертөледен шығатын көк аралас көнерген күлімсі иістей көңіл түкпірінен қайта-қайта бас көтеріп, осы ісіміздің дұрыстығына күмән келтіретін жай да жоқ емес. Ондайда Алекстің құшағына тығылып, мені жұбатуын қалаймын. Оның мені аялап, еркелеткені әлгі әсерден демде сейілтеді. Біз көп уақытымызды бірге өткізетін болдық, көп күлдік, көп шаттандық, махаббат ләззатына шомылдық...

	Анет туған күн. Суланған қарын шашы басына жабысып, бет-аузы бір уыс мыж-мыж жиырылған қызыл шақалақты қолына алған бойы Алекс менің төсегімнің жанында тізерлей тұрып, жылап жібергені...

	Біздің бал айымыз басталды. Анет бір-бірінен тосырқаған жүректерді жақындастырып, қайта табыстырғандай. Бір-бірімізге үздіге өліп-өшіп тұрмыз, күндіз-түні езуіміз күлкіден жиылмай, айналып-толғанамыз. Лиза мен Анетті құдайдай көкке көтереміз. Алекс маған сәт сайын өзінің ыстық сезімін білдіріп, ерекше ықылас танытады. Бұрын одан жүрекжарды сөзді жиі естімейтін басым жылы шуаққа бөленгендеймін. Ол, жарының өзін бақытты сезінуіне қажет, ер жігіт атқаруға тиіс істің бәрін жасауда. Ең бастысы, өз көңілін қалтарыссыз ашып, жан дүниесімен арқа-жарқа ақтарылуда. Енді күмәнға еш орын жоқ. Отбасында тыныштық орнады.

	Дамыл шақ, шексіз тым-тырыс тыныштық. Жел тынған, құстар да сайрамайды, теңіз беті тып-тыныш. Әлбетте, мұндай дамыл кезекті ұлы дауыл алдына тән дейді ғой. Сол рас шығар...

	Бір күні кешкісін, бар болғаны бірнеше сағатқа ғана серпілейінші деп, концертке барған едім. Алекс қыздармен үйде қалған. Концерттің соңында музыкант сахнадан түсіп, мені биге шақырғанда қуана келістім. Неге билемеске?! Бұлай көптен билемеген шығармын. Енді жарты сағаттан кейін өзімді-өзім соншалықты жек көріп кеттім. Тура өлтіруге бармын. Өзімнің жан дүниемде не болып жатқанын ұқсамшы? Бойымда бір ессіз құйын пайда болғандай аласұрудамын. Бейтаныс жігіттің көзқарасы да, тәнінің иісі мен денесінің жылуы да, тіпті елеусіз бір қимылы мен сөзі, жақын жұғысуы менде бұрын болмаған алапат сезім мен құштарлық туғызғаны. Тосын сезімге бой алдырған беймаза күйде абдырап та қалғандаймын, тер жауып кетті, жүрегім елжіреп қан жылауда. Бар сұмдық әлі алда екен – екеуміздің арамыздағы кеңістік жақындай-жақындай, мен өзімнің денем босап, екі аяғымның арасы дымданып, бойымнан сел жүргендей шақта – Таня сен жынданған шығарсың дедім. Дин мені үйге дейін шығарып салды.

	Алекстің жанына көрпеге келіп енгенде кенет ұяттан өртендім.

	– Сен, немене, ұзақ жүрдің ғой? – деп сұрады ол ұйқылы-ояу.

	– Мен бе, мен... – деп міңгірледім.

	* * *

	Ал келесі аптада болған жайға еш уақытта да өзімді ақтарлықтай себеп айта алмасым анық. Мен Диннің артына иісшіл иттей-ақ түстім. Иесінің атқан құсын таба алмай қалудан қорыққан тазы оны қалай ессіз іздеуші еді. Мен де сондаймын. Алдағы демалыс күндері Алекс ауылға жалғыз кетті. Оған артынан бір күннен кейін баратынымды айтып, қалып қойдым. Маған небәрі бір-ақ күн керек еді. Япыр-ай, бір-ақ күн. Онда тұрған не бар? Рульге отырған оның жүзі қатулы еді, ернін жымқырып алған. Мен бір орында тапжылмай тұрып қалдым. Есесіне кебісімнің тұмсығын асфальтқа қара сызық сыза бердім. Өзім өсірген жұмақ бағын қап-қара бояумен айқастыра сызып жатқандаймын.

	Одан кейінгісі шытырман оқиғалы фильмдердегіден де жедел дамыды. Мен Динді іздеп таптым. Ол маған соншалықты суық, жақындыққа ешбір ықылас танытпады. Шөліркеп келген жанның сусынын қандырар татымы жоқ кезейіндей бірдеңе. Таң алдында оның пәтерінен шыққанда әйелдік аңсарым қанағат таппаған менің көңілім жермен жексен еді. Аяқ астындағы қатты жерді сезінбейтін бір салмақсыздық.

	Менің үстіме түн түнегімен құлап түскендей. Қалың тұман зілдей басып қымтап алғандай. Ол менің барша кәусар сезімімді, әдемі қиялымды, іңкәр махаббатымды тонап алғандай. Жан дүнием бос қалғандай, сенделіп келемін. Көше бойлап сандалған кезбелер, жол жиегінде жантәсілім етіп жатқандар, судан малмандай болып бүрсеңдеген қаңғыбас иттер, тоспадағы суда құжынаған егеуқұйрықтың күлімсі иісі. Мен де осы көріністердің бір бөлшегімін. Өйткені мен тілегі қайтарылған, қуылған жанмын. Менің орным осында...

	Біз қалың орманның қарағайы сиреп, көктен күн нұры алтындай төгіліп тұрған ашық алаңқайға келіп әңгімелесуге отырғанда мұңды жанарымен мені баға отырып Алекс:

	– Сен осы неге мазасызданып жүрсің, Таня? – деп сұрады.

	– Ештеме, ештеме емес, қымбаттым... маған өте ауыр... сен түсінесің бе... мен... менің бар болғаны өзімнің әлі де әдемі екенімді дәлелдегім келді ғой деймін?

	– Кімге? Еркекке ме? – Алекс сұрақты қатты, әрі төтесінен дәл қойды.

	– Жо-жоқ... иә... еркек... жоқ, ол тіпті еркек емес... мен... ол мені тыңдаса, бағаласа екен дегенмін... бірақ, олай болмай шықты... Маған қазір соны сезіну өте ауыр... Көмектесші, өтінемін сенен... – Мен көмейіме кептелген сөздерді бірінен кейін бірін байланыссыз бей-берекет айтып жатырмын. Ірі-ірі жас тамшылары бетімді жапқанша айта бердім.

	– Сен немене, онымен жақындасып та үлгердің бе? – Алекстің даусы әдеттегісінен де батыл шықты.

	– Жоқ... иә... білмеймін... білмеймін...

	Айтатындай да менде не бар? Егер, иә десем, жасамаған күнәмді мойныма алғаным, шындығын айтсам, өзімнің жер болғаным.

	– Жоқ, онымен ондай ашына жақын болмадым... ол мені қаламады... Ол... ол мені кеудемнен итерді... кешір, құдай үшін кешірші, – деп барып бірақ тыныстадым. Әлемнің барша ауыртпалығы мені күн қыздырған қарағай бүріне қарай тықсыра жаншып бара жатқандай. Күйеуім қай шындықты қабылдады білмеймін, бұның енді еш мағынасы жоқ, маған бәрібір еді.

	Ол көзінен жасын парлата отырып:

	– Бәрі жақсы болады, – деп, мені иығымнан қапсыра құшақтады. Мен оның бірде-бір сөзіне сенген жоқпын.

	Сол күні Анет бала құндақтайтын столдан құлап кетті.

	* * *

	Бүрісіп кірпідей жиырыламын. Менің иелігімдегі кеңістікке жыртқыш ілбісін шабуыл жасап, есте жоқ ерте замандағы өздеріне қараған аңшылық мекенін қайтарып алмаққа соғыс ашты. Мен де өліспей беріспеймін. Әттең азусызбын. Киімдерімді ішін сыртына қаратып теріс айналдырып кисем де, жатар алдында сірке суын ішсем де еш көмектеспейді. Жер адам айтқысыз жылдамдықпен шыр көбелек айнала-айнала майланбаған дөңгелектей тоза бастады. Мен сәт сайын мүжіліп, кішірейіп барамын – міне көз нұрым сөніп барады, әуелі көк, сосын жасыл. Кезек сарыға жетті. Енді тек сөнбеген күлгін түс қана қалды. Мен оны сөмкеме сала салып, жандәрменмен қашамын...

	...Біреу қатты булығып жылайтын сияқты. Терезе алдына барамын – сыртта ешкім жоқ. Тұңғиық қараңғылықта ешкім көрінбейді. Стол астына үңілемін, сауытқа отырғызылған гүлді жұламын, қант салғышты аударамын – ешкім жоқ. Бәрі де тым-тырыс. Көзімді іліндіруге тырысамын, бірақ ұйқы келер емес. Кітаптың бетін ашқан боламын, алайда жанарым бір әріптен бір әріпке секектеп мағынасыз қыдырыстайды, ешнәрсе де көрмеймін. Мен оларды бауға өткізген жидектей, жіпке үлкенін астына, кішісін үстіне тіземін де шкафқа апарып қоямын. Мейлі, кебе берсін.

	Бөлменің ортасында жоян тышқан пайда бола кетті. «Сенбісің?» – деп сұраймын. Мақұлықтың түрінде зымиян күлкі ойнайды. Және де өзі бір жақ бетіне қонған көбелекті ұшырып алмайын дегендей сыңарезулеп күлетін сияқты. «Ол маған күледі ғой», – деп шешкен мен оны естімеу үшін дереу құлағымды жабамын.

	«Мына келемеж күлкіңмен сен нанның қоқымына да зар болып қаласың ғой». Қайдан келген өзі жалмауыз, тажал?

	...Аяқ астынан пайда болған сұмпайы өрмекші де жүндес аяқтарын бір-біріне үйкеп қойып, менің зығырданым қайнаған дәрменсіздігіме қуанатын тәрізді өзі. Тышқанның өлі жүніне тойып алып, жайына қыдырып кетті. Мен илектелген көрпеге одан сайын көміле түсемін.

	...Төбедегі сылақтан ақ қабыршақтар жауа бастады. Төбе бояуы еріп, көшкен бұлтқа айналуда. Әне аспан да көрінді. Әлі дымы кеппеген, жабысқақ аспан – жел мен құйын тұрағы. Сөнбеген жанартаулар мен жер сілкінісінің аймағы. Жер әлі де айналып тұр. Алаудай қызған көшкін тасқыны менің денеме жайылып барады. Жүрегімнің соғыс ырғағы – тасқынның келуі мен қайтуы. Мида да қақтығыстар.



	...Тышқанның күлкісі түзелді.

	...Құстар. Япыр-ау, олар қайда кеткен? Оларға терезе жақтауына жем шашып қойғаным күні кеше ғана еді ғой. Мүмкін Венецияға жиынға ұшып кетті ме екен? Аққұтан биыл Африкада қыстамайтын болғаны да...

	...Жылап жүрген жанды табуды қалайда ұмытпау керек, қалайда ұмытпау керек. Ол өзі әйел даусы сияқты ма, қалай? Айтпақшы, әлі таң атпапты ғой. Ол күн батысымен оралып, түнде ақ көбікті иірімге тұншықтырады да сұр жартасты толқын көмген сәтте ғайып болып, тұманға айналып, көтеріліп бірте-бірте қоюланып төңірекке тұтас жайылып, тау шатқалындағы қалың жынысты соқпақты қымтай тұмшалап, ары-бері өткен жүргіншінің есін кетіре, жол жиегіндегі анау ғасырдан қалған қойтастардай, тас мүсінге айналуға мәжбүр етеді екен-ау.

	...Бар болғаны, алдымдағы толқын сызығына ілескен бойы менің ілгері жылжып кете бергім келеді...

	...Бар болғаны...

	* * *

	Алға апаратын жол таусылатын да кез келіпті. Алда жол жоқ – айналам жабысқақ қалың тұман. Мен бүгілген саусақтарыммен боз тұманды аяусыз осқылап-тырмалап, бой-бой терең із қалдырамын, тырнағымның асты тола сап-салқын қызыл сұйық қоймалжың. Санам мына ұйыған қатықтай іркілдеген қалың қабырғаның ар жағында өмір бар деген ойға қарсыласып бағуда. Онда маған орын жоқ... Жуынатын бөлмедегі тат жеп, тесілген құбырдан су бірқалыпты тамшылап тұр. Тырс, тырс, тырс. Ту-у, салқынын-ай! Унитазда отырмын, шалбарымның үстіңгі түймесін ағытып, қалтыраған қолыма мағынасыз тесірейіп қарап қалыппын, көгерген тамырдың білінер-білінбес соғысы ғана менің әлі тірі екенімнен хабар беріп тұрғандай. Алақаныммен суық ауаны іліп алып, бет-аузымды ысқылаймын. Орнымнан сәл көтеріліп, айнаға қараймын, маңдайымнан төмен қарай сорғалаған баданадай ірі де ауыр тамшылар бетімді, иегімді қуалай келіп алқымымдағы оймақтай шұңқырға жиналып жатыр. Айнаның астында – сөре, онда тіс пастасының бос қалбыры мен құлақ тазалайтын таяқшалардың арасында жұқа қағазға оралған ұстара жатыр. Бас салып, соған жармасамын, сосын артқа қарай қинала шалқаямын. Әлі кеткен саусақтарыммен қорапты жанталаса ашуға тырысамын. Еш қорқыныш жоқ.

	Мына буалдыр тұман ұйыған туалеттен енді шығу жоқ. Үзілген үміттің орнын ауыр, жалған бос кеңістік жайлаған. Егер бос қуыс болса, мына іркілдеген тұман қайдан келді? «Үміт соңынан өледі», – деуші еді. Бос сөз. Үміттің соңғы сәті мен ажалдың арасында тұтастай бір ғұмыр жатады екен. Ол – кәдуілгі өмірімізге қарағанда әлдеқайда ұзақ, әлдеқайда суық, әлдеқайда азапты – міне осы мезгілден өткен соң ғана, біз ажал деп атайтын, жантәсілім жетпек. Мені үміт сәулесі мен ажалдың тайталасындағы азапты сәт те жалықтырды. Бұл арада енді ештеме де жоқ – махаббат та, адамдар да, ерік-жігер де, ештеме... Барлығы құрдымға кеткен. Жәрдем қолдарын созып, көздеріне мұң тұнған жанашырлар да, күнәһардың төсегінің жанында сыбырлап, күнәсін жеңілдетуді тілеушілер де жеккөрінішті. Кеңістік тарыла-тарыла келіп, қап-қара түпсіз тесікке айналды – мына бөшкедегі суды ағызып кеп қалса, бәрі де шайылып кетпек, міне түк те жоқ. Мен кір-қожалақ айғыз-айғыз кафельді төрт қабырғада жападан-жалғыз қамаулы жатырмын...

	...Алақаным жазылып кетіп еді, ақ-қарасы аралас ойынға арналған сүйек таяқшалар шашылып түсті – бір... екі... төрт... алты... Қандай олжа? Ха, ха, ха! Мефистофельдің кезекті ащы әжуасы да! Ол неге менің азабымды созғысы келді екен? Әлде, менің жасаған сұмдықтарым оның мені өз қарамағына алуына аздық етіп жатыр ма екен? Әлде менің азаптануым шегіне жетіп, барлық күнәмді жуып кеткені? Әлі де болса, менің тағы бірдемені бүлдіргенімді қалайсың ба? Кеш, бәрі де енді кеш. Мына ұстара менің қолыма жайдан-жай түсіп тұрған жоқ – жанымды аласың ба, жоқ па? Сенің құдіретіңе күмән келтіруді ешкім де ойлап тұрған жоқ.

	Міне – зу-у-у! – қандай оңай еді! Тамырды тілер алдында теріге аздап лидокаин тамызғанда ауырмас па еді... сайтан алғыр... тызылдап ауыруын қарашы... Қаттырақ осуым керек еді...

	Алғашқы қою қызыл қан тамшылары кафельге тамып, одан да бірнеше майда жұлдызшалар жан-жаққа шашырап жатыр. Қан аққан сайын көлшік аумағы ұлғайып, жан-жағындағы ұсақ тамшылар оған келіп қосылып ортаға жиналуда, бейне бойларындағы жылуын жоғалтпай, қатып қалмай, жоғалып кетпей, бөлініп қалмай тұрғанда өз үйіріне асыққандай...

	Жарық сәуле баяу сөнуде. Мысқалдап... қайталап көрсе, қалай болар еді... тек бұл жолы ұзынынан бойлай тілсе... Оған тамыр таптырмас, өте жіңішке, әрі көзге көрінер-көрінбес қой, тері астына қашып кеткен...

	Тезірек әлсіреп, қалың ұйқыға кетсем ғой! Жылып аққан қан өз қызуымен мұздай кеңістікті жылыта бастағандай жылы леп қайдан ағып жатыр?.. Әлде туалеттің есігін жел ашты ма екен?..

	...Жылу әуелі кеудемді ысытып, сосын арқамды қымтап, баяу төмен сырғыды. Жұп-жұмсақ алақан желкемді уқалап, аялай маңдайымнан сипап, тат аралас жұққан кірді сүртті. «Оян, әй қыз, оян!» Көзімді солғын ашамын. Баяғы сол тамшылап тұрған құбыр, буалдыр айна, айғыздалған кафель. Ешкім көрінбейді. Дауыс: «Тұр деген соң, тұр!»

	Екі алақаныммен қаусыра басымды ұстаймын. Қан шашыма жұғып, кірпігімді де шылайды, жұмсақ үн бірқалыпты: «Оян, қыз оян, есіңді жи», – деп қайталанып тұрып алды... Басымды шалқайтып, білтеленген шашымды артқа серпемін, байқаймын, буалдыр тұман тарап, қабырға ағараң тартыпты, ауа да сәт сайын тұнып, төңірек айқындалып қалған, болар-болмас жаңа леп кеңістікті толтыра бастағандай. Унитаздан баяу көтеріліп, тағы да айнаға үңілемін – кірпіктеріме қан қатқан, көздің асты көк теңбіл, тұңғиық көгілдір жанар. Қызыл қанға батқан табаным тастай. Былғанған шалбарымды күштеп, ұзақ әуреленіп әрең шешіп, кір машинасына тықтым.

	Қан аралас қара қошқыл суға ұнтақ сабынды сеуіп жатып, бойымда бір қуаныш ұшқыны пайда болғанын сезіндім. Ол ұлғайып барады... ұлғайып барады...

	О, Құдайым-ау, әлі бітпеген істерім қандай көп еді! Гүлдерім неше күннен бері суарылмады, қоқыс төгілмеген... Ой-бу-у, Тәңірім-ай, жуылмаған ыдыстың өзі қаншама?.. Базардан шабдалы әкеліп, тойғанымша бір жемесем бе... тек әуелі қан саулаған білекті таңу керек... немен байласам екен... ә, лейкопластырь де жарап жатыр... ұстараны унитазға тастаймыз... міне былай... айнаны қоқыс жәшігіне... жо-жоқ, одан да баспалдаққа шығарып қоямын – қажетсінген біреу алар... Білтеленген шашты қайшымен қиып тастайын – шырт, шырт, шырт... Міне оңды болды, тек жуу қалды. Шұлықты қоқысқа... Жоқ, оны да унитазға, бәрі осымен ағып кетсін...

	...Осы бүгін теледидарда не бар екен өзі?..

	Менің оң иығыма қонақтаған үлпілдеген құртақандай болмыс. Ол – менің жебеуші, қорғаушы періштем. Періштелер үнемі оң иықта қонақтап отырады дейді, сондықтан оның көзіне тиіп кетпес үшін, үнемі сол жаққа қарап түкіру керек.

	Менің оң иығымдағы жебеуші құдірет періштем, сен жалғыз емес сияқтысың, сендер маған көп сияқты көрінесіңдер. Өйткені, үнемі ұрынып жүретін түрлі пәлекеттерден мені сенің жалғыз өзің қорғаймын дегеніңе еш сенгім келмейді. Менің шалыс басқан кездерім аз ба? Тұрмыстың тұралатқан шырғалаңы, мінездегі аумалы-төкпелі құйындар, заңды-заңсыз сәтсіздіктер, лайықты-лайықсыз жазалаулар мені жолдан тайғызып жіберетіні рас. Сондайда мен өзім құлдырап бара жатқан мидай былыққан құрдымнан әйтеуір малтығып, аман-есен шығып жүрмін. Әрі әр жолы түлеп, қанаттанып, құштарлана түсемін...

	Иә, мені түрлі тажалдың жеңе алмағанына қарағанда, шамасы өздеріңнің салмақтарың білінбегенмен күштерің бес батпан шығар? Әлде басқа жұмыстарың аз ба?

	Мен сендерді былай елестетемін: жиырма шақтыларың менің иығыма аяқтарыңды салбыратып отырып алып, дүние жалған туралы әңгіме соғатын боларсыңдар-ау?!

	Не туралы әңгімелесесіңдер, айтыңдаршы, менің періштелерім?! Сендердің араларыңда да «Екі жақты байланыс», «Психологиялық үйлесімсіздік», «Саяси батылдық», не керісінше «Сенімсіздік», «Солқылдақтық» деген бола ма? Өсек-аяң сендерді еліктіре ме? Және де осы мені қорғап-қоршап жүргендерің үшін сендерге қандай айлық төлейді?

	«Бүгінгіге ше? Бүгін не болды өзі? Пәлендей жағымсыз ештеме болмағандай ғой? Бұл енді сендердің арқаларыңда ма, әлде шынында да ешнәрсе болған жоқ па?..

	* * *

	Арада біршама уақыт өткен соң Линаны ұшырастырдым. Оның бойында бір өзгеріс бар сияқты. Бұрынғыға қарағанда байсал тартып, өңінде көңілі орныққан адамның жайбарақаттығы бар.

	– Саған не болған, – деймін. Көзім оның дөңгеленіп көтеріліп қалған ішіне түсті.

	– Білмеймін?! Адамның басына неше түрлі тың ойлар келе береді екен. Жас болса кетіп барады – өз ошағың, өз ұрпағың жайлы ойланатын кез де келген шығар?! Өзім сияқты жүкті әйелдерді көргенді қалаймын, көрсем, мен жалғыз емес екенмін ғой, деп қуанып қаламын. Айтпақшы, жүкті әйелдерді жинап оқытатын, емдейтін жерді сен білесің бе? Бар ма өзі?

	– Бар болғанда қандай! Ім,м, бірақ оның саған керегі не?

	– Немене, олар мені жеп қоя ма? – дейді Лина қалжың-шыны аралас.

	– Сен орныққан, өз көзқарасың бар адам емессің бе? Саған топтық оқу неге керек? Әлде өткенде ғана маған пәлсапа соққаныңды ұмытып қалдың ба? – деймін мен таңданысымды жасыра алмай.

	– Солайын... солай ғой... ол ұмытқандықтан емес, олар әзірге кейінге шегерілді, қазір мені басқа мәселе көбірек толғантады.

	– Жә... жә! Әйелдік түйсік ойдан шығарылған теорияны жойған ба? – деймін мен алақанымды үйкелеп. – Оқасы жоқ, оқасы жоқ – шұрқ етпе, тұра тұр, бөпең дүниеге келсін, сосын басқаша сайрайсың.

	– Мүмкін. Ал, қазір маған бәрі таңсық.

	– Ендеше, осы қалпыңнан тайма. Дем ал! Бәрі әлі алдыңда...

	– Әйелдік түйсік ойдан шығарылған құрғақ теорияны күл-талқан еткені рас та шығар... – деп күбірлеген ол қолын айқастыра жеңіне тығып, қымтана түсті.

	Менің ертеңгі кофемді тауыспай кеткеніме төзе алмайтын Анри атты жігітпен бірге тұрғаныма, салыстырмалы түрде алсақ, біршама ұзақ уақыт болды.

	– Кофеңді іштің бе? – деп күнде ол жуынып жатып, кабинаның есігін ашып сұрайды.

	– Иә, іштім, – деп мен тілалғыш баладай елпеңдей жауап қатып, ас үйге қарай, томпаңдай жөнелемін, себебі... барып, жартылай ішілген кофемді тауысамын, не оның көзіне түспейтін тасаға жасырып қоямын. Әйтпесе, Анри менің қалған кофеме қантты тоғытады да өзі сіміре салады. Мұнысын енді мен жақтырмаймын. Маған таңертеңнен қалған кофені түстен кейін салқын күйінде ішкен ұнайды. Тек қантсыз!

	Оған менің тоңғақтығым, үнемі мұздап, жазда да қалың оранып-қымтанып алатыным тіпті ұнамайды-ақ. «Жаз емес пе?», «Мынауың не?» дегендей бұрқылдап жүргені. Қайтем енді тоңып тұрсам?.. Өзіме қалай ұнайды – солай киінемін.

	Оның да маған шаңсорғыштың ішіндегі қапшығын шығара алмайтыны еш түсініксіз, қанша үйретсем де қонбай-ақ қойды.

	Оның үстіне, Анридің жөн-жосықсыз теледидар каналын ауыстыра беретіні де менің жыныма қатты тиеді. Жайланып алып, бір хабарды енді көре бастасаң болды, келеді де жып еткізіп басқасына ауыстыра салады. Быж-тыж болып мен шығамын:

	– Бер, бер пультті, – деп дереу оның қолына жармасамын. Пульт қолыма кейде тиеді, кейде тимейді.

	Міне, бар болғаны осы! Ал, қалған мәселеде – сексте, бала тәрбиесінде, дүниеге көзқарасымызда біз бір-бірімізге толық саймыз. Біз біртұтас отбасымыз, мен осы берік қорғанымды қолыммен де, тісіммен де қорғауға бармын. Бәрінен де – кез келген жағдайдан, әрқилы ескішіл нанымнан, басқаның қол сұғуынан, ақыл-кеңесінен, тіпті ыдыс-аяқтың сылдырынан да... қоримын...

	– Оятып жібермедім бе?

	– Жоқ – дейді Лина бәсең бірақ ояу дауыспен. – Олай емес.

	– Мен тағы да... – деп шұбыртып, сөзімнің аяғын күлкіге көміп жіберемін.

	– Бұл сірә, ешқашан таусылмайтын шығар, – деп күрсінеді ол.

	– Баланың сұрағы – мәңгілік, ол қашан таусылушы еді, ешқашан...

	– Алайда олар есейе келе, ол әдеттерін қояды емес пе?

	– Ал өзің ше? Барлық сұраққа жауап таптың ба?

	– Жоқ, әрине, – деп енді ол күліп жіберді.

	– Сен не туралы айтып тұрсың? Сәт сайын алдыңнан жаңа сауалдар туындай береді. Оған үйренетін кезіміз болды ғой. Оның жауабы да көбейген сайын, түсініксіз бола түсетіндей ғой. Бұл турасында кім не айтпайды. – Мен өзімнің арқауымның бостығын сездіріп алдым.

	– Осындай сөздер мені қажытады. Айтпақшы маған неге телефон соқтың, бір нәрсе сұрағың келді ме?

	– Иә... жоқ, маңызды ештеме емес... Осы сұрақтардың таусылатын күні бар ма дегім келген шығар? Менің де кейде күшім жетпейді. Мен үнемі бүге-шігесіне дейін ойлануға құлықсызбын ғой, өзің білесің, маған одан гөрі өткір жайды басымнан өткізіп, сезіну әлдеқайда артық...

	– Ех, Таня, Таня, сен өмір бойы осылай өтемін дейсің бе? – дейді ол өте ақырын күбірлей.

	– Міне, сен тағы ақыл айта бастадың...

	Сыңғырлаған саз өзінің тап-таза әсем әуенімен маған келіп құйылып жатқандай, оның жаңғырығы шеген құдыққа құлап, одан күміс тамшыдай шашырап, шебер суретшінің қаламымен мөп-мөлдір болып бейнелене қалғандай. Бүгін менің шашым да жарқыраған сәуле шашып, күліп тұрғандай. Менің көңілімнің кірі ашылуы – бұл өзімнің арымның алдында және Тәңірінің алдында жанымның тазаруы, арылуы. Мен бақыттымын! Ойыма не келсе, соны істеуіме болады – тынысым тарылғанша ішек-сілем қата күлуіме, еңіреп тұрып жылауыма, өткен айлардың өкінішіне иттей ұлып, қыңсылауыма, жүргіншілерді бас салып сүйе беруге, ыдыс-аяқты күл-талқан шағуға, балаларды айналып-толғануға, қанымды сорғалата ағызуға, терезеден қарғып кетіп, түк болмағандай орнымнан түрегеліп, жүре беруге – бәрі де кешірімді. Мен бәріне еріктімін. Мен өзімді-өзім таптым! Барлық кемшіліктеріммен, тіпті тарақандарыммен де, нитраттарыммен де қабылдадым. Ақыры, мен өзіммен-өзім бола аламын. Өзім үшін...

	...Мен кешіре алмаймын, себебі өкпелеудің не екенін білмеймін.

	«Біздер біреудің күнәсін жарылқайтындай құдай емеспіз ғой, біреуге өкпелейтіндей ақымақ та емеспіз». Мен өзімді бар болмысыммен танып, қабылдау арқылы ең бастысы, сіздің қызғанышыңызды, жан күйзелісіңізді, өшпенділігіңізді басымнан асырып, өткізіп жіберемін. Менде ондай қасиеттер жоқ, бұдан былай мен оны танымаймын, не екенін білмеймін...

	– Біз біраз мылжыңдастық-ау?

	– Мен осындай өркөкірек, сұмпайы сотқармын, иә?

	– Егер біреу маған дәл осылай мақтанар болса, жиіркенішті көрінері даусыз.

	Жоқ, мен анадан мұндай болып туғаным жоқ. Олай болуы мүмкін емес. Тек ойдан шығарылған әдемі ертегілерде ғана солай. Аталық, аналық екі клетка қосылған сәттен – біздің бас айналдырар шырқау биікке көтерілген сәтімізге дейінгі аралықтағы жолды өзіміз бар ыстық-суығын басымыздан өткізе жүріп шығуымыз мансұқ. Шырқау биікке бір шығып алған соң өз-өзіңе ең қымбат раушан гүлін сыйла, жартастың шыңынан суға жалаңаш секір – мейлің. Тек өзіңді сүйе біл!

	– Мен қалай-қалай мақтанамын!

	Жарыққа, ана құрсағындағы қараңғылықтан бұл дүниеге шыққан кездегі алғашқы сәулеге біз шын жүректен қуана аламыз ба? Жоқ, өйткені туу – біздің ырқымыздан тыс нәрсе. Оған біздің қылдай қатысымыз жоқ. Сондай-ақ, біз біреудің қолымен жасалған қалыпта да ғұмыр кеше алмаймыз, себебі онда тар, қараңғы, ауыр. Біз өз әлемімізді өзіміз жасаймыз. Енді өз әлемімді тұрғызатын менің де кезім келді, тек, қанша жылу, қанша жарық беруімді өз ықтиярыммен өз қажетімше, өз қалауыммен қателеспей өзім шешпекпін. Жарықтың мәнін толық сезінген шақта ғана ол – толыққанды жарық.

	...Азаттық. Азаттық – еркін ұшу үшін...





