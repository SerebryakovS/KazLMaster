	 Шархан Қазығұл

	 Оңашадағы онлайн ойлар





	Қалай туып, қалай өлетінің маңызды емес, қалай өмір сүргенің маңызды. Келесі шынайы өмірің осыған байланысты болғандықтан.



	***



	Мен – музыкадан сауатсыз адаммын. Бірақ Қазақияны күй мемлекеті деп атар едім. Әнді кез-келген халық айтады. Ал, күй тек қазақта ғана бар. Біздің брендіміз осы болу керек. Мұны сиқыршының өзі патенттеймін десе де патенттей алмайды. Бұл саған – қазы да емес, құрт та емес. Батыстың симфониясына бергісіз дала музыкасының қадіріне жетпей жүрген өзіміз.

	Әйтпесе, қазіргі қазақтың «чижик» әншілері айтып жүрген ән-сымақтардан күй әлдеқайда биік тұрғаны даусыз. Бәрі пиарға байланысты. Қазақта күйді насихаттаған адамдар саусақпен санарлық. Ахмет Жұбанов, Нұрғиса Тлендиев, Ақселеу Сейдімбек, Қаршыға Ахмедияров және тағы бір-екі адам. Өте өкінішті. Қазақтың ұлы композиторы Шәмші вальсті де күй секілді құйқылжытып шығарған. Оған мысал – екі қайырмасы бар әндері. Бұл тек күй мемлекетінде туған адамның қолынан келеді.



	***



	Саясатта «шараханье» деген ұғым бар. Түбімізге осы жетеді. Біреуді мақтасақ, аспанға ұшырып жібереміз. Сынасақ, құздан құлатып тынамыз. Сынағанда ешкімді де жәбірлемейтіндей немесе мақтағанда адамды ұятқа қалдырмайтындай ортадағы ойды бедерлеу қолымыздан келмей-ақ қойды. Қысқасы, бүгінгі күні объективті сөз саптауды игердік деп көпшілігіміз айта аламыз ба?

	Мақтау ісінде де, қаралау ісінде де ардың ісіне жүгінуді жадымыздан шығармауымыз керек дәл қазір. Абай атам бекер шаршамаған: «Біріңді, қазақ, бірің дос, көрмесең істің бәрі бос». Контекстегі дос ұғымы ардың ісіне құлауға шақырып тұрғаны айқын. Осыған жүгінгенде ғана қазақтың басы бірігеді. Жалқаулығымыздан балалап жатқан жағымпаздық пен көреалмаушылықтан құтылғанда ғана қазақ бір-біріне дос бола алады, бірлікке бір табан жақындай түседі.



	***



	Алтыншы сыныптан бастап үш ай каникулда хат тасушы болып жұмыс істедім. Бір жазда 240 сом табатынмын. Күзде оқуға баратын кезде бір жылғы киімімді сатып алып, шырттай болып шыға келетінмін. Аралда Космонавтар көшесінде Куликова деген әйел тұрды. Қызы Ленинградта оқитын. Бір күні қызынан хат келіпті. Әлгі әйел үйіне кіргізіп, бір стакан шай мен пирожки берді.

	Сонда пирожки деген жарықтықты бірінші рет жегенмін. Аралдың балалары үшін өте таңсық ас. Екінші хат келгенде тағы да әлгіндей пирожкиге тойғызды. «Дәніккен қарсақ құйрығымен ін қазады» деген. Енді Куликованың қызынан күнде хат келсе екен деп тұратынды шығардым. Қайран, балалық-ай!



	***



	Бағзы заманда ел аралап, күнін көруге дағдыланып алған ағамыздың көзіне бір күні айдалада ырымға ауыл кезікпей әбден діңкелейді. Арып-ашып, әбден әлсіреп, бір төбенің басына шыққанда, тәлейі таусылмапты, бір байдың күздеуде отырған жері көз ұшында көлбеңдейді. «Өлтіре көрмеңдер, бір кесе ағарған берсеңдер, жетеді» деп төбенің басынан байдың он екі қанат үйіне дейін зарлап келген ағамыз есіктің сол жағына жайғасады.

	Төрде отырған қожайын қызын айранға жұмсаған сәтте аяқ астынан ағамыз басқаша сайрап қоя берсін: «Әй, айраныңды өзің іш, мен сенің қызыңды қатындыққа алып кетуге келіп отырған адаммын». Ал, керек болса! Үй иесі өте ақылды болып шығады: «Сенің әңгімең дұрыс екен. Кел, менің қасыма жақын келіп айтшы, айтарыңды». Ағамыз екі өкпесін қолына алып, қасына жетіп барады. «Ал, енді айтшы» депті бай тағы да. Сонда жаңа ғана қоқаңдап отырған қонақ: «Айранымды ішем де кетем. Қарынаштықтан басым айналды ма, байқаусыз аузымнан шығып кетіпті. Сөзімді қайтып алдым, байеке» деп әзер құтылыпты.

	Сөйтсе, бай бүкіл алтынын қонағы отыра кеткен табалдырықтың сол жағына көміп қойған екен. Міне, будың құдіреті! Алтынның буы бишараны ғана есінен тандырмайды, күндердің күнінде бай адамды да ақылынан адастырады. Қазақ бекер айтпайды: «Кедей бай болсам дейді, бай құдай болсам дейді». Қолына қарға тышқан адам байлығын еселей түссем деп жанталасады. Философияның заңы: «Қажеттілікті өтеу жаңа қажеттілікті туғызады». Бұдан кейін бәсекелестік басталады. Мұның арты дүниеқоңыздыққа барып тіреледі. Осындай маршрут. Ешқашан «happy end»-ке апармайтын маршрут!



	***



	Коллега по работе решил проверить меня на предмет знания казахского языка и задал вопрос – а как на казахском «покрытый оловом»? В случае незнания грозился пнуть. Но я гордо ответил: «Қалайымен көмкерілген». Это еще не все. Я аж запел: «Весь покрытый оловом, /Абсолютно весь». Как Андрей Миронов.



	***



	Мектепте болсын, жоғары оқу орнында болсын, оқытушылар балаларға тек бағдар ғана береді. Ал, адамның білімді болуы сол адамның «самообразованиемен» қаншалықты айналысатындығында. Қазақтың өз тамырынан ажырамай әлемдік өркениетке ұмтылуы ғана ұлтты жоғары сатыға көтереді.

	Тек орысша ғана оқу немесе тек қазақша біліммен шектеліп қалу да – қазақ үшін өте қауіпті нәрсе. Томағатұйықтықтан да ада, нигилизмнен де ада ортадағы синтез ғана бізді білімді ұлт деңгейіне көтереді.



	***



	«Басқа тілдерді меңгерген адам» мен «білімді адам» деген түсініктерді шатастырудың қажеті жоқ. Орыс тілі мен ағылшын тілін білетін адамды ғана білімді деу – біздің таяз ойлайтынымыздың тағы бір белгісі. Мен ағылшынша білетін біздің балаларымыздың Шекспир мен Блейкті оригиналда оқып жүргендеріне күмәнмен қараймын.

	Олардың ол тілді пайдалану аясы «бытовуха» мен «договордың» төңірегінде ғана жүзеге асады. Кез-келген тілді үйренудегі басты мақсат жалпы әлемдік өркениетті үйрену болуы тиіс. Басқа тілдерді осындай ұлы мақсатпен үйренгенде ғана ұшпаққа шығамыз.



	***



	Социализмнің кезінде қолынан ештеңе келмейтін адам өрт сөндіруші немесе прапорщик болатын. Қазір түкке жарамайтындар әншілікке ұмтылады. Болса, бола берсін. Бұл – мен үшін соншалықты маңызды емес. Менің қара жынымды қоздыратыны, олардың көпшілігінің айтатын мына әңгімесі: «Біз, әншілер халық үшін қызмет етіп жүрміз!». Осы сөзден логика көрсем, көзім шықсын. Шархан атымды теріс қойыңдар.

	Қазақтардың тойына барып, екі-үш ән салып, екі мың долларды жұлып әкететін оларды өз басым киллер жалдап, өлтіріп кетсеңдер де халық үшін қызмет етіп жүр деп айта алмаймын. Болат Атабаевтың аталы сөзі есіме түсіп отыр: «Мен халық үшін де емес, мемлекет үшін де емес, өзім үшін еңбек етемін. Қалған сөздің бәрі – өтірік сөз». Болат Атабаев – әр нәрсені өз атымен айта алатын жігіт.



	***

	Бүгін – атамның қайтқанына тура 50 жыл. Екінші сыныпқа баруға дайындалып жүрген кезімде қайтыс болды. Былтыр Қанат Махамбет сұхбат алғанда атам туралы айтқанмын. Сұхбаттан үзінді:

	«Алпысбай (қазақтың танымал суретшісі Алпысбай Қазығұлов – ред.) екеуміз атамның тәрбиесінде өстік. Екінші інім Жанұзақ туғанда атам «мына қисықбасың өзіңе құт болсын» деп әкеме «лақтырып» тастапты. Тілім шықпай тұрғанда өте жылауық болыппын. Атам малдас құрып, мені алдына алып отырады екен. Жыласам, оң жағын қолымен көрсетіп «Шархан-ау, мынаң қара» десе, сол төңірекке көзімді тігіп, жылағанымды сап тияды екенмін.

	Сосын ол жақта ештеңе жоғын білген соң қайта жылай бастағанда «Шархан-ау, анаң қара» деп басқа жақты нұсқайтын көрінеді. Қарасам, онда да ештеңе жоқ. Сәлден кейін қайтадан жылауымды жалғастыратын көрінемін. Кейін «анаң қара, мынаң қара» дегенге де қарамай жылай беретін болыппын. Осылайша, атам мені өмірде ең алдымен «лох» болмауға үйретіп кетті.

	Көптен бері Кенжеғара атам туралы көлемді мақала жазғым келіп жүрген. Бірақ ойлайсың: «кімде ата болмаған?! Бәрі де өз атасын өлердей жақсы көреді. Менің атам басқаларға керек пе?». Сіздердің осы әңгімені өрбіту үшін берген сұрақтарыңыздың біссіміләсі балалық шақ туралы болғандығы атамды айтпасыма қоймады. Бастаған нәрсені орта жолдан тастап кеткім келмей отыр.

	Кенжеғара атам – жұмысшы табынан шыққан пролетариат. Шалқарда және Орынборға жақын маңда теміржол бойында жұмыс істеген. Кейіннен Алматыдағы жоғары партия-кеңес мектебін бітірген. Партиялық функционер. Партячейкаларды басқарған. Шалқар аупарткомының екінші хатшысы болған. 1929 жылы Москваға барып, ол жақтан мамандарды Арал ауданына әкеліп, ұжымшарлар үшін жер бөлу мәселелерін шешкен.

	Атам өте тік кісі еді. Мені бірінші сыныпқа өзі ертіп барды. Біздің мектепте ерлі-зайыпты Әбен және Мария Рысмахановтар бастауыш екі сыныпты қатар оқытатын. Бірі «а» сыныбын, бірі «б» сыныбын. Біздің кезімізде «ә» сыныбы болмағандығы да қазір еске түсіп отыр. Сонан мені Мария апайға жазып қойыпты. Атам мені жетектеп алды да Әбен ағайдың сыныбына әкелді. Сосын ағайға айтты: «Әй, Әбен, келін жақсы адам ғой, таласым жоқ, бірақ менің баламды еркек адам оқытуы тиіс». Осымен барлық мәселе шешілді. Обалы не, Әбен ағай мені жанын салып оқытты. Атамды қатты сыйлайтын. Алдында қызарғысы келмеген болуы керек.

	Көңіл-күйі бар кезде атам «Молдабайдың әнін» салып отыратын. Басқа әнді айтпайды, тек «Молдабайдың әні». Астанаға көшіп келген жылы марқұм Өтепберген Ақыпбек бір жерде отырғанымызда осы әнді айтып, мәз болып қалғанмын. Әннің мәтінін сұрағанымда Өте-ағаң айтып еді: «Шархан, менен елдің бәрі тек ақша сұраушы еді, ән сұраған бірінші адам – сенсің». Көкемді ойлап сұрағаным есімде, әйтпесе, әнде көп шаруам жоқ адаммын.

	Атам Алпысбай екеумізге ұқыптылық пен еңбекқорлықты үйретіп кеткенін кейін ес білген кезде бажайладым. Мұны дәлелдей аламын. Ол екеумізге майысқан шегелерді түзеттіріп қоятын. Үлкен шегелерді өзі түзетіп отыратын. Ұзын бөрене ағаштарды қалай болса, солай аралатпайтын. 35 сантиметрлік клише жасап алып, сол бойынша кестіретін. Сонда кесіліп, жарылған ағаштарды сарайдың қабырғасына жинағанда оқтай болып тұратын. Ұқыптылық пен еңбекқорлыққа негізделген осы гармония Алпысбай екеуміздің эстетикалық табантірегімізді орнықтырғанын қазір сезініп жүрмін».



	***



	Достарыңмен жүзбе-жүз араласу – халық ауыз әдебиеті; Достарыңмен фейсбукте араласу – жазба әдебиеті.



	***



	Барлық адамдардың комменттерінде ақиқат болады. Бірақ мұның бәрі субъективтік ақиқат деген категорияға келіңкірейді. Ортадағы ойды айту қашан да қиын. Өйткені, нағыз ақиқат сонда жатыр.

	Бірақ оны айтуға көп адамның батылы бармайды. Өйткені, ақиқатты айту – барлық уақытта да тиімсіз. Мәселенің бар мәнісі осында. Иә, тобырлық психологиядан ада пікір білдіру қашанда ауыр.



	***



	Осыдан бір ғасырдан астам уақыт бұрын қазақ Абайды тыңдағанында біз қазір, Ілияс Омаров шырылдағандай, басқа елдерден елу-алпыс жылға кейін қалмас едік. Абайды сол кезде түсінбеген қазақ қазір неге оны басына көтеріп жүр? Абай өз тамырынан үзілмей, әлемдік өркениетке ұмтылды. Ол қазақ ұлты мен әлемдік цивилизациядағы өз тепе-теңдігін таба білді. Ұлы пропорцияға құрылған осы үйлесім Абайдың тұғырын ешқашан аласартпайды. Біздің әрқайсымызға қазір осы тепе-теңдік жетпей тұр.

	Бұл гармонияға енді барлық қазақ ұмтылуы керек. Абай осыны армандап кетті. Ұлттық сананы қалыптастыру арқылы әлемдік мәдениетті игеруге машықтану ғана бірлігі күшті біртұтас ел құруға мүмкіндік беретінін айтып кеткен Абайдың ақылына жүгінсек, көштен қалатындай қауіп жоқ .

	Алайда, Абай арманда кетті. Артына қарамай өлді деп айта алмайсың. Одан кейін де оңып кеткеніміз өзімізге белгілі. Ұлттық санадан бұрын тарихи сана сахнаға бұрын шығып алды. Біз қазір соның құрбаны екенімізді екі күннің бірінде айтып жүрміз. Әріде орыс империясы, беріде социализм дәуірі қалыптастырған бодандық тарихи сана ана тілімізді шектеу және жалпыадамзаттық мәдениеттің есігін тек орыс тілін білетіндерге ерекше ашу кесірінен ұлт тұтастығының тамырына қан жүгірмей қалды. Осыдан басталған көне сүрлеуден әлі күнге дейін шыға алмағанымыз да ұлттық идеологияның ұрығын септірмей келеді. Ал, ұлттық идеология жоқ жерде рух бірлігін қалыптастыру догмаға жақын тұрған қиялға көбірек ұқсайды.



	***



	«Көрпеңе қарай көсіл» деген мақалды қазақ тегін айтпаған. Тоқсаныншы жылдары ядролық қарудан бас тартуымыз – сол кездегі ең дұрыс шешім болды. Ядролық қару бар да, оны ұстап отыру бар. Екеуі екі бөлек мәселе. Аталмыш ракета болғанымен, оны ұстап отыру үшін қыруар қаржы керек. Қазақстанда ондай құдірет жоқ. Кейбір елдерде бұл қару болғанымен, олар бәрібір ірі ядролық державаларға тәуелді. Өйткені, оларда өз отындары жоқ. Уран жоқ, уран болғанымен, оны байыта алмайды, байыта алғанымен таблетка шығара алмайды. Осындай тізбектер оларды толық тәуелсіздікке жібермейді.

	Осы технологиялардың бәрі шаш етектен мемлекетті шығынға батырады. Осындай амбиция бізге керек пе? Оның үстіне екі державаның ортасында отырып ядролық қаруға қыруар қаржы жұмсау – халық үшін қажеті жоқ астамшылық. Жалпы, халықаралық дәрежеде ядролық қару ең мықты екі державада ғана болғаны әлем үшін тиімді. Ол енді басқа тақырып.



	***



	Адамзат өмір сүргелі қаншама революциялық жаңалықтар ашты. Бірақ біздің мүлдем орындалмай кететін жалғыз арманымыз бар. Біз енді ешқашан «перпетиум-мобиле» жасай алмаймыз. Керек десеңіз, мұны адамзат екі жарым ғасыр бұрын мойындап та қойды. Физиктердің де, лириктердің де күні бүгінге дейін айы оңынан тумағаны белгілі. Әй, енді оның жөні бола қоймас.

	Мәңгілік двигательді бір тапса, данышпан Эйнштейн ойлап табар еді, ол да бақилық болғалы қаш-ш-ш-ааан?! Теңдесіз қозғаушы күшті шығарамын деп, жаман сарайында күндіз-түні азапқа түскен Василий Шукшин әңгімесінің кейіпкері де ең соңында ел-жұртқа мазақ болып тынды. Меніңше, адамзат үшін қазір бұл маңызды емес. Рационалды тұрғыдан. Қазір ғалымдар ең күрделі ауруларды ерте кезеңінде анықтауға мүмкіндік беретін наночиптер жасап шығарумен айналысып жатқаны қуантады. Осы шаруаны маңызды деп айтуға болады. Ол жүзеге асса, нағыз заманауи революциялық жаңалық болар еді. Әсіресе, дәрігерге өлерінен үш күн ғана бұрын баратын қазақ үшін!



	***



	«Егемен елдің адамы өзін қалай ұстауы керек?» деген сұрақ есіме түскенде көз алдыма қыздардан – Баян Есентаева, жігіттерден – Қалдыбек Құрманәлиев келе қалады. Неге? «Шоу бизнесте менен мықты ешкім жоқ, жүректерің жарылып кетсе де айтайын» деген Баянның сөзі құлағымда жаңғырып тұрады. Мәселе біреуді, не билікті сынап, ұпай жинауда емес, керек десеңіз. Жалған қарапайымдылыққа құрылмаған мұндай бейтарап есті сөзді тек егемен елдің еркін адамы ғана айта алады.

	Қалдыбек балаларының аттарын «ШәмшіҚалдаяқ» және сол сияқты қоюы да – өз билігі өзіндегі кісінің ісі. Міне, характер! Осы характер тек өзін бостан сезінетін адамдарда ғана болады. Тәуелсіз елдің әрбір мүшесі осындай характермен өмір сүрсе деп армандаймын: «Мынау сенің тәуелсіз туған елің ғой! Өзіңді еркін сезініп өмір сүр!»



	***



	Бизнесте шын мәніндегі бәсекелестік өзінің апогейіне жеткенде, рынок альтернативті тауарлар мен қызметтерге түпкілікті толғанда барып біз «ширпотребтен» құтыламыз. Тек сапалы тауар өтетін кезде барып «Талғам» деген категория аренаға шығады. Осы ұғым өз кезегінде біздің жүрегімізде үлкен мәдениетті орнықтырады. Иә, иә, жүрегімізде. Мәдениеттің астанасы – жүрек. Ізгілікке ұмтылған адам ғана мәдениетке қол жеткізеді. Ізгілікке ұмтылған адам ғана гуманист бола алады.

	Әрине, жекелеген адамдар бұл дәрежеге әлдеқашан көтерілгенін жоққа шығармаймын. Бұл жерде тұтас қоғамдағы жағдайды айтып отырмын. Бәсекелестік пен талғам тіршілігімізге кірмей тұрып бойымыздағы эгоизм мен нигилизмнен құтылатынымызды кесіп айту қиын. Сөйлемді кері қарай бұратын болсақ, бәрімізді үлкен мәдениеттілікке апаратын бәсекелестік пен талғам біздің қоғамда әлі қалыптасып үлгерген жоқ.



	***



	Тәуелсіз Қазақстан футболындағы ерекше оқиға 2013 жылдың 20 тамызында болды деп жазып қояйын. Еуропа Чемпиондар лигасының топтық ойындарына жолдама алу үшін шотландиялық «Селтикпен» қарағандылық команда ақтық бәсекеге түсті. «Шахтер» үшін ойынның алғашқы он минуты – ең қиын кезең болды. Осы он минуттың ішінде бізге Құдай қарасты. Ал, одан соң «Шахтерге» жанкүйерлер қарасты. «Шахтердің» ұтылуға қақысы болмай қалды. Кеше стадионда отырып ерекше күй кештім. Ел екенбіз. Иә, «Шахтер» ұтты.

	Бірақ он екінші ойыншының арқасында. Шотландия шабуыл жасағанда нөпір халық «үүүүүүүүүүүүүүүүүү-леп» кетеді. Осы «ү»-ден үрейлері ұшқан қонақтар үйлерінде бізге не істейтінін мен әзірге біліп отырған жоқпын. Екінші таймның 70-минутында отыз мың халық 6 рет қатарынан «айналма толқын» жасағаны сол еді, жас бөрі Хижниченко екінші допты торға тоғытты. Алдында гол соққан «шал» Финонченконың шаттығын осылай шегеледі. Әрине, физикалық тұрғыдан келгенде біздің осал жағымыз жетерлік.

	Бірақ бас бапкердің кәсібилігіне риза болдым. Дұрыс тактика қолданды. Оның дұрыстығы әсіресе екінші таймда көзге ұрып тұрды. Алғашқы он минуттан басқа уақытта қорғаушыларымыз да өте сауатты өнер көрсетті. Ортадағы буынға да өкпе жоқ. Ал, шабуыл әлі осал екенін дилитанттан басқасы біліп отыр. Мокин өте сенімді. Стопудово голды қайтарғанда манадан бері «Шахтер» деп шулап отырған халық «Мокин» деп қақпашымызды масайратуға көшіп кеткенін де көз көрді. Қысқасы, кеше «Шахтер» ерледі. Елдігімізді де көрсеттік. «Шахтер» үшін қуандым. Бірақ елдігіміз үшін ерекше қуандым!



	***



	«Халық үшін қызмет ететін» адамдардың шығаратын қуыршақтарын Астана дүкенінен көріп құлап қалдым. «Қарақат» деп аталатын қуыршақ қыз 90 мың теңге тұрады екен. Қасымда тұрған Шымкенттің бір жігіті айтты: «Ойбай-ау, бұл ақшаға мен Шымқаладан «живой қыз» сатып аламын ғой!».



	***



	Бұрынырақта Балқаш ауданында жұмыс істеп жүргенімде мынадай әңгіме естіп едім: Димаш атамыз туған жеріне барыпты. Облыс пен аудан басшылары киіз үй тігіп, қарсы алса керек. Дастархан басында мақтаусөзге тоқтау болмапты. Манадан әзер шыдап отырған Димекең: «Жігіттер, менің құлағыма қараңдаршы, қызарып тұр ма?». Жұрт жалма-жан қараса, шынында да Димекеңнің құлағы қызарып кетіпті. «Иә, Димаш Ахметович» – жандайшаптар шөлді жердің масасы сияқты жабыла шулапты.

	«О, жігіттер, онда әлі ұятым бар екен!» депті Димекең. Мақтау осылай сап тиылыпты. Шынында да ұяты бар адамды мақтау – қандай сорақылық. Ұяты жоқ адамды да мақтау – сорақылық. Мақтап тұрған жақ үшін де. Мақталып тұрған жақ үшін де. Димаш атамыз әулие кісі ғой. Қазір құлағы қызаратын адам жоқ. Менің де құлағым қызармағалы қырық жыл болды.

	***



	«Ақтөбе» ұтылып қалғанына қарамастан өте жақсы әсер қалдырды. Команданың ұжымдық ойын ресурсы мол. Жылдамдық пен техникалық шеберлік те салыстырмалы түрде көңілден шығады. Бірақ олар кешегі ойынды орысша айтқанда «безшабашно» өткізгеніне өкіндім. Жүйелі ойнаумен қатар жинақылықты да ұмытпау керек ғой жасыл алаңда. Бас бапкердің сауаттылығына күмәнім бар. Тактика дұрыс жасалмады. Әйтпесе, кешегі қарсылас – баяғы Валерий Лобановскийдің «Динамосы» емес екені көзге ұрып тұр. Хайруллин сияқты жауапкершілікті өз мойнына ала білетін ойыншыны басқалары үлгі тұтса, шіркін!

	Тіпті айтар едім, «Шахтердің» өзі «Ақтөбеден» үйренетін нәрселер бар. Солардың ең бастысы – алаңда сенімділікпен ойнау. Комментаторлар мені таң қалдырды. «Бұл ойында командалар барлық күштерін сарп еткізді» дегенде мен олардың «фантазиясына» құлап қалдым. «Сарп еткізді» дегенді адам сасқалақтап тұрғанда да ойлап таба алмайды ғой. Ал, олар «ойлап тапты».



	***



	Біздің қазақ журналистикасының ең осал тұсы – ақын-жазушылар мен әншілерден қайта-қайта сұхбат алғанға шебер. Ал, қазақтың техника мен жаратылыс төңірегіндегі әлемдік деңгейге көтеріліп жүрген ғалымдарымен сұхбаттасуға тісіміз батпайды. Өте өкінішті! Қарап отырсаңыз, өзге елдерде ұлтымыздың беделін асқақтатып жүрген солар емес пе?!



	***



	Кеше немеремді бірінші сыныпқа апардым. Осыдан тура 50 жыл бұрын мені де атам мектепке апарып еді. Дежавю! Бірақ бала көзімен емес, ата көзімен. Бәрі керемет. Бәрі салтанатты жағдайда. Оннан астам бірінші сынып бар екен. Естеріңізде ме, 2005-2006 жылдары виртуальды ақша көбейіп, бәріміз кредитке машина сатып алып, ипотекаға пәтер алып, балаларымызды банкінің ақшасына үйлендіріп, келіндеріміз шетінен босанып, роддомда бэби-бум болған жылдары туған балалар ғой бұлар. Енді мектепке сыймай жатқан. Әдемі ажиотаж. Бірақ бір нәрсе көңіліме келді. Бастауыш сыныптарда бірде-бір еркек мұғалім жоқ екен. Бұл – жақсы үрдіс емес!



	***



	Құнанбайды жақсы деп те , жаман деп те айтқың келмейді. Өйткені, ол «нормальный» адам болған. Жақсы немесе жаман адам деген түсініктерді большевиктер ойлап тапты. Осыны біздің санамызға соцреалист жазушылар әбден сіңірді. Жағымды және жағымсыз кейіпкерлері арқылы. Ең үлкен қателік. Тобырлық психологияны қалыптастыруымызға да себеп осы болды. Адамдарды сортқа бөлу түбірімен логикаға қайшы келетіні көзге ұрып тұр.

	Екі мысал. Далада жүрген «бич» те жанынан өтіп бара жатқан адамдарға кейде мейірімділікпен көз тастайды. Бұған керісінше, ІІ Елизаветаның де кейбір қылықтары Королеваның статусына сәйкес келмей қалады. Мұның бір дәлелі, принцесса Диананы жерлеуге байланысты мәселенің британ қоғамында наразылық тудыруы болды.

	Шынында да, бәріміз – пендеміз. Кейде жақсы ойлаймыз. Кейде жаман ойлаймыз. Сондықтан да «Мен – мінім жоқ адаммын» деп айту – күнәнің ең ауыры. Дәл қазір осындай ой келді. Неге? Бүгін – Төлен ағаның туған күні. Психикалық әңгімеден «двухличиенің» табиғатын ашқан романға дейінгі жолда ол бізді дұрыс ойлауға үйретті. Өркениеттің басты міндеті ойлануға үйрету екенін тағы да бір еске алсақ, онда біз ағамызға алғыс айтуымыз керек.



	***



	Қазақтың қарапайым айтылған сөзінің өзінде көп мағына жататынына таңданудан жалыққан емеспін. «Су – тіршілік көзі» дейді. Осыны білімсіз халық айта ала ма? Айта алмайды. Жаратылысты танып-білген халықтың сөзі бұл. Жерден басқа планеталарда тіршілік жоқ. Себебі – біреу-ақ. Өйткені, басқа планеталарда су жоқ. Адам ағзасының 70 пайызын, қан құрамының 90 пайызын су құрайды. «Адам күніне ең кемі 1,5 литр таза су ішу керек» дейді дәрігерлер.

	Осы жерге келгенде қазақты тағы да аяйсың. Өмір сүру мерзіміміздің де аз болып тұрғаны ең алдымен суға байланысты. Бізде – не су таза емес, не тазартамыз деп жүріп минералы жойылған су. Окинава аралында өмір сүретіндердің статистикалық орташа жасы – 120 жас. Жекелей адамдар 140-қа дейін өмір сүреді. Соның сырын жақында білдім. Олар коралл минералына өте бай су ішеді екен. Жаратылысты біліп тұрса да жағдайы келіспеген қазақты қалай құтқарамыз?



	***



	Біздің «ұлттық идеямыз» – «Ланд Крузер» міну. Қысқасы, құрығанда бір шетелдік лақсаға отыру. Ата-бабадан қалған қасиет. Ештеңе дей алмайсың. Аталарымыз үйден гөрі астындағы атын маңызды санаған. Сол әдет әлі келе жатыр. Мен жатақханада тұратын, бірақ кредитпен «крутая тачка» мініп жүрген талай жігіттерді «лично» танимын. Сөз жоқ, мен олардың бәріне «ұлттық идеяны» қолдаушылар ретінде достық рәуішпен қараймын.

	Бірақ жеке басым осы «ұлттық идеяны» қолдаушылар қатарына қосылмадым. 1982 жылы бір гаишникке ерегіскеннен әлі күнге дейін жүргізушілік куәлігін алуға бірде-бір рет талпынған емеспін. Гаишниктен менде – аллергия.



	***



	Василий Песков та өмірден өтті. Жетпісінші жылдары оның «Таежный тупик» шығармасы жарияланған «Комсомолканың» әр номері әдеттегі 2 тиынның орнына 25 тиынға сатылғаны өмір бойы есімде қалып қойды. Песковтың 1963 жылы Лениндік сыйлықтың лауреаты атанғаны мұның қасында жіп еспей қалды.

	Жас журналистерге қақсайтыным сол: ешқашан атаққа қызықпаңдар, бір жетіден кейін адамдар, бір айдан кейін өзің ұмытып қаласың сол атақты алғаныңды. Қолыңнан келсе, әлгіндей құбылыс жаса! Тағы бір нәрсе: мұндай құбылысты тек Песков сияқты өте қарапайым адамдар ғана жасайды.



	***



	Бұрын әріптестеріммен кездескенде «Көрінбей кеттің ғой газеттер мен журналдардан?» деп әзілдейтінмін, қазір «Көрінбей кеттің ғой агенттер мен фб-дан?» дейтінді шығарыппын. Шартты рефлекстің мәтіні өзгеріп жатыр. Құдай ақырын берсін.



	***



	Екі күннен бері аяғымды әзер басып жүрмін. Дене көтертпейді. Кәрі сүйек сыр бере бастады. Өткен демалыс күндері Зерендіде өткен футбол турниріне қатысқанмын. Техника бар, бірақ ең басты нәрсе – жылдамдық жоқ. Футболдағы жылдамдығыңның жоқтығы байқалғанда мына өмірде бәрі де өткінші екенін ерекше сезінесің. Өйткені, дәл сол футболды баяғы жас күнімдей ойнай алмаған кезімде өмірге дұрыс талдау жасаймын. Осы күнге дейін боқ дүниені қумағаныңнан, атақ-даңқ қумағаныңнан үлкен ләззат аласың!

	Өмір бойы доп қуып келіп, енді қуа алмай қалғаныңның өзі өкініш болып тұрғанда, боқ дүниені жер бетінде қалдырып кету қандай қасірет! Осындайда келетін ой: өмірде қорқыныш әкелетін емес, ләззат сыйлайтын нәрсемен айналысқан жөн. Ләззатты еске алудың өзі – ләззат. Ал, қорқынышты еске алудың өзі – қорқыныш. Дәл қазір аяғым ауырғанмен де өмірден ләззат алып отырғандаймын.



	***

	Мен өзімді діндар адаммын деп есептей алмаймын. Бірақ Исламның тәрбиесіндей тәрбие жоқ. Бір мысал. Исламда «көркем мінезді кісі» деген түсінік кездеседі. Мұндай кісіге үш шарт қойылады. Біріншіден, ол үнемі жадырап жүруі керек. Жаратқанның жақсы сынына да, қатал сынына да шүкіршілікпен қарау деген болар бұл. Екіншіден, ондай адамның қолы да, жүрегі де жомарт болуы қажет. Үшіншіден, ол басы жерге тигенше адам баласына зиян келтірмеуі тиіс. Оның салмағы күндіз ораза, түнде намаз оқығанмен тең. Оларға пейіштің жоғары жағынан үй соғылады. Әрине, мұндай адам болу өте қиын.



	***



	Қасымда келе жатқан жолдасым айтты: «Осы «ояқ», «бұяқ» деп сөйлейтіндерден жек көретінім жоқ». Менің айтқан жауап сөзіме ол өлгенше күлді: «Осы «ояқ», «бұяқ» деп сөйлейтіндер қаяқ еді?».



	***



	Осы уақытқа дейін не жазсам да тек өзіме ұнайтын, өзім қалаған нәрсені жаздым деп айта аламын. Жазу арқылы атақ іздеген емеспін. Жазғанымды адамдар оқи ма, оқымай ма, неге екенін, онда да шаруам шамалы. Қал-қадірімше жазған дүниелерімнен өзім ләззат аламын. «Данышпан» болып, басқа адамдарға ұнау үшін әңгіме айтуды өте күлкілі нәрсе деп білемін. Мұны «Хлестаковтың синдромы» дейді. Ал, мен Хлестаков болғым келмейді.

	Дәл осыған дейін жазғандарымның бір сөзін де өзгертпес едім. Өйткені, оның бәрі – сол жазылған кездегі менің сезімдерім, менің рухани көңіл-күйім. Артта қалған өмірін алмастыруға тек әлсіз адамдар ғана құмартады. Мен өзімді әлжуаспын деп санамаймын. Солай бола тұра мен алдағы күні не жазарымды білмеймін. Ертең менің ойыма не сап ете қалатынын бір Құдай біледі!



	***



	Өлерінен біраз бұрын ислам дінін қабылдаған Лев Толстой өзінің осы қадамына қарсылық білдіріп, шу-шу еткен орыс интеллигенциясына былай басу айтқан екен: «Мырзалар, менің жазғандарымды дүниедегі барлық адам оқымайды. Оқығандары екінші қайтара беттей қоюы екіталай. Құранды дүние жүзінде бір миллиардқа жуық адам күніне бес рет оқиды. Тәулік тастамай! Бұдан кейін сендерге тағы қандай әңгіме керек?!».

	Мен намазын қаза қылмайтындардың қатарында жоқпын. Дей тұра, жас келген сайын барлық құбылысты Аллатағаланың жіберген әңгімелерімен байланыстыратын болдым. Жер басып жүргендердің бәрін Жаратқан иеміз сынаққа жібергеніне көз жете бастағандай. Құдайға иман етумен, тәуекел етумен қатар Жаратқанның барын және қу жанымыздың қай бір күні қаза болатынын бір сәтке де естен шығармай жүруді имандылық деп санасақ; біреуге жасаған жақсылығымыз бен біреуден көрген теперішімізді сол сәтінде ұмытып кетіп отырсақ, мұсылмандықтың ауылына жақындай түскеніміз де!



	***



	«Бәрі өтеді де кетеді. Бұл да!» деген өзінің аталы сөзін жүзігіне ойып жаздырған Сүлеймен патша ақылсыз ба?! Қарапайым шындықты екі ауыз сөздің қауызына сыйдырып қойған. Айтары жоқ ақиқат, кез-келген нәрсе бара-бара санадан сызылады. Мына жалған өмірді айтпағанда, әрбір қолдан жасалған «қуанышыңның» өзі бір аптадан кейін көңіліңнен ғайып болады.

	Қарапайым мысал. Битіңе дейін қосып жүріп алған темір, тақтай немесе қағаз формасындағы наградаңның өзін бес-алты сағат ғана «жуасың». Сол атақты иеленгеніңді екі күннен кейін айналаң ұмыта бастайды. Бір айдан кейін өзіңнің де ыстық-суығың басылады. Бірақ ең үлкен трагедия – енді келесі атаққа кезекке тұрасың. Құлқын деген осы!



	***



	Лондонда іс-сапармен жүргенде тамаша бір ой келгені бар. Сол елдегі аура әсер етсе керек. Мемлекет қандай дәрежеде болса, ол елдегі қоғамның да, оның адамдарының да деңгейі сондайлық пропорционалды болатынына көз жеткізіп қайттым. Тұманды Альбион тұрғындарының бір-біріне деген сүйіспеншілігі қатты тәнті етті. Мұнда киім киюден жарыс деген атымен жоқ. Ең ауқатты кісілердің өзі қарапайым киінеді. Халық тұтастай бұл мәселеде ерекшеленуді діндеріне сәйкес ағаттық санайды. Мемлекеттік қызметтегілер қатаң дресс-код сақтайды, қалғандары өздеріне өте ыңғайлы киім кигенді тәуір көреді. Лондон көшелерінде «Ланд Крузер» не «Мерседес» көрсек, не дейсіз?!

	Осының бәрі адамдардың арасында дүние бәсекелестігінің атымен жоқ екенін аңғартты. Мен дүниенің боқ екенін бірінші болып түсінген халық ағылшындар ма деп қалдым! Олар үшін тек таза адами қарым-қатынастың дұрыстығы маңызды. Мұнда тура баяғы «Коммунизм құрылысшысының моралдық кодексінде» жазылғандай, «адам адамға – дос, жолдас және бауыр». Кеңес Одағында осы қағидат қағаз жүзінде қалды. Англияда ешқандай «жарлықсыз» жүзеге асқан. Сөз жоқ, цивилизация жемісі.

	Ұзақ ойландым: ағылшындар мұндай дәрежеге қалай жеткен? Ақыры, жауабын тапқандай болдым. Логикаға сүйенсек, қай мемлекет болсын, мұндай дәрежеге жету үшін ең алдымен заң үстемдігін орнатуы керек. Басқаша кестелесек, құқықтық мемлекет дәрежесіне көтерілуі қажет. Бұл «адам адамға – дос, жолдас және бауыр» болуға баратын ең бірінші, ең қажетті баспалдақ. Осыған қол жеткізген мемлекетте әділеттілік орнай бастайды. Бұл – екінші саты. Осы кезеңде адамдарда сенімділік пайда болады. Сол қасиет дамудың үшінші деңгейі – мейірімділікке алып келеді. Аталмыш кезеңде адамдар бір-біріне бауыр болмаса да, іштей жанашырлықпен қарау дәрежесіне жетеді. Жамандық ойлау мен қызғаншақтықтан арылады. Көреалмаушылықтың көзі жойылады (Бұл жерде айта кетер бір жайт, барлық адам осындай деңгейге жетеді деп жаңсақ түсінуге тағы болмас. Мұндай көрсеткіштер әдетте қоғамның басым көпшілігінің осы деңгейге жетуімен қабылданатыны белгілі). Ал, енді әлгі Англиядағы жағдай – төртінші, ең жоғары биіктік деп қарастырған жөн. Мұны сүйіспеншілік сатысы десек, қателесе қоймаймыз.

	Егер жабайы мысалмен түсіндірсек, екі адамның төбелесіп жатқанын көрген үшінші адам сырт айналып қашып кетеді. Бұныңыз – құқық орнамаған мемлекеттегі көрініс. Үшінші адам әлгі екеуін ажыратуға батылы барса, бұл – заң үстемдік құрған мемлекет. Екі адам төбелесуге бармай, сотта айтысып тұрса, әділеттілік орнаған ел. Ал, мейірімділік сатысына көтерілген елде екі адам төбелеспек тұрмақ, ұрысуға ниет білдірмейді. Өйткені, мұнда адамдар бір-бірінің жан дүниесіне үңіле білу дәрежесіне көтерілген. Соңғы сүйіспеншілік сатысын енді сіздерге айтудың өзі қызық болмай қалды!



	***



	Дүкенбай ағамыз да өмірден озды. Алды шырақ болсын, мінгені пырақ болсын. Жаны жұмсақ жақсы адам еді, иманды болғыр. Еңбекқорлығына қарап қазақ екеніне таң қалатынмын. Ағамен 1995 жылы 14 наурызда танысып едім. Сол сәтте портфелінен бояуы кеппеген «Абай айнасы» кітабын алып шығып, «Тірі сөзге жарық түсіріп жүр!» деп қолтаңба жазып беріп еді, жарықтық! Сөз киесіне табынатын халқыңыз Сізді ешқашан ұмытпайды!



	***



	Павловтың «Я – невежда», Лениннің «Мен білетінімді ғана білемін, білмейтінім ұшан-теңіз» дегенін бұрын да түсінетін едім. Бірақ жай қарапайымдылықпен айтыла салған сөз деп ойлайтынмын. Қазір анық түсіндім. Бұл жерге қарапайымдылықтың еш қатысы жоқ екен. Шынында да аз оқитын адам баяғыда көз жүгірткен бірдеңелеріне малданып, «мен білемін» деп өзін өзі алдап жүреді. Ал, күнде оқитын адам «Ойпырм-ай, мен мұны осы уақытқа дейін қалай білмей келгенмін» деп қапалану арқылы білімге тоймайды.

	Кеше бір кітапты оқып отырсам, жер бетіндегі бір адамға 200 миллион жәндіктен келеді екен! 7,2 миллиард адам х 200 миллион жәндік! Осы сұмдықты кешеге дейін білмей келгеніме таң қалдым. Шынында да ештеңе білмейтін сияқтымын.



	***



	Қазақ көп параметрлер бойынша басы бірікпейтін халық болғанына қарным ашады. Тіл, дін, діл және тағы басқалар бойынша бір-бірімізден алшақтанып барамыз. Ең қорқыныштысы, ешкім де басқаларға түсіністікпен қарағысы келмейтіні. Жер бетінде бір-бірін түсінгісі келмейтін халық біз шығар! Орыс империясы (орыс халқы емес, құдай үшін шатастырмаңыздаршы) біздің халыққа деген саясатын өте білгірлікпен жасағанына әбден көзім жетті. «Сексеуілді сексеуілге ұрып сындырады» деген стратегия әлі күнге дейін қатесіз жұмыс істеп тұрғанына таң қаламын. Әлі сол қазақ бірінің етін бірі жегісі келіп тұрады. Бұл үрдіс – осы стратегияның жемісі.



	***



	Жылына 500-800 мың көлемінде ақша төлеп оқитын студенттерге жаным ашиды. Диплом үшін 3 миллион теңгенің төңірегінде ақша жұмсап, қорытындысында жұмыссыз, салпақтап қалады. Сонда не үшін оқыды? Ақшаны не үшін төледі? Осы сұрақтарға жауап таппаған соң басыңды қасисың. Бүгін де басымды қасып отырғанмын. Осыдан шығудың теориялық жолын тапқан сияқтымын.

	Ақша төлеп оқитындар келісім-шарт жасасқанда ЖОО оқудан кейін жұмыс орнын тауып беруге міндеттенуі тиіс. Шын емес пе, жоғары оқу орындарында ақша күн тәртібінде бірінші тұратын мәселе, ал жауапкершілікті мойнына алмайды. Барып тұрған әділетсіздік! Егер осындай нақты жауапкершілік болса, жаңбырдан кейінгі саңырауқұлақтай қаптап кеткен универлерге өз-өзінен тосқауыл қойылар еді. Білімнің де сапасы артар еді. Құдайға керегі жоқ кадрларды беталбатты дайындау да сап тиылады.



	***



	Астындағы аты оқыста кісінесе де Аллатағалаға тәубасын айтып отыратын халық екеніміз рас. Барға қанағат, жоққа мезірет білдіруді бұлжымас әдетке айналдырғанымыз қаш-ш-ш-ааан?! Төзімділік төл қасиетіміздей көрінеді. Заманауи тілмен айтсақ, тұла бойымыз тұнып тұрған – толеранттылық. Бұл қасиет біздің қанымызда бар. Бар тәтті-жұмсағын туған балаларына қимай, қашан келетіні бір тәңірге мәлім құдайы қонағына сақтап отыратын әже-апаларымыздың ақ сүтімен келген осы тамаша қасиет бізді өзімізден бұрын басқаның күйін күйіттеуді көксетеді де тұратыны – қызық құбылыс.

	Ең аяғы ХІХ ғасырда орыс империясына қылыш алып жүгірген Кенесарының өзі генерал Перовскийге жазған хатында Абылай атасының кезінен берік орын алған Ресеймен дос-жарандық, тату-тәтті сыйластыққа адал екенін, осы тұрғыдан алғанда орыс халқына емес, отарлық басқыншылыққа қарсы күресетіндігін айтып өлген жоқ па?! Жаратушының алдында адам баласының тең құқығын сыйлайтын қазақтан асқан альтруист халық бар ма екен?!



	***



	Бақыт құсы барын бағалай білетін елдің ғана басына қонатынын қазақ әлімсақтан біледі. Білгеннен кейін де бәріне шыдамдылықпен қарайды. Тәуелсіздігімізді үркітпей ұстап тұруымыздың басты қазығы да осы төзімділікпен қағылған. Қоян-қолтық ғұмыр кешіп жатқан жүзге жуық ұлыс өкілдерін өзекке теппей, керісінше өз бауырына тартудан жалықпайтын қаққан шегедей қалыпты қалпымызды бәзбіреулер төменшектеумен шатастырып алып жатады. Солай ма? Жоқ.

	Құс қанаты талатын сайын даламыздай кеңпейіл көңілмен ұлттық санамызға қапысыз қонған кемелділік кей сәттерде кемшілігіміздей көрініп қалатынына налисың. Бірақ барлық ұлы қасиеттердің қарапайым көрінетінің өзі ұлы дархандықтан туған кемеңгерлігімізді көмкере алмайды.



	***



	Жазушы позициясы жүз-мыңдаған, миллиондаған оқырман жүрегіндегі тығылып жатқан немесе тұншығып жатқан әлемнің сырын ашумен шектелмей, қам көңілді жұбататындай дәрумен қалыппен қайта оралатындығымен қымбат. Қорған болар қаламгер әркімнің жан дүниесіндегі сілкіністерді асқан ептілікпен көкірегіне үюмен тоқтап қалмайды. Ол әлгі жиған-тергенін әр жүректің өз жазуындай жаңғыртып қайтара білу құдіретімен бағаланады.

	Басқаларын мазаламай-ақ қоялық, дарынды жазушылардың барлығын бірдей бұл безбенге салуға субъективтік себептер жібермейді. Өмірбақи қойдың соңында жүріп, биік белеске жеткен майталман малшы өмірін майын тамызып, төгілтіп жазып шығу жеткіліксіз. Көркем жазылған махаббат драмасы да бұл өлшемге келмейді. Салмағы аздық етеді. Романтизм мен сыни реализмнің жер мен көктей басты айырмашылығы сонда, айқын азаматтық позиция ұстайтын жазушы оқырмандарын қоғамдағы проблемаларды шешуге жетелейтіндігімен төрге озып тұр. Осыдан кейін өзінің көркемдік шеберлігімен де, өлермендік позициясымен де екі жақты байланысты бүге-шігесіне дейін қамтамасыз еткен жазушыны қалың ел мемлекеттік қайраткерден де жоғары қойып, ешкімнің нұсқауынсыз классик деп қабылдайтынын тыраштанып дәлелдеудің қажеті бар ма?! Айналып келгенде, осының бәрі – мәселенің бас қатыруға тұрмайтын жағы. Проблема классик атануда емес. Гәп – үлгілі дүние жаза білуде.



	***



	Басың жерге тигенше жарық дүниенің бүкіл болмысын түсініп үлгіресің бе?! Дүниені былай қойғанда, адамның өзін-өзі тануы үшін жалғыз өмір жете ме? Дау жоқ, арши түскен сайын жұмбағы жұмыртқалай беретін тылсым тұңғиықтың түбіне жету тіпті мүмкін емес. Адамды, болмыс атаулыны жүрегімен зерттеуге ынты-шынтысымен шын берілген ғұламалар ғана жаратылыс құпиясы құпиялардың құпиясы екеніне анық көз жеткізеді. Бұл қияметқайым кей тұста еш нәтиже бермейтін мешіннің тірлігін еске түсіретініне қарамастан әлгі данагөйлер парасаттылық пайымынан бір жаңылмай, құпия құлпының кодын табудан күдерін үзбей күн кешеді.

	Көнеден жеткен мол мұраны төрт қырынан түгел қопарып, мына жарық жалғанның қалған сырына барынша қанығуға құлшынған адам қамшының сабындай қысқа өмірін шексіздікке тартылған негенама беттерін қысқартуға арнайды. Не үшін? Келер ұрпақтың алдында ұятқа қалмау үшін! Келер ұрпақтың алдында абыройлы болу үшін!

	Фараби бабамыз түк бітірмей өмірден өткенде, Абай атамыз қазақтың қамын жемей қайтқанда, күні кешегі алаштың арыстары азаттығымыздың ақ таңын армандамай көз жұмғанда бүгінгі ұрпақтары болып отырған біз оларды кінәлауға арымыз бармағанымен, бәріміз бетімізбен жер басып жүрмейтінімізге кім кепілдік бере алады?!



	***



	Жаңа ғана бір танысыммен кездесіп қалып өмір мен өлім төңірегінде біраз әңгіме-дүкен құрдық. Кенеттен әлгі танысым айтты: «В раю климат хороший, но в аду общество интереснее». Қысыр сөзге екеуміз ішегіміз қатқанша күлдік. Дәл осы жерде диалектика ақиқаттың мәнін анықтайтын өнер екеніне тағы да иландым. Шынында да өзің ерекше сенетін пікірдің (тезис) жалпы ақиқат (синтез) екеніне көз жеткізу үшін қарсы жақтың негізділігін (антитезис) де мойындай білу керек екенін аңғарасың. Дәлелдеудің қажеті жоқ, адамдардың көбі тозаққа барады, өз кезегінде онда қарым-қатынастың көбірек болатыны да сөзсіз.

	Бірақ кез-келген адам жұмақта жүруді армандайды. Көрдіңіз бе, адам үшін ахуал (климат) маңыздырақ. Мына жалған өмірде де адам мәнді қоғам орнатудан гөрі жеке тұрмыстық ахуалының дұрыс болғанын ең бірінші кезекке қояды. «Жеке бастың мүддесін қоғам мүддесінен жоғары қоймау керек» деген социализм принципі жұмыс істемей тұр. Мен КСРО-дағы социализмді айтып отырған жоқпын. Ол бір жалған социализм болды емес пе?! Швециядағы социализмді айтамын. Кез-келген мемлекет осындай социализмге ұмтылуы тиіс. Басты қателік осындай қоғам құра алмағанымызда жатыр. Диалектиканың синтезі осы қателігімізден көрініп тұр маған.



	***



	Бірін-бірі көре алмайтын қазақтан бірін-бірі көре алмаса тұра алмайтын қазақ болсақ екенбіз деп армандаймын.



	***



	Заманауи аңыз айтқым келіп отыр. Шетелдік бизнесмен «мынау керемет құс көрінеді, бұдан пайда табуға болатын сияқты» деп бір тау бүркітін сатып алып, еліне апарады. Туған топырағында қанша жерден керемет атаулының нәні болса да, жат жерге бейімделу бүркітке ауыр тиеді.

	Байғұс құс жаңа мекенді жерсінбей, ауа райы да жақпай, біраздан соң тамақ ішуді тіптен қояды. Асылын ардақтай білетін, еркелете білетін, бабын таба білетін өз иесіндей қайдан болсын?! Ас ішуге кедергі келтіріп тұрған болар деген оймен тұмсығын шауып тастайды. Бара-бара бүркіт ұшуға да жарамай, жер бауырлап жатып қалады. Жаңа қожасы денесі ауырлап кеткен болар деп қанаттарын қырқа бастайды. Түптің түбінде бүркіт бүркіт болмай қалады, қысқасы.

	Бұрын-соңды көрмеген құсқа келген бетте де тамсанып, қарық болмаған өзге жұрт бүркіттің бөтендігін енді анық біледі. Ақыры, бүркітті бизнесмен алған жеріне әкеліп тастайды. Тұмсығы шабылған, қанаты қырқылған бүркітті енді ауылында да ешкім танымайды, ешкім бүркіт екен деп қабылдамайды. Осылай! Мұны неге айтып отырмын?

	Кез-келген халық, кез-келген адам өзінің тараған тамырынан ажырамау керек. Басқа елді бастапқы төл қасиетімен табындыру қолынан келмегеннің өзінде де, сол елдің болмысына бірігіп кетуден сақтануы тиіс. Ал, біз ше? Басқа елге бармақ түгілі, өз жерімізде жүріп-ақ бүркіттік біраз қасиетімізден айырылып барамыз-ау! Отанымызда отырып-ақ тұмсығымыз шабылған, қанатымыз қырқылған халықтың халіне жақындап қалған жоқпыз ба?! Бүркіт бүркіт екенін бодандықта жүргенде де таныта білсе, нағыз бүркіт болады. Туған елі Тәуелсіздік алғанда да баяғы бүркіт екені байқалып тұрса, нағыз бүркіт болады. Балтық жағалауы мен Қап тауындағы халықтар да біз болған боданда болды. Бірақ олар бүркіттігінің бүршігін де бүлдірмей сақтай білді. Ал, біздің қолымыздан ол келмеді. Өте өкінішті!



	***



	Біздің тағдырымыз әке-шешемізді құдай қосқан күннен жазыла бастайды деген ой келіп тұр дәл қазір!



	***



	О, тоба, Қазақия үш тілдік тұғырға көтерілген сияқты. Қазіргі жастар лексиконында ағылшын-қазақ тілдерінің қосындысынан сөз құрау пайда бола бастады. Олар түк білмейтін адамды «жәймен», ал бәрін білетін адамды «читер» деп атайтынды шығарды. «Жәймен» дегенде қазақ тіліндегі сын есім болып табылатын қарапайым, жұпыны деген мағынаны білдіретін «жәй» сөзі қолданылып тұр. «Мен» екі бастан ағылшынның адам деген сөзі екені айтпаса да түсінікті. «Чит» – ағылшынша әр нәрсенің кодын білу деген мағынаны білдіреді. «ер» – ағылшынның жазылу түрі болғанымен, орыстардың зат есім жасаушы жұрнағы (шахтер, вахтер және сол сияқты).

	Осылайша антоним сөздер үш тілдің қатысуымен дүниеге келген. Бұны өз басым кездейсоқтыққа жатқыза алмаймын. Тіл біле бастағалы ағылшындардың «олрайт»-ы біздің «жарайд»-ымен үндесетіні былай тұрсын, бір мағынаны білдіретініне таң қалушы едім. Енді жоғарыдағы неологизмдерге аузымды ашып, көзімді жұмып отырмын.



	***



	«Ақылды адам ойды оята біледі» деп едім, өте жақсы көретін ағам Нұралбай Күндебаев та ілкі сәтте қарап қалмады: «Ақылдының алдына түспе, ақылсыздығыңды аңғартып аласың». Нұрекеңнің логикалық реакциясына риза болдым.



	***



	Кеше бір ініміз «Ұлтшыл ақсақалдарға кеңес» деген фейсбуктегі жазбасында қазір жастар мен үлкендер арасында түсінбестік асқынып бара жатқанын тілге тиек етеді. Осы сұрақтың төңірегінде батыл мәлімдеме жасаған. Ілкі сәтте кейбір ақсақалдардың көңіліне келіп қалатын сөздер жүр. Бірақ мені аталмыш жазба «қорқыта» алмады. Керісінше, қуандым. Өйткені, бала мен әкенің арасындағы ұрпақтан ұрпаққа жалғасып келе жатқан сүрлеуде бұл әңгіменің айтылуы – кездейсоқтық емес, заңдылық. Қай кезде де әкенің көңілі балаға толмайды. Бала әкесінің жолымен жүргісі жоқ. Таныс картина.

	Заңдылық дейтінім, егер осы антогонистік емес қайшылық болмаса, адамзаттың дамуы қазіргі деңгейіне көтерілуі қиял-ғажайып ертегі күйінде қалар еді. Құдай осы қайшылықтың болмағанынан сақтағай. Әйтпесе, тоқыраудың көкесі сонда болады. Ұрпақтар арасындағы осы қажет қатынас бізде де пайда болғанына қуандым.



	***



	Сыртқы және ішкі сұлулық деген категориялар бар екені белгілі. Сыртқы сұлулық айтпаса да түсінікті. Ал, ішкі сұлулықты көру қиын. Меніңше, оны тек ақындардың жүзінен ғана көре аласың. Абайдың жүзі қандай әдемі! Жарайды, біреулер айтар, Абайды көрген адам сияқты айтпашы деп. Мұқағали қандай көрікті еді. Ешкімге ұқсамайтын бас сүйек ғой. Мәселе тіпті бас сүйекте де емес. Есенғали Раушанов ше? Ондай сұлу жігітті мен көрген емеспін.



	***



	Сыртқы имиджімізді көтеретін басты параметрлер негізінен саясатымыздан, экономикамыздан, мәдениетімізден, ғылымымыздан және спорттағы жетістігімізден ерекше көрінетініне ешкімнің таласы жоқ. Ядролық қарудан бас тартумыз біздің әлем алдындағы абыройымызды асқақтатқаны рас. Сосын соңғы Олимпиададағы Қазақстанның ірі жеңісі. Осындай кесек нәрселер арқылы имидж қалыптасады. Ал, көзбояушылықпен имидж қалыптастыра алмайтынымызды түсінетін уақыт келді.

	Экономика, ғылым арқылы имиджге мотивация көріп тұрған жоқпын. Сондықтан да өнер мен әдебиетімізді әлемдік деңгейге шығарудың жолдарын қарастыру керек. Қазақтың мақал-мәтелдері ше? Әрине, аударуға қиын соғар. Идеома табиғаты солай. Бірақ сондағы халықтық терең философияны әлемге насихаттай білу – ең әдемі жұмыс.

	Екінші үлкен мәселені өткенде бір жазып едім. Бізді басқа халықтардан ерек көрсететін бір басымдылық – күй өнері. Алдағы уақытта әлемге осыны паш ету үшін тер төгуіміз керек-ақ. Күй арқылы адамзатты тамсандырсақ, тамаша жеңісіміз сол болар еді. Бар нәрсе, тек көрсете білу ғана қалып тұр. Бұл шаруа да қолымыздан келеріне күмәнім аз.

	Бірақ бір нәрсені астын сызып айту керек: осы істе қазақ буржуазиясының өнерге деген жомарттықтығын оятпай, бұл шаруа жүзеге аспайды. Осы тұрғыда маған Исламбек Сәлжанов бауырымның тірлігі ұнайды. Тізіп жату артықтау, талай ісімен тау қопарып жүрген оның «Жақсылықтың ең үлкені – айтпай істеген жақсылық» деген сөзі көңіліме ұялап қалды. Шынында да, ешкім тарихта байлығымен қалмайды. Рокфеллерді қазір ел ұмыта бастады. Тарихта бай адам жомарттығымен ғана қалады. Третьяков сияқты. Шереметьев сияқты.



	***



	Жұмыр басты пенденің бәрі бір сенімге жүгініп тіршілік кешеді. Талас жоқ, нанымсыз өмір сүру мүмкін емес. Мектепте оқып жүрген кезімізде қоғамтану пәнінің мұғалімі «Құдай бар ма, жоқ па, оны бір Құдайдың өзі біледі» дейтін. Социализм дәуірінде бұдан артық қалай айтуға болатын еді. Бір партиялық функционердің де сандырақтағаны әлі күнге дейін есімде: «Слава Богу, я – атеист». Құдайды мойындағысы келмейтін байғұстың аузымен де өзінің хақ екенін білдіртіп тұратын Жаратқанның жазуы – жазу-ақ.



	***



	Өткен ғасырдың алпысыншы жылдары Англия мемлекеті олигархтар иелігіндегі зауыт-фабрикаларды национализациялаудан қолдары босамады. Нағыз мемлекеттік қызғаныш. Бірақ нарықтық қатынастардың канондарына қарсы жасалған үрдіс ақыры өзін ақтамады. Елдің экономикасы күрт төмендеп кетті. Қарапайым халықтың да күнкөрісі қиындай берді.

	Осы қателікті кейіннен «Болаттай берік ханым» атанған Маргарет Тэтчер жөндеді. Ол барлық кәсіпорындарды жеке кәсіпкерлерге кері сатуды жүзеге асырды. Айналасы бес жылдың ішінде ел қайта өркендеу жолына түсті. Қызғаныштың жасампаз жол еместігін осы бір мысалдан-ақ көресің. Алайда, ең алдымен сол қызғаныштың тұтануына жол беріп алмаудың амалдарын ойластыру шарт.

	Сондықтан да байлық иесі мемлекет пен қоғам алдындағы азаматтық борышын да терең сезінуі тиіс. Ол мемлекетке салығын таза төлеумен қатар бизнестегі әлеуметтік жауапкершілігін де толық мойнымен көтеріп отырғанда ғана мемлекет көтеріледі. Мемлекеттің көтерілуі – оның азаматтарының көтерілуі. Сонда ғана қоғамдық қызғаныштың жолы қиылады.



	***



	Атырауда іс-сапармен жүргенімде Сарайшыққа барудың мүмкіндігі туды. Қазір жермен-жексен болған қалада кезінде керемет Хан сарайы тұрған. Юрий Долгорукий Кремльді содан көшіріп салдырған көрінеді. Кейіннен Иван Грозный басқа мемлекеттерде Кремльге ұқсас ештеңе болмауы тиіс деп, Сарайшықты жер бетінен жоқ қылыпты. Керемет тарих. Бәрін жазу мүмкін емес. Айтайын дегенім, солтүстіктегі көршіге құлай сене берудің реті жоқ екеніне көзім жетті. Өздері бізден ұрлап алады, содан соң тас-талқанын шығарады. Жауыздықтың бұдан асқан классикалық үлгісі бола ма?!



	***



	Өмірдің жалғыз ғана мәні бар. Ол – сабырлық. Осыны жұрттың бәрі біледі. Бірақ білетін қағиданы сақтауға шамамыз жетпей жатады. Біздің өміріміздің барлық трагедиясы осында жатыр.



	***



	Қазақ мерзімді баспасөзінің бүгінгі таңдағы бағыт-бағдары туралы соңғы кездері жиі айтыла бастады. «Нұр медиа» мен басқа да холдингтерге қарасты біраз газеттердің порталдық нұсқаларға көшірілуі бұл әңгімені онан сайын ушықтыра түскені рас. Әлемде бұл үрдістің көптен белең алғаны тағы белгілі. «Вашингтон пост» газетін қазір сатып алушылар өте аз. Есесіне оның сайттық нұсқасын күніне 5 млн. адам оқиды. WWW – нағыз әлемдік шырмауық екенін түсінетін кез әлдеқашан келді.

	Әлемдік заманауи жаңалыққа ілесетін уақытымыз туды. Бірақ қаламын тістемесе, шабыты келмейтін біздің буын қағазды қолына ұстап отырмаса, көңілі көншімейді. Дәл осы жерде есіме «Москва слезам не верит» фильмі түсіп отыр. Есіңізде ме, оператор жігіттің айтқаны? Олай болса, кез-келген өнер құрып кетеді дегенге өз басым сене бермеймін.

	Газет те қанша жерден кәсіп дегеніңмен өнерге жатады. Өнердің элементтері онда толып жатыр. Сондықтан да газет құрып кетеді деген әңгімеге әзірше мотивация көріп тұрған жоқпын. Астын сызып айтайын дегенім, бізге газет ісінде үлкен реформа керек. Жылтыр сөзді құрту керек. Қазір ой керек. Қысқа сөздің қауызына әп-әдемі қондыра салатын ойды меңзеп тұрмын. Ой болғанда да ешқайда бұра тартпайтын ортадағы ойды айтамын. Баспасөз беренсөзімен ғана беделді бола алады.

	Мен 2008 жылы «Айқара» деген жеке газетімді өз серіктестеріммен бірігіп жарты жыл шығардым. Сол газеттің концепциясын қазіргі мерзімді баспасөзге ұсынар едім. Шын мәнінде қазіргі заманғы газетте жаңалық жариялап берекет таппайсың. Газет структурасы біздің заманымызда танымдық-сараптамалық мақалаларға құрылуы тиіс. Газеттерді қорғап қалудың бір жолы осы. Сонда ғана біз басқалармен бейбіт қатар өмір сүру құқына ие боламыз.



	***



	Кез-келген қоғамда сатиралық стильге сұраныс жоқ. Салиқалы сөзге де адамдарды ұйыту барған сайын қиындап барады. Сондықтан да осы күні қалжыңға құрылған әңгіме ғана құлаққа қонатын сияқты. Осы ойымызға сүйеніп, әзілдесек: «Жизнь – это улыбка. Даже тогда, когда по щеке бегут слезы». Иә, қайғымызды да күліп отырып айтатын халге жеткен соң, не қайыр?!



	***



	Өмірден бір түйгенім, көмекке ие болып, қыжалатынан шыққан кісі қуануы мүмкін. Қатты қуануы мүмкін. Дегенмен, сол кісіге қол ұшын берген адам өзін одан да бақыттырақ сезінетіні ақиқат. Осы орайда Нодар Думбадзенің «Мәңгілік заңы» романындағы осы аттас қағида ағзадан бұрын адам жанының емшісі болудың қаншалықты жауапты екенін айнытпай білдіретіндігімен есімнен шықпайды: «Бұл заңның мәні сонда, адамның жан дүниесі оның денесінен жүз есе ауыр келеді. Зіл-батпандығы сонша, кісінің жалғыз өзі оны алып жүруіне күші жетпейді... Сондықтан да біз, адамдар тірі кезімізде бір-бірімізге көмектесуге тиіспіз, бір-біріміздің жан дүниемізді мәңгі етуге ұмтылуымыз керек: сіз – менің, мен – басқаның, басқа – тағы біреудің... осылайша шексіздікке дейін... Адам өлімі бізді өмірдегі жалғыздыққа тап қылғанға дейін».



	***



	Қазір бай кедейге мұрнын шүйіретін болды, ал кедей өзінше кердеңдейді. Бүгінгі күні дүниесі түгел кісі ыңғыршағы айналған байғұсты, ал, сығарға биті, үрерге иті жоқ бишара көзін май басқан шонжарды жоққа шығарып жүргені де – тұрмыстық нигилизм. Өйткені, тақыр адамға төбеден қарау да, байлықты жиіркенішпен қызғану да жоққа шығаруды білдіретіні бесенеден белгілі. Әрі қарай кеттік. Шенеуніктің қарапайым халықты көзге ілетіні шамалы. Ал, бұқара жоғарыдағыларға сенімсіздікпен қарайтыны тағы рас.

	Бұл жердегі биліктің эгоизмі мен халықтың селқостығы да бірыңғай жоққа шығару болып табылады. Алайда, осындай нанымға негізделген нигилизмнің қай түрі де жеңіске жете алмайды. Мұны тарихтан жақсы білеміз. Себебі, нигилизм – өзінің о бастауынан жасампаздыққа құрылмаған көзқарастар жиынтығы.



	***



	Ұлттың құдіреті бірліктен басталады. Мен бұл жерде тыныш өмір сүруді айтып отырған жоқпын. Бұл ұғымды тар мағынада қарастырудың өзі – қателік ғана емес, қатерлі дерт. Қазіргі қазақтың «сен тимесең, мен тимен, бадыраң көз» тірлігі мен бірлігі түптің түбінде жақсылыққа апармайтыны қазір біліне бастады. Өзімізді өзіміз алдағаннан басқалар ұтады. Жалған намыс та жыртығымызды жамай қоймас.

	Ұлттың ұлт екенін танытатын ең бірінші атрибут тіл екенін ескерсек, біздің бірлігіміз дәл осы жерден бұзылып тұрғаны қазір көзге шыққан сүйелдей. Халықтың жартысына жуығы өзге тілде өзін еркін сезінетіні оларды тамырынан ажыратпай тынбайды. Осы ажырау күндердің күнінде ұлттық сананың да тоз-тозын шығарып тынады. Бұл – ең қауіпті фактор.

	Екінші фактор. Дәл қазіргі әлемдік үрдісте мемлекеттің тәуелсіздігін сақтап қалу үшін ауадай қажет нәрсе осы жерден келіп шығады. Жаһандану процесі соншалықты қауіпті болудан қала бастады. Олай дейтін себебім, бүгінгі таңда кез-келген мемлекет, дамығаны бар, дамушысы бар, бәрі түгелге жуық экономикалық жаһандануға жол бергенімен, саяси жаһандануға тіпті де көнгісі жоқ.

	Өйткені, олардың барлығы да әлемдік мәдениет болсын, әлемдік саясат болсын, солардың ішінен өзіне керегін ғана игеріп, өзіне зияны тиетінінен бас тарта білуді баяғыда меңгеріп алған. Ұлтарақтай жер үшін қасық қаны қалғанша шайқасудан шаршамаған ата-бабаларымыздың аруағы біздің ашықауыздығымызды кешіре қоймас. Сондықтан біз де саясатта ызалы жерді баспауды үйренуіміз керек-ақ.

	Міне, кез-келген халық үшін ұлттық санамен органикалық бірліктегі екінші фактор деп айтып отырған әлемдік өркениеттің озық үлгілерін өз бойымызға тезірек сіңіре білу ғана бізді тығырықтан алып шығады. Айтары жоқ, ұлттық сана мен жаһандық өркениетті игерген кез-келген мемлекет тәуелсіздігінен ешқашан айырылмайды.

	Осыған қол жеткізе алмаған халықтың көсегесі көгере қоюы екіталай. Өйткені, тұтастық ғана тәуелсіздікті қамтамасыз етеді. Бізде ұлттың құдіретін танытатын осы фактор бар ма? Аталмыш сұрақ төңірегінде алдағы уақытта жатпай-тұрмай ойлану өз алдына, осы бағытта нақты тіршілік жасауды қазірден қолға алмасақ, тәуелсіздігімізді тәрік етіп алуымыз әбден мүмкін.



	***



	Ауырлау тақырыптардан тұратын пікірлерден жалығып кетпеңіздер, арасында «разнообразие» болсын, «Мың доллар» деген әңгімемнен үзінді оқи отырыңыздар: «Көп ойланған құл қаша алмайды». Бүгін жақсылап ішу керек. Ертең ни-ни. Ой, блин, как тяжело будет?! Бірақ не істейсің, қиналсаң да шыдайсың! Түбі бір шығу керек тормоздан. Мамешкенің де басына барып құран бағыштамадым. Таң атса, барамын. Ну, ладно, дальше поехали. Потом разберемся. Кажется наступил психологический момент для ... сто грамма. Мені иттің күшігі дейді. А собаченок-то пьет по таланту. Так что, ешкімнің шаруасы болмасын».

	Композитор стакандағы арақты атасының асы болмаса да сондай бір сүйіспеншілікпен сіміріп салды. Балбырап шыға келсін. Қаны құрғыр дұрыс айналмай тұр екен. Көңілденіп сала берді. Айқайға бассын:

	– Біреулерге сыйлық жетпей ызалы, /Біреулерге билік жетпей ызалы, /Біреулерге ғұмыр жетпей ызалы, /Біреулерге тұғыр жетпей ызалы, /Мына жерде жүр екенбіз біз әлі! Ой-хой, деген-ай! Қалай айтсаң, олай айт, шынында да осы жерден дұрыс жер көрсем, Мақсым атымды теріс қойыңдар!

	– Әй, жын иектеген қасқа, біреулерде не шаруаң бар? Қарақан басыңды күйіттеп алмайсың ба? «Айдағаның бес ешкі, ысқырығың жер жарады». «Алматыда консерваторияны қызыл дипломмен бітірген композитор балам тұрады» деп мақтанғанда алдыма жан салмаймын. Пішту! Бекер нән болып жүр екенмін. Онан да сенің ұсақ саудагер болғаның дұрыс еді. Мынау не өмір?! Бір ай запой, бір ай сау. Сен енді сау да болмайсың, өлесің мына түріңмен! «Түйе сенікі не паңқу, екі жылда бір туып?» деген екен баяғы да біреу. Сол секілді сенің осы сазгерлігіңе де шүбә келтіре бастадым. Оттап-тышып жүрген адам оңды іс жасайды дегенге сенбеймін. «Нағыз тұнықты судағы балық біледі, балық білмесе, халық біледі, халық білмесе, Құдай анық біледі» дейді қазақ. Жаратқан ием де көріп тұрған шығар. Мен де сенен композиторлықтың иісін сезсем, мына қолақпандай мұрнымды кесіп берейін.

	Мақсым әкесінің сөзін пыру да деген жоқ. Алдындағы шишадан айырылып қалатындай оны қос қолымен құшырлана қысты.

«Мен балықты білмеймін, ал енді халық М. Кенешбайды без запинка біледі. Түрімді білмеуі мүмкін, атымды как пить дать біледі. Мен жылтыңдап, халықтың алдына шыға беретін дешевый әнші емеспін. Керек десеңіз, интервью де бермеймін. Зачем? Біресе ана каналдан, біресе мына каналдан жылтыңдап. Это – не моя стихия. Этим пускай гламурные люди занимаются. Екі күннің бірінде радио мен телевизордан соңғы хитымды айтып, қақсап жатқан жоқ па: «Композитор Мақсым Кенешбайдың әні «Сені іздеп шаршадым». Маған сол да жетеді. Бұдан артық қандай танымалдылық керек?!

	Пардон, батя, қытыққа тие бермеңіз. Ей богу, шал кейде қуып кетеді. Мені қалай ұсақ саудагерлікке қияды?! Тұрсам сол, қытай кеспе сатып... Бұл – маған қол емес, етімнен ет кесіп алса да айтайын. Ең болмаса, соны неге ұқпайды? Әлде әдейі қағытқаны ма? Жо-ға-ә, туған ұлын жер қылмайтын шығар, есі бар әке.

	Жаратқан иемнен асқан шебер жоқ, болмайды да. Құдай маған қалқиған құлақ берді, слух берді. Нұрғиса мен Шәмші көкелеріме бергенді Аллатағалам менен де аямады. Тәуба. Слов нет, қай заманда да ең современный композитор саналып келе жатқан Бетховендей болу мүмкін емес. Ең романтичный композитор Брамстың бағы да бізге бұйырмаған. Ең аяғы кеше ғана арамызда жүрген Альфред Шниткедей басы артық нотасыз шығарма жазу да менің пешенеме жазылмағанын жақсы білемін.

	Бірақ «каждый человек имеет право на свой спичечный коробок» демей ме приискіде жұмыс істеп жүріп, аздап алтын ұрлайтын ағайындар. Әркімнің өз несібесі, өз тәлейі бар».



	***



	Төрт күн Алматыда мұнай-газ көрмесі мен конференциясына қатысып қайттым. Тура шетелге барып келгендей болдым. Тоқсаныншы жылдары Үкімет делегациясының жұмысын пиарит етуге басқа мемлекеттерге баратынбыз. Бірақ керемет қалаларды аралап қарық болмайсың. Ресми дүниелердің айналысынан алыс кете алмай, түс көргендей болып қайтып келетінбіз. Осы жолы Алматыға барғанда сондай күй кештім. Күні бойы сабылып жүрдік те қойдық көрме мен конференция арасында. Қали Сәрсенбайдың да редакциясы вокзалдың қасынан көшіп кеткені осы жолы қатты қинады. Ең болмаса, поезға мінердің алдында Қалимен кездесер едім.

	Түркістаннан 50 шақырым жердегі ауылда тұратын жігіт аптасына бір рет қалаға барып, азық-түлік алып тұрады екен. Үйіне барған соң әйелі сдача сұраса, әлгі жігіт айтатын көрінеді: «Қайдағы сдача? Бір пирожки жемей қайтып келдім». Сол сияқты Алматыда төрт күн болып, бір танысыма жолықпай қайтып келгеніме күйіп отырмын.



	***



	Басқалардың алдында бір қадам бұрын келе жатқан адамды түсіну үшін ақыл-ой инстинкі керек. Дей тұра, бізде қашанда одан бұрын эмоция жүреді. Бұған бейім тұруымыздың басты себебі іштарлық пен көреалмаушылық қасиетімізде жатыр. Өткен ғасырдың отызыншы жылдары бірін-бірі ұстатып жіберуден ұялмаған қазақтың бүгінгі бойына біткен қайран қалдырарлық «қасиеті» талантты ұлдарын өліп қалғаннан кейін мойындайтындығы қоғамымыздан берік орын алды. Неге?

	Біріншіден, тас лақтыратын адам жердің астында жатыр. Басқаша кестелесек, бізге енді кедергі келтіре алмайды. Екіншіден, қазақ тірі адамнан емес, аруақтан өлердей қорқады. Бұл жағдайда құдайшылықты айтудан басқа амал қалмайды.

	Кейде маған ой келеді: көзі тірісінде көп марапатқа ие болғандар өлгеннен кейін тез ұмытылады. Ал, көрге кіргеннен кейін даңққа ие болатындар мәңгілік махаббатқа айналады. Осының өзінен де қазақтың заманауи барлық кесір қылықтарын жазбай танисың.

	***



	Бір кемпірден жасын сұрағанда айтқан екен: «Жасым – он жетіде, бетім оттай береді!». Сол кемпірді мен бүгін түсініп отырмын. Қартаюдың трагедиясы – сенің күн сайын қартайып бара жатқаныңда емес, қартаюдың трагедиясы – күн сайын іштей «мен әлі жас көрінемін» деп өзіңді өзің алдауыңда жатыр. Иә, қартаю – трагедия емес. Меніңше, қартая білмеу – трагедия! Бұдан да асырып айтуға болады. Әдемі қартая білу әркімнің қолынан келмейді.

	Маған кейде бір жаман ой келеді: Абайдың заманында ақылгөй ақсақалдарымыз көп болған. Олар да Абай сияқты аталы сөз айтқан. Тіпті кейбірі Абайдан да асырып айтқан болар. Бұған аса күмәнім де қалмай барады. Өйткені, қазақ деген текті халықтан жалғыз ғана Абайдың шығуы шындыққа жанаспайды. Қазақтың қаптаған кемеңгер қарттарынан Абайдың адуын артықшылығы – ойларын қағазға түсіріп кеткендігінде.

	Ал, басқалардың дуалы ауыздарынан шыққан «қара сөздер» айтылған жерінде айтылып қала берген сияқты. Мәселе олардың сөздері тарихта қалмай, Абайдың сөздері ғана тарихта қалғандығында емес. Мәселе Абай заманындағыдай құдайшылығын айтып отыратын данагөй қарттардың дәл қазір де қатары көп болуында. Осыдан бір ғасыр бұрынғы шалдарымыздың осы күні болмай тұрғанына ренжігенімді Абайды жоққа шығару деп ұғып қалмаңыздаршы, Құдай үшін! Қазіргі кітап оқымайтын заманда жастарға көшелі кісінің тірі сөзі жетпей тұрғанына қынжылғаннан туған қыжыл ғой менікі.



	***



	Баяғыда біз оқуға түсе алмай қалсақ, қатты арланатын едік. Басымнан өткен оқиғаны айтып берейін. Мектеп бітірген 1973 жылы журфакқа қабылдау емтихандарын тапсырған кезімде әкем Аралдан Алматыға келіп, «Ремизовка» демалыс орнында бір жағы демалып, бір жағы маған жанкүйер болып жатты.

	Емтихан тапсырған сайын әкеме барып жағдайымды баяндап кетемін. Сөйтіп жүргенде ағылшын тілінен «құладым». Әкеме барайын десем қорқамын. Бармасам, тағы болмайды. Күтіп отыр. Жас коммунарлар көшесінен қозғалатын №68 автобус маршрутының ең соңғы рейсіне ақыры отырдым. Ол кезде қазіргі әл-Фараби даңғылы кәдімгі иленіп жататын қара жол болатын, сонымен келіп тауға көтерілесің.

	Автобус терезесінен қарасам, әкем бір жотаның басында көзін тігіп қарап тұр екен. Әкемді көріп көңілім құлазып кетті. Автобустан жылап түстім. Көзімді екі қолыммен басып ботадай боздап келе жатқанымда бір шұңқырға құлап түспесім бар ма?! Әкем жетіп келіп сұрап жатыр: «Балам, не болды, құлап қалдың ба?». Құдықтың ішінен тіл қатқаным есімде: «Иә, папа, оқудан да құлап қалдым, шұңқырға да құлап қалдым!». Осы бір күлкілі оқиға мені әкемнің ашуынан құтқарып қалды.



	***



	Біздер, қазақтар бәрін керісінше істейміз. Қожанасырдың ұлы сияқты. «Аялдама» деген жерге аялдаймыз. «Мазмұндама» десе мазмұндаймыз. «Кіріспе» десе кірісеміз. «Хабарлама» деп қоямыз да хабарлаймыз. Сондықтан да «ел бол» деп айтпайық, «ел болма» деп айтайық та. Ел болып кетерміз! Қайнар Олжай лунаходты «Айдабол» деп аударды емес пе? Ештеңе жоқ, жарасып-ақ тұр.

	Біздің айда болмағанымызға Қайнарды қалай кінәлайсың? Шынымен айда болатын кезде «Айдаболма» деп өзгерте салармыз. Бәрі қалжың. Мұның бәрі тілдік норманың заңдылықтарына бағынып жасалған дүниелер болар. Мен – лингвист емеспін. Жәй әшейін, бүгін «Каламбурлама» деген сөз ойлап тауып, сосын мыжып, каламбурлатып отырғаным ғой.



	***



	Біздің шоу-бизнеске ешқандай қарсылығымыз жоқ. Ол да – қазіргі күні қажет дүниелердің бірі. Өйткені, «массовая культура» көп кісіге керек. Терапиялық өнердің түбіне балта шабудан берекет табам деу – бекер іс. Осы мәдениет болмаса, біраз балақайдың өмірге құштарлығы семе бастар еді. Сондықтан да бұл өнерге соғыс ашудан аулақпыз. Дей тұра, «біз болмасақ, бәрі қараң қалады» деген қасаң көзқараспен де келісу қиын.

	Өйткені, біреулер қараң қалғанымен, біреулер қараң қалмайды. Кешіріңіз, біз барлық өнердің бейбіт қатар өмір сүргенін тілер едік. Қарапайым қайырсақ, өнер атаулының өлмегенін қалаймыз, сонымен бірге «сенің жаныңды біз ғана алып қаламызға» келіп саятын таяз сөзге де сенгіміз келмейді.



	***



	Ертең – талантты тележурналист, пиар-маман Алмас Жолтаев дос-інімнің қайтыс болғанына 4 жыл болады. Алмас үш тіл білетін. Одан ағылшынша үйренген бір сөйлемім бар. Бұрынырақта ол мені көрген кезде «I am glad to see you, my friend» дейтін. Тіл білмеген қиын. Боқтап тұрса да күліп құтыласың. Кездескен сайын әлгі сөзді айтады. Бір күні не мағына беретінін сұрадым Алмастан.

	Ол айтты: «Шәке, бұл сөйлем «мен сені көргеніме қуаныштымын, достым» деген мағынаны білдіреді». Содан кейін бұл сөзді мен айтатын болдым оған. Әзіл үшін. Алмас сәл жымиып «О, Шәке, круто!» деуші еді, марқұм! Мен «I am glad to see you, my friend»-ті айтпағалы тура төрт жыл болды. Кімге айтасың? Алмас жоқ. Басқалар менің шатпағымды Алмастай қайдан ұқсын?!



	***



	Фейсбукте бір тележурналист айлығым аз деп шағымданыпты. Маған ой келіп тұр: кез-келген білікті маман жұмыс берушінің алдында өзінің де шартын қоя білуді үйренетін кез келді. Бірақ әлі күнге дейін көптеген телеарналарға жұмысқа баратындардың шарт қоюға дәрмендері жетпейді. Өйткені, ол өзі толық тәуелсіздігі жоқ адам екенін жұмыс сұрап барған бетте көрсетіп алады. Себебі, оның басты арманы – қызмет істеу емес, тезірек халыққа танылатын дикторлыққа қол жеткізу. Басқаша бедерлесек, атаққұмарлыққа (орысша атауы – телезвезда) деген тәуелділік.

	Дәл осы моментті жұмыс беруші өте жақсы біледі. Сондықтан да жұмысқа қабылданып кеткеннен кейін «айлығым өте аз» деп шағымданғаның – өзіңнің осалдығың ғана. Басқа ештеңе де емес. Не болғанда да жалпы мәселеде жалқы адамның өзіне көп нәрсе байланысты екенін мойындап қоюымыз керек. Құдайшылықты айтқаныма ешкім ренжи қоймас.



	***



	Әдебиет бір күндік немесе бір жылдық, оны айтасыз, бір ғасырлық деген шектеулерге әсте көнбейді. Өйткені, уақытты алға сүйреп келе жатқан да, адам мен кеңістіктің үйлесім табуына үлес қосатын да ең алдымен – әдебиет пен мәдениет. Адамзат өзінің даму сатысында жаңа бір өнерді ойлап табуы мүмкін. Солай болған күннің өзінде де ол алдыңғы өркениеттің үлгілеріне міндетті түрде арқа сүйейтіні анық. Неге, біз Лев Толстой мен Мұхтар Әуезовтің шығармаларына қайта айналып соға береміз? Классиканың ғажап құдіреті оның қай дәуірде де өзінің өзектілігі мен заманауилығын жоғалтпайтындығында жатыр.



	***



	«Ұтылған адамның сөзі құрсын» деген тіркесті бүгін ешкім айта алмайтын шығар. Футболдың баяғы біздің бала кезіміздегі ережесі әлі тұрғанда «Селтик» серейіп жататын еді бүгін. Бізді құртқан таймның соңында қосылатын санаулы минуттар. Сосын сары қағаздар. «Қызыл қағаз алып қалу» синдромына шалдығып қалған «Шахтердің» қорғаушылары «Селтиктің» шабуылшыларын қыздан арман әлпештеп жүруге мәжбүр болғаны матч тағдырын шешті деп ойлаймын.

	Тағы бір нәрсе – «Селтик» қақпасына кіріп бара жатқан стопудовый голды қорғаушыларының қайтаруы. Маңдайшаға тиген допты айтпағанда. Тіпті мәселе бұнда да емес. «Шахтер» 8 тәулік бойы аналардың ұйқысын қашырды. Екі сағат артынан демалдырды. Леннонның бірінші таймдағы сықпытын көрдіңіздер ғой.

	Мен «Шахтердің» достойный ойынымен қоса Леннонның бейшаралығын көргеннен де ләззат алып отырдым. Керемет кайф ұстадым. Олардың ойын соңында қуанғанын көріп те ләззат алдым. Байқадыңыздар ма, олар «Барселонаны» ұтқан команда сияқты қуанды. Бұл – сырттан қарағанда драматургия сияқты көрінеді. Бірақ бұл – драматургия емес. Бұл – результат. Иә, біз үшін ең үлкен результат осы.

	Біз, Қазақстан Еуропаның көзінше бірінші рет басқаларды мойындаттық. Осыдан асқан Жеңіс бола ма? Бұрын бізді адам құрлы көрмейтін қарт құрылық бұдан былай бізбен санасатынына шек келтірмеймін. Бұл – құр даңғаза емес. Бұл – конкретно мойындату. Іспен мойындату. Бізге шаттық сыйлаған, елдігімізді Еуропаға дәлелдеген «Шахтер» – космос. Біздің бапкер – красавчик. Футболдың канондарын жақсы білетін сауатты маман. Оны құраманың бас жаттықтырушылығына тағайындау керек. Бұл маңызды. Манадан бері айтайын дегенім осы ұсыныс еді.



	***



	Жақау Дәуренбек ағам ылғи қалжыңдайды: «осы сен адамдармен жүре амандасасың, сосын көтерілмей қалдың!». Онысы рас, үлкен орындарда отырған ағаларымның мазасын алғанды жақтырмаймын. «Тоғыз тарау туындым» шыққанда Сауытбек Абдрахманов ағама апарып беруге тура келді. Өйткені, кітапта ол кісі туралы жазылған очерк бар болатын. Саукең сырт қарағанда сұсты көрінгенімен, алдына барғанда жансарайы жайсаң адам екені білініп қалады. Кітапты парақтап отырды да, «бір кітабыңды Әбіш ағаға жазып бер, ол кісі туралы да біраз толғапсың, – деді, –жеткіздіріп берейін».

	Бір жетіден кейін Әбіш аға қоңырау шалып тұр: Айналайын, Шархан, кітабың жақсы екен, көптен бері көзім ауырып кітап оқи алмай жүр едім, кітабыңды аяғына дейін оқып шықтым. Ойларың ұнады. Клара жеңгең де оқып шықты. «Ана балаға звондасайшы» деген соң өзіңе хабарласып жатырмын.

	Ілкі сәтте тілім байланып қалды. Туғаныңнан өлгеніңше бақытты болып жүру мүмкін емес. Бірақ адамның бір бақытты сәттері болады. Әбіш аға қоңырау шалған күні кешке дейін осындай күйді басымнан кешірдім. Дуалы ауыздан шыққан сөз көңілдің күйін басқа арнаға бұра білетіндігімен құнды екенін түсіндім. Жақсы жағдайда да, жаман жағдайда да. Әрине, жаман жағдайдың беті аулақ.



	***



	Мына заманда «шындықты айтып тұрмын» деген адамның шыншылдығына күмәнмен қарайтынымды жасыра алмаймын. Өйткені, абсолютті ештеңе жоқ. Бәрі салыстырмалы түрде. Дәл осы менің айтып тұрғанымның өзі де абсолютті шындық деп айтуға қорқамын.



	***



	Өткенде су туралы жазып едім. Тағы жазуға тура келіп тұр. Менің бала кезімде Аралда ауыз суды машинамен тасып, үйді-үйге тарататын. Контрамаркамен. Содан бері 50 жылдан астам уақыт өтті. Әлі тасып жүргенін аудан әкімдігінің аккаунтынан көріп қалдым әлгінде. Уақыт тоқтап қалған ба?! «Не айтарымды білмей қалдым»-ның нағыз өзі болды. Адам–Уақыт–Кеңістік үштағанындағы фантастикалық құбылыстай көрініп тұр бұл маған. Қайран, Мұқаң! «Отанды сүю де бір қорлық екен! Отанды сүймеу де бір қорлық екен!» деп еді-ау!



	***



	Әбдіжамил Нұрпейісов бірде былай деп айтқаны бар: «Айналайын, қарағым-ау, адам деген реалист болуы керек ғой». Былай қарасаң, қарапайым сөйлем. Ал, мен осы сөзді сол кісінің өз аузынан естігенімде тұтас бір бағдарламаны естігендей болдым. Өтірік жазбауға үндеп тұр. Бердібек Сапарбаевтың да айтқан сөзі есімнен кетпейді: «Журналист мақтауы да керек, сынауы да керек шығар. Бірақ сендер әлі ортадағы сөзді айтуды үйренген жоқсыңдар!». Бұл да бағдарлама.

	Өмірден түсінгенім, осындай бір сөйлемнен тұратын бағдарламаларға ештеңе жетпейді. Мен осы екі бағдарламаны басшылыққа алып, соңғы үш жылда біраз мақала жаздым. Жазғандарымнан – басқаларда шаруам жоқ, өзім ерекше ләззат алдым. Өйткені, бұл мақалалар барынша реалистік тұрғыда ешқайда да бұра тартпайтын ортадағы сөзге құрылып жазылды.



	***



	Социалистік формациядан капиталистік сатыға өтіп жатқан аласапыран кезде билік ешқандай саяси идеологияға жүгінуді жөн көрмейді. Себебі, өтпелі кезеңде бір-ақ міндет тұрады: тезірек жаңа тап құру. Тақыр жерден буржуазияны қалыптастыру тек хаос арқылы жүргізіледі. Басқа жол жоқ.

	Қарапайым халықтың ойлау қабілетінің уақытша болса да тоқырауға ұшырауы, тежеле тұруы биліктегілерге әлдеқайда тиімді екенін зиялы қауымның өзі кеш түсінді. Өкінішке қарай, жазушылар да басқаларға жөн сілтеуге дайын болмай шықты. Жетпіс жылдан бері қалыптасып қалған құлдық психология өз дегеніне көндірмей қоймады.

	Қоғам мүшелерінің ойсыз жүруі қашанда билікке ыңғайлы дегенмен де, уақыт өте келе бұл түпкі нәтижеде мемлекетті үлкен қауіпке апарып соғады. Мұндай рухани катастрофаға қай кезде де, тіпті соғыс пен ашаршылық кезінде де жол берілмеуі тиіс. Өйткені, кез- келген саясат қоғамның әрбір мүшесінің санасынан өткенде ғана жүзеге асатынын есепке алсақ, мұның арты жақсылыққа апара қоймайды. Бұл мәселені, әсіресе, билік ешқашан есінен шығарып алмауы тиіс.



	***



	Тіршілік иелерін былай қойғанда, ауа сияқты ілкі сәтте абстрактілілеу көрінетін заттың өзі планетаға қаншалықты қажет болса, адам баласы да сол жер бетінде міндетті түрде өмірбақи жүруін Аллатағала о басында реттеп қойғандай. Рақымжан Отарбаевтың бір кейіпкерінің айтқанына амалсыз бас шұлғисың: «Дүние – жалған емес, адам – жалған».

	 Құдайдың жаратқан дүниесі – мәңгілік. Пірім Алланың заңы солай негізделгендей. Жаратқан тек адамдарды ауыстырып отыратынын түйсінесің. Құлқыны ырықсыз кеткен адам баласын мәңгілік ету опа бермесін Тәңіріміз алдын ала ойластырғанына шүбә келтірмейсің. Сынға түсірген құлдарын ең алдымен осы параметр бойынша өлшеуді де жөн көрген секілді.

	Шынында да адам өмірінің бағасын берудің ең тиімді тәсілі осында екенін келе-келе түсінесің! «Шыдамы шексіз Жаратқаннан ешкім шебер емес» деген сөзді есі бар кісілердің көп айтатыны да бекер емес. Қарап отырсаңыз, қу тіршілікте пенде біткенді құлқын құртып жатқанын көзі бар кісі күнде көріп жүр.



	***



	Мен Кедендік одақ дегенді түсіне алмай-ақ қойдым. Бір ғана мысал. Мәскеудің әуежайларында Ресей мен Беларусь азаматтары «дәлізден» еркін өтеді. Кедендік одақ мемлекеттері ретінде. Маған солай түсіндірді. Дәл осы жерде қазақ Кедендік одақта жоқ сияқты. Өйткені, қазақстандықтарды балағына дейін тексеріп, беделін төмендетеді. Бірақ Дьюти–фриге келгенде ештеңе сатып ала алмайсың! Бұл жерде Кедендік одақтың азаматы болып шыға келесің! Қызық одақ. Енді дәл осындай одақ мен сияқты «обывательге» керек пе?



	 ***



	Менің үлкен креслода отырған танысым бір жүздескенімізде «Жоғары лауазым да Аллатағаланың берген сыйы ғой» деп қалды. Сыйы болса, сыйы шығар. Мейірімі мол Тәңірінің қолынан бәрі келеді. Дегенмен, менің түсінгенім, Жаратқанның бір сыны жақсы болады, бір сыны қатал болады. Мансап – оның сыйы ғана емес, сыны да деп түсінген жөн, тегінде. Құдайдың сол сынынан да сүрінбей өтуді көп «кісі» түнде түсінде, күндіз өңінде ойлап жүр деп айту қиын, әрине.



	***



	Таласа алмайсыз, ақша – өмір сүру үшін ауадай қажет құрал. Ақша – керек десеңіз, тіршілік барысындағы басты құндылық. Дей тұра, ол ешқашан да шешуші роль атқара алмайды. Өйткені, өз арын ақшадан да биік қоятын адамдар бұрын да болған, қазірде де бар, бұдан кейін де бола береді. Олар ақшаны рух ұлылығы арқылы жеңеді. Ал, байлық атаулыға құныққан пенделер осы қасиеттен, қасиет емес-ау, адами құндылығынан біржолата айырылады. Бұл – рухани аурудың симптомы. Мұндай адамдардың жүрегін ақша басып қалады. Жүрек байғұс соғуын соғып тұрады. Тек қалың ақша куперінің ар жағынан. Ең сүйкімсіз науқас осылар. Оларды қоғам қабылдағысы келмейді. Бірақ қабылдайды. Сырттай. Ақшаның құдіреті де сонда.



	***



	«Қазір ешкім кітап оқымайды» деп ренжитін кейбір жазушылар қалың оқырманды жалпылама кінәлаудан гөрі мұның себеп-салдарын өз жазғандарынан іздегені дұрыс. Бұл тек жазушылыққа ғана қатысты мәселе емес. Кез-келген өнерде де осы формулаға жүгінген жөн. Ванесса Мей «скучно» сайрайтын скрипканың өзін сүйіспеншілікпен тыңдаттыра білген жоқ па? Зорлап емес, зейін аударта. Жаңа пішін арқылы. Қай кезде де халықты өнерге осылай қызықтырар болар!



	***



	Жалпы алдын-ала әңгіме айтқанды ұнатпаймын. «Кісі» болып, келешекті болжауға қорқамын. Бұл тақыр жерден атағын шығаруға құмар адамдардың ісіндей көрінеді. Борис Пастернактың тамаша сөзі бар: «Быть знаменитым – некрасиво». Осы сөзді күні кешеге дейін түсінбей келдім. Мәнін жақында ғана ұқтым. Жозе Моуриньо деген данышпан бапкер бар. Соның сұхбатын оқып отырсам, дәл осы ойды қарапайым жеткізіпті.

	Жозе бірде балаларымен демалыс паркіне барады. Барғаны бар болсын, анау да амандасады, мынау да амандасады. Паркке барды дегенің болмаса, балаларымен жүрген құрлы болмайды. Тағы бірде олармен паркке жиналып жатқанда бір баласы айтыпты: «Әке, сіз әуреленбей үйде қалғаныңыз дұрыс болар!». Көрдіңіз бе, атақты болудың зиянды жақтары өте көп.



	***

	Мен тв-да жұмыс істеген жоқпын. Сондықтан да олардың шаруасы туралы айтуға дәтім бармайды. Айдалада отырып алып, тас лақтыратындарға таң қаламын. Мен бір нәрсені анық білемін. Телевизияның жұмысы креативтен бұрын ақшаға көбірек байланысты. Жақсы арна қалыптастыру үшін фантастикалық қаржы керек. Онсыз істің бәрі далбаса. Кейде риза боламын, біздің тв-шылар дәл қазіргідей тв жасап жүргендеріне.

	Осыдан 15 жыл бұрын Сергей Доренко айына 12 мың доллар айлық алып жүргені есіме түскенде жалпы Ресейдегі бұл салаға құйылып жатқан қаржының қандай екенін бағамдау маған қиын емес. Онан бері инфляция он есе көбейді. Сондықтан да отандық тележурналистердің еңбегін бағалап жарытпасақ та, оларға тиісе берудің жөні жоқ.



	***



	Қазақтың мақалдары тұнып тұрған философия. «Бақа сисе, көлге – сеп» деген мақалды қазір халық басқарып отырған әкім-қаралардың өздері де түсінуі қиын-ау. Пәлсапа деп отырғаным сол! Алайда, менің оппонентерім айтуы мүмкін: «мақалы жоқ халық бар ма?». Иә, онысы рас. Бірақ қазақтың мақалы Құдайдың өзін құлататын мақалдар екенін олар қайдан білсін?! «Ұра берсең, Құдай да өледі» деген мақал кімде бар? Ешкім де! Дей тұра, осы мақалды қазақ бекер шығарған деген ой келіп тұр дәл қазір. Құдайға қылыш алып жүгіргендей дәл осы мәтеліміз әлі күнге дейін толыққанды жолымыз ашылмай, бағымыз жанбай, басымыз бірікпей, тіршілігіміздің кібіртіктей беретінінің бастауы сияқты.



	***



	Жаңа ғана Таласбек Әсемқұлмен хабарластым. Оның энциклопедиялық білімі мен орасан еңбекқорлығына тәнтімін. Орысша айтқанда, «белой завистью». Телефонмен біраз әңгімелестік. Арынғазы хан туралы зерттеп жүргенін айтқанда тағы да аузымды ашып, көзімді жұмдым. Арынғазы хан қазақтың тарихында айтылмай келген, әлі де айтыла қоймаған тұлға ғой. Оның білімдарлығы Жәңгір ханнан, батырлығы Кенесары ханнан кем түспегенін, тіпті Ресейдің отаршылары одан қатты шошынғанын, ақырында Калугаға жер аударылып, сонда қайтыс болғаны туралы фактілерді ғана білуші едім. Менің таңқалғаным, Кіші жүздің ханы Арынғазы туралы бұрын-соңды сөз арасында болса да басқа адамдардың маған айтқаны есімде жоқ. Бірінші рет осы Таласбек айтып тұр. Жәй айтып тұрған жоқ, кино түсіретін ниеті бар екен.

	Маған ой келді: қазақта дәл қазір киноэпопея жасауға болатын қаншама керемет асыл тұлғаларымыз бар десеңізші. Дәл осы Арынғазы ханды ұялмай көрсететін деректер жетіп, артылады. Оның арғы атасынан бастап кейінгі ұрпағына дейін зерттесе, бір тұлғаның өмірі арқылы жалпы қазақтың толыққанды тарихын әлемдік деңгейде көрсетіп шығуға болатынына шүбәм жоқ.

	Әттең, дәл қазір осы Таласбек сияқты жанкештілікпен жұмыс істейтін жиырма тұлға табылса, әзірше протоқазақтарды қоя тұрайықшы, қазақтың тарихы мен тарихи тұлғаларын түгендеп тастау – түк емес. Қазақтың басына бұлт үйірілген ХІХ ғасырда халықтың қамын жеймін деп жүріп, хан басымен жер аударылған, қазақтың соңғы дала рыцары атанған Арынғазы туралы кино түсірсем деп жүрген Таласбекке Құдай ұзақ ғұмыр бергей.



	***



	«Писательство – инстинк передачи информации» дейді Фазыл Искандер. Өте дәл айтылған сөз. Бойында бар адам ғана басқаларға бірдеңе бере алады. Бойына тазалық біткен адам ғана басқаларға сол тазалықты жеткізуге құштар болып тұрады. Әдемі инстинк. Адами инстинк. Мұндай инстинкті адамға тек Құдай ғана сыйлайды. Адамзат баласы осыдан 4,5 миллиард жылдан астам бұрын шаң мен газдан жаратылған жер бетінде өзінің 3,5 миллиард жылдан бері өмір сүріп келе жатқанынан бастап талай жұмбақтың жауабын тапқаны белгілі. Тылсым жаратылыстың ұңғыл-шұңғылын зерттеу ғана адам өмірінің мәнін ашып берді.



	***



	Адамзаттың қолынан екі нәрсе келмейді. Біріншісі, уақыт пен кеңістікті өзгерте алмайды. Екіншісі, мәңгілік двигатель ойлап таба алмады. Аллатағаланың басты құдіреті де осында. Себебі, әлгі екі нәрсені адамзат ойлап тапса, адам біткен Құдайды түпкілікті ұмытып кетер ме еді!



	***



	Жүзжылдықтар тоғысының қыр-сырын адам баласы әлі толық зерттеп біткен жоқ. Қалай дегенде де уақыттың осы қиылысында талай-талай ханталапайдың болып жататыны тарихтан әмбеге аян. Керек десеңіз, адам өмірінің басталуы мен аяқталуы да күнтізбенің осы тұсына егіздің сыңарындай ұқсас. Дүние есігін ашу да, жалған өмірмен қоштасу да адам баласының өміріндегі басқа оқиғалардың барлығына қарағанда драматизмге толы екенін Құдайдың өзі теріске шығармайды. Өйткені, екеуі де – сол жаратушының қолындағы шаруа.



	***



	Тыңнан түрен тарту тапқырлықты тілеп тұрады.



	***



	«Жүрегіңнің түбіне терең бойла» деп айтып кеткен Абайдан асқан кардиолог жоқ. Адамдар ең алдымен жүрегінің соғып тұрғанынан ләззат алуы керек. Осыдан артық ләззат жоқ. Өйткені, бұл ләззат болмаса, басқа ләззат та болмайды. Ал, біз дәл осыған мән бермейтін секілдіміз. 80 жас жасаған адамның жүрегі 3 миллиард рет соғады екен. Олай болса, бұл дегеніңіз – өмірден 3 миллиард рет ләззат алу деген сөз! Осыдан кейін өміріңе өкпелеуің орынсыз.



	***



	«Бір адам өлсе, адамзат құрып бара жатқандай күй кешемін» деп О’ Генри қабырғасы қайысқандай, адам, тек ғана адам – барлық жұмбақтың бастауы екені басы ашық әңгіме. Жұмбақ атаулының сырын ашудың күндердің күнінде түбіне жететін болсақ, ол процесс те адаммен, тек адаммен аяқталатыны күмән тудырмайды. Себебі, тылсым замандардан бері осы күнге дейінгі созылып келе жатқан адамзат тарихының ең маңызды жалғастырушы өзегі де адам екені даусыз. Ұрпақтар жалғастығы болмаса, ұрпақтар сабақтастығы болмас еді. Ұрпақтар сабақтастығы болмаса, адамзат мәңгілігі бола ма?!



	***



	Біздер сөз қолданысында «Абай атамыз» деп айтамыз. Бірақ «Шоқан ата» деп айтқанды естімеппін. Неге? Шоқан Абайдан он жас үлкен емес пе? Әлде жас қайтқаннан ба? Жоқ, бұл логикаға келмейді. Оның қанша жасағанына қарау – қателік. Үлкеннің аты – үлкен. Атаның аты – ата. Бұл жерде статус роль атқарады. Маған дәл қазір ой келіп тұр: Абай негізінен қазақтың қамын жеді. Ал, Шоқан «Сундучок Ирбиса» қағидасымен өмір сүрді ғой. Сондықтан болар.



	***



	Көркем әдебиет бұрынғы және осы заманғы жанкешті өмірімізді келешектегі құтты орнына қондыратын корабль десек, публицистика бізге келер күнімізді, көрер нәсібімізді көрсететін компас ретінде құндырақ көрінеді. Корабльдің қасында компас қалай көзімізге қораш көрінсе, көркем әдебиеттің жанында публицистикаға да солай жүрдім-бардым қарайтындар қатары қазірге дейін сиремей келе жатқаны рас. Бұл – жалпы, дұрыс көзқарас емес.

	Кез-келген керемет жазушыдан кемеңгер көсемсөзші шыға бермейді. Өйткені, жазушылық өнер дейміз бе, жазушылық кәсіп дейміз бе, ол көсемсөзші болуға өте-мөте аздық етеді. Абыздарға тән аталы сөз айту, арғы-бергіні сараптай отырып, орамға келген оймақтай ойына халықты ұйыта білу, сол арқылы оның рухани туұстарына айналу кез- келгеннің қолынан келе беретін оңай шаруа болса, Ахмет Байтұрсынұлы публицистиканы қазақы арнаға бұрып, көсемсөз деп қалыптастырар ма еді?!



	***



	Халық бар, жеке адам бар. Жалпыдан жалқыны бөліп қарастырғанда түрлердің әр алуандығына тап болатының ақиқат. Біреу – білімді, біреу – орташа, біреу – білімсіз. Интеллектуальдарды мақтап, көкалажалпақ болып, көкке көтерудің қажеті жоқ. Білімі төмендерді табалап, тас лақтырып, тысқары тастай алмайсың. Мықтылардың да осал тұстары өздерінен артылмайтынын көзіміз көріп жүр. Әлсіздердің де әлем әйнегіндегі әсемдікті әспеттей алмаса да, әдеміліктен әсер алатыны анық.



	***



	Қанша жерден бір адам бір адамға ұқсамайды дегенмен, жер бетіндегі 7,2 миллиард адам ДНК-сы бір-біріне 99 пайыз сәйкес келеді. Айырмашылық – 1 пайыз ғана. Оны айтасыз, шимпанзеге де күлетін жағдайымыз жоқ. Оның ДНК-сы бізге тек 5 пайыз сәйкес келмейді. Осындайда В.Маяковский жарықтық есіме түсіп кетеді. «Все мы немножко лощади» деп еді-ау!



	***



	Аллатағаладан асқан өнер иесі жоқ! «Космос» деген сөздің аудармасы сұлулық екенін қазір екінің бірі біледі. Жер де сондай әдемі. Тау да. Тас та. Өзен-көлдер. Көкорай шалғын, гүл, оған қонған көбелек, бәрі-бәрі – жаратқанның бізге жіберген әдемі сыйлықтары. Әне бір әнде айтылатын «себезгі нұрға шомылып жатқан күн» мен «ерімей жатқан бір қырау» да қандай керемет! Кескіндемеші де, жазушы да, композитор да осы Аллатағаланың жанды суретін негізге алып туындыгер атанады. Иә, олар тәңірдің табиғи туындыларын басқаларға қарағанда көбірек сезіне біледі. Содан барып, творчество туады.

	Әрине, әлемдік әдебиет пен өнерді көзге ілмейтін тоғышарлар да жер бетінде аз емес. «Мы живем в эпоху, когда необходимы только бесполезные вещи» деген Оскар Уайльд әлі күнге дейін бізбен бірге өмір сүріп жүрген секілді. Иә, үшінші мыңжылдықта өнер атаулының қадір-қасиетін білмеу өресіздікке ұрындыратынын ұқпайтынымыз – әрине, этикалық эгоизмнің нақ өзі.



	***



	Тіл табысып жүргеннен асқан тірлік болсайшы!



	***



	Құндылық біткеннің бәрі де бизнестің принциптеріне егіздің сыңарындай өте ұқсас. Сапалы зат ғана пышақ үсті өтеді. Ұсыныс сұраныс болса ғана жасалуы шарт. Әркім қажетті затын сатып алады. Жұрт көрпесіне қарай көсіледі. Қаржысына қарай тамақ ішіп, қалтасына қарай киінеді. Қанша жерден жарнамалағаныңмен, елдің сатып алу мүмкіндігі мен талғамына сәйкес келмейтін тауарды өткізу қиын.

	Өнерде де солай. Көптің көкейіндегіні дөп басқан өнер туындысы ғана резонанс тудырады. Біз өзіміз түсінетін өнерді ғана бағалаймыз. Ой-өрісіміз жеткен жердегі шығарманы қабылдаймыз. Тісіміз бататын дүниеге тұщына аламыз. Қанша жерден жарнамалағаныңмен, жекелеген адам қажетсіз нәрсені керек етпейді.

	Әрине, бұл жерде уақыт факторының ролін де айтпай кетуге болмайды. Шынайы өнер өз заманында қабылданбауы да – өмір парадокстарының бірі. Бірақ шедевр күндердің күнінде бәрібір мойындалады. Ағылшын Артур Блейк естеріңізде ме? Отандастары поэзиясын түсінбегендіктен Парижге кетіп, сол жерде қайтыс болған оған британдықдар жүз жылдан кейін аһ ұрғаны тарихтан белгілі. Ақын мүрдесін Англияға әкеліп жерлеген бесінші ұрпақ Францияға мемлекет қазынасынан 1 миллион доллар төледі емес пе? Иә, нағыз өнер осылай табындырады.



	***



	Белгілі бір дәрежеде жетістікке жеткен кісі онысын басқаларға міндет қылмауы тиіс. Аллатағаланың алдында сұрауда тұрған молда «Мен дін жолында қызмет еттім» дегенде Жаратқан ием айтқан екен: «Сен мұның бәрін өз қарақан басыңның жағдайын жасау үшін істедің. Адам болып өмір сүру, тіпті, басқа әңгіме». Көрдіңіз бе, қандай философия?! Айналып келгенде, сенің фонограммамен ән салғаның тұрмақ, бес уақыт намазыңды міндет қылуға қақың жоқ.



	***



	Кейде біздің аудармашыларға таң қаламын. Жақында жақсы көретін дос-інім Мұрат Қожамқұлов айтты: «Шәке, «Шампанское» дегенді «Аққайнар» деп тәржімалағанына қарным ашты. Францияның Шампан қаласынан шыққан шарапты осылай аударғанымыз ақылға сия ма?!». Белгілі тележурналистің аңғарымпаздығына риза болдым.



	 ***



	«США инвестируют в Латинскую Америку огромные деньги, но у них не получилось то, что мы сделали без единого цента. Мы меняем их язык, их музыку, их еду, их любовь, их образ мыслей. Мы влияем на Соединенные Штаты так, как они хотели бы влиять на нас». Ағылшынша айтқанда, no comment. Осындай аталы сөзді айта білген «сиқырлы реалист» Габриэль Гарсиа Маркес те кеше дүниеден озыпты. Осы хабарды естіген бойда менің есіме Шыңғыс Айтматов пен Нодар Думбадзе түсті. Өйткені, үшеуі де – менің ең сүйікті жазушыларым. Өйткені, үшеуі де 1928 жылы туғандар. Бұл факті менің есімде тектен-тек жатталып қалды ма? Жоқ. Бұл – менің әкемнің де туған жылы.

	 Жаңа ғана Қапшағайда тұратын әкеме телефон соқтым: «Тағы бір құрдасың өмірден озды!». Әкем де мұңайғандай болды. Менің әкем неге жазушы болмай қалғанына таң қаламын! Оның әңгімені майын тамызып әрбір деталына дейін тәптіштеп айтқанын Оноре де Бальзак естісе, ұлы жазушының өзі риза болар еді. Бірақ бұл – дәл қазір мен үшін маңызды емес. Баласы үшін әкенің жазушы болуы міндет емес, баласы үшін әкенің аман жүруі міндет! Бір күн де болса, балаң өзін бақыттырақ сезінгенін қай кітап ауыстыра алады?! Дәл осы жерге келгенде рухани капиталдың адами капиталдан пәс түсіп тұрғаны сезіліп-ақ тұр. Әке, сен әлі бізге керексің!



	***



	Кейбіреулер мына жалғанда өзінің жасап жүрген ісін ғана керемет шаруа деп көрсеткісі келеді. Бүкіл халықтың назарын соған аудартудың әлегімен жүреді. Мұны дүниенің кіндігін ұстап тұрғандай іс-қимылынан анық аңғарасың. Бірақ барлық нәрсенің ыстық-суығы күндердің күнінде басылады. Халық бәрін електен өткізеді. Кімнің кім екенін анықтап, әркімді өз орнына қояды. Бұл – тек уақыттың ісі.



	***



	Әлемдегі ең зор атақ деген Нобель сыйлығының өзі о басынан әділетсіздікке құрылғанын теріске шығара алмайсың. Жауласқан адамы математик болғандықтан ғана осы салада сыйлық тағайындамауды өсиет етіп кеткен Нобельді тиянақты түсіну қиын. Өйткені, дүниенің бәрі математикаға құрылған. Тіпті поэзияның өзі. Дүние симметрияға негізделген. Қай данышпанның айтқаны есімде жоқ: «Философ жартылай математик болуы керек, математик жартылай философ болуы тиіс». Математиканың өміріміздегі орнын бұдан асырып қалай айтуға болады?



	***



	Аллатағала адамға алдымен ақыл берген, сосын сезім берген. Екеуі екі нәрсе болғанымен, бір-бірімен тығыз байланыста екені дәлелдеуді қажет етпейді. Ақыл мен сезімді безбеннің екі басындай тең ұстағанға ешнәрсе жетпейді. Бұл – жеке адамның өміріндегі ең үлкен үйлесім.



	***



	Жылай бергеннен де жыртығымыз жамалмайтынына көзіміз анық жетті. Жалған намыс та жоғымызды тауып бермейтіні белгілі болды. Бірімізді біріміз жоққа шығарғаннан да көсегеміз көгеретініне күмәніміз күшейіп келеді. Десек те, әр нәрсені өз атымен атау ғана абырой әперетінін әлімсақтан білетін халық емес пе едік?! Шыбын жанын шүберекке түйіп жүріп шындықты айтқан Махамбеттей ақынын қарсыласымен қасық қаны қалғанша қақтығысқан Исатайдай батырымен бірдей бағалаған қазақ едік-ау. Сол қасиетімізден айдың-күннің аманында неге айырылуымыз керек?! Өмір реалийлерін қабылдай білген халық ғана биікке көтеріле алады. Ал, ақиқаттан алшақтаған сайын арымыздан айырыла беретініміз айтпаса да түсінікті.



	***



	Таланттарға құр тамсанудан аса алмаған адам нәтижеге жетуі қиын. Өйткені, жан дүниесі табыну індетіне ұшыраған адам жасампаздықтан алыстай береді. Осыған пропорционалды тағы бір жағдай. Таланттарды көре алмаушылық та адамды абыройсыздыққа ұрындырады. Өзгенің табысына өзегі өртеніп жүрген адам өзін өрістетуге күш-қуаты жетпей тынады. Сальери сияқты. Әйтпесе, ол байғұста да креатив жоқ емес еді-ау! Сондықтан да кез-келгеніміз күшімізді өз шығармашылығымызға жұмсағанымыз абзал!



	***



	Мәңгілік мүдде деген не? Әлемдік аренада бәсекелес бола білу. Ешкімге есе жібермеу. Мемлекеттілігіңді басқалардың елдік қасиеттерімен толықтыру. Жат жұрттың жақсы артықшылығын өзіңнің кем-кетігіңді жамауға пайдалану. Айтары жоқ, ешкімге жалтақтамайтын да, басқаға ауыз салмайтын да ел болу – ардың ісі. Бұл қазақ мемлекеті үшін де, орыс мемлекеті үшін де, кез-келген мемлекет үшін де бұлжымас қағида екені рас. Ұлттық тұрғыдан алғанда басқалай болуы мүмкін де емес.

	Бірақ тарихи әдеті бар ел тарихи әдетіне баспай тұрмайды. Содан сақтану керек. Қалай сақтанасың? Жалтақтамауды үйрену керек. Жалтақтамау үшін не істемек керек? Мықты бол! Қайтсең күшті болмақсың? Қайтсең ауыз салдырмайсың? Бір тілде сөйлегенде. Бұл жерде сөздің тура мағынасында да, ауыспалы мағынасында айтып отырмыз. Бір болу – ардың ісі. Бірлікте болу да – әрқайсымыздың жекелей алғандағы арымыздың ісі.



	***



	«Алпыс – тал түс» деген екіжақты математикалық ортаны Шер-ағамның аузына Жаратқан салған. Өйткені, Құдайдың өзіндей хақ сөз. Бірақ Шер-ағаң мұны дәлелдеп жатпады. Мүмкін өздерің ұғып алыңдарға салды ма? Біздің ұққанымыз: ғалымдардың есебі бойынша адамның өмір сүру ресурсы орташа алғанда 120 жыл. Күн де өзінің тал түсінде тұр. Он миллиард жылдық отын ресурсы бар күн дәл қазір жаратылыстың бес миллиардыншы жылында жарығын төгіп тұр.



	***



	Талант астамшылығының ең сорақысы – дарынға малданып, білімге ұмтылмау. Талант не бар, не жоқ. Ол қолдан жасап ала қоятын ойыншық емес. Білім де солай. Бірақ білімді болуға болады. Өмір бойы оқысаң.



	***



	Кез-келген журналистің пайдалы іс-қимыл коэффиценті оның орынтағымен өлшенбейді. Атқарған ісімен есептеледі. Редакторлық креслода әдемі, ұқыпты, тәртіпті болып он жыл отыруға болады. Ширек ғасыр да отыруы әбден мүмкін-ау. Дегенмен, көп жағдайда тиімділік нөлге тең. Сол басшының өзі үшін.



	***



	Дүниедегі ең сорақы нәрсе – қасаңдық. Біздің түбімізге бір нәрсе жетсе, томағатұйықтық жетеді. Осыдан арылу қиын болып тұр.

	Шынында да Абай орыс әдебиетін мойындамаса, философияның көгіне көтеріле ала ма?

	Капица «английский мальчик» болмағанда, бір телехабарды жүргізгені үшін Мемлекеттік сыйлыққа ие бола алмас еді-ау.



	***



	Майлықожа бір термесінде «Көштің көркі түйе ғой, /Шыңырауға қауға байлап бақ» дейді. Осы сөздің астарына жете үңілмейміз бүгін. Әйтпесе, асыл туған ұл-қыздарымыздың қадір-қасиетін тірі кезінде бағалай білер едік-ау. Әр адамды жете бағалауға, әр адамды жете құрметтеуге қол жеткізсек, керемет қоғам сол болмас па?!



	***

	Қазақстанның әлем алдындағы ең мықты көзірі не десе, мен айтар едім: бейбіт өмірсүйгіштігі. Бұл өзі жалпы қазақтың қанындағы ең бірінші жақсы қасиет деп ойлаймын. Қазыбек атам айтып кеткен: «Біз – қазақ деген... /Дәм-тұзды ақтай білген, /Достықты сақтай білген, /Ешкімге соқтықпаған елміз!».

	Қазақтың көк найза ұшына күдері үкі тағып қоюында қаншама философия жатыр десеңізші. Сөз ұқпайтын паңдарға да қанға – қан, жанға – жан алатынын жасырмаған бабаларымыз. Кек алуға келгенде тек отыра алмайтынын да қадап айтқан қазақ. Бірақ өзі бірінші болып ешкімнің «огородына» түспеген.



	***



	Баяғыда Арал толысып тұрған шағында анау Қарақалпақстан жағынан бір құс үш баласын алып ұшып шыққан екен. Орта жолда әбден қанаты талған ана құс балаларына қарап: «Сендерді арғы бетке арқамды ойып алып бара жатырмын. Сендер маған не жақсылық көрсетесіңдер?» деп сынапты. Сонда екі үлкен баласы шешелерін алтынмен аптап, күміспен күптейтінін айтып безек қағыпты. Ал, кіші баласы: «Шеше, сені де ата-анаң бағып-қақты. Соларға өзің не ұшпақ көрсеттің? Ештеңе. Сондықтан балаларың да сені үлде мен бүлдеге бөлеуге уәде беретіндей ме?! Ертең сен секілді мен де ана боламын. Өмірім балаларымды өсірумен өтеді де кетеді» деген екен. Әбден қалжырап келе жатқан ана құс үлкен екі баласын суға тастап жіберіпті де, анық сөйлеген кенжесін арғы бетке аман-есен жеткізіпті. Біздің күйбең тіршілігіміз тек сол бала-шағаның өз қолын өз аузына жеткізу үшін берілгеніне барған сайын көзім жете түседі. Кәдімгі қазақы пәлсапаның көкесі осы-ау деймін. Басқасын білмей тұрмын.





***



	Егер әлем толық гармонияда өмір сүріп жатқан болса, өнердің қажеті болмай қалар еді деп ойлаймын. Адамзат баласы жер бетінде 3,5 миллиард жылдан астам уақыт өмір сүріп келе жатқанынан не пайда, әлі күнге дейін адам бірін бірі өлтіруді тоқтатқан жоқ. Қасқырдың қасқырды, қоянның қоянды өлтіргенін көрмеппін. Дүниежүзілік соғыстың біткеніне әлі 70 жыл да толған жоқ. Осыдан кейін не айтуға болады? Осыдан кейін адамзатқа енді өнердің қажеті жоқ деп қалай айта аласың? Бір анық, адамзат баласы ең үлкен үйлесімге қол жеткізбейінше, әлі талай Бетховен мен Шекспирлер шыға беретін болады.



	***



	Сыни реализмнің сиқыры сол, ол қоғамдағы барлық оқиғаларға бейжай қараудан сақтандырады. Селқостықтан арылған адам ғана қайтадан ой қорыту мүмкіндігіне ие. Бұл механизмсіз қоғам құрдымға кетті дей беріңіз. Мемлекетте ақыл-ой салтанат құруы үшін бостандықтың маңызды алғышарттары болмаса, ол ел берекесіздікке беттейді. Рухани апатқа жол бермей қалатын бірден-бір күш – сындарлы да салиқалы көркем әдебиет.



	***



	Адамның басқа адамдардан жалықпайтынына сенбеймін. Адамның адамнан жалықпауы – сирек құбылыс. Оны айтасыз, ойбай-ау, өзінен өзі жалығып кеткен адамдар дарға асылып жатқан жоқ па? Сондықтан да ең алдымен адам өзінен өзі жалығып кетпеудің қамына кірісуі керек. Шынында да, басқа адамнан жалығу – трагедия емес. Ал, өзіңнен өзің жалығу – нағыз сорлылық. Анығы сол, оңаша қалғанда да жалғыздықты сезінбеу – өмірдегі ең үлкен бақыт. Абай айтатын терең ой құдіреті осы болар!



	***



	Алматыдан «Тұлпар» поезына отырған кезде Жолтай Әлмашұлы, Кеңес Демешев үшеуміздің басымыз қосылып қалды. Жол қысқарсын деп әңгімені соғып келе жатырмыз. Бір кезде Жолтай «Алматы ақшамына» шығып жатқан «Оңашадағы «онлайн» ойлар» туралы ойын білдіре келіп, ақкөңілдігі ұстап кетті ме, былай деді: «Бұл – жанрға сыймаған жазулар». Мен үндей алмай қалдым. Кеңес айтты: «Жоқ, жанры жоқ жазулар деу керек».

	Жанр жайындағы әңгімеде шаруам шамалы. Мен екі нәрсені анықтадым. Өздерінің ойларын айту арқылы Жолтай сезімтал жазушы екенін, Кеңес сергек чиновник екенін дәлелдеді. Адамдардың өз табиғатына сай сөз саптайтынына сүйсіндім.



	***



	Тәуелсіздіктің алғашқы аласапыран жылдарында бір-біріне бас болып, бірі аға болып, бірі іні болып, бірі басшы болып, бірі рухани қосшы болып, қатар тұрып мемлекетіміздің қалыптасуына қызмет еткен қазақтың екі ұлы он сегіз жылдан кейін бірінің еңбегін бірі бағалап, бірі халық алдында марапаттаған екен, бірі халық алдында сүйіспеншілігін білдірген екен, біз соны да көтере алмадық-ау! Қандай өкінішті! Сол халықтың өзі ақ киізге отырғызып, хан көтерген адамға деген ізгілік ілтипаттан аяқ астынан қандай сөкеттік көре қалдық?! Төрт жылдан бері түбіне дейін түсінуге тырысқан кісі таппадық. «Жабулы қазанды жабулы күйінде қалдырғанды» жақтағаннан жарамыз жазылып кете ме?

	Бірлігі күшті елде екі тұлғаның әрекетін басқаша әспеттеп әкетер еді. Дәл осыны ұлт бірлігінің, рух ұлылығының символындай дәрежеге жеткізуге тыраштанар еді. Қарапайым жұрттың ішінен шыққан, өмір бойы бұқараның сөзін сөйлеген дара тұлғасына берілген награданы халыққа көрсетілген құрмет ретінде қабылдар еді.

	Ал, таланттың Елбасына сүйіспеншілігін мемлекет пен халық бірлігінің бой көрсетуіндей қабылдар еді. Едіңіз не, ең өркениетті елдерде осылай жасалады да. Бірақ біз олай істей алмадық. Томағатұйықтығымыз бен қасаңдығымыз тағы да алдымызды орап кетті. Өркениетті елдегі құндылықтарды әлі де өгей баладай қабылдайтынымыз көрініп қалды. Тағы да Абайдың айтқаны алдымнан шықты-ау: «Адам деген даңқым бар, /Адам қылмас халқым бар».



	***



	Бұқараға беделі бар басылым бір күнде туа қалмайды. Газеттің басқаларға ұқсамайтын өзіндік бет-бейнесі мен айқын позициясын қалыптастыру бас редактордан креативтік талғаммен қатар үлкен қажырлылық пен қайраткерлікті талап етеді. Тек ақиқат жолындағы талдау мен сараптауға құрылатын бұқаралық ақпарат құралы ғана елді біржолата марғаулықтан құтқара алады.



	***



	Кеңес Одағы дүниежүзілік классикалық көркем әдебиетті де капиталистік елдерге қарағанда әлдеқайда жоғары бағалайтынын таныту мақсатында 1973 жылы шығарған 200 томдық «Бүкіләлемдік әдебиет» кітапханасының (оған дейін Франция 80, АҚШ 150 томмен шектелген) редколлегия мүшелігіне Қазақстан Компартиясы Орталық Комитетінің аппаратындағы шенеуніктер қарсы болғанына қарамастан, Мәскеудегі әдеби ортаның омыраулауымен өткен Әбдіжамил Нұрпейісов керемет жобаға енген «Абай жолы» эпопеясына алғысөз жазды. Жазғанда да қандай?! Оны айтудың керегі жоқ, оны оқу керек.

	Бетке ұстар бас жазушымызды жаһан оқырмандарына жаны қалмай, түйткілсіз таныстыра білген мақала авторына классиктің туған қызы ризашылығын білдіргенін бұрын бір естігенім бар: «Менің әкем туралы қазақ та, орыс та, шүршіт те жазды. Бірақ сіз секілді ешкім мөлдірете алмады». Мұхаң туралы кезінде жұрттың бәрі әділетті әңгіме айтты деп кесіп айту қиын. Қызының жанын түсінуге болады.

	Құндылығы сонда, Әбдіжамил ұстазына қатысты «Ұлы» деген асқақ анықтауышты қолданудан бас тартпаса да, аталмыш «Слово об учителе» құр мақтауға құрылмаған. Таңдайын қағып тақылдамайды, түк көрмеген адамдай таңырқамайды. Әуезовке әлдеқашан тамсанып үлгерген оқырманға мақаладан келіп-кетер пайда бар ма? Осы сұраққа жүгініп жазғанына жүрегің жібиді. Нән екенің шын болса – аузын ашып, көзін жұмған қарапайым оқырманға ғасырда бір болатын құбылыстың жұмбағын шешіп бер.



	***



	Кейбір депутаттар ішіңді пыстырмайды. Аракідік «номер» лақтырып отырады. Кеше теледидардан көзім шалып қалды, «халық қалаулысы» деп айта алмайсың, бір «партия қалаулысы» заңнамаларды аударушыларға тиісіп отыр. «Заңды тұлға», «Жеке тұлға» дегендер оның ойынша дұрыс аударылмапты-мыс. Жерден жеті қоян тапқандай, осының бәрін керемет бір іскерлікпен майпаздап айтты. Әбден күйгенім-ай!

	Сонда не, оның ойынша, «физическое лицо» дегенді «жеке бет» деуіміз керек пе? Әлде «дене адам» деуіміз керек пе? Ойбай-ау, адам деген білмейтін шаруасына тұмсығын тықпай отырмай ма? Экономикалық терминдердің ішінде осыдан сәтті шыққан аударманы білсем не дейсіз? Әдемі нәрсені бүлдіргісі келіп, «шабыты қозған» депутатқа басқа істейтін іс қалмаған ба?

	Дәл осы депутат заңдарды қазақ тілінде дайындауды қашан қолға алатынымызды айтып шырылдаса, онда әңгіме басқа болар еді-ау! Амал қанша, көпшіліктің оларды түсіне бермейтіні осындай одағайлықтардан болар деген қорытындыға келдім.



	***



	Жас кезiмде аудандық газеттерде жұмыс iстедiм. Тiлшi, жауапты хатшы сатыларынан өтiп, Алматы облысының Балқаш, одан соң Іле аудандарында төрт-төрт жылдан сегiз жыл аудандық газетте бас редактор болдым. Сол кездің өзінде халыққа бiр пайдалы дүние жариялауды естен шығарған жоқпын.

	Мысалы, Балқаш аудандық газетінде аудандық партия комитетiнiң ұйымдастыру пленумының демократиялық негізде өтпегендігі сынға алынды. Көптеген бұрмалаумен сайланған аудандық партия комитетiнiң хатшылары, аупарткомның бюро мүшелерi, бөлiм меңгерушілері мақала пәрменiмен кезектен тыс шақырылған ұйымдық пленумда жаңадан сайланды. Газет материалына орай мундирлерін күйттеп обкомнан келген комиссияның мүшелері қоқан-лоқы жасап, айқайлағанда: «Жігіттер, мен сендерге емес, аупарткомның пленумына ғана есеп беремін» деп қадалып отырғаным есімде. Қайран, жастық максимализм! Қазір мұндай батырлық жоқ бойда.

	Бұл Қазақстандағы бiрден-бiр жалғыз оқиға болды. Мұны кезiнде «Қазақстан коммунисi» журналы да, облыстық «Жетiсу» газетi де жан-жақты жазды. Мен мұны шығармашылық жолымдағы бiр ерлiгiм деп есептеймiн.



	***



	Кез-келген өнерде барып тұрған күрделі проблеманы күліп отырып жеткізу творчестволық подходтың апогейі дер едім. Біздің әдебиетте осы жетіспейді. Ылғи жылап отырып айтамыз бәрін. Ал, кино және театр өнерінде осы подходты Асанәлі Әшімов терең игерген. Сонысымен де гений екенін дәлелдеді. «Қыз Жібектегі» эпизод. Үш жүздің шалдары Бекежанды тізерлетіп, үш жақтан таяқпен қысатын тұс. Сол сәттегі Асанәлінің жанарына назар салыңызшы. Лиза дель Джоконданың «жұмбақ жымиысы» жолда қалады. Міне, шеберлік!

	Ал, «Транссібір» экспресіндегі» Қасымханның образын қалай сомдаған? Психологиялық тұрғыдан алғанда бұл роль – Асанәлі творчествосының шыңы. «Сашенка, ку-ку, скоро задание получим» деген тіркесті дәл Асекең айтқан реңкпен айту ешкімнің қолынан келмейді. Бәс тіге аламын.

	Жетпісінші жылдардың ортасындағы Академиялық театрда қойылған «Қан мен терде» сеңнің үстінде кетіп бара жатқан Еламан әлі көз алдымнан кетпейді. Ғажап суретті әлі күнге дейін сағынамын. Неге? Өйткені, шығармаға да, өнерге де подходы дұрыс актердің сахнадағы іс-қимылы көңілдің қақ төріне барып қонады.

	Тағы бір деталь, барлық спектакльдер аншлагпен өтті. Ал, трилогия бойынша түсірілген киноның неге жолы болмады? Неге тез ұмытылып қалды? Екеуінің де режиссері бір адам емес пе еді? Өйткені, ол кинода Его величество Асанәлі Әшімов ойнаған жоқ. Актердің қадір-қасиетін осындайда білесің.



	***



	Садуақас Ғылманидің кезінде дін мемлекеттен бөлек еді. Мемлекет діннен бөлек еді. Қазір олай деп айта алмайсың. Дін мемлекетке жақындай түсті. Бір қарағанда бұл діннің артықшылығы сияқты көрінуі мүмкін. Бірақ шын мәнінде олай емес.

	Дінбасылардың мемлекеттен зейнетақы алуы діннің барған сайын мемлекетке жақындауын тездете түсті. Бұл – түбірімен қате үрдіс. Дін қашанда өзінің берік тәуелсіздігімен ғана адамдарға сенім ұялата алады.



	***



	 Шығармашылық адамдарының арасында табиғатты алабөтен нәзік сезіне алатын композиторлар мен орындаушылар дер едім. Бетховен көз алдыңа алапат дауылды әкеледі. Моцарттың музыкасынан ай жарығымен сіркіреп жауып тұрған жылы жаңбырды естисің. «Битлз» шырқағанда күннің шығып келе жатқанын, Сальваторе Адамо ән салғанда ақ қардың жерге түскен сәтін көріп тұрасың. Исао Томита, тіпті, Мусоргский мен Дебюссиді орындағанда да Жапон теңізінің желіндей суық.

	 Құрманғазы атындағы Қазақтың мемлекеттік академиялық халық аспаптар оркестрі «Сарыарқаны» орындағанда концерт залы толқынды тілген кемедей теңселіп кетпей ме?! Ұлттық рухты бүкіл артерияңа тарататын күй дүниенің екінші құдіреті екеніне дауым жоқ. Келісті орындаушылар ғана оята білетін осындай тылсым көңіл-күйдің көкіректе мәңгілік жатталып қалатыны хақ.



	***



	Құбылыс құлпы кім көрінгеннің кілтімен ашыла берсе, оның несі құбылыс?!



	***



	«Жақсы кітап – жан азығы». Газет те сондай. Жетпісінші жылдары зиялы қауым «ЛГ» мен «Қазақ әдебиетін» оқып, үлкендер «Правда» мен «СҚ»-ны оқып, жастар «Лениншіл жас» пен «КП»-ны оқып, білімін де жетілдіретінін, рухани шөлін де қандыратынын әлі ұмыта қойған жоқпыз.

	Сіресіп тұрған социализм заманында «ЛЖ» қазақ журналистикасын түрен түспеген тың жолға салғаны көп адамның есінде. Газет контентіне реформаторлық сілкініс енгізген Шер-ағаңның жолын газет пішініне серпін әкелген Сейдахмет аға әрі қарай дөңгелетіп әкеткен жетпісінші жылдары «ЛЖ» алабөтен «көзайым модельмен» (модель ожидания) жарыққа шыға бастады. «Трафаретный журналистиканы» ауыстырған жаңа журналистика өмірге осылай келген. Оны «көркем журналистика» деп атаса да жарасып кетеді.



	***



	Испандықтарға риза боламын. Бір ғана боғауыз сөз қолданады. «Пута» деген жалғыз түбірмен ит-теріңді басыңа қаптай салады. Басқа боқтау қолданбайды. Ал, бізде ше? Не айтарымды білмей отырмын... Әр регионның эксклюзивті өз боқтасуы бар. Ақтаулықтардікі «А-дан» басталады, шымкенттіктердікі «Ш-дан» басталады, алматылықтардікі «Ә-ден» басталады. Осылай кете береді. Барып тұрған калейдоскоп!

	Ал, жекелеген адамдарымыздың осы саладағы «творчествосы» тіптен таң қалдырады. Бұл жерде форма мен контенттің сан алуандылығына сүрінетініңіз сөзсіз.



	 ***



	Құдай атып кеткен адам да өмірінде бір-екі рет біреулердің сауабын алып көз жұмады. Керемет деген кісіңіздің де кейде «анализі» дұрыс болып шықпай жатады. Келіспеске амалыңыз қалмайды, дүниеде тек жақсы немесе тек жаман адамдар өмір сүреді деудің өзі жалпы диалектиканың заңына қайшы емес пе?!

	Мен жақсы көретін адамды басқа біреу жек көреді. Ол үшін жақсы адам – мен үшін жаман адам. Неге? Өйткені, бәрі де адамдардың арасындағы көңілдің бірлігіне байланысты. Көңілдің бірлігі болғанда ғана адамдар бірін-бірі түсіне біледі.



	***



	Қолдан көсем жасағаннан өткен кесапаттық жоқ. Жеке адамды асқақтатудың ақыры жақсылыққа апарған ба?! Одан да сол тұлғаның ел үшін жасаған қыруар қызметінің ішкі мәні мен мазмұнына терең үңілгеніміз тірлігімізді түземек.



	***



	Бүгін Ақмолаға көшіп келгеніме тура 16 жыл болды. Ақмоланың ол кездегі кескіні мен қазіргі келбеті жер мен көктей екенін дәлелдеудің қажеті жоқ. Бұл – аксиомадан бұрын факт. Адамда «ішкі сезім» деген болады. Философияда «подсознание» деген термин бар. Мен осы екеуіне сендім. Алғаш келген кездегі ұсқынсыз Ақмола мені шошыта алмады. Өйткені, менде әлгі сезім бар еді.

	Сол кезде бір анық байқағаным, біздің Үкімет қағазбен көп жұмыс істейді. Біраз жұмыстар сол қағаздың көлеңкесінде қалып қоятын кездер де болады. Алайда, сол Үкімет нақты шаруаны қолына алмайды, қолына алса, оны тез арада жүзеге асыра алатынына көзім жетті. Сондай нақты іс Астананы көшіру болды. Мен о басынан бұл шаруадан нәтиже шығатынына күмән келтірген емеспін. Сондықтан да Ақмолаға табаным тиген кездегі келеңсіз суреттерге мән де берген жоқпын.

	Маркс айтқандай, «сананы тұрмыс билейді». Өтірік көлгірситін жағдай жоқ. Ол кезде басқаның жағдайын ойламақ тұрмақ, қарақан басымның қамын жеп жүрген кезім еді. Қазірде де қырып тастағаным шамалы, бірақ сол кездері әбден діңкелеп жүрген уақыт болатын. «Жыртық үйдің құдайы бар» деген. 1998 жылдың мамырында Үкімет аппаратындағы бұрынғы жұмысыма қайта шақырылып, қарық болдым да қалдым. Жарты жылдың ішінде төрт бөлмелі пәтер де алдым. Кейіннен өз өмірімдегі үлкен үш жобаны да («Нұр Астана», «Айқара» республикалық апталықтары мен «Qogam.kz» саяси-қоғамдық порталы) осы қалада жүзеге асырдым.

	Шынтуайтында, Астана тек Қазақстанның дамуына серпін беріп ғана қойған жоқ, мыңдаған «қаратабан» қызметкерлердің қатарға қосылуына бірден-бір себепші болды. Мен мұны ұялмай айта аламын және осы жағдайды мақтанышпен еске алып отырамын.



	***



	Жалпылай алғанда журналистикаға оқытқанмен, іс жүзінде студенттерді жаратылыс пен қоғамды тануға үйреткен әлдеқайда дұрыс деп есептеймін. Өйткені, журналист – өмірдің қақ ортасында жүретін репортер, адамдарды ойлауға үйрететін публицист. Ал, өмірді зерттеп үйренбеген адам өмірді жазып қарық қылмайды. Күн системасын білмейтін журналистер де бар. Жаратылысты зерттемей, өмір туралы жазу мүмкін емес.

	Ұстаздың ең басты міндеті – шәкірттерін ой қорыта білуге үйрету. Негізінен сабақтарымда осыған көп назар аударамын. Мен үшін «Көрген-білгенін айтпаса, аға кінәлі» деген Платонның сөзі универден ай сайын алатын 40 мың теңгеден әлдеқайда жоғары тұр.



	***



	«Адамдар рухани азып барады» деп жар салушылар көбейді қазір. Жазушылар «ешкім кітап оқымайды» деп қамығады, журналистер «ел газетке жазылуды қойды» деп күйінеді. Бізде қоғамды кінәлаудан гөрі адамды кінәлау басым.

	Қазір «май берсең де жей беретін» социализм заманы емес. Адамдар мифологиялық идеяларды енді ешқашан қабылдамайтыны белгілі болып отырған кездің өзінде де біз ескі сүрлеуден әлі шыға алмай келеміз. Өкінішті!



	***



	Біздің қоғамымызда этикалық нигилизм басымдық алғанға ұқсайды. Ол жалпыадамзаттық моральды, тұтастай алғанда ізгіліктің барын жоққа шығарады. Пессимизмге апарып тірейтін осы жол адамның өзіне деген сенімін жоғалтуына әкеліп соғады. Сенімсіздік пайда болған жерде кез-келген адам міндетті түрде маскировкаға барады. Ал, бұл өз кезегінде біз күнде автобустан көріп жүрген жасанды эгоизмді тудырмай қоймайды. Жасанды дейтін себебіміз, ол – құнардан қалқиып шыққан эгоизм емес, тақыр жерде тұрған эгоизм.

	Қарапайым түсіндірсек, шылқыған шонжардың өркөкіректігі байлықтың буына негізделетіні рас. Ал, кондуктор мен қабылдау бөлмесінде отырған шынашақтай қыздың тәкаппарлығы неге негізделгені көп жағдайда түсініксіз. Айналып келгенде, бұл эгоизм жалған намысқа ғана құрылып тұр. Басқа ештеңе де емес.



	***



	Кейде күлкілі әңгіме айтып отырған да дұрыс шығар. Соның бірі есіме түсіп отыр. Профессор Қайыржан Бекхожин студенттерге ешқашан «4» қоймайтын, дауыс көтеріп ұрыспайтын жұмсақ адам еді. Сынақтан кейін өңкей «бестік» толған «ведомості» құшақтап деканға апарады. Сол «жомарттығы» үшін қаһарлы Қожакеевтен ұрыс естиді. Бірде Темкең Қайыржан ағамызға: «Сен берген балаларға бізде сабақ беріп жүрміз, бәрі бірдей үздік оқымайды. Енді осылай «5» қоя берсең, жұмыстан шығасың» деп әзілдеп, ұрысса керек. Ағай оны шын көріп, келесі емтиханда ең болмаса бір балаға «төрт» қоймаққа бекініпті. Сол баласы мен болып шықтым.

	Қайыржан ағайдың емтиханына кешігіп келсем, соңғы студент тапсырып жатыр. Ол «5» алып кетті. Мен билет алдым. Ең алдыңғы қатардағы үстелдің астыңғы тартпасында «шпаргалка-кітап» көлбеңдейді. Ағайдың көзі өте нашар көретін, білдіртпей кітапты парақтап, тез-тез оқып шықтым. Сақылдап жауап беріп отырмын. Сөйтсем, Қайрекең маған: «4» қоямын» дейді. «Неге «4» қоясыз? – деп шоршып түстім. – Бәріне «5», маған неге «4»? Мен бәрін білемін. Керек болса, қосымша сұрақ қойыңыз. Жауап беруге дайынмын». Аракідік әлгі «шпаргалка-кітапты» қолыммен парақтап қоямын. Өте сенімді отырмын.

	Қайыржан ағай енді маған жалынуға көшті: «Жоқ, Шархан, қосымша сұрақ қой демеші, одан да саған «4» қояйыншы». Кәдімгідей, баға қоюға ыңғайланып жатыр. Жалма-жан орнымнан атып тұрып, ағайдың қасына жетіп бардым. Қолына қаламын ұстатып, өзім ол кісінің алақанын сыртынан қысып ұстап, «ведомоске» «отл» деген бағаны қонжиттым. Сосын, «зачеткамды» ағайдың алдына тастай салдым. Етің тірі болғанға не жетсін! Жо-жоқ, экзаменатордың жуас болғанына не жетсін!



	***



	Позициясы қалыптасқан тұлғаны позицияң болғанда ғана түсінесің. Принципі мен ұстанымы жоқ адам басқаның позициясын түсіне алады дегенге сену қиын.



	***



	Қазақта өзі де, сөзі де көркем кісілер көп. Қай уақытта да аз болмаған. Арғы аталарымызды айтпағанның өзінде қазіргі жайсаңдарымыз да жетіп артылады. Олардың әрқайсысы бір-бір әлем. Сондықтан да болар, «Әнес әлемі», «Қалихан қарымы» деп айтып жататынымыз. Тұлғаларымызды насихаттау бізге оларға табыну үшін емес, ұлтты ұйыстыру үшін керек. Қазақ қашан да аузы дуалы адамға қараған, көшелі кісінің сөзіне тоқтаған. Осы орайда кесек турап, келелі іске бастайтын көшбасшыларымыздың жөні бөлек. Қай мәселеде болсын.



	***



	Көркем әдебиет пен академиялық музыканың келешегі күнгірт көрінеді де тұрады. Жолтай Әлмашұлы айтып еді: «Бір жақсы көретін ағама сиясы кеппеген романымды оқуға беріп едім, ол кісі былай деді: «Айналайын-ай, сен әлі жазып жүрсің бе?».

	Иә, осыдан кейін адамдардың көркем әдебиетке құмарлығы басылған жоқ деп айту қиын. Бір анық, қазір көп кісілер көркем әдебиетті оқымайтынын ашықтан-ашық айтуға да ұялмайтын болды.

	Операда жағдай басқашалау. Бірақ түпкі нәтиже бірдей. Менің байқағаным, қазір адамдар операға өзін элита деп сезіну үшін барады. Дегенмен, мұның бәрі көзбояушылық пен сол адамның өзін-өзі алдауынан басқа ештеңе де емес. Құдай сақтасын, мен операға барып жүрген немесе бармай жүрген адамдарды кінәлауды мақсат етіп отырған жоқпын. Дұрыс түсініңіз, фактіні ғана келтірдім.

	Әлгі жалған «операшылдықтың» өз себебі бар. Соны мойындасақ деймін. Осы жерде мен цифрлық революция біздің санамызға қаншама антропологиялық өзгерістер әкелгенін астын сызып айтқым келеді. Барлық мәселе осында жатыр. Шынында да адамдардың сыртқы өміріндегі өзгерістер олардың ішкі дүниесіне ерекше әсер ететінін мойындамасқа амалың жоқ.

	Көркем әдебиет пен академиялық музыкаға деген құштарлықтың жоқтығына жеке адамды кінәлаудан гөрі цифрлық революцияны айыптау әлдеқайда дұрыс болады. Сондықтан да адамдар өзінің ішкі эстетикалық жеке тәрбиесімен көбірек айналысқанын қалар едім.



	***



	Астанадан байтақ даламыздай үлкен кеңістік сезіледі. Дәл осы кеңдік елорданың басты фишкасындай көрінеді. Тар қалаларда жүрегі қысылып жүретін еуропалықтар да бізге келсе, кең тыныс алатынын талай байқадым. Қазір қалада «Адам-Қала-Табиғат» симбиозы қалыптасып келеді. Кейде бұрынғы таныс әнді «Сезім шіркін ақ жаңбырға ұқсайды, /Астанада жаңа жауып, жаңа ғана басылған» деп шырқағың келеді. Байқап жүрсіз бе, мұнда жаңбыр да бұрынғы Алматыдағыдай жауатын болды. Жаңбыр да жасылы көп жерге жауады.

	Биыл маған Астана гүлзарларымен қатты ұнап жүр. Қайда барсаң да, шоқ-шоқ гүлдер қарсы алдыңнан шығады. Тамаша. Әкімнің қолтаңбасы көрініп тұр. Иманғали Нұрғалиұлы – өте сезімтал, эстет тұлға. Әнеу күндері Астанада – қоңыр салқын, Алматыда – қатты ыстық болып тұрды. Астаналықтарды «қызғанған» оңтүстіктегілер керемет әзіл ойлап тауыпты: «Тасмағамбетов Астананың үстіне кондиционер орнатып қойыпты!». Зілі жоқ әзілдің астарында Имекеңнің іскерлігі мен тапқырлығы, халыққа жағдай жасай білетіндігі жатқанында шүбә жоқ.



	***



	Талантты құр тамсанумен тойдыра алмайсың, ол тек тура сөзге тояттайды.



	***



	Кухняда отырып, жердің түбіндегі әкім-қараны сынауға шеберміз. Қарапайым мысал. Болар-болмас мекеменің толар-толмас бастығының жаман жақтарын айтуға дәті бармайтын қызметкер облыстың әкімін жерден алып, жерге сала беретін болды. Сол әкім күндердің күнінде сол ұжымға келе қалса, жұмған аузын ашпайды. Мұны «виртуальды батырлық» деген эксклюзивті терминмен атағым келіп тұр.

	Виртуальды батырлық енді өзінің тұрақты мекен-жайын компьютерден тапты. Сайттарға кіріп, кез-келген адамды түкке алғысыз етіп тастауды меңгеріп алғанымызбен, астына аты-жөнімізді жазудан сескеніп отыратынымызды жасырып не керек. Порталдарды есеп айырысу плацдармы ретінде пайдаланатын болдық. Осыдан кейін көпшілігіміздің ішкі мәдениетіміз қандай дәрежеде екенін компаға кіріп, дәлелдеуге алты-ақ секунд жетіп жатыр. Сөз бостандығы ең алдымен тасада тығылып қолданылмайтындығымен бостандық категориясына жатқызылады.

	 Осы тұста оппоненттерім Тойнбидің «вызов–ответ» теориясын алдыма көлденең тартатынын сезіп отырмын. Иә, биліктің кей жағдайда баспасөз бостандығын белден басып кететіні бумеранг болып оралатыны – кездейсоқтықтан бұрын заңдылық. Қара мысықты да бұрышқа тыға берсең, бір күні бетіңді тырнауы мүмкін. Алайда, қарсы жауаптың да қашанда азаматтық мәдениет аясында айтылғанын қалар едім. Қай істе де жер тепкілемей жөн сөз айтылса, жүйесін табары талай дәлелденген. Қайсар қазақ қашан да сөзге тоқтаған. Иелі сөзге. Жүйелі сөзге.

	Иесіз сөзге, жүйесіз сөзге құлақ аспайтын қазақ мұндайда басқа мақалына жүгінген: «Кісі ақысын жіберсең де, сөз ақысын жіберме». Ең басты кілтипан жөн-жосықсыз бөсе бермей, кісілік келбетпен сөз айта алмауымызда жатқанын ескеретін уақыт келді.



	***



	Қайран қаласың, қазақтың қарым-қатынасында құйтырқылық көп. Бірақ қалай болғанда да осының бәрі жақсы процесс еместігі қабырғаңа батпай қоймайды.



	***



	Күндіз де, түнде де ұлт болашағы үшін ұйықтамайтын журналистердің бөлек бір буыны бар. Ол буын – жиырмасыншы ғасырдың төртінші ширегіндегі өтпелі кезеңде журналист болып нан тапқан біздің буын. Олар айырмашылығы жер мен көктей екі түрлі журналистиканы жалғап тұрған алтын көпірдей көрінеді маған. Пақырлардың пешенесіне «тауларды аласартпай, даланы жаңғырту» миссиясы жазылыпты.

	Олар кеше ғана социализмнің сойылын соғып, сыбызғысын тартса, бүгін капитализмнің қамытынан қашып құтылмайтынына көз жеткізіп, күйін күйттеуде. Бұл құбылысты сатқындық категориясына өз басым жатқыза алмаймын. Адам қоғамнан қалай тыс өмір сүре алмаса, журналист те сол қоғамның құлдығынан қалай қашып құтылар еді?!

	Баяғыда қаламын тістеп отырмаса, шабыты келмейтін сол жайсаңдар компьютер деген кереметтің құлағын шертуді үйренуге мәжбүр болды. Бұрын «жасампаз совет адамының» жан дүниесін зерттеген олар енді қалталы қазақтардың мүддесін қорғауды үйрене бастады. Жоспарлы экономиканың жауыр болған цифрлары мен проценттеріне шайтан аяғын сындырып жатқанда да сыр бермейтін социалистік баспасөз жауынгерлері қазір макроэкономистер мен менеджерлерді сүріндіретін құйтырқы сұрақтар қойып, сұхбаттаса беретін дәрежеге жетті. Бір журналистиканы табиғаты бөлек басқа бір журналистикаға айналдырып жіберген осы буынды алтын көпірге теңеп отырғаным да сондықтан.



	***



	«Халықтар достығы» деген терминді кім шығарғанын білмей-ақ қойдым. Тұтас бір халық тұтас бір халықпен дос болуы саясатқа сыйғанымен, санаға сыймайды. Жекелеген кісілердің ұлтына қарамастан дос бола алатыны құлаққа қонады. Ал, халықтар достығы? Кешіріңіз! АҚШ саясаткерлері мен публицистері неге «Нәсілдер достығы» дегенді әлі күнге дейін ойлап таба алмай отыр? Ақылдары жетпей жүр ме? Жоқ. Көлгірсуді білмейтін халық логикаға сай келмейтін нәрсені мемлекеттік деңгейге көтермейді.



	***



	ХХІ ғасырда жау екеш жауың да сені білегінің күшімен емес, ақыл-айласымен басып алады. «Пушкасымен емес, Пушкинімен» басыңды айналдырады. Нәтижесінде тентек тоқтыдай есеңкіреп жүріп, қай қорадан шыққаныңды білмей қаласың.

	Ел болу деген, дос болу деген – ең әуелі барлық қазақ бірін-бірі түсінуге ұмтылу. Бірлікте болу дегеніміз – бірдей пайдалы істі ойлау. Қол ұстасып, қатар тұрсақ ғана бір арнада, бір тілде әңгіме өрбітеміз. Ақиқатты анықтай аламыз. Бірімізді біріміз теріске шығарғанның зиянын да, бас біріктірудің жасампаздыққа бастайтын ұлы күш екенін де парықтай білеміз. Өз бармағымызды өзіміз тістегеннен Құдай сақтағай!



	***



	Үкіметтің аппаратында жеті жыл жұмыс істедім. Апта сайын болатын Үкімет мүшелері мәжілісінің біреуін де жібермей, БАҚ-қа ақпарат тарату үшін бастан-аяқ қатысып отыратынмын. Бұл дегеніңіз МГУ-дің экономика факультетін бітіргенмен бірдей деп айтар едім. Талай нәрсені осында отырып көңіліме түйдім. Иә, ол кезде мен өз атымнан мақала жазбаған болармын, биліктің қара жұмысын көбірек атқарғаным рас. Бірақ дәл қазіргі шығармашылығыма сол кездегі жиған-терген білімімнің әсері өлшеусіз деп айта аламын.



	***



	Менің журналистік кредом – өзегіңді өртеп бара жатқан өкініші көп тақырыпты да өркениетті жаза біл.



	***



	Кескіндеме өнеріндегі ең басты нәрсе – жарық пен түс. Бояуды кенепке жағу кез-келген адамның қолынан келеді. Ал, жарық пен түсті сезіну – тек ғана шебердің еншісіне бұйыратын сезім. Француздың атақты суретшісі Клод Моне «Шағалалар» деп аталатын картинасында Лондондағы тұманды қызғылт түспен жазған. Атышулы суретшінің мұнысын түсінбеген лондондықтар оған қарсылық білдіреді. Дей тұра, Моне ағылшындарға Лондон үстіндегі қызыл тұманды көрсетеді. Бұл кереметті бірінші рет байқаған олар таң қалады. Сөйтсе, тұманның қызғылт реңкке ие болуы – біріншіден, түтіннің молдығынан, екіншіден, Лондондағы қызыл кірпіштен қаланған үйлердің көп болуынан екен. Түс пен жарық қатынасын ұштастыра білу деген осы шығар?!

	Гогенді де осы топқа жатқызуға болады. Поль 63 күнге созылған саяхат кезінде ғажайып Таити аралына тап болады. Сол жердің табиғаты мен ауа райына байланысты әр нәрсенің түсінің өзгергені басқа жұртқа байқалмағанымен, суреткер назарынан тыс қалмайды. Итті қызыл түспен салуының сыры сонда жатса керек.



	***



	Халық алдына шығып жүргендер, оның ішінде телеарналарды бермейтін шешендер әр сөзін үлкен жауапкершілікпен айтуы керек. Бір депутат «менде ешқандай бос уақыт жоқ» дегенде мен ішіп отырған шайыма шашалып қалғаным бар. Осындай өтірік сөз не керек?! Басқасын айтпай-ақ қойдым.



	***



	2009 жылдың екінші жартысында жұмыссыз қалғаным бар. Нарықтық қатынасқа көшкен елде сені басқа біреудің жарылқай қоюы екіталай. «Қазаны басқаның қайғысы басқа» екенін де жақсы білесің. Бәсекеге қабілетті бола алмаған өзің ғана кінәлісің бұған. Қызметте отырғаныңда екі қолы бос жүрген жақыбайға көмек көрсетпегенің де Құдайға да, өзіңе де аян. Сондықтан басқа адамға ренжудің де реті жоқ. Ештеңесін бөліп бермесе де анда-мында тіршілігіңді сұраса, соған қуанасың. Ал, аса қадіріңді біле бермейтін адамға «Құдайға шүкіріңді» айтып, өзің де құтылып кетуге дайын тұрасың.

	Бейсенбай Сүлейменов сол жылы Астанаға жұмыс бабымен жиі келіп жүрді. Келген сайын кездесеміз. Жағдай сұрайды. Қарным ашып жүрсе де, юморымды қойғым келмейді. Оның үстіне басқа адам емес, өзімнің Бейсенбай көкем сұрап тұр. «Күніне бір пирожки мен краннан бір стакан су ішіп жүрмін» деп қалжыңдаймын.

	Бейсекең әзілді түсінбейтіндей соншалықты сарыауыз балапан емес, бірақ гуманистігіне баспай тұрмайды. Кафеге апарады. «Кедейдің бір тойғаны - шала байығаны». Ішіме ел қонған соң әзілімді одан сайын құтыртамын: «Бейсеке, «мені тойдырдым, енді құтылдым» деп отырсың ба? Мен семьям бар адаммын ғой». Супермаркетке апарады. Азық-түлікті сықитып салып береді. Үйге әрең жетемін. Иә... гуманист болсаң, Бейсенбайдай бол.



	***



	Еуропа ойшылдары «Өзі Цезарь, өзі Папа» деп қастерлеген Мұхаммед пайғамбардың философиясы жүрегіме жақын. Ең басты өмірлік үш нәрсені шегелеп айтқанын меңзеп отырмын. Біріншісі – Жердің тұтқасы жоқ, бірақ бар болса да оны шыр айналдырып, лақтырып жібере алмайсың! «Дайте мне точку опора, я переверну весь мир» деп айтқан Архимедтің «қалжыңы» Мұхаммед пайғамбардың күйеу баласының айтқанына көбірек ұқсайды. Екіншісі – әйел баласын қорқытып, дегеніңе көндіре алмайсың. Үшіншісі – боқ дүниенің түбіне жету мүмкін емес.

	Мұқағали «Дін – ғылымның атасы» деп бекер айтпаған. Гегельден Жабайхан Әбділдинге дейінгі философтардың ешқайсысы да өмірдің дәл өзіндей осы қағидаттан асырып айта алмағанын бажайлау – қиын емес. Ғылыми философияның (В.Зеньковский енгізген термин) өмірлік философиядан пәс түсетін тұсы да осы үш қағидаттың айналасында жатыр.



	***



	Ешқандай газет абсолютті шындықты айта алмайды. Ол мүмкін емес екенін қолына қалам ұстаған әрбір азамат біледі. Оның үстіне өзіңнің пікіріңе монополия жасау да беделіңді асыра қоймайды. Мұндай жағдайда базбіреу айтатын болар: «Мен халықтың сөзін сөйлеп отырмын». Мен айтар едім, бұл да – көп өтірік сөздің бірі. Бұл контексте халық деген ұғым «журналистің ары» деген мағынаны білдірсе керек.



	***



	Аспанға қарағаныңда салмақсыздық бізден әлдеқайда алыста сияқты көрінеді. Дегенмен, тіпті де, олай емес. Жер мен космостың ара қашықтығы – бар-жоғы 600 шақырым. Астана мен Балқаштың арасындай-ақ. Қандай күлкілі! Алайда, салмақсыздықтың арғы жағы шексіздік екені есіңе түскенде өлшеу бірлігін таппай дал боласың. Шынында да, ұшы-қиыры жоқ шексіздік қандай қорқынышты. Бізді шоши бермесін деді ме, математиктер шексіздікті гуголмен есептеуді ойлап тапты. Бірақ ол номиналды есептеу ғана. Сондықтан да бәрібір қорқынышты!



	***



	ХХ ғасыр басында Сергей Есенин «Я бы для тебя в метели зимние /из-под снега доставал цветы» деп жырлаған. Ал, жүзжылдықтың соңына қарай Евгений Евтушенко дәл осы әрекетті «И слышком уж самоуверен /Я не цветы принес ей, а вино» деп басқаша өрді. Тіршілік менталитеті мен арақатынас дәстүрінің өзгеріске ұшырап отыратыны поэзиядан айна-қатесіз көрініс табатынына көзім жетіп отыр.



	***



	Жалпы, біз өз ұлтымыздың басынан өткен сан қилы зауалды жақсы білеміз. Дегенмен, дербес мемлекеттікке қол жеткізе алмай зарлаған үш ғасырлық кіріптарлық көп құндылықтарымыздан айырылуымызға әкелгенін біле тұра, қазіргі тәуелсіздігіміздің критерийін әркім өзінше бағалаған кез де болғаны шындық. Бұл – әсіресе, оппозициялық басылым беттерінен анық көрінді. Енді кез-келген адамды да, кез-келген құбылысты да қаралағысы келсе – қаралай салатын, ақтағысы келсе – ақтай салатын «сары баспасөз» сахнаға шықты.

	Диалектикалық материализм тілімен кестелесек, антогонистік емес қарама-қайшылықтар дегеніміз осы шығар, бәлкім?! Қысқасы, қазіргі бұқаралық ақпарат құралдары баяғы біз отыра қалып, ит терісін басына қаптайтын буржуазиялық баспасөзге айналғаны ақиқат. Ат төбеліндей азғантай ғана топтың мүддесін қорғайтын осындай баспасөзді қалай атауға болады?



	***



	Жалқаулардың ойлап тапқан ең керемет мифі – Атымтай жомарт. Пұл таппай, біреуден бірдеңе дәметіп отыру осы мифтен бастау алған. Бүгін кәсіби әзіл ойлап таптым. Атымтай Жомарт кезінде кедей-кепшікке әрі кетсе сықитып тұрып бір «обед» берген шығар. Атам заманда. Одан бері де шамамен 15 ғасыр өтіп кетіпті. Бірақ сол жалғыз пиар-акцияның арқасында Атымтайдың аты әлі күнге дейін аталып келеді. Баспасөз хатшысы болсаң, Атекеңдікіндей бол.

	Сондықтан да мен үшін кейде Атымтайдың өзінен гөрі оның пресс-секретарының атын білу маңыздырақ болып тұрады.



	***

	Мен қартаюдан қаймықпаймын, бірақ шаруаға жарамай қалудан қатты қорқамын. Күн ұзаққа бір нүктеге телміріп отырып, уақыт өткізудің несі қызық дейсің?! Ең азабы, істен қалған қарт кісі басқа адамға тәуелді болатыны белгілі. Базардан қайтып бара жатқандағы менің басты уайымым осы болып тұр. Бала-шағаңа салмақ салмай өмір сүргенге не жетсін?!

	***

	Құдайға шүкір, қазақта Маркестен кем түспейтін жазушы жетерлік. Шеберлігі өз алдына, білімдарлық пен ойлылық сияқты қасиеттері логикалық жолымен сындарлыққа әкелген Әкім Тарази, шежіреміздің шерлі топырағында көмулі жатқан тұлғамызды да, қазақтың қолданылудан қалып бара жатқан сирек сөздерін де тірілтіп берген Қажығали Мұханбетқалиұлы, туған халқының «Елім-айы» мен шыбын жаны қатар таразыға түсе қалса, құдайға өзін садақалыққа қиятынын қапысыз айтып өлген, кеше ғана арамызда әулиедей болып жүрген Ақселеу Сейдімбек, жатыпатар пәлсапасының өзімен-ақ елдің бәрін үркітіп біткен интеллектуаль, талантын кісілерге көрсетуге тірісінде мойны жар бермей кеткен ардақтымыз Асқар Сүлейменов, әңгімелерінің өзімен-ақ табантірек нүктесін тауып алғандай әлемді төңкеріп кете жаздап жүрген жас ноқталар Рақымжан Отарбай мен Жұмабай Шаштайұлы... Бұл тізімді ары қарай ұялмай соза беруге болады.

	Кейде осы асылдарымыздың шығармалары әлемдік өркениетке қосыла алмай жатқанына қарным ашады. Абайдың кезінде «дүниенің кілті – орыста» болғаны рас. Ал, қазір дүниенің кілті ағылшында екенін мойындамасқа амал жоқ. Осы тұрғыда біз былтыр шығармаларын ағылшын тіліне аударып, АҚШ-та тұсаукесерін өткізген Әбдіжамил Нұрпейісовтен үлгі алуымыз керек тағы да. Осы үрдісті биыл жалғастырған Дулат Исабеков пен Қоғабай Сәрсекеевтің тірліктеріне ұмтылу керек.

	***



	Біздің әрқайсымыз «Стокгольм синдромына» шалдықсақ, өмірде бәрі де дұрыс болатын сияқты. Өйткені, жауыңның өзін жақсы көре білу тіршілігіміздің мәнін аша түсетініне күмәнданбаймын.



	***

	«Однажды я ехал на поезде, и он медленно проезжал мимо какой-то большой старой фабрики из красного кирпича. На ее фоне я заметил две маленькие фигуры – парня и девушку. Парень мочился на стену, а девушка держала его за руку. Любовь нельзя прерывать даже для того, чтобы помочиться». Бір сұхбатында осылай деген супераңғарымпаз Альфред Хичкоктің ұлы режиссер дәрежесіне көтерілгеніне таң қалудың қажеті бар ма?! Шынында да байқампаздық творчество адамы үшін ең басты қасиет дер едім. Басқалар көрмейтінді көре білу – өнер алды.

	***



	Жұмыстағы әріптесім туристік жолдамамен Кубаға барып келді. Айтқан әңгімелерінен екі нәрсе ерекше ұнады. Біріншісі – «Бостандық аралында» интернет жоқ. Бір қарағанда, мұның несі жақсы дейсің?! Бірақ мен кубалықтарды қызғанып кеттім. Олар әлі күнге дейін баяғы біз сияқты бір-бірімен «живое общение» жасайды екен. Екіншісі – тамақтары өте дәмді көрінеді. Себебі, органикалық азық-түлік. Басқаша, айтқанда, пестицитсіз өнімдер өсіреді. Әріптесім осы әңгімесін айтып отырғанда балалық пен жастық шағымды есіме түсіріп, бір жасап қалдым.



	***



	Уақыт – тапшы. Адамзат – мәңгілік. Кеңістік – шексіз. Тапшы уақыттың өзін туырлықтай таптайтын Адам баласының өз-өзіне қастандық жасайтын сүйкімсіз сұрқын ықылым заманнан бері кешіріп келе жатқан Құдай қоныстанған кеңістікті шексіз демей көрші!

	***



	Балшық құйылған шелекті тамтөбеге қалай шығаруға болады? Қос қолыңмен басыңнан асырып лақтырсаң, төгіліп тынады. Тым жақсы заттың обалына қаласың. Ал, жоғарыға көтеріліп, әлгі ыдысыңа арқан байлап тартсаң, ең әдемі іс – сол. Өзіңнен әлдеқайда мықты жазушы туралы жазғанда да осы схеманы таңдағаның дұрыс. Ғұламаның алдында құрдай жорғалап, мәнсіз, мазмұнсыз мәймөңкелеудің керегі жоқ. «Жығылсаң, нардан жығылға» салып, үйдің үстіне қарғып шық. Сосын саз балшықпен сомдалған материалды биікке ауаныңмен тартасың. Немен? Сол кейіпкеріңнің өзі дайындап берген кемеңгерлік арқанымен. Талас жоқ, талантты туындыгерді байсалдықпен басыңа көтере білу де – үлкен өнер. Көбіміз осыны меңгере алмай келеміз.



	***



	Көзінің тірісінде «Человек тотального действия» деген атқа ие болған Эрнест Хемингуэйге ерекше бүйрегім бұрады да тұрады. Оба ауруына ұшыраған адамды көтеріп алып, ауруханаға жеткізген ұлы жазушының жұқпалы індетке ұшырамай, аман қалғанына таң қаласың! Өзін-өзі қорғау инстинкін бойына қалыптастыра білудің бұдан асқан мысалын естіген емеспін.



	***



	«Нарықтық қатынасқа көшуіміз мұң екен, қалың жұрт кітап оқуды қойды. Рухани жұтаңдық ұлтты жұтатын болды. Жиырмасыншы ғасырдың аяғы көркем әдебиеттің жаназасын шығарудың аз-ақ алдында тұр». Саналы өмірінде соцреализмнің сойылын соғып келген жазушылар отряды қапелімде шығарма жазудың жаңа сүрлеуін салудың орнына салы суға кетіп, сарсаңкесекке түскен тоқсаныншы жылдары осындай әңгімелерден құлақ тұнатын. Бір жағынан бұл байбаламның баянсыз тірлік екенін құдайдан қорқатын қаламгерлердің біразы түсінді: «Жазушылық стихияны таңдап алған екенсің, қиын кезде де жауапкершіліктен қашып құтылуға құқың жоқ».

	Далбасалап кетпеннің басын басқанымен, сабы өзіне тиетінін әлі де жүні жығыла қоймаған кейбір жазушылар бір адамдай байқады. Бірақ сезу бір басқа, бүгінгі күннің өзекжарды мәселесін жеріне жеткізе иіп қаузайтын көркем шығарма жазу бір бөлек. Кеңестік кезеңде қасаң ізге түсіп алып, құйқылжытып келе жатқан қалың нөпір жазушының көбі басы тасқа барып тигендей өтпелі кезеңде шығармашылығын жалғастыруға жүрегі дауаламай қалды. Қазіргі қазақ қоғамындағы трагедияның бірі осы болды.



	***



	Қаладағы кедейлер өздерін тек бір жағдайда ғана керемет сезінетінін байқап жүрмін. Жаяу жүргіншілер жүретін «полосадан» өткенде. Неше түрлі «Ланд Крузер», «Лексус» жол бойында қаңтарылып тұрады. Ал, олар «зебрадан» алшаң басып, асықпай өтіп бара жатады. Дәл осы «зебра» – олардың өздерін дұрыс сезінуімен қатар, өз құқықтарын да толығымен пайдаланатын бірден-бір жер.



	***



	Студент кезімде Қайнар Олжай, Әмір Оралбай үшеуміз бір бөлмеде тұрдық. Түнгі екі болмай көз ілмеуші едік. Қайнар қазақ поэзиясын жатқа біледі. Әмір екеуміз оқылған өлеңнің авторын табуымыз керек. Поэзиядан жалығып кетсек, хоккейшілердің фамилиясын айтып, жарысамыз. Харламовтан бастасақ, бүкіл Х әрпінен басталатын хоккейшілерді кезек-кезек айтып шығамыз.

	Кім жалғастыра алмаса, сол шай қояды. Содан тұрып алып, арасында шай ішіп аламыз. Көбіне шайды Әмір қоятын еді. Бізден осалдығынан емес. Өзі жеңілсе де, мен жеңілсем де шәйнекке қарай жүгіретін. «Шәке, сен – стариксің, ұят шығар!» дейтін еді, қайран бауырым! Әттең, Әмірдің өмірден ерте кеткені өкінішті. Бүгін, 9 наурыз – Әмірдің туған күні.



	***



	«Құдайды күлдіргің келсе, алдағы жоспарыңды айт!» деген әзіл сөз бар. Әзіл болса да қорқынышты. Иә, алдағыны тек Аллатағала біледі.



	***

	Жас кезімде ауыл қариялары айтып отырушы еді: «Ақырзаман боларда қара қытай қаптайды». Аллатағала заманның ақырынан сақтасын, бірақ қара қытай қаптап келе жатқаны, зерделеп қарасаң, рас шаруа. Төрткүл дүниенің мынау деген алпауыт шаһарларын қазір «Chinatown»–«Қытай қалашықтары» жаулап алғаны жасырын емес. Иісі қазақтың көңілін күпті ететін бұл тізімнің ішінде Қазақстанның жалғыз мегаполисі Алматының да жүргені жанға батпай қоймайды.

	Кейбір деректерге қарағанда, өткен ғасырдың 90-ыншы жылдарының соңына қарай Қазақстанға жыл сайын 50 мың қытайлық келіп, оның 30 мыңдайы ғана кейін қайтып отырған көрінеді. Өте қорқынышты жағдай. Есіме Шерхан Мұртаза көкем түсіп отыр. Тура «Мылтықсыз майдан».

	Ресейлік ғалым В.Хлюпин өзінің «Треугольник геополитического взрыва. Казахстан – Китай – Россия» деген еңбегінде «экспансионизм Китая, как определенная военно-политическая традиция, не только имеет в своей основе глубокие исторические корни и своеобразную философию, но и прояляется в различных видах и формах» дей келе, қазір Қытай өз мақсаттарын жүзеге асыру үшін жан-жағындағы жеті елге дипломатикалық, саяси, экономикалық қысым көрсетудің әртүрлі тәсілдерін қолдануға тырысып баққысы келетінін күлбілтелемей, күмілжімей қадап айтады.

	Қаралай отырып қорқасың. Осы ойымды естіген Нұртөре Жүсіп мені жұбатқандай болды: «Шәке, Қытайдан қорықпа, Құдайдан қорық!».



	***



	Қазақ газеттерін Қазақстанда рынокке шығару машақаты француздар өліп жейтін шаянды өзбектің базарына шығарып, «алың, алың» деумен бірдей. Жабайы түсіндірсек, осылай. Қысқасы, өзбектердің шаянды сатып алғысы келмейтіні секілді қазақтардың да өз тіліндегі газетті оқуға құлқы болмай отыр.

	Сырнайлататын ештеңе жоқ, төтесінен тартсақ, осы әңгіме жетпіс пайыз шындыққа саяды. Бұдан кейін Қазақстанда газет-журнал рыногы қалыптасты деп кесіп айту қиын. Сондықтан да әр газет-журнал редакциясы менеджмент пен маркетингті мықтап қолға алуы қажет.



	***



	Социализм кезінде «Адамға табын, Жер, енді» деп сырнайлатқанда «саяси қателікке» ұрынғанымызды түсініп отырмын. Құдай адамзаттан әлдеқайда құдіретті екенін мына бір фактіден анық байқайсың: Жаратушыны жерде жүрген тірі жанның ешқайсысы ешқашан көрген жоқ, көре алмайды және көрмейді де. Бұл – дәлелдеуді қажет етпейтін аксиома. Ал, Аллатағала біздің бәрімізді жеке-жеке көріп тұр. Кез-келгенімізді шақырғысы келсе, шақырып алады. Сұраққа. Тіпті, космосқа ұшып кетсең де!

	Владимир Комаров деген космонавт есіңізде ме? Ол ғарыш кемесінде бірінші апатқа ұшыраған соң аузыма түсті. Айтпақшы, сол жолы Комаровтың орнына Гагарин ұшқысы келген екен. Бастықтар басқаша шешім қабылдаған. Бірақ әлгі оқиғадан бір ай бұрын бірінші ғарышкерді Жаратқан Комаровтан да бұрын жалмап кетіп еді-ау! Әлемге аты жайылған Юра ұшақта опат болды. «Құдай бізді табамын десе, кез-келген жерден табады» дегенге осыдан кейін сенбей көр.



	***



	Менің журналистік тағдырыма әсер еткен жеке адамнан гөрі біздің үйдің қасына орналасқан пошта бөлімшесі болды. Бес жасымнан бастап осы поштаның ішінде жүрдім. Анамның жақын ағасы осында меңгеруші болып істейтін. Таңертеңгісін поштаға газет тиеген машина келеді. Кіл сары қапшыққа салынған газеттерді поштаға түсіре бастайды. Сол кезде газеттің ерекше бір спецификалық иісі бар еді. Сол иіс әлі мұрнымнан кетпейді. Журналистикаға махабабатым осы иістен басталды.



	***



	Қазақтың фразеологизмдері шынында да философияға негізделген. Тұрақты тіркес халықтың сауаттылығынан туады деп ойлаймын. Сауаттылық дегенде жаратылысты жақсы білетіндігін айтып отырмын. «Дәм-тұзы таусылды» дейді қазақ. Өте астарлы тұрақты тіркес. Тән өліп, жанның өмірі жалғаса беретінін осыдан артық жеткізу мүмкін бе? Бір тіркеспен? Жоқ. Қазақ тілінің қадір-қасиетіне жете алмай жүргендерді кейде аяймын!



	***



	Тағы да бір күлкілі оқиғаны айтқым келіп отыр. Бірде үйлену тойына бардық. Ол кезде тойдағы төбелес–үйреншікті жайт. Үйленіп жатқан курстасымыздың інісі «физкультурныйда» оқиды екен. Әрбір столдың маңына бір-бір боксер жігітті отырғызып қойған, алда-жалда шатақ шыға қалса, тентектерді сыртқа шығарып жіберсін десе керек. Біздің курс – төңірегін дуылдатып жүретін атышулы курс. Қыз-жігіттер шетінен ақын. Ішке жүз грамм түссе, екі қолды сермеп өлең оқимыз. Той әбден қызған кезде курстың №1 ақыны Самат Асқаров өлең оқуға кіріссін. Сол-ақ екен, менің дәл артымда тұрған еңгезердей «наблюдатель» жігіт Саматқа қарап: «Ей, «Нос», держите себя в руках!» демесі бар ма? «Нос» деп Саматтың дәу мұрнын кекетіп тұр. Күйіп кеткен мен әлгіге жалт бұрылдым: «Чувак, ты что оскорбляешь поэта!».

	Мені де пыру демеді әлгі жігіт: «Ой, «Уши», ты вообще заткнись!» Бұған қалай төзесің? Досымның қолақпандай мұрнын мазақтағаны аздай-ақ, менің қалқан құлағымды қоса кекеткеніне тіптен шыдамай кеттім. Далаға жекпе-жекке шығуға шақырдым. Несін айтайын, сол түні тойдан оңбай таяқ жеп қайттым.



	***



	Ағылшындар «натура» дейді, орыстар «природа» дейді, біз «жаратылыс» дейміз. Осы жаратылысқа бағынып күн кешу керек. «Бір сызықтың бойымен өмір сүргісі келетіндерді» түсінбеймін. Бұл – жеке адамдарға қатысты.

	Ал, тұтас мына дүниеде де біз жаратылысқа қарсы іс-әрекеттеріміздің құрбаны болып отырғанымыз белгілі. АҚШ-тағы азамат соғысы мен Жапониядағы самурайларды құрту – адамзат тарихындағы революциялық бетбұрыс болғаны рас. «Ауыл шаруашылығымен» болған принципті соғыста «Өнеркәсіп» жеңіске жеткен сол кездің тұрғысынан келгенде. Ал, қазір адамзат осы қос оқиғаның бүгінгі түтінге тұншықтырған урбанизацияға алып келгеніне күмән келтірмейді.

	Егер азамат соғысында оңтүстіктер жеңгенде, жапондықтар самурайға бағыну салттарын қорғап қалғанда біз табиғатты алғашқы нұсқасында сақтап тұрар ма едік?! Сұрақ көп. Дедукциялық ой қорыту да, индукциялық ой қорыту да жаратылысқа қарсы тұрудың жақсылыққа әкелмейтінін көрсетіп берді.



	***



	Қазақты сынауға болады. «Сын түзелмей, мін түзелмейтіні» рас. Бірақ қазақты қорлауға жол бермесек екен. Басқаларды айтып отырған жоқпын. Ең алдымен, қазақты өзіміз қорламайықшы. «Қазақ әдеби тілінің сөздігі» 8-ші томының 735-ші бетінде былай түсіндіреді: «ҚАЗАҚБАЙЛАУ с ы н. Қарапайымдау, жұпынылау». Қысқасы, түсіндірме сөздік «қазақбайлау деген сын есімге жататын сөз жұпыны деген мағынаны білдіреді» деп сайрап тұр.

	Қазақты жұпынылыққа теңегенді қашан қояр екенбіз?! Ызаға булығып отырмын. Бұған дейін заманауи Қазақстан туралы ХХІ ғасырда шығарылған альбом-кітаптардан киіз үйлердің суретін көргенде қаным қайнап еді. Моңғолияның өзі альбомдарын біз сияқты шығармайтын шығар.



	***



	«Есімде жоқ, бір данышпан «Өлім – өмірдің соңғы жұмбағы» дегенді қалай керемет айтқан» деп едім, әйелім айтты: «Соңғы кезде өлім туралы көп айта беретін болдың». Меніңше, өмірді бағалай білетін адам ғана өлімді есінен шығармай жүреді. Керісінше, өмірдің парқын сезінбейтін адам мәңгі жүретіндей мәңгіріп жүріп өледі. Терең ой мен мол қазынаның диалектикалық айырмашылығы осында.



	***



	Меніңше, өмірдегі ең оңай нәрсе – арманмен өмір сүру. Бұны қазақ баяғыда айтып кеткен: «Сарт санасымен байиды». Адам жалған дүниеде өлімнен басқасына төтеп бере алуы мүмкін. Тіршілік те өз кезегінде сенің арманыңнан басқа еркеліктеріңді көтере алады. Иә, ол тек сенің арманмен өмір сүргеніңе ғана көнгісі жоқ. Реальды өмір сүргеніңді қалайды. Адам мен шынайы өмір арасындағы антагонизм осыған негізделгеніне көз жеткіздім.



	***



	Осыдан отыз жылға таяу уақыт бұрын «Арай»–«Заря» журналының бас редакторы болып отырған кезінде Әшiрбек Көпiшев теледидардан берген сұхбатында «Газет-журнал дегенiмiз – тауар» деп қадап айтқаны әлі есімде. Сол кезде «тауары несi, газет дегенiмiз –рухани азық» деп айтқандар жыртылып айырылды. Адам психологиясы – өте қиын құбылыс. Тың ойды тітіркеніп қабылдайды. Ал, қазір нарық заманының канондарына біршама бағынып қалған халық газеттiң тауар екенiне көзi жетiп отыр.



	***



	Қазір Сервантес болу қиын. Жалғыз кітап жазып, тарихта қала алмайсың. Бірақ оның заманында оңай болды дейсіз бе?! Сондықтан да бір шығармасымен-ақ әлемді мойындатқан Сервантеске басы артық әңгіме айтудың қажеті жоқ.



	***

	«Мектеп – Университет – Докторантура» – талпынған адамға логикалық жолымен келетін процестер. Бірақ адамның жеке дамуы үшін мұның бәрі аз. Бұл оқу «аялдамаларының» бәрінде де біз білімнен гөрі бағдар алатынымызды өмір дәлелдеп отыр. Қай планетаның суық, қай планетаның ыстық екенін ажырата алмайтын филология ғылымының кандидаттары арамызда өріп жүр. Дәлел деп отырғаным осы. Ата қаны, ана сүтімен келетін құндылықтардан бөлек ақық қасиеттерді бойында қалыптастыру үшін адамға міндетті түрде «самообразование» керек. Онсыз тылсым дүниені тану, өзіңді өзің білу мүмкін емес.

	Өздігінен білімін жетілдіру ғана шығармашылық адамына аса қажет компонент – талғамды қалыптастыратыны анық. Талғамы жоқ туындыгер оқырманын тәнті ете ала ма?! Жоқ. Ал, талғам өз кезегінде келесі саты – ізденімпаздыққа жетелейді. Ізденістегі адамда ғана өзіндік ұстаным орнығады. Ұстанымы бар кісі тәжірибеге барып табан тірейді.



	***



	Таңқаларлығы сол, Қазақстанда – толық түсіністік пен үйлесім. Ал, таза қазақ қоғамында таяқ лақтырсаң, түсініспеушілікке тиеді. Өткенде қаламы жүйрік, ойы ұтқыр Қали Сарсенбай досым қатты күйініп тұрып былай деді: «Жиырмасыншы ғасырдағы ең үздік он ақын анықталыпты. Әлем бойынша. Онның бірі – Олжас Сүлейменов. Басқа елдер енді тани бастаған қазақ үшін осыдан асқан бақыт бар ма? Жоқ болуы тиіс ғой!». Осыны Қалекең жылағандай болып тұрып айтқаны көз алдымнан кетпейді. Қолыма қалам алғызған Қалиымның жанын түсінемін.

	Жаһан жұрты барымызды бағалап жатқанда біз не істеп жүрміз? Бұқараның бұрын билікке көңілі толмайтын. Қазір асыл ұлдарына ұрына бастады. Оларға көңіліміз толмағанда, басқалар бізге жақсысын бере ме? Олжасты неге өзегінен тебуге құштар болып алдық? Сүлейменовті ауық-ауық қағытып қоюды әдетке айналдырғаннан ұтқанымыз қайсы? Бізді басқаларға бір адамдай танытқан тұлғамызды да қабылдай алмайтындай халге жеткеніміз не? Сұрақ көп...

	Айтайықшы, төл ақынымызды орыстар не үшін қуана қабылдады? Орысша жазғаны үшін бе? Жоқ. Басқа елдің тілінде жазуымен жат жұрттың бетін бері қарату қиын. Мәселе сонда, сол жағымыздағы көршіміз оны орыс тілінде қазақы болмыспен жазғаны үшін мойындады. Өйткені, поэзия үшін осы таңсық. Мұның бәрін жер басып жүргенінде Қадыр көкем бізге көзімізді бақырайтып тұрып айтып беріп кетті. Ал, біз бәрібір түсінгіміз келмейді.



	***



	Дәл осы күндері бір нәрсе анық көзге ұрып тұратын болды. Базар мен дүкендегі бағалар күн сайын мысықтабандап өсіп барады. Мен түсінемін, 3 ай бұрын девальвация болды. Бірақ ақшаның құнсыздануы 20 пайыз төңірегінде еді ғой, ал азық-түлік 1,5 есе өсіп кетті. Біз әлі де жабайы капитализмнен шыға алмай жатқанымызға тағы да сене түстім.

	Осы қарқынмен кете беретін болсақ, бізде миллиардерлер емес, триллионерлер пайда болатынына еш күмәнім қалмай барады. Шынында да инфляция деген жебір болмаса, дүниедегі бай адамдар миллионерлікпен шектеліп қалған болар еді.



	***



	Салиқалылық салмағы зілбатпан адам жолай кетіп бара жатып-ақ сенің де абыройыңды аспандатып кетеді.



	***



	Жас кезіңнен атақты болу – өте қауіпті. Атағың «шатақ» іздеп тұрады. Біреуге барып атағыңды малдайсың. Біреуді атағыңмен алдайсың. Ақыл тоқтатпаған адамға атақ берудің керегі жоқ. Ал, естияр кісілердің ішінде атаққа қызығатындары шамалы. Оныңа пішту дегені бар.

	Өйткені, адам баласына Құдайдың ең үлкен наградасы ақылдан артық қандай атақ керек? Ақыл-ойдың құдіреті сонда, ол адамның аты-жөнін атаққа айналдырып жібереді. Лев Николаевич Толстой! Керемет естіледі. Нобель сыйлығының лауреаты Лев Толстой ше? Қандай күлкілі!



	***



	Мен бастықтарды екі топқа бөлер едім. Біріншісі, оңай жұмысты ауырлататын бастықтар. Өйткені, олар өздерінің маңызды адам екенін көрсету үшін осылай жасайды. Бұлар бізде өте көп. Екіншісі, қиын жұмысты жеңілдете білетін жетекшілер. Мұндай адамдар өздерінен гөрі істің мүддесін бірінші орынға қояды. Осындай бастықтардың қарамағында жұмыс істеу – бақыт. Менің үш рет жолым болды. Ермек Көшербаев, Виктор Кияница және Бейбіт Исабаевтардың қарамағында жұмыс істеген кездері.



	***



	Үлкен ұлым Нұрланның бойындағы ерекше қасиетке қызығамын. Ол өзі ешкімге ұрыспайды және өзіне сөз келтірмейді. Оған біреудің кейіс білдіріп жатқанын көрмеппін. Басқа адамдарды қоспай-ақ қояйын, өзі әйеліне ұрыспайды, ал, өз кезегінде, әйелінің де оған ұрысуға себеп таппайтынын білемін.

	Біріншісі әркімнің қолынан келуі мүмкін. Ал, екіншісі жұрттың бәрінің қолынан келе бермейді. Өйткені, дұрыс адамға ғана ешкім сөз айта алмайды. Бұл ұлыма қанмен келген қасиет деп айтуға аузым бармайды. Меніңше, бұл – «самовоспитаниенің» жемісі.



	***



	Адам өмірінде белгілі бір шектеулер болуы керек деп ойлаймын. Әйтпесе, мына өмірдің мәні болмас еді. Шектен асқан байлыққа кенелу ақшаның ішкі мазмұнын жоққа шығармай ма? Меніңше, пендеге ақшаның тапшылығы ғана өзінің қадірі мен қасиетін тезірек ұқтырады. Кедей адамға өмірде бәрі қызық көрінетіні де сондықтан. Ал, бай адамды таң қалдыру – қиынның қиыны. Кедейге туған күнінде көйлек сыйласаң да мәз болады. Ал, қалталы адамның тойына не апарарыңды білмей ит боласың!



	***



	Орыстың ақылды әйелдерінің бірі Алла Демидованы ерекше ұнатамын. «Чужого знания нет. Любое знание присваивается, аккумулируется в тебе, перерабатывается и уходит в забытье, в подсознание. А потом ты его используешь, как свое. Собственно, это и есть творчество: из ничего — что-то». Осындай керемет ойды айта білген адамды қалай сыйламайсың?

	Шынында да кез-келген мықты суреткеріңіз де өзіне дейінгілердің білімімен сусындау арқылы ғана шедевр жасай алады. Шынында да білім – баршаға ортақ. Басқа біреудің білімі деген жоқ. Тек адамзаттың білімі ғана бар. Алла Демидова осыны қалай дәл аңғара білгеніне әлі күнге дейін сүйсінемін.



	***



	Өтірік айту үшін де адамға біраз ақыл керек. Ал, сондай мол ақыл бізде жоқ екеніне кейде көзің жетеді. Адамдар бір ай бұрын айтқан өтірігін бүгін ұмытып қалып, ертесіне басқаша кестелеп отырады. Не айтқаны есінде қалмайтындықтан. Сондықтан да ақылыңа сенбесең – өтірік айтып, берекет таппайтының анық. «Өтіріктің арты бір-ақ тұтам» деген мәтел осыдан қалса керек.



	***



	Нарықтық экономика – сырттан қол сұққанды жақтырмайтын кірпияз процесс. Ол тек өз канондарымен ғана жүргенді тәуір көреді. Бірақ бізде осы қарапайым қағида сақталмайды. Үкімет популистік көңіл-күймен айлықты, зейнетақыны көтереді. Өте қажетсіз нәрсе осы. Әрине, мұнда үлкен саясат жатыр.

	Дей тұра, нарық мұндайды көтере алмайды. Аталмыш шара жүзеге асырылған бойда рынок өз реакциясын міндетті түрде көрсетіп шыға келеді. Базардағы баға сол сәтте пропорциональды шарықтап кетеді. Нәтижесінде халық өзіне жасалған жақсылықтан зиян шекпесе, пайда көрмей дал болып қалады. Не істеу керек?

	Үкімет өтірік жақсы атты болғанды қою керек. Мен олардың басқа жағдайда белсенділік танытқанын қалар едім. Нарықтық қатынаста девальвация болып тұратыны – заңдылық. Міне, осы тұста Үкімет индексация жасауды жүзеге асырса, сол халыққа әлдеқайда пайдалырақ болар еді.

	Қысқасы, саясат экономиканың алдына түсіп алып жорғалаудан гөрі аңдысын аңдып, экономиканың өртін сөндіріп үйренуі тиіс. Үкімет сонда ғана халқын құтқарушы ретінде бағаланады.



	***



	Қазақстан сияқты елде мемлекеттік тілді тұншықтырып тұрған айбарлы орыс тілі ешқашан құрымайтынына ешкімнің шүбә келтірмесі белгілі. Осыған қарамастан Ресейдің билік басында отырған мүйізі қарағайдай азаматтары (шын көңілімізден айтып отырмыз, тілі үшін шырылдаған кез-келген ұлтты мадақтау керек) айқай-аттанға басып жатыр: «Орыс тілін Ресейде болсын, басқа елде болсын, акцентпен бұрмалап сөйлейтіндермен ымырасыз күресуіміз қажет». Ал, керек болса! Ешкім ренжіп жатқан жоқ. Ал, біз ше? Біз әзірге мұндай мәлімдеме жасауға дәрменсізбіз: «Ойбай, бұл деген – ущемление прав человека».

	Мен айтар едім, иә, бұл – ущемление. Қазақтар үшін. Оны жасап отырған да өзіміз. «Соқыр десең Құнанбай қажыға тиеді» демекші, айналып келгенде бәріне қазақтардың өздері кінәлі. Айналайындар-ау, Елбасының өзі айтқан жоқ па: «Қазақтар, бір-біріңмен қазақша сөйлесіңдер». Бұдан артық қандай команда керек?

	Жоқ, біз жеті қазақ жиналып, жетеміз жеткенше тыраштанып орысша шүлдірлейміз. Таза орысша сөйлейтін қазақтарды қоя тұрып, кеше ғана ауылдан келген қара домалақтарымыз «склонениелері» төрт аяғынан ақсап жатқанымен шаруасы жоқ, орысша сөйлеген болып күйдіріп отырған жоқ па?!



	***



	Барлық араласатын адамдарымның арасында курстастарымды ерекше құрметтеймін. Аш құрсақ кезде араласқан адамдар қалай болғанда да адалырақ болатынын өмірдің өзі дәлелдеп берген.



	***



	Әлі күнге дейін мені біреу көзімді бақырайтып қойып мақтаса да, ең алдымен «бұл неге мақтап тұр екен?» деп қылп ете қаламын. Біреу жерден алып, жерге салып сынаса да «бұл неге сынап тұр?» деп ойланамын. Әрине, екі жағдайда да бірдей реакция жасайтыным ешкімге де қызық емес. Бірақ маған дәл осы маңызды. Өйткені, өмірдегі әлсіздіктеріміз бен кемшіліктеріміздің бәрі қарабайыр деп санайтын болмашы нәрселерден бастау алып жатыр.

	Өз басым ешқандай мақтауға сенбеймін. Себебі, қазір көп адам фактімен мақтамайды, жалпылама мақтайды. Жалпылама мақтау – бұл енді таза драматургия, ал мен нәтижеге ғана сенгім келеді. Адамды мақтау үшін де еңбектену керек. Фактімен мақтау үшін. Егер осылай істесек, әлгі мақтап тұрған адамымыз да шынымен риза болар еді-ау!



	***



	Қазақстанның нарықтық қатынастарды тезірек орнатуына әсер еткен ерекше оқиғаны жақсы білемін. Ол – Президенттің 1995 жылы қабылдаған Заң күші бар 109 Жарлығы. Айналасы жарты жылдың ішінде жүзден аса Заңның дүниеге келуі біраз ісімізді алға жылжытып кеткенін қазір біреу білсе, біреу білмейді. Осы шараның арқасында біз уақыттың өзін басып озып, экономикалық және әлеуметтік заңдарды қабылдаудан Ресейдің де алдына шығып кеттік. Міне, осындай нәрселермен мақтануға әбден болады. Өйткені, қарапайым халықтың қиын тағдырын тезірек шешуден асқан қандай здравомыслящий (алғаш рет Абай қолданғандықтан жақсы көремін осы бір сөзді) шаруа болуы мүмкін?



	***



	Біздің егде тартқан ағаларымыз жасының үлкендігін саудалауды әбден меңгеріп алды: «Әй, мен деген әкеңдей адаммын ғой, айналайын-ау! Ең болмаса, жасымды сыйласайшы!». Бұған мен «Казахский возростной синдром» деген диагноз ойлап таптым. Меніңше, осының бәрі – осалдықтың белгісі. Даналық дарымаған қария шынында да әміршіл келеді. Әкіреңдеп тұрады. Ең сүйкімсіз көрініс осы.



	***



	Бүгінгі күні халықаралық бестселлер қатарында тұрған «Побег из лагеря смерти» деген деректі кітапты оқығаныма өкіндім. Өте ауыр кітап. Солтүстік Корея мемлекетінің адам төзгісіз саяси концлагерінде дүниеге келіп, ер жеткен шағында әупіріммен қашып шыққан жалғыз тұтқын Шин Ин Гынның айтуы бойынша американдық репортер Блейн Харден жазған бұл кітапты тітіркенбей оқу мүмкін емес. Адам баласы төзгісіз жағдайдағы осы түрмелерде мыңдаған адам жазықсыз жапа шеккендері өз алдына, олар адамдық қасиеттерден жұрдай бола бастаған. Биологиялық тұрғыдан да, психологиялық тұрғыдан да.

	Адам құқығы жолында қашанда басқа мемлекеттің шаруасына араласуға бүйрегі бұрып тұратын АҚШ-тың дәл осы елге келгенде ештеңені көрмей отырғанына таң қаламын. Меніңше, олар көргісі келмейді. Өйткені, адам баласына жүргізілетін неше түрлі эксперименттер оларға да ауадай қажет екенін жақсы білемін. АҚШ сондықтан да жұмған аузын ашпай отыр. Қазір АҚШ-тың тиісті орындары өз еліне қабылдаған Шин Ин Гынның психикалық күйі енді неге апарып соғарын жіті бақылап отырғанына күмәнім жоқ.



	***



	«Нұр Астана» мешітінің кіре берісінде аяқ киім киюге арналған «ложканы» шынжырлап қойыпты. Түсінбедім. Аллатағалаға сенім білдіруге келген адамдарға да сенбеуді шығарған ба дін қызметшілері? Құдай өзің сақтай гөр!



	***



	Бір курстасымыз оқуға бірнеше жыл тапсырып жүріп, кешігіп түскен. Жасы бәрімізден үлкен. Орысша қақпайды. Ол үшін орыс әдебиетінен емтихан тапсыру қыл көпірден өткенмен бірдей. Оның да әдісін тауып алдық. Оқытушыға жалынып жүріп, емтихан билетіне қазақша жауап беретін болды. Мен қасында қолма-қол орысшаға аударып отырамын. Қалалық жерде өскенмін, орысша біршама тәуірмін. Емтихан басталды. Курстасыма Тургеневтің «Отцы и дети» деген романы туралы сұрақ келді. Орысша білмейтін ол Тургеневті қайтсін?!

	Бірақ оқытушымызға сыр білдірмей, білетін адамға ұқсап сұраққа мүлде қатысы жоқ әңгімелерді соғып отыр. Арасында маған көзінің астымен қарап: «Әй, дұрыстап аудар, апай біліп қоймасын» деп «ескерту» жасайды. Мен де бар білген орысшамды аяп қалмай, жанталасып «аударып» жатырмын: «В этом романе поднимаются вопросы нигилизма, вечные проблемы отцов и детей...»

	Әйтеуір, екеулеп «жауап беріп» болдық. Апай неше қояр екен деп күтіп отырмыз: «Я ему ставлю «2». Мен де беріспей жатырмын: «Почему? Он же хорошо ответил, я хорошо переводил». Бірақ курстасым екеуміз оңбай ұсталғанымыз бар: «Я внимательно слушала, как он отвечал на казахском. Он ни разу не сказал ни «Тургенев», ни «Базаров», ни «нигилизм». Оқытушы осылай қулығын асырып кетті.

	Ол кезде орыс тілі және шетел әдебиеті пәндерінен де емтиханды орысша тапсыратынбыз. Әлгі оқиғадан кейін емтиханға кіретін кезде курстасыма: «Сұрақ Вольтерден келсе, «Вольтер» деген сөзді қос, Бальзактан келсе «Бальзак» деген сөзді қосып айт» деп үйрететін болдым.



	***



	Тұла бойы қарапайымдылықтан жаратылған адам жан-жағына нұрын шашып жүреді.



	***



	Біз осы балаларымызды дұрыс тәрбиелеп жүрміз бе? Ылғи тыйым салып баланы өсіру – абырой әпермейтін шаруа. Ұлы Қазан көтерілісіне дейінгі әдебиеттерді қарап отырсаң, қазақ баласы еркін өскенін байқайсың. Төле биге келіп ойын айтқан жас баланы үлкен биіміз бетінен қаққан емес. Басқа билеріміз де солай болған.

	Тыйым салып тәрбиелеу – құлдық психологиядан пайда болған үрдіс. Енді егеменді ел болғанда балаларымызды еркіндікке тәрбиелеуге не кедергі? Меніңше, қазіргі заманғы ата-аналарға балаларын тәрбиелеуге көңіл бөлмей-ақ қойғаны жөн сияқты.

	Әрине, мен бұл сөйлемді ирониямен айтып отырмын. Қазіргі балаға тек өзіңнің күнделікті тіршілігімен ықпал ете аласың. Сөзбен емес, ісіңмен. Лениннің «Слово тоже дело» деген қағидасы дәл осы тәрбие мәселесінде жүрмейтініне әбден көзім жетті.



	***



	Футболдан ХХ әлем чемпионаты да бітті. Мен үшін бәрібір ең үздік футболшы Криштану Рональду болып қала бермек. Неге? Негесі сол, ол – осы біріншілікте бір матчта қақпаға 8 рет дәл доп бағыттай алған жалғыз ойыншы. Дей тұра, жолы болмады. Әлгі сегіз соққының бір-екеуі маңдайшаға тисе, бірнешеуін қақпашы жоқ жерден фантастикалық сейв жасап, қайтарғанын көрдім. Иә, бір матчта қақпаға бар-жоғы үш рет доп бағыттап, хет-трек жасағандар да болды. Меніңше, футбол да картаның ойыны бола бастады.

	Мынаны қалай түсіндіруге болады? Чемпион болған Германия топтық ойында Гана командасын ұта алған жоқ. Ал, сол Ганаңызды Португалия ұтып кетті. Бәрі де сәттілікке байланысты. Орысша орағытсақ, «как повернет». Мундиальға барған 32 команданың ешқайсысы да осал емес. Бәрі де деңгейлес командалар. Тек бірінің жолы болды, бірінің айы оңынан туа қоймады. Баяғыда Бразилия басқалардан оқ бойы озық екені дилитантқа көрініп тұратын. Қазір олар да басқалардың қатарына қосылғанын осы дода көрсетіп берді.

	Криштанудың бақталасы Месси одан артық матчтар өткізгеніне қарамастан ерекше көзге түсе алмады. Жан алып, жан береді деген финалда өте сүреңсіз ойнаған ол командасының лидері екенін дәлелдей алған жоқ. Әсіресе, финалдық ойынның соңғы сәтіндегі орындаған айып добы аулада ойнап жүретін балақайлардың соққысына ұқсап кетті. Ең шешуші сәтте шеберлік көрсете алмаған оған он минуттан кейін «Алтын доп» бұйыра қалғанына таң қалдым. Чемпиондық атақты иелене алмаған аргентиналыққа басу айтылғандай нәрсе болып қалдың-ау, қайран «Алтын доп»!

	Осы чемпионатта бетін алып-салған Роббенді аяп отырмын. Ол Рональдудың шеберлігіне жете қоймағанымен, осы жарыста жанкештілік танытқан бірден-бір ойыншы еді. Үздік ойыншылардың формальды түрде финалда ойнаған командалар қатарынан анықталатыны – өте әділетсіз шешім. Әйтпесе, бір ойында 16 рет сейв жасаған американдық қақпашы Тим Ховард кімнен кем еді? Үздік қақпашы атанған Нойер оның тырнағына да тұрмайды.

	Шынында да мықты команданың қақпасын күзету – әлдеқайда жеңілірек. Нойердің кейде іші пысып кететіні соншалық, жүйелі түрде алаңдағы ойыншыға айналып кететінін көз көрді. Сондықтан да үздік қақпашы атағын Тимге беріп, Нойерге үздік қорғаушы статусын бере салу әлдеқайда әділетті болар еді. Хе-хе-хе, каламбурым үшін кешірім сұраймын. Әрине, менікі – жәй жанкүйер ретіндегі өзімнің ішімдегі күйік. ФИФА өзі біледі.



	***



	Кеше бір такси тоқтатып: «Вокзал, 500» дедім. Көзіне қара очки киіп алған отыздардағы кучер жігіт «Не пойдеть» деді жақтырыңқырамай. «Не пойдеть болса, ты свободен, как птица в полете» дедім юмордың рычагын қосып. «Ну, ладно, садитесь» деді әлгі бала менің бұрыла берген сәтімде. Осы біздің қазақтың балалары өздерінен басқаны «лох» санап тұратынына таң қаламын. Алпысқа келіп қалған мені сындырғысы келген түріне болайын. Сынбаймын мен ондайға!

	Жайғасып отырып алғаннан кейін таксист-сымақтың «жынына тидім»: «Балам, сенікі ұят болды. Адам деген уровень ұстады екен, до конца ұстау керек. Сенің уровеніңнің құны 200 теңге ғана болып қалды ғой». Үндемеді. Тағы ұрыстым: «Сен 500 теңгені ақша көрмейсің, ал 700 теңгені ақша көріп тұрсың. Логика көріп тұрған жоқпын, сынок! Қазақ айтады: «Жүргенге жөргем ілінеді». Так что, ақша табамын десең, постоянно движениеде бол!». Бұл жолы да үндемеді. Вокзалға дейін тағы біраз әңгіме айттым. Ұрысқаным болмаса, нотация оқымадым. Соным дұрыс болған сияқты.

	Түсер кезде ол маған сұрақ қойды: «Аға, сіз кімсіз?». Мен айттым: «Жәй адаммын». «Қандай болғанда да, адам екеніңіз көрініп тұр» деді ол. Мен айттым: «Сен де адам бол, қарағым!». Ол манадан бері көзілдірігін бірінші рет қолына алды. Жанарына қарасам, тым жақсы бала. «Не пойдеть» деп айтатындай жігіт емес сияқты. Кейде адамдар өзінің табиғилығын жоғалтып алатындығы несі екен?



	***



	Көпшілігіміз ауызбен орақ орғанға шеберміз. Айтылған уәде айтылған жерінде қалады. Сөзімізде пәтуа жоқ. Осы орайда мен бір рет таң қалғанымды жасыра алмаймын. 2010 жылы мамыр айында Арман Шораев екеуміз Астанада кездесіп қалып, кафеде әңгіме-дүкен құрып отырғанбыз. Бір кезде ол Қазақстанда түйепалуанды анықтайтын үлкен жарыс өткізгісі келетінін айтып қалды.

	Шынымды айтсам, мен сене қоймадым. Біріншіден, қазақтың ұлттық спортына билік бетін бұра қоятынына күмәнім көп болатын. Екіншіден, мұндай тың идеяны жоғары деңгейде жүзеге асыру үшін қыруар қаржы керек. Арман осының екеуін де жеңіп шықты. Билікті де иландыра білді. Қаржының да көзін тапты. Сол жылы қыркүйекте, Арман айтқаннан кейін төрт айдың ішінде «Қазақстан барысы» дүниеге келді. Бұл жарыстың қазір қандай биікке көтерілгенін айтып жатқым келмейді. Тек жігіттердің бәрі Армандай болса дейсің осыдан кейін.



	***



	Қалай айтқанда да бағымыз бар халықпыз. Ұрпақтан ұрпаққа ұлыларымыздың ұлы мұрасымен өтіп келеміз. Құдайға шүкір, бүгінгі күні де келешектің кәдесіне жарайтын хат қалдыруды мұратына айналдырған абыз ағаларымыз аз емес. Бағзы мен бақиды жалғастырып жатқан сара жолды бір адамдай бажайлап үлгерген; өзі өмір сүріп отырған ортаның да барлық құбылыстары мен айтулы оқиғаларының қара қазанында қайнап жүріп, соның бәрін саф алтындай зерделей де, бағалай да білген; сол арқылы қай кезеңде де заманнан гөрі адамды зерттеуді алға шығарудың қаншалықты қасиетті іс екенін бар болмыс-бітімімен түйсінген Әбіш Кекілбаев сондықтан да келешектен келген кісідей көрінеді.

	Атан терісінің кесапат құрпындай таскепеш хақындағы қайырымсыз әңгімелерді де кішкентайынан құлағынан қағыс қалдырмай ержеткен Әбіштің мәңгүрттіктен асқан зауал болмайтынын көркем шығарма арқылы жер бетіндегі барлық жұмыр бастыларға ескертуі – жаһандық әдеби жаңалық. Шынында да адамды немесе халықты жадынан жаңылдыру сияқты гипертрагедияның табиғатын түсіндіру үнемі адамзат болашағы үшін алаңдайтын гуманист-жазушының ғана қолынан келсе керек. Жер жылнамасына көзінің қарашығындай қарайтын қаламгер ғана тармағы көп тарихтың бір сәтін де естен шығармауға үндей алады.



	***



	Әр мың жылда 43 ұрпақ ауысып отырады. Үш жарым миллиард жылда қанша ұрпақ дүниеге келіп, қанша ұрпақ кері қайтқанын өзіңіз санай беріңіз. Кейбір деректерге қарағанда, содан бері жер бетіне 90 миллиард адам келіп, кері қайтқан. Десек те, солардың барлығына тән өзгермейтін бір құбылыс бар. Ол – құлқын. Аллатағаланың адамды сұраққа алардағы ең басты критерийін өзгерту ешкімнің қолынан келмейді. Олай дейтініміз, адамдар баяғы қалпынан өзгерген емес. Дәстүр сабақтастығына қайран қаласың. Қазір де таяқ лақтырсаң, құлқынын ойлаған пендеге тиеді. Кейде күпіршілікке барасың: «Жаратқан шеберлігінің ең шыңы осы ма екен?!».



	***



	Кез-келген оқырман «Жазу – сіздің құқығыңыз, оқымау – менің құқығым» деп айтса, ренжи алмайсың. Шынында да, өмір сүріп жатқан адамның азаматтық, рухани және тағы басқа толып жатқан аспектілердегі құқығын ешкімнің де шектеуге қақысы жоқ. Оған «сен мынаны оқы», «сен шетелдің мультфильмін қарама» деген тәріздес нигилистік нұсқау беру әсте абырой әпермейді. Астананың кітап дүкендерінен қазақ ертегілер жинағын таба алмаған балаларды «Ертөстікті білмейді, Шректің шырмауында қалды» деп жазғыруға бола ма?!

	Отандық өнімдер дефицитін өзіміз толтыра алмай отырсақ, ол үшін басқаларды кінәлау – шарасыздық. Нарықтық қатынастарға көштің екен, енді бізден бизнес сұрамайды, өз өнімің бар ма, жоқ па, шетелден әкеліп үйіп тастайды. «Жақсысынан – үйрен, жаманынан – жирен». Енді тек осы принципті басшылыққа алу қажет. Өмір реалийі осы.

	Өз өнімің өтпей жатса, өзгені емес, өзіңді кінәла. Бәсекеге қабілетті болуға бейімдел. Намысыңды оят. Басқалардан оқ бойы озық болу ғана бізді мықты мемлекеттілікке жеткізе алады. Қалған жолдың бәрі бекер. Бөтен елдің тауарын әкелуге тыйым салумен мәселе шешілмейді.



	***



	Қарапайым жазуды Бердібек Соқпақбаевтан, еуропаша жазуды Марат Қабанбаевтан үйрендім. Әсіресе, Бердібек ағаның әңгімелері мен Мараттың «Тентек тіркестерін» аракідік оқып отыру әдетке айналды. Жалпы, көркем әдебиет – шынайы вымыселмен шебер жазылған өмір көрінісі дегенмен, Бердібек Соқпақбаевтың шығармаларын еш вымыселсіз жазылса да проза жанрының шедеврлері ретінде қабылдайсың. Шын шеберлік деп осыны айтар болар. Талант құпиясы осында жатыр. Ал, Марат публицистиканы көркем әдебиеттің планкасына көтере білген ойшыл ретінде мәңгі есте сақталады. Марат – көркем әдебиетті публицистиканың тілімен жазып бүлдіретін көп жазушылардың антипоты.



	***



	Сіз Лондон Олимпиадасында гимнастикадан чемпион болған бес спортшыны атап бере аласыз ба? Атап бере алмайсыз. Ғарышта болған соңғы бес космонавты ше? Сіз бұларды да тегіс түгендей алмағаныңызға соншалықты қапаланбаңыз. Өйткені, біздің әрқайсымыздың жеке өміріміз бар. Соны күйттеп жүрміз.

	Әлгі спортшылар да, ғарышкерлер де айналып келгенде мәңгілік біздің есімізде қалу үшін емес, ең алдымен өз тұрмысын жақсарту жолында сондай нәтижеге жету үшін ұмтылғаны рас. Оның үстіне, жекелеген адамдардың қоғамда ерекшеленуі басқаларға ешқандай қауіп төндіре қоймайды. Қолыңнан келсе, сен де сондай результат көрсет.



	 ***



	Марапат пен мақтауды суқаны сүймейтін Әбдіжамил ағамызға барып, сәлем беріп шықтым жуырда. Қаламгер «Соңғы парызды» өлгенше қысқартып отырғанын көріп, маңдайымнан ащы тер бұрқ етті: «Ойбай-ау, Әбе, мынауыңыз не? Жасап жатқаныңыз қылмыс. Қанша жерден автор болсаңыз да, халықтың рухани қазынасына айналып үлгерген кітапқа қол салуға қандай қақыңыз бар?». «Әй, слушай, тоқсанға таяған менен де өтіп кеткен консерватор екенсің. Марк Твен «ХХІ ғасырда тек әңгіме ғана оқылатын болады» деп айтып кеткенін сен білесің бе? Мына далақпандай дилогияны болашақта кім оқиды?! Жазғанымды келешектегілердің де кәдесіне жаратудың қамы менікі. Мазамды алма!».

	Мұндай жанкештілікті, мұндай халық алдындағы жауапкершілікті көрсем, не қыл дейсіз?! Бұл – өзінен басқаны жоққа шығару емес, басқалар үшін өзін өзі жоққа шығару емес пе?! Әдебиетті ғана емес, әр нәрсені де ардың ісі санайтын мэтрден үйренетін нәрсе өте көп. Кез-келгеніміз өз өзімізге сол кісі сияқты талап қоя білсек, сол кісі сияқты жалған намыстың жамылғысын сыпырып тастасақ, өркениетке әлдеқайда жақындай түсер едік.



	***



	Кінә іздей беру кісілікке жатпайды.



	***



	Өркениетті елдердің кез-келген тұлғасы өз ойын ашық айтады, бірақ қоғам оған өре түргеліп жатқан жоқ, қоғам ерек ойды түсінуге тырысады, түсінбеген жағдайда, теріске шығаруға ұмтылмайды. Тіпті болмаса, түсіне алмай тұрған өзін кінәлайды. Ал, біз болсақ, өзгеше пікір айтқан адамды бәріміз жабылып, жүнін жұлған тауықтай қыламыз. Бұл неткен фанатизм? Түсіне алмай-ақ қойдым.



	***



	Жұдырықтай жұмылмай жүргеннен жатқа жем болатынымызды жүрекпен ұғып, ақылмен ойлау бар қазақтың парасаттылық парызына қашан айналады? Бізде бір-бірімізге деген волонтерлік қасиет қалыптаспай-ақ қойды. Волонтерлік қасиетіңіз не, айдың-күннің аманында бірімізден біріміз үркіп жүретін болдық.

	Қазақша сөйлейтіндер неге орысша сөйлейтіндерді бауырына тартпайды? Орысша сөйлейтіндер неге қазақи тамырынан айырылғысы келмейтін бауырларын үздік мәдениеттің қонысына қарай жетектемейді? Бірлікке ұмтылудың, рухы мықты ел болудың алғашқы қадамы осы болар еді. Жаһандағы жақсы елдердің қатарына сонда ғана қосыла аламыз.



	***

	Кеңес өкіметі ешкімге көрсетпеген жақсылықты неге жазушыларға жасады? Өйткені, олар әдебиеттің тау қопарар күшін өз мүдделері үшін пайдалану керектігін тамаша түсінді. Осы идеологияның стандартына сыйғысы келмеген, сол майданның жауынгері болуға көнбеген қаламгерлердің артына неге қоңырау алып түсті?

	Себебі, жалаң идеологияның өмірге қарама-қайшылығын сол кездің өзінде суреттеп өткен Бердібек Соқпақбаев сияқты бірді-екілі жазушы коммунистік қоғамға қолайсыздық туғыза қоймағанымен, партияның ішкі өміріне дискомфорт әкелді. «Идеялық мазмұн» дейтін терминсымақты түсінбеген, түсінгісі де келмеген Бекең етінен ет кесіп алса да партиялық функционерлердің ығымен жүрмейтіні «Жұмабай» деген әңгімесінен анық байқалады.



	***



	2030 жылы Үндістан жалпы ішкі өнім көлемі жөнінен Ұлыбританияны басып озады екен. Бұл туралы халықаралық Pricewaterhouse Coopers консалтинг компаниясы мәлімдеген. Үндістер бізден үйреніпті. Бірақ конкретно үйренгенін атап айтқым келіп тұр.



	***



	Иерей Александр Шумский айтыпты: «Либерастические идеологи глобализма явно хотят противопоставить футбол Христианству. Я в этом уверен. Потому и радуюсь, что российские футболисты провалились и, по милости Божией, не участвуют больше в этом гомосексуальном позорище, да к тому же еще и в пост».

	Осындай аталы сөздерді біздің қазақтың дінбасылары айта алмайды. Құран сөздері мен сылдыр сөздерді сапыра бергеннен діннің беделі өспейді. Өзіндік ой айту және айналадағы құбылыстар мен оқиғаларға тұщымды баға бере білу ғана діннің көкжиегін кеңейте алатынын солар түсінсе екен деп тілеймін.



	***



	«Көне» журналистиканың кейбір канондарын саналы түрде сақтап қалған қазақ баспасөзі қазір өзінің техникасы мен технологиясын жаңартып үлгергенімен адами фактор мен мемлекетшілдіктен ауытқи қойған жоқ. Олай дейтінім, арзан ақпарат үшін аяғынан таусылып, күн ұзаққа жүргенде жүз жол жазбайтын «диктофонный журналистерге» қарағанда адам туралы толғайтын және ұлт болашағын ойлайтын туындыгерлер әлі де баршылық. Мен, ең алдымен, осыған қуанамын.



	***



	 Оң-солымызды танып отырып, опық жегеннен асқан азап жоқ. Егеменді ел болу жолында жиырма үш жыл бойы тірнектеп жинаған тәжірибемізді бір күнде тәрік етсек, бетімізбен жер баспаймыз ба? Тарих алдында қас масқара болу қандай қорқынышты! Ең қауіптісі, басқаларды түсінгенде алдымызға жан салмаймыз, ал, өзімізді өзіміз қолдауға келгенде кегежеміз кейін тарта береді.

	Адам түсініп болмайтын осы парадокстан құтылу ғана бізді шындықтың шеңберіне жақындата түседі. Тәуелсіздігімізді нығайтудың даңғыл жолына жетелейді. Кері байланыстың сызбасы осындай. Әділетке құрылған сөзге ұмтылу ғана ақиқатқа жеткізеді. Ақиқатқа ғана жүгінсек, елдігіміз бен ерлігіміз баянды. Сонда ғана мәңгілік мүддені қорғаудың қамын жасауға жанталасар едік.



	***



	Билікті сынау керек. Бірақ сында өшпенділік емес, жасампаздық басым болуы тиіс.



	***



	Университетте оқығанымызда бізге Райхан Ғабитқызы Мүсірепова ағылшын тілінен сабақ берді. Марқұм өте керемет жан еді. Сұлу келбеті мен жайсаң мінезі арқылы айналасына тамаша аура төгіп тұратын. Студенттер тегіс жақсы көреді. Сол кісі кейде сабақ арасында Америка Құрама Штаттарын мақтай ала жөнеледі. Үндемей, үрпейісіп қаламыз. Енді ше? Ол кезде АҚШ-қа пиар жасау – тыйым салынудан бұрын, қылмысты іс.

	Үзіліске шыққанда бір курстасымның айтқаны әлі есімде: «Былай қарасаң, тым жақсы адам, Американы мақтағаннан ұялса, не етті?!». Қазір қарап отырып таң қаламын: Кеңес идеологиясының күші қандай зор болған? Жақсы көретін адамыңның өзіне сені қарсы қоя білген.



	***



	Кез-келген әйел ер адамның бойынан ең алдымен еркекке тән ерекше нәзіктікті көргісі келіп тұрады. Юрий Бондаревтің «Колдовство» деген жиырма жол да болмайтын әңгімесі бар. Осы керемет дүниені күнде оқимын. Компамдағы «жұмыс столымда» көшірулі тұр. Жаңа күнді осы шедеврді оқудан бастайтыным әдетке айналып кетті. Таңғы интеллектуальдық зарядка. Интеллектуальдықтан бұрын, адами зарядка.

	Сондықтан сіздерге де оқып жүруге кеңес беремін: «Я вспомнил, как поздним вечером мы подошли к дому и возле парадного я, охваченный горячим огоньком нетерпения, так порывисто и страстно обнял её, что мы оба едва не упали на ступени. И тогда её голос невнятным ветерком дошел до меня: «Я знаю, что случится между тобой и мною. Пожалуйста, скажи, неужели после войны все ребята с фронта такие?.. Я думала, что там вы огрубели на всю жизнь...» Её голос не забыт и не забыта сумасшедшая ночь нашей ненасытной близости, похожей на колдовство, данное мне судьбой в ту незабвенную ночь за отданные войне годы юности».

	Адам өмірінің контрасқа толы барлық қалтарыстарын толыққанды аша білген шынайы талант бізге нәзіктіктің ең жоғары категория екенін, ең сиқырлы күш екенін дәлелдеп бергенімен құнды.



	***



	Харизманы қолдан жасай алмайсың. Ол адамның ішкі қуатымен пайда болады. Екіншіден, харизма білімді адамнан білінеді. Оның үстіне мұндай адамдар мүмкіндігі болып тұрған жағдайдың өзінде билікке ұмтылмайды. Өзіне толық сенімді адам ғана биліктен бойын аулақ ұстаса керек. Ақылы аздау адамдар ғана толық сенімділік статусын билікте отырып алуға болады деп түсінеді. Ал, харизматикалық тұлғалар Құдай берген қасиеттерін дамыта отырып, ең аяғы өзін-өзі капитализациялау деңгейіне дейін көтере алатыны – асқан ерекшелік. Өзім араласып жүрген адамдардың ішінде харизматикалық тұлға деп Шәмшиден Паттеевті айтар едім.



	***



	Кейбір бастықтардың орынтағынан құласа, жүрегі ауырып, ауруханаға түсіп қалатыны, тіпті, миыма кірмей қойды. Жақын адамы қайтыс болғанда мұндай болмайды. Ал, қайдағы бір кресло үшін инфаркт алып тынады. Қызық! Ойбай-ау, оны әке-шешесі өмір бойы бастық болып отырсын деп тумаған шығар?!



	***



	Ертеректе «Известия» газетінен оқыған бір сұхбат ойыма оралып отыр. Қазір аты-жөні есімде жоқ, Ресей мұсылмандарының дінбасына газет тілшісі сұрақ қояды: «Сіздер ана жақта өмір бар дейсіздер. Оны қалай дәлелдейсіз?».

	Берген жауабы мынаған саяды: «Әлі өмірге келмеген ана құрсағындағы бала не ойлайтынын білесіз бе? Ол «өмір деген осы, мен өмір сүріп жатырмын» деп ойлайды. Шынында да ол анасының құрсағында дем алады, қоректенеді, ауа жұтады, ал мұның бәрі – тіршілік нышандары. Дей тұра, ол мына өмірге келетінінен бейхабар. Мына өмірде не болатынын білмейді де.

	Иә, сіз бен біз де сол әлі жалған дүние есігін ашпаған құрсақтағы бала секілдіміз. Ана өмірде не болатынынан хабарымыз жоқ. Дегенмен, шын өміріміз сонда. Өйткені, денеден құтылған жан мәңгілік өмір сүруге бейімделген».

	Осы жауапты оқыған кезде дінбасына қатты риза болғаным бар. Біріншіден, ол логикалық тұрғыда өте дұрыс жауап беріп тұр. Екіншіден, исламның дұрыс ілім екенін дәлелдеп, діннің беделін түсіруге жол бермей қалды. Мойындауымыз керек, білімді және ой қорыта білетін адам өзінің де беделін қорғай біледі, ұстанған идеясының дұрыстығына да әрқашан басқалардың көзін жеткізеді.



	 ***



	Адамның көбі бір сызықпен жүргенді тәуір көретінін өмірден байқау қиын емес. Керек десеңіз, көзге ұрып тұрған әлеуметтік құбылыс. Кісі біткен ұқыпты, тәртіпті «пионер» болғысы келеді. Бұл не үрдіс екеніне басым жетпей қойды. Осы тұрғыдан алғанда, біз Рахымжан Отарбаевқа бір «Алла разы болсын» айтуға тиіспіз. Өркениетті бунтарь сол кісідей-ақ болсын. Менің түсінігімде, ол – өмірдің барлық қаймағы бір сызықпен жүрудің аржағында жатқанын түсінген көзі бар қаламгер. Сөз өнерінде тактикалық мақсатыңа жету үшін сұлу торы аттай салиқалы сөз қажет, стратегиялық мақсатыңа жету үшін жеті атанға жүк болатындай оқшау-оқшау ой керек. Рахымжанда осының екеуі де бар. Оны Ұлылық деңгейге көтеріп тұрған осы екі фактор.



	***



	Әкемізді жер қойнына тапсырғанымызға бүгін 50 күн болды. Оның келмес сапарға кеткеніне уақыт өткен сайын сенбеске амалың қалмайды. «Бір адам өлсе, адамзат құрып бара жатқандай күй кешемін» деген О` Генридің сөзі далада қалады, әкең көзін жұмғанда жер ось-інен шығып кеткендей күй кешесің. Эгоизмнен кім ада дейсің, әркімнің әкесі – өзіне құт. Осы сөзім дұрыс па, бұрыс па, білмеймін, құты қашқан адамның сөзі құрысын. Қалай болғанда да ешкім Құдайға қылыш алып жүгіре алмайды. Алланың ісіне көндік. Еске алудан басқа қайран көріп тұрған жоқпын.

	Бірінші сәт. Үшінші сыныпқа өткен кезім. Папам Алпысбай екеумізді нағашы әжемнің ауылына апарды. Бір күні Ауан деген жерге бір үйге қонаққа барып, кейін қайтып келе жатырмыз. Біз баратын Ақбасты ауылына теңіздің үстімен моторлы қайықпен 10 минутта жетесің. Жол ортаға келгенде мотор кілт өшті. Аяқ астынан ауа райы күрт бұзылып, айнала аласапыран болды да кетті. Қайықтың ішіне толқынның суы тола бастады. Қалбырмен суды кері төккен боламыз. Бірақ ісіміздің мардымсыз екеніне барған сайын көзіміз жете бастады. Қайықтағы су орта тұстан асып барады. Ақбасты жақта жағада тұрған бірнеше қайықты көзі шалған папам сол жаққа қарай айқайлай бастады. Балапандарын аман алып қалу үшін жанталасқан әкемнің сол кейпі мәңгі есімде қалып қойды.

	Екінші сәт. 1995 жылы шешем қайтыс болды. Алматыдан Қапшағайға келгенімізде әкем төргі бөлмеде жылап отыр екен. Әкемнің көзінен жас шыққанын бірінші рет көрдім. Осы сәт әлі есімнен кетпейді. Кемпірін өлердей жақсы көретін. Ұрысып жатқандарын бір көрмеппін. Кейінірек кемпір алып бергіміз келді, қасында қара болып отырсын деген ниетпен. Көнбей қойды: «Өз кемпірімдей қайдан болсын?! Оларың – далбаса тірлік».

	Үшінші сәт. 2006 жылы бірінші шөбересі Бердібек туды. Астанаға әдейі келген папама шөбересін құшақтатып суретке түсіріп жатырмыз. Папамның қуанышың не, бақыттан көзі жасаурап тұрды.

	Иә, әкем, құдайға мыңда бір шүкір, бақытты өмір сүрді. Әдемі өмір сүрді. Абыроймен көз жұмды. Шынында да, абыроймен, артыңа қарамай өлу де сен үшін жалған өмірдегі ең соңғы бақытың сияқты.



	 ***



	Бір қараған адамға мен «лох» сияқты көрінетінімді соңғы кезде анық байқап жүрмін. Мына қызықты қараңыз...

	...Астанадағы «Алаша» деген мейрамхананың қасында маңғаз тұрған мен өмірге аса бір құштарлық оянғанын сезе бастағандаймын. Сықиып киініп алғанмын. Костюм. Галстук. Қысқасы, кісі болып тұрмын. Бір кезде қасыма бір орыс әйелі келіп сәлемдесті де: «Я смотрю вы очень представительный человек» демесі бар ма? Құлаққа Рональду қақпаға доп тепкендей теуіп тұрғанын қарамайсың ба?! «Что за проблема?» дедім «лох» еместігімді білдіріп. «Мне срочно нужны деньги, вы не купите у меня зонтик?» деп пакетінен қолшатырды шығарды. Қара жыным қайнап кетті. «Представительный человек где попало зонтик не покупает» дегенім сол еді, әлгі әйел клеген жағына қарай бұрыла берді.

	Ойладым: ол әйел Бальзактың «Отец Горио» романын оқымаған ғой. Оқыса, зонтикті жауын жауып тұрған күні сатуға шығар еді. Әй, бірақ, басын жазғысы келіп тұрған адам нарықтық қатынастардың канондарын қайдан білсін?!



	***



	Бүгін Аяған Сандыбай ағам хабарласты. Әңгімесінің біссіміләсін сол баяғы өзінің тұрақты сөз тіркесімен бастады: «Саған аға керек болмаса да, бізге іні керек, қалайсың, бауырым?». Бірден есіңді жинап ала қоясың. Өткенде қазақша оқығандар мен орысша білім алғандардың бір-біріне деген волонтерлік қасиеттерінің қалыптаспай отырғанын қапаланып жазып едім ғой. Қазір есіме түсіп отыр, біздің арамызда бір волонтер болса, ол – осы Аяған аға. Өзі орысша тәрбие алғанына қарамастан, өз тамырынан ажырамаған, әлемдік өркениетті меңгерген ағамнан көп нәрсені үйрендім. Дәлірек айтсам, ол кісі мені үйретті. Волонтерлік қасиеті бар адам деп отырғаным сол.

	Бүгін екеуміз телефон арқылы сөйлессек те, мен үшін үлкен мәселенің басын ашып алдық. Аяған аға «Онлайн» ойларды» орысшаға аударатын болды: «Жазбаларыңның газетте жарияланған бөлігінен көрдім, ұлттың бірлігі туралы барынша айтылыпты. Осы әңгімелерді орыс тілді бауырларымыз да оқығаны дұрыс деп санаймын». Аяған аға тағы да волонтерлігіне басып тұр.

	Ризамын, аға, ісіңізге сәттілік!



	***



	Халыққа аса танымал мемлекеттік қайраткер Бердібек Сапарбаевпен Астанада көрші тұрдым. Бердібек Машбекұлының қарапайымдылығы қайран қалдырады. Ол қасиет – құдайдың сыйы. Кез-келген адам қарапайым бола алмайды. Бекеңнің басқару ісінде тамаша табыстарға жетуінің басты сыры – халықтың психологиясын терең зерттеген басшы. Оның бойынан мен соны айқын байқадым. Ол кісімен күн сайын кешкілік серуен құрып, өмірдің сан қилы тақырыбында әңгімелесетінімізді қазір сағынамын. Бекең кейбір әңгімелерімді естігенде «Шархан, осылардың өзінен неге кітап жазбайсың?» деп еді бір-екі рет. Мен үндемей құтылатынмын. Сәті енді түсті бұл дүниенің.

	Осы туындының жазылуын тездете түскен тағы бір ағама ризашылығымды білдіргім келеді. Ол – Қойшығара Салғараұлы. «Тоғыз тарау туындымды» оқып шыққаннан кейін ол кісі мені осы кітапты жазуға шабыттандырғаны рас: «Жазуың ұнады, бірақ оның бәрі күнделікті тақырыптар. Саған енді үлкен дүние жазу керек».

	Әрине, мен – жазушы емеспін. Кесек шығарма жазу ешқашан қолымнан келмес. Оған тыраштанудың да қажеті шамалы. Адам ең алдымен өзі ләззат алатын шаруалармен айналысқаны жөн. Ал, публицист ретінде шимайлаған осы «онлайн» ойларым менің тақияма тар келе қоймайтынын анық білемін.



	***



	Лев Толстойдан үйрене алған бір-ақ нәрсем бар. Ол жарықтық бітпеген дүниесінің соңына «ЕБЖ» деген белгі қояды екен. Онысы – «если буду жив» дегені. Бүгін мен де бұл белгіні осы дүниемнің соңына қойсам деймін. Өйткені, тірі болсақ, әлі талай ойлар келе жатар. Оны жазбай тұру мүмкін емес. Өлгеніңше ойланып өту өмірдің ең басты миссиясындай көрінеді де тұрады.





