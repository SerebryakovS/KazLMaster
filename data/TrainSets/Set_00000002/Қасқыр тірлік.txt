	Ұзақбай Доспанбетов

	Қасқыр тірлік

	Әңгіме



	Таңертеңгі сағат сегізде телефон шырылдады. Біздің үйде таңғы шай да ішіле қоймаған.

	– Алло! Бекішсің бе? Қайырлы таң!

	– Қайырлы таң!

	– Мен Қантбекпін ғой. Аман-саулық па? Ендеше, Бекіш, тыңда, уақыт тығыз, әлгі Орманханның қызы істі болып жатқанынан хабардарсың ғой. Ия, біраздан бері сөз қып жүрміз ғой, міне, сол Орманханның қызының соты бүгін, осы бүгін, қазір сағат он бірде басталады екен.

	– Апырай, ә?!

	– Бекіш, құлақ сал, әлгі Жанәліге де айтармын. Сот болғанда бұл өзі ашық сот екен, Орманханның отбасына қатысы бар оншақты адамның төлқұжаттарымен сот процесіне келіп қатысуына рұқсат делініпті. Соған сен, мен, Жанәлі үшеуіміз, бір кісідей тастүйін жұдырық болып барайық.

	– Ау, оны ертерек неге хабарламағансың? Аттың жалы, түйенің қомы. Әрі алдын-ала жоспарлаған шаруалар бар.

	– Бекішжан, былқыл-сылқылыңды кейінге қалдыр! Жағдайды ұқ! Алдын-ала хабарлауға мұршам болған жоқ. Орманханның өзінің жағдайы тіпті ауыр! Баланың күйігі оңай соқсын ба? Кеше оны жай палатадан реанимацияға ауыстырды. Түске дейін соның қасында, түстен кейін оған керекті дәрі-дәрмек іздеп табанымнан тоздым. Ал сот процесі жөнінде алдын-ала хабар берілмегені үшін мені емес, Орманханның әйелін кінәлә! Баланың күйігі өзінше, оған байдың күйігі қосылып, соттың боларын бізге айтуды ұмытып кетіпті. Кеше түнде ғана осы жөнінде телефон шалды. Ол Орманханның әйелі, Зәмзәнің халі де кісі қызығарлық емес. Сотқа құр сүйегімді сүйретіп апармасам, бір ауыз сөз айтуға дәрменсізбін деп, біз үшеуіміздің келуімізді жылап өтініш қылды.

	– Енді сонда да мұндайға сәл-пәл іштей де дайындық керек-ау!

	– Әй, Бекіш! Сен күйсіз күлік емессің бе? Қала берді біз үшеумізге не дайындық керек, біз оқиға орнында болғамыз жоқ, бізден кім жауап алмақ? Біздікі тек Орманханның әйелін жалғызсыратпай қара көбейтіп отыру ғана, әрі ана қызға да демеу, бәлкім. Әкесінің ескі достарымыз ғой.

	Мына Қантбегің жан қоятын емес. Менің келісімімнен соң трубканы шақ еткізіп орнына тастады. Алматы қаласы Медеу аудандық сотының ғимараты ескі жобамен салынған екі қабатты ұзынша үй еді. Есік-терезелері, сыртқы кіреберісі құрастырылған, қараңкүңгірт майлы бояумен сырланған добалдай-добалдай ағаштарының өздері-ақ біз көненің көзіміз деп, жарыса жариялап тұр. Ауласындағы жөке мен үйеңкілер де кәріліктен белі бүгілген кемпір-шалдарға ұқсап, бастарын төмен иіп, «ия, қарақтарым, біз де солармен бірге жасасып келеміз ғой» дегендей есік-терезелердің жақтауларына айналып кеткен өз ағайындарының, ата-бабаларының сөздерін құптайды. Күн осы таңертеңгіліктің өзінде де тез ыси бастаған, ауа тып-тынық, тек осы көлеңкелі ауладағы мүлгіген тыныштық қана өз баурына көп сыр бүккенін білдіре ойыңды мазалайды. Ия, бұл аулада кімдер болып, кімдер өтті деген сауалға ұрынсақ тым ұзаққа шабатындайсың. Тіпті өйтпей-ақ, бұл ғимараттың көше жақ сыртындағы бір бұрышына жапсырылған алақандай тас тақтаға үңілсең мұнда өткен ғасырдың сонау отызыншы, қырқыншы жылдарында партия-кеңес, заң органдарының әрқилы кеңселері орналасқанын білесің. Соның өзі-ақ қиялыңды әр саққа жүгіртеді.

	Ал ауладағы төбесі жабық сыртқы кіреберістен аман өтіп, ішке енсең мүлдем басқа дүниенің үстінен түсесің. Рас, дәліздері ескі стильмен тарлау, әрі тым биік жасалғанымен жаңаша бояумен боялып, өңі өзгеріп кеткен. Яғни, осы қос ғасыр тоғысында орысша да, қазақша да «евроремонт» деп аталатын жұмыс түрінің мұнда мұқият жүргізілгені бетке ұрады. Тіпті ішкі есіктері де осы заманғы. Сірә, бұрынғылары «реставрация» жасауға жарамаған. Ия, қалай жарасын, ұзаққа созылған «қызметінде» оларды кімдер ашып-жауып жүрді және де қандай көңіл-күймен ашып-жапты, оның бәрі бас-аяғын қиялмен болжау да қиын шексіз дүние. Тек бір анығы сол – осы жөндеу жұмыстары арқылы көненің көзіне деген құрмет белгісі әдемі-ақ айшықталған.

	Мен ішке кіре ұзын дәлізді бойлай, әр есіктің алдында екіденүштен, кейбірінде бес-алтаудан шоғырланған, бір-бірлерінен аралары үзік біраз қара-құраны көрдім. Өзіме керек кабинет қай жақта екенін анықтау үшін ең жақын есіктің нөміріне көз жүгіртпек едім, дәліздің менен сол жақтағы түкпірінен біреу маған қарап, қолын бұлғады. Қарасам Жанәлі. Мен тез-тез басып солай жылжыдым. «Сот мәжілісінің залы» деген жазуы бар есік қасында ол жалғыз екен. Бұл Жанәлі де биыл жетпіске толған, менімен түйдей құрдас, әрі жерлес жігіт (Ия, жетпіске толсақ та бір-бірімізді «жігіт» атауынан ажыратқымыз келмейді). Сонау алпысыншы жылдардың басында Киевтегі жеңіл өнеркәсіп институтын бітірген, астана Арқаға қоныс ауыстырғанға дейін көп жыл дар Жеңіл өнеркәсіп министрлігінде жауапты қызмет атқарған, қазір де сол өз саласындағы жеңіл-желпі жұмыстардан қол үзбеген. Арықтау қараторы өңді, күлгенде жасқаншақтау қос жанарынан, керілген жақ сүйектерінен бір жылылық білінетін биязы мінезді қалпы бар. Мені көргенде қуанышын жасыра алмағандай құшақтап, бетіме бетін тигізді.

	Алғашқы қауышуымыз қуанышты-ақ сияқты еді, артынан сап басылды. Өзіміздің бұл ғимаратқа не шаруамен келгеніміз есімізге түсіп еді:

	– Апырай, Орманханға қиын болған екен.

	– Ой, несін айтасың, Бекіш, баланың қамы деген осы ғой.

	Ішіміздегі денсаулығы ең мықты желқұйынымыз осылай.

	– Егер құдай оңдап, қызы бүгін ақталып шықса, бәлкім, қуаттанып, Орманхан жатқан жерінен жұлқынып түрегелер. Тек қызының ісін оңға қаратар бір ілгек табылды ма екен?

	– Ол жағын Қантбектен сұрашы, Бекіш. Жар құлағы жастыққа тимей жүгіріп жүрген сол!

	– Е, ол жүгірмей кім жүгіреді? Ішіміздегі жалғыз заңгер.

	– «Балықтың тілін бақа түсінеді» деп, ол адвокаттың да, прокурордың да, соттың да құлағын біраз бұрған сыңайлы. Бірақ кім білсін?!

	Екеуара әңгімеміз осымен пышақ кескендей тыйылды. Біз күзеткен есіктің алдына еркек-ұрғашысы аралас, түстері түндей түнерген, тұрпаттары да ірі-ірі бес-алтау домаланып кеп бір-ақ ошарылды. Жанәлі екеумізді олар қабақтың астындағы сұсты көздерімен бір-бір атқылады да қалғанын іштеріне бүккендей. Жанәлі сұқ саусағымен ернін басып, маған «аузыңды жап» деген белгі берді. Ия, бұлар Орманханның қызын сотқа берушілердің жанашырлары екені оп-оңай танылды.

	Орманханның әйелі түйенің жарты етіндей бар болмысымен аударылып-төңкеріліп, және оны қолтығынан сүйемелдеген Қантбек жас балаша қутыңдап, екеуі тар дәлізді толтырып, олар да көрінді. Алғашқыда екеу ғана сияқты еді, сөйтсек бұлардың да соңынан қаз-үйректей шұбырған шоғыры бар екен. Олар негізінде Орманханның өзге ұл-қыздары, күйеу-келін балалары еді. Қатты даңғыраған ешкім жоқ, ерін жыбырлатып қана амандасып жаттық. Орманханның зайыбы – Зәмзә, осы бүгіннің өзінде біраз жы лап алғаны анық, қызарған көздерінің айналасын орамалымен сүрте береді. Етженді адамға күннің ыстығы да қосымша бейнет қой, ғамкөңіл әйелге ол да біраз жүк артып, салмағына салмақ қосқандай. Қабырғаға тиістіріле қойылған орындықтардың біріне отырғанда онысы сықыр-сықыр етіп, бүгінгі сот процесінің бас қаһарманы осы болар дегенді көпе-көрнеу жеткізгендей.



	Сотқа берушілер жағына да қыз-жігіттерден құралғантағы кішкене топ қосылды. Он бірге он минут қалғанда пристав бәрімізді ішке енгізді де мұнда қатаң тәртіп сақтауымыздың қажеттігін ескертті. Дәлізде тек куәгер ретінде шақырылатындар ғана қалды. Бізге қарама-қарсы төрде сот төрағасына арналған столдан оң жақта, бұрышта тағы бір есік бар еді. Кенет сол арқылы Орманханның айыпталушы қызы мен бір жас полицей жігіт кіріп келді. Қыздың ныспысы Еркетай, бұл да мына шешесі Зәмзә секілді етженді, сотталушы емес, осы жиынды өзі басқаратындай-ақ бір доңайбатпен кіргенге ұқсады. Ия, бұл қырық үш жасар, оң жақта отырып қалған, оқу-шоқудың түбін түсірген, кезінде, үлбіреген жас шағында ауызға көп ілінген қыз еді. Әке-шешенің алғашқы қуанышы, бірақ ол қуаныш қуанышқа ұласпай Орманхан мен Зәмзәны уайым-қайғыға да белшесінен батырған атышулы неме.

	Кішкене залдың сол жағында қылмыстық іс бойынша айыпталушыға арналған темір тор бар, Еркетай соған кіргізілді. Бұл бәріміз үшін ауыр көрініс, әрине. Кенет өткен күндер еске түскендей. Сот мәжілісі залының көрермендерге арналған артқы бөлігінде үш-төрт қатар сәкілерде бір шоғыр болып жайғасқан біздің тап ортамызда Зәмзә. Ол мына көріністен үнсіз, тіптен ағыл-тегіл жылады. Қасындағы Қантбек оны шынтағынан қыса сілкілеп, «доғар мынауыңды» дегендей ол да үнсіз үсті-үстіне зіл көрсетеді. Зәмзәнің нарттай қызарған толық жүзі, сәл көкшілдеу көздері, ұйпалақтанып, көптен күтім көрмеген селдір шашы бұл егде әйел мынау қатаң тәртіп сақталуға тиіс ортада, көптің көзінше жер-дүниені басына көшіре аттан салар ма екен деген қауіпке де меңзегендей.

	Ия, бұл қыз жөнінде шешесі Зәмзәнің де, әкесі, бұл күнде қаладағы орталық аурухананың реанимациясында ес-түссіз жатқан Орманханның да қабырғасының ерекше қайысатын жөні бар. Осыдан қырық бес жыл бұрын, Қантбек, Жанәлі, мен-үшеуімізден екі жас үлкендігі бар Орманхан бірінші үйленіп, осы Еркетайы дүниеге келгенде төрт жігіт қалай тойлап едік? Шынында, мұның азан шақырып қойған ныспысы басқаша, жастайынан тым еркелігі білінгесін кейінірек Еркетай атанып кетті. Тіпті төлқұжатта да солай өзгертілді. Бірақ Еркетай ерке болғанмен көп шолжаң қыздың біріне айналған жоқ, бірінші сыныптан бастап үздік оқыды. Біріншіні Мақтау грамотасымен бітіргенде әке-шешесінің оны қалай жуғаны күні бүгінге дейін қаз-қалпында есімізде сақтаулы. Кейін он бір жылдық мектепті алтын медальмен бітіріп, анау-мынау емес, Мәскеудегі ең бас жоғарғы оқу орны – Ломоносов университетінің математика факультетіне барып түсуі, соған байланысты тойтомалақтар, Орманхан мен Зәмзәнің сол жылдардағы арса-арса қуанышты жүздері көкірек сүйегімізде шапсаң кетпес суреттердей болып әлі тұр.

	Ол ғана емес, Еркетайдың қуаныштан соң қуаныш әкелген әуселесі мұнымен таусылған жоқ, сол кездегі ұлы ел – Кеңес Одағының түкпір-түкпірінен жиналған ең қабілетті жастар ортасындағы жалғыз қазақ қызының мұнда да үздік шыққанын қайтерсің? Шәкіртақының ең жоғарғысына қол жеткізді. Оны мен қоймай осы университет қабырғасында жүріп-ақ орталық ғылми журналдарда шағын-шағын мақалалар жариялады. Ол мақалалардың әрқайсысы біз сияқты қызық іздеген достары көп Орманхан мен Зәмзәға арзанға түскен жоқ. Әрқайсысы бір-бір той. Ия, бәрін жіптіктей етіп тізе беру де қиын, ақыры, Еркетай Ломоносов университетінің қызыл дипломымен Алматыға келді де аспирантураны үш емес, екі жылда тәмамдап, сол мерзімде кандидаттық диссертация қорғады. Не керек, ойдағыдай қорғады. Оның дәлелі ретінде бұл диссертация тасқа басылып шыққасынақ көп ұзамай мәскеулік, алматылық біраз ғылми басылымдар Еркетай еңбегі хақында бір-бірімен жарыса үн қатысты. Ал Орманхан мен Зәмзә той қамымен жүгірмей көрсінші. Әрине, Еркетай бұлардың жалғызы емес еді, бұдан кейін де бұл шаңырақтың астында өзге де ұлдар да, қыздар да іңгәлап дүниеге келді. Бірақ олардың ешқайсысы әке мен шешені тап осы Еркетайдай сабылтқан жоқ. Тым көбейіп кетсе тойдың да титықтататыны бар ғой, бірақ оған қарап жатқан біз жоқ.

	Осылай өмір өте берді. Орманхан мен Зәмзәнің өзге кейінгі балаларының анау-мынау қуанышы демесең тап осы Еркетайға қатысты той тағамының исі біздің мұрнымыздан бірте-бірте алыстапты. Той қызығының орнына ішімізге ұрлана кірген бір күдік, уайым атты пәленің салмағы дендепті. Ол не күдік, не уайым? Ия, Еркетай отызға толғанша өз теңін таппай оң жақта омалумен күн өткізді. Одан соң отыз бес, қырық, әлі сол қалпы. Міне, қырықтан асқанда сыйлаған «ұшпағы» мынау.

	Бір жайдан Еркетайдың қазіргі жағдайы оның әке-шешесіне ғана емес, бізге де қап-қара уайымның қап-қап жүгін артқандай. Ол жарты ғасырға жуық уақытқа созылған ескі достықтың ғана нышаны, соған орай Еркетайға, оның әке-шешесіне деген жанашырлықтың ғана нышаны десек, ол біздің бүгінгі халімізді тым жадағай түсіндіргендік, шынында тап бүгінгі Еркетай басындағы хал бізді одан өзге бір ақиқаттың жан шошытар тұңғиығына телміртіп қойғандай. Сөйтіп, телміргенде көретініміз не? Темір тордың ішінде соттың келуін күтіп отырған Еркетайдың өз шешесіне ұқсаған добалдай денесі, әкесі Орманханға келіңкірейтін қас-қабағындағы қоюлау рең, домалақ бет-әлпеті, жұмыр мойны, жаңа ғана кісеннен босаған қолдарын қос тізесіне айқастыра тастаған қалпы, біз жаққа көзін бір ғана атып, енді қайтіп бері бұрылмастай қатыбастанған түрі, мінезі – бұл да бір дәуреннің таусылып, тиянақталған шағы дегендей екі көзге қатаң соққы болып тиетінін қайтерсің?



	* * *

	Бізге қарама-қарсы түкпірдегі, жаңа ғана Еркетай енгізілген есік арқылы прокурор, адвокат, хатшы қыз тез-тез басып кірді де әрқайсысы өз орындарына жайғасты. Біздің көзімізді тартқаны – мемлекеттік айыптаушының арнайы үлгідегі киімін киген прокурор еді. Себебі, бұл да жап-жас өрімдей қазақ қызы екен. Өзіне қарсы бетте тор ішіндегі Еркетайға көзімен ата қарағаны «менен жақсылық күтпе» дегенге сайғандай. Қалай да мен солай қабылдадым. Бұдан кейінгі аралықта ол прокурор қыз бізбен иықтаса екінші бөлікте отырған сотқа арыз беруші – құныкерлер арасынан орта жастардағы, ақ жейделі, ықшам денелі, шашы да, бет терісі де аппақ, тосын көзге аса зиялы көрінетін біреуді шақырып, қасына отырғызды. Сот төрағасы кіріп, орнына жайғасып, мәжіліске қатысушыларды түгендегенде ол аса зиялы көрінген неменің Еркетайдан жәбір көрушінің әкесі екенін ұқтық.

	Бұдан соң сот процесі күрт басталып кетті. Жазушы үшін қиял да көп әзәзілдің бір түрі ғой. Тап осы сәтте соның иектемесі бар ма? Ия, қас пен көздің арасында бір қиял жетегінде кетіп, прокурор қыздың мына тор ішіндегі Еркетайдың не үшін айыпталаты ны жөніндегі тас кесектей сыңғыраған сөздерінің орта тұсында ғана ояндым, білем. Оның өзіне де сот төрағасының оқыс қимылы ықпал еткендей еді. Қара плащ сияқтанған сырт киім – мантиядан екі иығы үшкірленіп көрінетіндей сот төрағасы, бұл да жап-жас қазақ жігіті өзінің сол қолы жақтағы кенереге таяу ұзынша стол басында тікесінен тік тұрып, сұлу сөздерді тас кесектей сыңғыратқан прокурор қыздың әлдебір мақамын түсінбеген, бір құлағы мүкіс адамша сәл-пәл басын қозғалақтатты. Апырау, ол түсінбегенді мынадай қиял жетегінде мен қалай түсінбекпін деген күдікпен басымды сілкілей анау-мынау шаң-тозаңнан арылтып, енді ғана өзімді өзім күштей айптаушының уәждеріне зейін қойдым. Соның өзінде де прокурор қыздың сыптай дене пормын, келісті тұрысын, ақ мәрмәрден құйғандай түп-түзу қырлы мұрнын, мойылдай қас-қабақтың астындағы сол түстес көздерінің еш жасқанусыз тұп-тура қадалуын, сыңғыраған сөздерінің де осы түрімен жарасымдылығын тағы бір шолуға уақыт таптым. Бәтір-ау, мені қиял жетегіне салып жіберген де оның осы болмысы емес пе деп, өзіме өзім сауал қойып та үлгердім.

	Байқасам, прокурор уәждерінің мен үшін пәлендей жаңалығы жоқ екен, сол баяғы өзім осыған дейін Қантбектің аузынан талай қаныққан жайлар. Еркетайдың бір құрбысы, әрине, ол ерте тұрмыс құрған жан, сол алғашқы ұл баласын үйлендіріп, қаланың тау жақ шетінде, айналасы гүлзар бақпен көмкерілген ресторан да ас та төк үлкен той жасайды. Шақырылған қонақтардың бел ортасында, әрине, Еркетай да бар. Тек осы тойға мұнымен бірге бармақшы бір әріптес әйел аяқ астынан тұмауратып, Еркетайдың соқа басы қаңқайып, жалғыз өзі барады ғой. Әуел баста осының өзі-ақ Еркетайдың көңлін құлазытып жіберсе керек. Себебі, той жасаушы құрбысы мен оның күйеуі осы Алматыдағы ең бір ауқатты отбасылардың қатарында. Соған орай шақырылған қонақтары да өздері іспеттес жүздерінен нұр төгілген, бақыт пен қуаныштан шашу шашқандай өңкей ығай-сығайлар. Ең бастысы – бәрі де қосқосымен, тең-теңімен, жалғыз, жалқы жүрген біреуі жоқ. Мұндайда төрт құбыласы түгел әйел заттылар оңтайлы сәтті неге пайдаланып қалмасын? Бет-жүздерін қасақана еселей мәз-мейрам етіп, құлақ, мойындағы алтын, гауһарларын тіптен жарқыратып, осындай балалар тойына өздерінің де қамданып жүргенін сөз арасына орынды-орынсыз қыстырып, қастарындағы құдай қосқан қосақты мақтан тұтқан кейіпті барынша жалаңаштай, тіпті сол үшін аратұра қағытпа қалжың, оғаш қылыққа да барып, отқа май құя түседі ғой. Қасындағы қосақты келемеж күлкімен үптегенсіп, мәртебесін өсірудің, сөйтіп, өзінің толыққанды тұрмыс-тіршілігін тіптен көзге бадырайта көрсетудің әрқилы амалын жасайды.

	Бұл шақта Алматы жағдайында тағы бір жазылмаған заң, үрдіс қалыптасқан. Мұның мәні сол бүгінгі той иелері сияқты ауқаттылар осындай салтанатты кештерге өздерінің екі туып бір қалғанының арасынан шыққаны, немесе, аса бір жөні бөлектер болмаса, жалғыз басты әйелдерді шақырмайтын да еді. Оның ауызша түсіндірмесі сол – жалғыз бастылардың әртүрлі мінездері болады, әрі анау-мынаудың күйеуіне жабысып, зайыбының жүйкесін жұқартады. «Біз не, осы тойды оларды жүйкелету үшін жасадық па, жоқ, қуанышымызға ортақтастырып, көңілдерін көтеру үшін жасадық па» деген сияқты қойынға тығылған қара тастай уәжі қоса бар. Ал мұның көп ешкім ауызша жариялай бермейтін, бірақ іш зерделері тереңдердің бәрі қанық басқа, анық себебі де жоқ емес. Ол «бай байға, сай сайға құяды» деген қазақ мақалында анық сыпатталған. Ия, ауқаттылар өз қуаныштарына тек ауқаттыларды шақырады, себебі, олардан жиылатын тартутаралғы той шығынының өзінен асып жығылады, ал жалғыз бастылар, жалқылар не қосып жарытады ғой деп ең дегендік еді.

	Ал мұның бәрі Еркетайға алақандағы жазудай айқын. Жалғызсырап келген бетте өзінен үлкен де кіші әйелдердің нұрлы жүздері көкірегін шоқтай қариды. Аңдыған жау алмай қоя ма, қайта сенің сол босаңсыған түріңді көрген заматта-ақ мұның ең осал тұсы қайда деп, дәл көздеп, сұр жебелерді ұшырады ғой:

	– Ойбу, жеңешетай, бұл үйленгелі тұрған ұлдың үлкені ғой. Мұндайды бұрын бастан кешпегесін білмегеніміз, ескермегеніміз бірінен соң бірі құлағын қалқитып шығып жатыр. Үлкен қызымызды ұзаттық қой, бірақ оның әуселесі мүлдем басқа. Ол оңай екен. Қыз ұзату мен келін түсіру бір-бірінен жер мен көктей алшақ жатқан дүние екен. Кім біліпті? Өзімнің шыр-пырым шығады, ал еркек дегенің бәріне самарқау. «Әй, мына баланың әкесісің ғой, той қамына сен де жүгірсеңші» десем, «бар ақшаға иелікті өзіңе бердім, өзің жүгір, менің уақытым жоқ» деп, мұрнын шүйіреді. Сосын қайтейін, міне, бір айдың жүзі болды мұрнымнан шаншылып жүрмін. Бүгінгі мыналардың тойына, анаусын-мынаусын көріп үйреніп қалам ба деп, қуана-қуана келіп отырған жайым бар! – деп, қонақ әйелдердің бірі суырылады. Оны екіншісі үстемелейді. Ол да осы тақілеттес мәселе өз мойнына да оралғалы тұрғанын езгілеп, ащы ішекше созғылайды. Үшіншісі қосылады. Қай-қайсысы да болат сүңгіге ұқсаған ақ сәулелерді қасақана Еркетай жаққа көбірек шашыратып, кәрі қыздың бітеу жарасын ашуға тырысады. Бірақ бұл жасы қырықтан асқан Еркетайдың бірінші көрген құқайы ма, бәріне төтеп береді.

	Той басталады. Салы суға кетіңкіреген Еркетайды тойдың орта тұсында әлдене елең еткізеді. Бақса, мұндағы көпшілік ортасында соқа басы сопайған жалғыз Еркетай емес екен, өзі сияқты соқа басты, жас дейтін жас та емес, сол қырықтың қырқасындағы бір еркек қара көзіне оттай басылады. Үш жүзден астам қонақтың басын қосқан үлкен ресторан залында оны Еркетайдың тойдың орта тұсында ғана байқауы пәлендей таңқаларлық емес еді. Еркетайдың тағы бір кәперге алғаны оның бір көрімге бар сырт ажары еді. Енді би үстінде сәл қызуланған қос аяғы мұны солай қарай күштеп әкеткендей. Ананың да аңғарымпаздығы керемет, онда-мұнда жүйткіген оқты көздері Еркетайға ауғанда жіпсіз байланып қалғандай еді. Жылы жүзбен ілтипат көрсетіп, мұны биге шақырады.

	Еркетай бұл шаққа дейін «әлдебір түсі жылы біреу өзіңе ықылас білдірсе паңсып, тәкаппарланып тастай қатпа, сен де жібі, жігіт таңдайтын жастан асып кеттің» деген әке-шешенің ызғарлы ескертпесін талай естіген ғой. Әрі ондай аттыны өзінің де жон арқасы арқылы талай сезгені бар. Сосын да бұл да әлгі жігітпен музыка ырғағына ілесе билеп жүріп, жылы шырай танытқысы келеді. Танысу үстінде-ақ жігіттің өз аузынан оның алғашқы әйелін екі баласымен тастап кеткенін, қазір де басы бос екенін біледі. Өз жайын түсіндіруге келгенде төтесінен тартып, «оң жақта көп омалған кәрі қыз дейтіннің нағыз өзімін» деп салады. Жігіт «ағынан жарылғаныңыз өте жарасымды, тек «кәрі» деген сөзді қолданбаңызшы, әу бастағы талпыныста маңдайы тасқа тиген мен бейбақ өмірді қайта бастамақпын, жаңағы сөзіңізбен менің де бақшама тас лақтырғандайсыз» дейді. Осындай әзіл-шыны аралас сөз алмасулардан соң-ақ екеуі тез құп жарасып кеткендей еді. Мұны басқалар да байқап үлгереді.

	Еркетайды шынымен-ақ жылы сезім ағыны керней бастай ды. Тек сол мезетте әлдекімнің оқты қарасы мұның тұнығын лайламақ әрекетке ұқсайды. Бұл шындығында оқты қарас емес, талшыбықтай бұралған жап-жас, әдемі қазақ қызының мөп-мөлдір ілкі назары еді. Еркетай өзіне жайсыз тигесін ғана оны оқты қарасқа балаған. Бірақ Еркетайдың бүйтуіне де негіз бар. Ол жап-жас қазақ қызы қарлығаштай сүйкімді де нәзік қалпымен Еркетайды да, оны белінен құшақтай би ағынына ілестіріп әкеткен кәртамыс, бірақ өте зиялы адам ретінде көрінген жігітті де жіті бақылауға алады. Еркетай өз ішінен бұл қай мықтыға еріп келген қыз болды екен деген сауалға да тірелген.

	Бара-бара ол жас қыз соншама нәзік болмысымен-ақ мына Еркетай ойлағаннан он есе жырынды, жабысқақ болып шықты. Бұларды төңіректеп жүріп, келесі бір би үстінде Еркетайдың басын айналдырған кексе жігіттің құшағында кетеді. Жай кетпей ақша бетін люстра шамдарының жарығында күмістей жарқыратып, еркек біткенді талдырып түсіретін сұлулығын ашады. Әзіл-қалжыңды өзі бастап айтып, көзінің айналасындағы, езуіндегі бүкіл нышандарын көл-көсір етіп, кексе немені біржола арбап, жұтып бара жатады. Ол кексе неменің «жаңа ғана бір кәрі, бірақ оқымысты қызбен танысып едім, мына қылығым қалай шығар екен» деген ой ішіне де кіріп-шықпады. Қалайда, Еркетайға солай көрінді. Ия, бүгінгі той иелері өз балаларының отау құруына арналған салтанатты кешті аса жоғары дәрежеде ұйымдастырған екен. Алматыдағы ең бір белгілі оркестрді, танымал әнші-бишілерді шақырып, тойдың музыкалық жағын сабасынан асыра келістіріпті. «Сабасына қарай піспегі, мұртына қарай іскегі» дегендей тойдың басқа жағы да солай. Ішіп-жем молдығы, әрі әралуандығы, таңдайынан бал тамған асаба шеберлігі, бәрі бір-біріне үйлесімді. Ресторан да жаңа, төбе мен қабырғаларындағы суреттер де көздің жауын алады, «біз неміс шеберлерінің қолынан шыққанбыз» деп аспалы хрусталь люстралар да бір-бірімен айқайласып, шуға шу қосқандай.

	Міне, осындай бәрі бір-біріне сай толықсыған үйлену тойы үстіндегі әлгі Еркетайдың дәмесін қоздырған кексе неме мен анау бүлдіршіндей сұлудың жараса кетуінен Еркетай сынды жалғызбасты түгілі төрт құбыласы түгелдердің көздері шарасынан шығып, кеуделерін қызғаныш оты қарығандай. Еркетай сабыр суын қауғалайды. Тек бір би аяқталып, кішкене үзілістен соң келесі биге де әлгі екеудің бірге кеткенін көргенде бұл өзінің сабынша бұзыла бастағанын сезеді. Басын әртүрлі ойлар қармайды. Ашу-ыза да тықылдатып есік қағып тұрады. Соншама балауса қыздың ол кексеге жабысуына қарап, бұл екеуі бір-бірімен бұрыннан таныс, әрі ана кексе неме бизнеспен қатысы бар қалталы біреу шығар деп шамалағандай. Әйтпесе, мынадай балаусаның оған өзеурейтіндей не сайтаны бар, өз қатарластары жетпей ме? Бүгінгі жастар арасындағы бір дерт те соған меңзейді. Осындай ойлармен шатылып, Еркетай өзіндегі сабыр суының сарқылғанын сезеді.

	Той қарсаңында өзімен бірге келмек құрбысының тұмауратып қалуынан басталған көңілсіздік қайта шаң беріп, соңы бұрқасынға айналғандай. Бұл жойқын қимылға ниеттенеді. Жұрттың бәрі дерлік биге көтеріліп, босап қалған, сан-алуан тағам түрлері мен ащы ішімдіктерден белі қайысқан ұзын-ұзын столдардың бірінің шетіне келеді де үлкен фужер-стаканға толтыра коньяк құйып, аузына бір-ақ төңкереді. Сол маңда бастары қалқиған екі-үш кәрінің демдерін ішіне тартқанын да елемейді. Сосын көп ішінен әлгі балауса қызды іздейді. «Іздегенге сұраған» деген, келесі үзілісте оны бір оңашалана қалғанында ұшыратпасы бар ма? Ту сыртынан келеді де қысқа қырқылған, бірақ қолға жақсы ілінетін шашын уыстап ұстап, орындық арқалығына қарай басын бір-ақ қайырады ғой. Қыздың шыңғырған даусы құлақ жарады. Кейін белгілі болғанындай бәз біреулер балауса қыздың сол шыңғырысын үлкен оркестрдегі алабөтен ысқырған әлдебір музыкалық аспап үніне ұқсатыпты.

	Мен бұл көріністердің бір де біріне куә емеспін, тергеу жұмыстарының бәріне бастан-аяқ қатысқан Қантбектің әлденеше мәрте ежіктеуінен көз алдымда қалыптасқан суреттер. Кейбірін ойша өзім де топшыладым. Орманханның аса денелі қызы дойыр қолдарымен қуыршақтай перизаттың жанын шығара жаздағанын көрмесем де көргендеймін. Дәрігерлердің анықтамасынша оның мойын омыртқасы қатты зақымданған. Міне, әлі күнге сол дәрігерлердің қатаң бақылауында. Бүгінгі сот мәжілісіне жәбірленуші ретінде қатысуға да жарамай, әне, оның орнында ақ жейделі, бет терісі де сондай аппақ, аса зиялы порымды әкесі отыр.

	Прокурор қыз жаңағы мен елестеткен көріністерді сап-сабамен заң тілінде баяндап шықты да Еркетайдың қылмыстық кодекстің қай тармақ, қай бабы бойынша айыпталатынын жеткізіп, сөзін аяқтады.

	Бұдан кейін дәлізден куәгерлер шақырылды. Олардың қайқайсысы да Еркетайдың қылығын жақыннан көргенін, жап-жас талшыбықтай қызды бұл еңгезердей неменің дойыр қолдарымен қалай шырқыратқанын көздері ұясынан шыға баяндады. Соңғы бір-екеуі анау тор ішіндегінің біреудің көптен дайындалып, шығынға батып жасаған тойын бүлдіргенін, қонақтардың көңілдері су сепкендей басылғанын қоса тәптіштеп, мұның үлкен күнә екенін бұлтартпас дәделдермен мойнына қойып берді. Ең өкініштісі – қорғаушы тарапынан шақырылған куәгерлер тілдерін шайнап, сот төрағасы назарын өзіне тарта алмады. Солардың бірегейі – Еркетайдың әріптесі, осы Еркетай еңбек ететін ғылми-зерттеу институты директорының орынбасары, ұлты қазақ, егде адам

	«Еркетай Орманханқызы біздің ұжымда өте құнды ғылми кадр санатында, оның мұндай қылмысқа барғанына өз басым сенбеймін» дегеннен әріге бармады. Бұдан да сорақысы сол – Еркетайға кезек келгенде ол өзін-өзі қорғау мақсатында жартымды бір ауыз сөз айтуға жарамады. Бұл іс жүзінде өз қылмысын мойындағандық қой деп, Жанәлі екеуміз ішімізден қуыстандық. Менің топшылауымша Еркетайдың мұнысы әлгі тойдағы алғашқы әйеліммен ажырастым деген, бүгінде басы бос кексе жігітті бүлдіршіндей жас қыздан қызғандым деуге намыстанғаны сияқты.

	Ал бәріне себепкер сол кексе жігіт куәгерлер қатарында жоқ екен. Ол «жәбірленуші қызды да, сотталушыны да сол тойда бірінші рет көрдім, екеуін де бұрын танымайтынмын, олардың ешқайсысымен шатағым жоқ, бір-біріне қалай қол салды дәл өз басым көрмей қалдым» деген қағаз қалдырыпты да шетелдік іссапарға тайып тұрыпты. Оның қалдырған қағазын прокурор қыз оқып берді. Қорғаушы жігіттің қарасы көрінбей де қалғандай. Тап осы тұста Жанәлі менің құлағыма:



	– Мына адвокатың жілігі татымайтын бірдеме ғой! Қантбегің кімді таңдаған? Бәріміз соған сеніп жүрсек... «Сенген қойым сен болсаң күйсеген аузыңды...» – деп сыбырлады. Шынында да жас қорғаушы жігіт өзіне қарама-қарсы беттегі прокурор қызбен жарыса куәгерлерге мәселенің әр қырынан келіп, әрқилы сұрақтар қойғанмен дәл Еркетайға пайдасы тиердей мардымды ештеме шығара алмады. Қалайда заң маманы емес бізге солай көрінді.

	Ақыры, мемлекеттік айыптаушы мен қорғаушының жарыссөзі басталды. Прокурор қыз сот процесінің басындағы өз сөзін толығырақ күйде қайталай келіп, әрі куәгерлердің көргенбілгендерін қолшоқпар етіп, Еркетай Орманханқызын төрт жылға бас бостандығынан айыру туралы сот төрағасына ұсыныс жасады. Сот төрағасы:

	– Сіздің жаңа ғана өзіңіз тыңдаған мемлекеттік айыптаушының уәждеріне көзқарасыңыз қандай, құптайсыз ба, жоқ па, немесе, алып-қосарыңыз бар ма? – деп жәбірленуші қыздың әкесіне сөз берді. Ол неме орнынан көтерілгенде ақ жейдесі, онымен біте қайнасқандай қызыл-сары бояулары аралас галстугі, осы күндіздің өзінде төбеден шақырайған шам жарығында күмісше жылтыраған бет терісі жұрт назарын өзіне жұлқа тартты. Ол жағын өзі де сезе ме, осы қалпыммен біразының көзін сүріндіріп, мысын басайын дегендей ұзақ кербезденіп, салғыртып барып, жағын қимылдатты. Әу баста-ақ Зәмзәнің ағыл-тегіл жыласынан, сырт нобайынан оның анау тор ішіндегі айдаһардай неменің шешесі екенін топшылаған тақыс әке сол екеуіне қарай күмістей бет терісінен әрең ажыратылатын қас-қабағын жыбыршытып, күлгін түсті қос жанарымен қоса атқылап:

	– Мен мемлекеттік айыптаушының сөзіне толық қосыламын! – деді. – Мынадай тәуелсіздікке қол жеткізген заманымызда біздің ортамызда ешқандай жазығы жоқ жап-жас, әрі біреудің әлпештеп өсірген жалғызына жабайылықпен қол салу, жауыздық жасау, әрі ол қол салған, жауыздық жасағанның өзінің де қыз, әйел затты адам болып шығуы, кешіріңіздер, оны бағалауға, сыпаттауға менің тілім жетпейді, жүрегімді ұстап қазір құлап түсуге әзір тұрмын, сосын да прокурордың ұсынысын толық қуаттағаннан басқаға дәрменім жоқ. Тек бар өтінішім анау тор ішіндегі сотталушы жазаның ең ауыр түріне кесілсін! Төрт жыл аздау!

	Қыз әкесі жәбірленуші ретінде ғана емес, Еркетайдың математик ғалым екенін білгесін де ме, өзінің де жерде жатқан адам емес, сауатты, зиялы жан екенін сездіре әр сөзін өз орнына шегелеп, нығарлай, қадала сөйледі.

	– Тірі қызыңа өлген адамның құнын сұрап, не басыңа күн туды, ей, замандас?! Анау-мынаусына қол ұшын берер едік қой соншама қара борандатпасаң! – Бұл Зәмзә еді. Жаңа ғана үш бүктеліп, бет-аузы көз жасына шыланған шешенің бүйтіп, қас пен көздің арасында бой түзеп, оқ жыланша атыла үн қатуы біз түгілі қасындағы Қантбекті қалпақтай ұшыра жаздады, білем:

	– Ой, қойсаңшы! Зәмзә! Тәртіп бұзуға болмайды! Бұйте берсең Еркетайға зияның тиеді, құлағыңа бірдеме сіңе ме, жоқ па?! – деп, Зәмзәнің шынтағынан қыса ұстаған күйі оны басыңқы етуге жанын салып қалбалақ қақты. Оның бұл түрі мұндағы Жанәлінің мырсмырс күлкісін тудырды. Мен оған ашуланып жалт қарадым, шамасы, күлкісін тез тыйып, жасқаншақтау қос жанарын тез жасырмаққа төмен бұқты. Тек керілген жақ сүйектерінің бергі ұшында ғана сол күлкі іздері өшпей тұрды. Мен Жанәліні бұл мінезі үшін жазғыруға жоқпын, себебі қай-қайсымызды да әлдебір қиын-қыстау іс үстінде де күлкі ұшына іліктіру бізде ертеден қаліптасқан үрдіс.

	Жалпы, осы Орманхан, Қантбек, Жанәлі, мен Бекіш – осы төртеудің ішінде Жанәлі екеуміз ғана жерлеспіз, Талдықорған өңірінен едік, ал ана екеуі басқа қиырлардан. Мысалы, Орманхан қызылордалық, сонау Сыр бойындағы Кіші жүз-шеркеш елінің тумасы. Ал Қантбек Арқа жақтан, тек шешесі шеркеш елінің қызы болғасын Орманханды әзіл-шынын араластырып, ара-тұра «нағашым» деп атайтыны бар. Осыдан жарты ғасырға жуық уақыт бұрын әлдеқалай оншақты жігіт осы Алматыда сыраханада бас қосысып, арты үлкен думанға айналып, мықтап достасып кеткенге ұқсап едік. Бәріміз де бойдақпыз, соғыс қарсаңында, не соғыспен бірге туған, уызға жарыңқырамай өскен, өңкей әлгі Мұқағали ақынша толғасақ «бота тірсек, бос белбеу қатпа немелерміз», ішіп-жеу, көңіл көтеру сияқтыларға құлшынып тұрған шағымыз. Алғашында бәріміз түгел жұбымыз жазылмай жойқын ағынға ұқсап едік, барабара әркім әр жақтан құлақ тартып, суын бөліскен өзенге ұқсап, сұлбаланып, ең соңында осы төртеуміз ғана іріктеліп қалыппыз. Алғашқы ондықтың кейбірін тағдыр тәлкегі ноқта-жүген салып, өз соқпағымен әкетті десем ол ойымда қателік бар сияқты, себебі, осы төртеуміздің де ондайлыққа ұшыраған кездеріміз болған, тек бізді байлап-матап бір шоғырда ұстаған мінез жарастығы-ау, шамасы. Әрі әйелдеріміздің де өзара тату-құрбыларға айналып, осы төрттіктің шымын бекіте түскені ақиқат. Хош, сонымен осы отырысымыз сол жарты ғасыр дерлік уақытқа созылған достықтың бір көрінісі еді.

	Зәмзә мен Қантбектің дабыр-дұбырынан соң сот төрағасы қолындағы ағаш балғасымен оның қондырғысын аямай ұрып:



	– Залда тыныштық сақтаңыздар! – деген өктем дауыс шығарды. Жәбірленуші қыздың әкесінен кейінгі сөз адвокатқа берілді. Айтса айтқандай бұл қорғаушы жігіттің сөздері ғана емес сырт болмысы да қарын ашырарлықтай еді. Сыптай бойлы, тым арық өңді, ақсұр костюм киген, жіптіктей көк галстук таққан, ана сүті аузында кеппеген қыршын неме. Өзіміз жетпіске толғасын ба, қай кеңсеге бас сұқсақ та өңкей бір жап-жас бозбалалар мен өрімдей қыздар отырғанға ұқсап, жалпы осы дүние, бүкіл кадр атаулы жасарып бара жатқандай әсер етуші еді. Әлде қазір де солай ма, апырай, мына бала уыздай қалпымен айғағы, куәсі көп қылмыс жасаған Еркетайды қорғап шыға алар ма екен деген күдік жан алқымға тірелді. Байқасам, басқаша екен:

	– Біздің заң орындарында, әсіресе, айыптаушы жақ қызметкерлерінде кәрі нағашыдай қыр соңдарынан қалмай келе жатқан бір ескі дағды бар, – деп бастады ол сөзін. Әрине, жас маманның бұл кіріспесі мені елең еткізді. Ертеректе «Орыс адвокаттарының классикалық сөздері» деген кітап оқыған едім. Онда қатал тұрмыс илеуінде ауыр қылмыстарға байқаусыз барған жанкештілердің жай-күйін қазбалап, тілдің майын тамызып, ақырында оларды ақтап шыққан өткен ғасырдағы ресейлік адвокаттардың сөздері топтастырылған. Олардың әрқайсысында ауыр-ауыр адам тағдыры, тұрмыс тауқыметі, біріне төтеп берсе екіншісінен майып болған жандардың абайсыз әрекеті, ессіз қылықтары, ол әрекетқылықтардың сын-сыпатын бойына сыйғызбас темірдей заңның тар құрсауы, міне, сол темір құрсауды қақыратқан адвокаттың буынсыз тілі, асқан біліктілігі.

	– Ол ескі дағдының мәні сол егерде біздің қоғамның бір мүшесі қылмыс жасады ма, демек, бұл қылмыскер міндетті түрде қамауға алынуға тиіс, ұзақ мерзімге бас бостандығынан айырылуға тиіс, – деп жалғастырды адвокат сөзін одан әріде. – Тек сол қылмыс жасаушы ондай атты, біздің қоғамымызбен сыйыспас қылыққа неге барды, сол қылмыс үстінде қандай жан күйзелісін бастан кешірді, ол күйзелістің түп-тамырында қандай алғышарттар жатыр, міне, осыларды анықтауға келгенде біздің тергеушілер тым керенау. Мәселенің байыбына баруды қиынсынады, басы артық жұмыс санайды, көбіне оңай жолды таңдайды. Бізді осы мамандыққа баулыған жоғарғы оқу орындарындағы бір ұстаз былай деуші еді: «Біздегі бұлжымас заң қатаң басшылыққа алынғаны дұрыс. Тек айыпталушының мүмкіндігі қоса ескерілсін, ол заңға қайшы қылыққа барарда өзін-өзі тежеуге күш-қабілеті, ой-санасы жететін бе еді, жоқ па, сол жағы мұқият анықталмақ керек». Ең жаманы сол – менің әріптестерім осы қағиданы үнемі басшылыққа ала бермейді.

	Адвокаттың мына кіріспесі мені сәл-пәл қанаттандырды. Әлгі өзім оқыған «Орыс адвокаттарының классикалық сөздері» атты кітап ойыма қайта оралып, мынау сол дәрежелес білім-парасаттың қайнауынан шыққан, өз ісіне берік, көзге нәзік те іш дүниесі қуатты жас қорғаушыға ұқсады. Мен түгілі бізден екі қол созымдай оң жақта аулағырақ отырған Зәмзә мен Қантбек те сәл-пәл бойларын түзеп, еңселерін көтергенге ұқсады.

	Бұдан кейін жас қорғаушы Еркетай Орманханқызының мектепті, Мәскеудегі Ломоносов университетін үздік бітіріп, аспирантураны аяқтамай жатып кандидаттық диссертацияны ойдағыдай қорғағанын, бұл қазақ қызының осы тырнақалды еңбегіне орыс, басқа да шетел ғұламаларының көңіл бөлгенін сап-сабымен баяндады. Тап осы тұста Зәмзә тағы шыдамай барша жұртқа естірте:

	– Өркенің өскір балам-ай, тіліңнен айналайын, осы пәледен мына қызым аман құтылса мына балаға жақсы бір кәстөм кигізбесем! – деп салды. Сот төрағасы ағаш балғасын көтеріп те үлгермеді жәбірленуші қыз әкесі орнынан айғайлады:

	– Көрдіңіздер ме, бұл кісілердің бәрі пара беріп үйренген!

	– Немене, менің қызым Ломоносов университетін үздік бітіргенде де Мәскеудің профессорларына пара беріп пе? Ол мәскеулік оқымыстылар да сіз сияқты пара беріп, пара ала ма екен?

	– Менің пара беріп, пара алғанымды қашан, қай жерден көрдіңіз?

	– Түріңде жазулы тұр!

	– Мәртебелі сот төрағасы! Сотталушы қыз шешесінің мына сөзі протоколға енгізілсін! Бүйтіп, қара күйе жаққысы келетін адамның қылығына мен төзе алмаймын! Дұрыстап шағымданамын!

	Бұл кезде сот төрағасы ағаш балғасымен оның қондырғысын аямай ұрғылап еді:

	– Сот мәжілісіне қатысушы апай! Және жәбірленуші сіз де! Егер бүйтіп менің рұқсатымсыз өзара салғыласатын болсаңыздар екеуіңізге де әкімшілік шара қолданамын! Айыппұл саламын! Оған да көнбесеңіздер мәжіліс залынан шығарыласыздар! Бұл сіздер үшін пайдалы емес!

	Қара мантиядан екі иығы сәл үшкірленген жап-жас сот төрағасы отырған орнынан жел ұшырып әкетердей бір әлсіздік танытқанға ұқсады. Қолындағы титімдей ағаш балғасы тәрізді тұлабойындағы күш-қуат та соншама мардымсыз сияқты. Неге бұлай түйдім, сөздерінде зілдің аздығынан ба, жоқ, мына мәжіліс ауаны оның уысынан шығып бара жатқандай көрінді ме екен? Ол жағы өзіме де беймәлім.

	Залда ұшқан шыбынның ызыңы білінер тыныштық орнағанда адвокат әу бастағы мақамымен сөзін жалғастырды. Еркетайдың жеке басының еңбегін сыпаттап тауысып, бүгінгі Қазақстандағы, әсіресе, соңғы тәуелсіздік жылдарындағы ғылымның мүшкіл халжағдайына ауысты. Біреудің қолымен диссертация жазатын, от көсейтін, барды жоқ, жоқты бар ететін, жең ұшынан жалғасатын қылықтардың етек алғанын осқылады. «Мұның бәрі қылмыс емес пе, қылмыс болса біздегі тәртіп сақшылары оны көрмей отыр ма, көрсе неге саусақ ұшын қимылдатпайды» деген бағдарда найзағайдан өткір сөздерді түйдек-түйдегімен тастады. Залдағы кейбіреулер бұл жайға өздерінің де қатысы барын сезгендей бастарын төмен салды. Тіпті сот төрағасының өзі де астынан су шыққандай қипалақтап, өзі құралпылас өрімдей қорғаушыға қабағын кіржите қарады. Тоқтам салуға заң ережесі ерік бермесін білгесін ғана мысы құрығандай. Өз басым «жоқ, мына бозбала Орманханның қызын қорғауға жете дайындалған екен» деп, іштей тоғайдым. Менің көзіме әлденеден Еркетай темір тордың ішінен қазір-ақ шығып бара жатқандай көрінді.

	Тек осы тұста мен үшін тым жайсыз бір құбылыс көзіме оттай басылды. Прокурор қыз рұқсат сұрамастан орнынан атып тұрып:

	– Мәртебелі сот төрағасы! Адвокат бүгінгі қаралған мәселеге қатысы жоқ мәселелерді созбұйдалап, сот мәжілісін басқа жаққа бұрып барады! Мен наразылық білдіремін! – деп, ағашқа қонған сауысқанша шықылықтады. Адвокат жігіт:

	– Бұл жайдың қаралған іске тікелей қатысы бар, сәл шыдамдылық жасаңыз, прокурор ханым! Қатысы барын қазір дәлелдеймін! – деп жауап қайырды. Сот төрағасы:

	– Құрметті әріптестер, сіздер де тәртіп сақтаңыздар! Прокурордың наразылығы қабылданбайды! Адвокат мырза, сөзіңізді жалғастырыңыз! – деді.

	Адвокат сәл желпіне түсті. Ғылымның ойсыраған халін одан әрмен жіліктеп, осындай ортада жиырма жылдай ақ тері, көк тері шыға еңбектеніп, қаптаған әділетсіздіктерге кеуде тосу әйел адамға оңайға түсті дейсіздер ме дегенге сайды. Адамның бір әділетсіздіктен де шарт сынатыны болады, ал жиырма жылдық әділетсіздіктен жаны нәзік келетін ғылым мен өнер адамдары, әрі оның ішіндегі әйелдер қалай бойларын түзу ұстай алсын?! Осы жиырма жылда ерекше қабілет иесі Еркетай Орманханқызы қанша жан күйзелісін бастан кешірді екен? Адам деген темір емес!



	Мына соңғысын сондай бір ауыр жан күйзелісі үстіндегі абайсыз қылығы деп бағалап, бұрынғы қыруар еңбегі, жұмыс орнындағы әріптестерінің ол туралы өте жоғары пікірлері ескеріліп, Еркетай Орманханқызын шартты түрде ғана жазалау жөнінде ұсыныс жасаймын! Міне, адвокат осы мағнада сарқыла төгілді.

	Тағы бір қызығы Еркетай өзіне соңғы сөз берілгенде «мен үшін бәрін адвокат айтты ғой» деді де басын төмен сылқ еткізді.

	«Апырау, ғылым тасын кемірген, талас-тартыстың көрігінде шыңдалған қайратты қыз анау прокурор өзін төрт жылға түрмеге қамауға ұсыныс жасағанда өз басын қорғауға бір уәж таппағаны несі» деп, іштей қапаландым. Үзілістен соң сот төрағасы Еркетай Орманханқызын төрт жылға бас бостандығынан айыру туралы үкімін оқығанда «тәйір-ау, жаңағы жас адвокаттың жалынды сөздерінен бұл неменің бір қылы да қисаймағаны қалай» деп, тағы да іштей булықтым. Өзіме жалтақтаған Жанәліні екі-үш мәрте бүйірден қаққылап та жіберіппін. Ақыры, полицей тордағы Еркетайдың екі қолын кісендеп әкетіп бара жатқанда Зәмзә өлікке дауыс айтқандай аттандады. Қантбек оның қасында қалбалақтап, дүңкілдеп, бірдеме деген болады. Сыртқа бәріміз қотарыла шыққанда жәбірленуші жақ адамдары тез тарады да біздер ғана, Еркетайдың жанашырлары, әлдебір дәмге мейірі қанбағандай үйіріліп қаппыз. Зәмзәнің даусы басылмады:

	– Мынаны естісе Орманханның беті бері қарамайтын болды ғой!

	Құдай-ай!

	– Қой деймін мен саған, Зәмзә! Еркетай бұдан да көпке кесілер еді, осы төрт жылға шегерткен менмін. Жаңа сот жариялады ғой, он күн ішінде қалалық сотқа шағымдануға болады деп. Сол қалалық сотта бұны тағы екі жылға шегертпесем арғы қолыңды бері әкел! Сонда бұған дейін Еркетайдың бес айдай жатып қалғаны бар, әрі түрмедегі дұрыс тәртібі үшін, әрі Еркетайдың әйел адам екендігі, ғылым адамы екендігі ескеріліп, мерзімінен бұрын босатылатыны ақиқат! Сонда енді бір төрт-бес айда қызың үйіне оралады. Мұның бәрін өзім ұйымдастырамын! Сабыр сақта! Орманханға әзір ештемені хабарлама!

	Қантбек қалың қасты, ожар қабақты да есесіне беті, жалпы дене пормы арықтау еді. Қысқа жеңді, сары жолағы әрең шалынатын ақ жібек жейдесі ышқырланып, сыртынан жалпақ қайыс белбеумен қынай тартылғасын ба, белі жіңішке, әрі өзі еңкіштеу көрінетін. Қимылы шапшаң, ойына келгенді де іркіп жатпайды. Төрт достың ортасында көбіне көсем шығатыны да осы.



	* * *

	Қантбек, Жанәлі, мен – үшеуіміз Зәмзәні бала-шағасымен үйлеріне алып бардық. Мұнда да сол жылау-сықтау, дабыр-дұбыр. Бір қызы шай қойып, одан екі-үш кеседен зорлана іштік. Басқа ештеме тамағымыздан өтер емес. Жанәлі екеуміз кете бермек едік, Қантбек:

	– Бірге шығайық, мына жағдайдың ізі суымай аз-кем талқыға салайық та! – деді. Ақыры, Зәмзә сәл саябырсыды-ау деген де үшеуміз сыртқа шығып, бұл маңнан шалғайырақ кететін кезкелген бір автобусқа міне салыппыз. Басымыз мең-зең, қайда бара жатқанымыз жөнінде өзімізге өзіміз есеп беруді де ұмытыппыз. Қалайда осы маңнан тезірек алыстасақ жанымызға тыныштық орнайтындай көрінді ме, автобус ішінде тіл-жағымызды қарыстырып бағыппыз. Қантбектікі, әрине, шаршағандық, сот үстінде, әрі оған дейін де, кейін де Зәмзәні шынтағынан ұстап, дігірлей сөйлеп, басалқалы ету оған оңайға түспеген. Ал Жанәлі екеумізге не жорық? Сірә, сот үстінде оған қатысушылардың ауыздарынан ұшқан от шашулар, әрі Еркетай өзімізге ежелгі дос Орманханның қызы екені, оның асқан қабілеттілігі бір-бірімен сыйыспас кереғар ұғымдардың өзара жабайы аңдарша тіс салысқан қылығына айналып кеткендей. Осы жағын басымызда пісіре алмай тығырыққа қамалудан туған жан қиналысы ма?

	Автобустың біздің жай-күйімізде не шаруасы бар, аңыратып кетіп барады. Бір ұйықтап оянғандай халде есімізді жиып, жанжағымызға қарасақ қаланың сонау батыс бөлігінен, кілең шағын аудандар қыспағындағы «Сарыарқа» кинотеатрының жанынан бірақ шығыппыз.

	– Ойбай, түсейік!

	– Расында түсейік Бұдан әрі қайда бармақпыз?!

	«Сарыарқа» қаладағы ең ескі кинотеатрлардың бірі. Жастық шағымызда осының айналасындағы саябақта, базарда сыра ішіп, әрқилы қыз-жігіттермен танысып, думанды думанға ұластырған кездеріміз естен кетпейді. Сосын да бұл маң көзімізге біршама ыстық көрінеді. Оның жоғары жақ сыртындағы ескі саябаққа қарай аяқтарымыз өздері ала жөнелгендей еді.

	Мұнда көк шырша, қайың араласа өскен қалыңның ортасында, ағаш сәкіде шашы аппақ қудай, бірақ иықты, денелі көрінген біреу отыр еді. Ол бізге алыстан-ақ көздерін сығырайта, тіпті сәл күлімсірей қарап, жүрісімізді жіті бақылаған күйде екен. Жақындағанымызда:

	– Эй, три мушкатера, каким ветром? – деп сұрады орысшалап.



	Қарасам, менің ескі сыралғы әріптесім – журналист Рахым тай. Көптен көрмегесін, әрі шашының күрт ағарып кетуінен бірден танымай да қалыппын. Мұнымен ертеректе Қантбек, Жанәлінің де бірер мәрте бас қосысып, дидарласқаны бар. Үшеу едік, енді төртеуге айналып, шуласып, әзіл-қалжыңды араластыра амандасып жатырмыз. Сірә, біздің жағдайымызда ақыл қосуға лайық осындай тосын адамның жолығуы да сәттілік нышанына ұқсады, білем. Бәріміз арқа-жарқа болғандаймыз.

	– Бұл маңға ат ізін салуды ұмытқан өңкей бір сорпа бетіне шығар дөй, маңғаздардың бүйтіп ойда жоқта сау етуі айтты-айтпады таңқаларлық жай. Мен жаңа сендерді шынында Александр Дюманың атақты үш кейіпкеріне ұқсаттым. Қазір өз көзіме өзім сенбей тұрмын. Жер астынан шыға келгендей жүрістерің бір түрлі! Жөн айтыңдаршы осы! Аманшылық па?!

	Рахымтай да жетпістің о жақ, бұ жағындағы біз қатарлы жан. Әке-шешесі ерте өліп, жетімдер үйінде өскен, өмір бойы республикалық Радио ұжымында еңбек еткен, қазір зейнеткер. Тек әлі де анда-санда сол радиодан даусын естіп қаламыз. Кезінде үнтаспаға жазылған хабарлары ара-тұра беріліп тұрады. Қантбек екеуміз сәл қалжыраған күйдеміз, бәріміздің атымыздан жөн айтқан Жанәлі еді. Бұл қалайда біз сынды гуманитарлық емес, техникалық білім алып, сол салада шашын ағартқан ғой, бұл жүрісіміздің мәнін біздің айызымыз қанатындай етіп жеткізе алмады. Оннан-мұннан үзіп-жұлқып, әрең құрастырып берді. Рахымтай бірақ бәрін түсінді. Орманханды да, оның қызын да естуі бар екен. Иықты денесі сәл қушия төмен тұқырып, күмісше жылтыраған ақ шашын әлсін-әлсін сипалады. Енді ол отырған ағаш сәкіге біз де құйрық тигіздік. Сәл-пәл үнсіздіктен соң Қантбек тілге келді. Оған мен қосарластым. Бір инженер, бір заңгер, бір жазушы – үшеуіміз үш қырынан келіп қажаған соң бүгінгі оқиғаның не жаны қалсын, Рахымтайдың көз алдында ішек-қарнымен ақтарылып түсті. Енді қарт радиожурналистің боз бетегедей қас-қабағы тіптен төмен салбырады. Екі бетінің ұштары да қорғасын түстенді. Ия, төртеуімізді де әлдебір алапат күштің мысы басты. Әлденуақытта:

	– Бұл қасқыр тірліктің белең алғаны ма? Біз осы өркениетке емес, қасқыр тірлікке бет бұрғамыз жоқ па? Орманхан достарыңның қызы үлкен ғалым, өзі әйел затты адам. Сөйте тұра осындайлыққа барады, басқалары не оңдырсын?! – деп салды Рахымтай. – Менің сот шешіміне ешқандай өкпе-наразым жоқ, қайта жұмсақтау-ау, шамасы!

	Жаңа ғана соқпа дертке ұшырағандай көз жасын көлдеткен Зәмзәнің гөй-гөйінен әрең құтылған біздерге, әрине, Рахымтайдың бұл резюмесі жайсыздау тиді. Қайтадан зілдей ауыр үнсіздікке ұрындық. Сәл уақыт өткеріп барып, бәрімізден де ұшқыр қимылды Қантбек алақ-жұлақ етіп, саудырай жөнелді:

	– Жалпы заман ауаны жайында толғасақ біздің қасқыр тірлікке бет алғанымыз ап-айқын, басқаны, ғылымды қайдам, мына бүгінгі күннің бет ажары іспеттес бизнес дегенің тұп-тура қасқыр тірлікпен егіз қозыдай!

	– Бизнес дегеннің қасқыр тірлікке ұқсастығын білу үшін сен сияқты заңгер болудың қажеті жоқ! – деді Жанәлі. Екі бетінің ұштарында Қантбекті келемеждегендей күлкі белгісі жылтырады. Қантбек оны байқаса да қабағын одан әрмен тұнжыратып:

	– Қасқыр тірлік! Бұл тіркес тіліміздің ұшына жайдан-жай ілінген жоқ! – деді әлі де сол өз ойымен болғансып. – Бірақ Орманханның қызы бизнесмен емес, ғылым адамы. Ал ғылым дегенің кіршіксіз тазалықты қажет ететін сала. Қасқыр тірлік, міне, сондай тазалыққа ауыз салып, ластап, кеміріп жеп барады. Бұл қабырғамызға қалай батпасын?!

	Мен де қарап тұрмай:

	– Сен философияның пүшпағынан тістедің ғой, – дедім.

	– Сен, Бекіш, Жанәлі екеуің тобықтан қақпай сәл тізгін тартыңдаршы! Ия, қасқыр тірлік! Осы қасқыр тірлікке қатысты бір әңгіме есіме түскенін қарашы. Оның мағнасын дұрыс түсіну үшін мені тыңдағандарың жөн!

	– Құлақ сенде, Қантбек! Бүгінгі шаруаларыңды тындырып қайтыпсыңдар ғой, асығатын не бар, сөйле! – деп, Рахымтай оған одан әрмен желік бітіргендей еді. Бұл түс ауған шақ. Аспан ашық, тап қазір алып-жұлып бара жатқан ыстық жоқ, әрі мына «Сарыарқа» кинотеатрының сыртындағы саябақтың көлеңкелі тұсы осындай қысыр әңгімеге өзі жағдай жасағандай.

	– Менің шешем Сыр бойында туып-өскен, мына Кіші жүз – шеркеш елінің қызы ғой. Ия, Орманханға апа боп келеді. Сосын ғой Орманханды «нағашым» деп атайтыным. Сол шешем кезінде мына жайды өз шешесінен, яғни менің нағашы әжемнен естіпті. Нағашы әжем айтатын көрінеді, осы шеркеш еліне келін боп түскенімде қайынатамның үйінде бір боталы інген болды дейді екен. Жаздың ұзақ күнінде бота үйде қалады екен де інгеннің өзі жайылымға кетіп, тек желіні сыздағанда ауылға қайтады екен. Бұған бәрінің көзі үйренсе керек. Бірде сөйтіп інген ауылға келе жатқанда нағашы әжем, ол кезде жап-жас келін, көзі өткір, сол келе жатқан інгенге қараса екі өркешінің ортасында бірдеме қыбыр-қыбыр етеді дейді. Алғашында нағашы әжем інгенге біреу мініп алған екен деп ойлайды. Інген жақындағанда дұрыстап зер салса екі өркештің ортасындағы адам емес, қалбалақ қаққан басқа бірдеме дейді. Құс па, жоқ, құс емес. Ауылға тіпті таяғанда інген әлдене жаны на батқандай ыңыранып, жүрісін тездетсе керек. «Бәтір-ау, бұл не» деп, нағашы әжем оған қарама-қарсы жүрсе керек. Сөйтсе екі өркешінің ортасында шоқиған кәдімгі қасқыр дейді. Нағашы әжем шошып, айғайлап, кейін киіз үйге қарай безеді. Қайын атасы, басқа еркектер атып шығып, қолдарына сойыл, басқа бірдемелерді ұстай ұмтылмай ма? Бұлар ойлаған ғой, қасқыр мына көп адамды көріп, түйенің өркешінен ырғып түсіп қашып кетер деп. Сөйтсе қашпайды дейді. Қайта әлденені құнжаңдап жеген болып, отыра береді дейді. Сөйтсе былай екен. Қасқыр ен аулақта жалғыз-жарым жайылған түйені көрсе оны айналшақтап, алдаусыратып жүріп, ернінен тістейді екен де шөгереді екен. Сөйтіп, өркешіне қарғып мініп, оның майын кеміреді екен. Тек аш қасқырдың бір әлсіздігі күтпеген мол олжаға жолықса жағы қарысып қалады екен. Мысалы, бір қора қойдың үстінен түссе оның біреуін ғана емес, бірнешеуін қоса қабат бөксесінен, бауырынан, не таңынан тартып жаралайтыны содан, сол жағының қарысып қалуынан екен. Әдетте, қасқыр етті ішіне жұта береді, сөйтіп, қарасын батырады да іштегісін қайта құсып, бөлтіріктерін асырайды, әрі өзі жейді. Ал жағы қарысса оған шамасы келмейді. Мына жолы да солай, нағашы әжем көрген қасқыр үшін әлгі інгеннің қос өркеші мол олжа емей немене. Майына бір бөгем ғой деп тісті салып жібергенде онысы қайтіп шықпай ауылға түйемен бірге шайқатыла жетіп, сондағыларға қолды болады. Мен бұл жайды неге сыздықтаттым, тыңдаңдыр, – деп, Қантбек осы тұста сәл үзіліс жасады. – Өткен тоқсаныншы жылдардың ортасында ұжымшар, кеңшар аттылар тарап, мал азайып, ет тапшылығы күрт білінді емес пе? Сол жылдарда мал ұрлау өз алдына, Сыр бойы, Атырау, Маңғыстау сияқты түйелі өлкелерде жайылымдағы түйелерді атып, өркешін, санын кесіп әкету сияқты қылмысты істер сондағы заң орындарында тым көп тіркелгеніне өз басым куәмін. Бұл адам қасқырға айналып бара ма деп, сонда-ақ біраз ақылды бастардың әңкі-тәңкісі шыққаны есімде.

	Бұл жерде менің де делебем қозды:

	– Сенің көмейің түсінікті, Қантбек. Әлдебір сұйық жүрісті жігітсымақты қызғанып, біреудің бүлдіршіндей қызына қол салған Еркетайдың дойырлығын заман ауанымен байланыстырғың келеді ғой. Заманның өзі ол ғылым адамын сондай жабайылыққа итермеледі демексің ғой. Оныңа дауым бар. Бәрін заман ауаны на телісек екі қолымызды қусырып, қарап отырғаннан өзгенің бәрі артық. Бар кілтипан заманда емес, адамның өзінде. Жаңа сот мәжілісінде адвокат жігіт не айтты? Ия, бүгінгі ғылым саласындағы келеңсіздіктерді көгендеулі қозыдай тізді. Біреудің қолымен диссертация жазу, от көсеу, барды жоқ, жоқты бар ету, тағы басқалар. Мұның сыртында көгілдірін шұбыртқан қаз-үйректей өзгелері де толып жатыр. Әртүрлі атақтар үшін, орден-медаль үшін, лауреаттық үшін жанын салады. Сөйтіп, өзінің «жыртығын» жамағысы келеді. Бақталастық тіптен бастан асты. Өзінен қабілеті басым адам көрсе әкесін сол өлтіргендей оның соңынан түседі. Тіпті өйтіп біреудің соңынан шам алып түсуді өмірлік мақсат-мұратына айналдырғандар бар. Тәңірден кешірім сұраймын, ешқайсымыздың жүз пайыз денсаулығымыз жоқ, амалсыз мына жай тіліме оралады, аттап өтсең ойыңның құнары кемиді, сөйтіп, өмір-бақи біреудің соңынан түсем деп, психикалық ауытқуға, дертке ұшырағандарды да біледі мына дөдең. Ал ендеше...

	– Әй, жазушы Бекіш, сенің де тұяғың қызып барады. Сәл сабаңа түс! Осы пайымыңның бәріне заман кінәлі емей немене?

	– Жоқ, Қантбек, оныңа келіспеймін!

	– Сонда кім кінәлі? Ашыңқырап тасташы!

	– Қазір ашамын! Өзің де тақат қыл, тыңда!

	– Қантбек, сөзге қонақ бер сәл! Ойын тиянақтасын! – деп, Рахымтай килікті.

	– Осының бәрі өйтіп іштарлық етушілерге не үшін керек? Әрине, бедел үшін керек. Қайтсем көп ортасында бедел аламын деп, өлер жерін аңдамайтындар қаншама?! Енді ол үшін жаңағы мен көститкеннің бәрін тауысып, басқаша тәсіл іздегендер бар. Қазір баспасөз бетінде қилы ұсыныстар жасап, жұрттың басын шатушылар қара көбейтті. Әлгі халықаралық термин сөздерді жаппай қазақшалайық, латын әліпбиіне көшейік, мектептерді он екі жылдық оқу жүйесіне көшірейік деп лаң салушылар, міне, тап солар. Ал осы соңғы аталған үш ұсыныстың үшеуі де жүзеге асқан күнде қазақ халқына қарсы ұйымдастырылған нағыз қаскөйліктің өзі болып шығарына олар көз жеткізе ала ма? Әрине, көз жеткізе алмайды, себебі, ғылми қабілеті тапшы, білімі таяз. Тіпті көз жеткізген күнде де оны кәперге алар олар жоқ, бәріне керегі сондай бір күлдібадам ұсыныстар жасап, жүзеге асырып. өзінше бір тау тұрғызғандай бедел таппақ!

	– Бұл туралы сен арнайы мақала жаздың ғой!

	– Ия, оқығамыз ол мақаласын! – деп, Қантбек пен Жанәлі екеуі қабат дегбірсізденді. Рахымтай ол екеуін көздерімен адақтап тағы да сабырға шақырғанға ұқсады.



	– Мұның бәрі Орманханның қызынан басталған ғой. Ойым ды шашыратпау үшін сол Орманханның қызын мысалға ала сабақтайын. Еркетай ғылымда бақ-жұлдызы жанса да өз алдына отау құрып, түтін түтетуге қолы жатпеген жан. Оның бойындағы долылық та содан туындайды. Ал Еркетай неге тұрмысқа шыға алмады, ғылымның соңына түсуі бөгесін етті дейсің бе, оның қып-қызыл қателік. Қазір қай үйге кірсең де отыздың о жақ, бұ жағындағы теңін таппаған қыз-жігіттердің үстінен шығасың. Мына біздің қатарымыз 22-23-ке дейін түтін түтетпесе «сүр бойдақ» атанатын. Ал мыналарға ондай таңба басып жатқан ешкім жоқ, бәрінікі көз үйреншікті. Ал осының себебі не, олар да ғылым қуып, бастары шатылып па? Жоқ, қалқатай, пәле төркіні басқада. Тыңдаңдар! Осыдан отыз жылдан астам уақыт бұрын бізде он бір жылдық оқу жүйесі енгізілді емес пе? Міне, соның кесірінен балаларымыз мектепті он сегіз, тіпті кейбірі он тоғыз жасында бітіреді де үйлену мәселесіне бірер жыл кеш қарманады. Ал біздің ата-бабаларымызда ерте үйлену дәстүрі болғасын қазақ жастары ерте піседі. Егер дер шағында теңін таппаса оларда бір психологиялық тежеліс туады. Міне, сүр бойдақтардың, кәрі қыздардың «инкубаторы» осы құбылыс. Мен, өз еңбек жолын мектеп мұғалімі ретінде бастаған, педагогикадан, психологиядан хабары бар адам ретінде он екі жыл түгілі, осы онбір жылдықтың өзін жойып, бұрынғы өзін-өзі ақтаған онжылдықты қайта қалпына келтіру төңірегінде қаншама мақала жаздым. Бұған үн қосқандар қаншама?! Бірақ тыңдайтын құлақ жоқ. Тоқ етері – пәленің басында жалған бедел үшін ойсыз ұсыныс жасағыштар тұр. Замана ауанын күстәналау неме қажет, өйтсек ауаға түкіргендейміз. Әуеле өзімізді барлайық, бәрін өз қолымызбен қақыратып, бүлдіретінімізді ұғалық.

	Рахымтай менен көздерін ала қашып, аппақ шашын сипағыштап, аяқ астынан әлденені іздегендей төмен тұқырды. Мұнысы «сен екеуің іштегі запыраннан арылдыңдар, ендігі кезек менікі» дегендей шықты. Бұл байқауым дәлме-дәл екен, боз бетегедей қасқабағына күш түсіре:

	– Қантбек бар проблема үшін замана ауанын жерден алып, жерге салды, ал жазушы Бекіш «аңқау елге арамза молда» – дүмше оқымыстыларды түйреді, ал мен сол бақытсыздыққа ұшырағандардың өз тағдыры үшін ең алдымен өздері жазықты екенін дәлелдесем ақысына не бересіңдер? – деді. – Саспаңдар, мен де аспандағы бұлттың үстіне шығып кетпеймін, жерде қыбырлаған жандардың тірлігінен мысал келтіремін.

	Бұл тұста Жанәлі қипақтады:



	– Сендер. өңкей гуманитарлар, философияның түбін түсіресіңдер, отардан жырылған ақсақ тоқтыша тобыңа ілесе алмай шаңдақ жолдың үстінде мен аунап жатпаймын ба?

	Үшеуміз де оған жалт қарасып едік. Жасқаншақтау көздерінде, керілген жақ сүйектерінде әзіл-күлкі нышанынан гөрі шын мәнінде қысылғандық белгісі молырақ атойлағандай. Бәрімізден бұрын Рахымтай кішіктік жасап үлгерді:

	– Сен де жұмыссыз қалмайсың. Мен өзімдікінен арылайын, сосын үшеуміздің уәжімізге төрелік жасайтын бол! Сені төбе би сайладық.

	– Бәтір-ау, былғары илеу мен кілем тоқудың инженерінен қандай төбе би шығушы еді? – деп Жанәлі тартыншақтаған сыңайлы.

	– Шығады!

	– Шығады!

	– Бұл 1967-68 жылдарда болған оқиға еді, – деп бастады әңгімесін Рахымтай. – Республикалық радио үйіне жұмысқа жаңа іліккен кезім, ойхой сүр бойдақтың өзімін, жаңа Бекіш айтқандай 24-25тегі кезімізде-ақ бізге сондай айдар тағылушы еді. Біздің басшылық тап осы арадан алыс емес, сонау оныншы шағын аудандағы көп қабатты үйлерден өздеріндегі салт басты қызметкерлер үшін жатақхана ретінде екі пәтерді бөлгізді, бірінде қыздар, екіншісінде біздер, жігіттер, тұрамыз. Жаңа кірпіш үйдің бесінші қабатындағы үш бөлмелі пәтер, әттең, бала-шағалы, берекелі бір отбасы үшін тамаша қоныс болатын-ақ жай, ал біздер, өңкей қазақ жігіттері, не істедік, алғашқы бірер айда-ақ күл-қоқысқа айналдырдық. Бірбірімізге сілтеп ешқайсымыз еден жумаймыз, түн ортасы ауғанша шам сөнбейді, қашан да ұйқы шала, шылым түтіні, тарс-тұрс, былапыт сөз, бірер мәрте төбелес те туа жаздады. Бара-бара үш бөлмеде де қолқаны қабатын жаман иіс білінді. Ақыры, ішіміздегі біреу шағым түсіріп, кәсіподақ басшысы келіп, «тәртіп бұзғандар, түнгі оннан кейін шам жағатындар, бөлмеде шылым шегетіндер, өз кезегінде еден жумайтындар жатақханадан шығарылады» деп зікір салғасын сәл-пәл жағдай жақсарды. Ішімізде Шман деген бір диктор жігіт бар еді. Жасы отыздан асқан, бәрімізден жасы үлкеніміз сол. Сенесіңдер ме, жоқ па, білмеймін, кәсіподақ басшысы келгеннен кейінгі сәл түзелген ахуал ең алдымен соған ұнамады.

	Бұл жерде тыңдарман үш дос Рахымтайға осқырына қарадық. Шман ол заманда халыққа танымал диктор еді, әрі ара-тұра теледидардан да көрінгесін түр-түсі де жадымызда. Рахымтайдың енді соған ауыз салмаққа ойысуы шымбайымызға батқандай. Бірақ Рахымтай қалайда радиожурналист, оның атышулы дикторды бізден гөрі жақсы білетіні ақиқат, бұған қоса мына Қантбек екеуімізден әлдеқайда жатық сөйлеуі де бәрімізді тырп еткізбей ұстағандай.

	– Шырайларыңды шырамыттым, атақты дикторды ғайбаттамақ деп, маған іштерің суық тартқандай ғой. Мен ешкімге күйе жақпаймын, тек өзім куә фактілерді алдарыңа тосамын, ол оның қасиеті, жоқ, керісінше ме, шешім өздеріңнен. Мына төбе биіміз, былғары илеу мен кілем тоқудың инженері Жанәлі де қалыс қалмас. Ия, сосын, сол түн ортасы ауғанша әлгі жігіттер жатақханасында шам сөнбейтіні көбіне сол Шманның кесірінен. Құдайдың құтты күні жатақханаға түн жамылып жетеді, сәл қисайып демалуды білмейді, төсегінің айналасына көнбістеу төрт-бесеуді үйіріп алады да, аузынан арақ пен темекі исі бұрқырап, ой әңгімені қоздырады-ау! Сондағы ырғап-жырғайтыны түгел мақтангөйлікке құрылған. Осы қаладағы сол кездегі ықпалды, лауазымды адамдармен қалай қыдырыстағанын қиыстырып, тігісін жатқыза соққанда әзірге көп ештемені көрмеген, шала, шикілеу жігіттердің ауыздарының суы құритын. Одан қалған уақытта төсегіне жантаяды да кітап, не газет оқиды. Аузынан шылым кетпейді. Ара-тұра жастығының астына тығып, ұрлап шарап ішетіні де бар. Бәрімізден жасы үлкендіктен ешкім онысы үшін жазғырмайды. Кейінірек, түнделетіп, жігіттердің бір-екеуін ертіп әкетіп, солардың есебінен, арақ па, шарап па, жоқ, әлде сыра ма, ішіп келетінді шығарды. Дүкеннен алдырғанын әсте жатақханаға әкелмейді, басқалар ортақтасады деп қорқады. Бір рет ол сығырың мені де түсірді ғой.

	– Ау, Рахымтай, сен ұзаққа шаптың, біздің көтерген тақырыбымызға қатысы бар ма? Ондай біреудің қалтасын қаққыштардың талайын біз де көргенбіз! – деп, Қантбек оның сөзін бөлді.

	– Жаңағы көтерілген тақырыпқа қатысы бар! Тұздығы мол әңгіме! Тыңдаңдар! – деп, Рахымтай сәл-пәл жік-жапар болды.

	– Бірде жұмыстан шығып, қазіргі Абылайхан даңғылымен Алма ты ресторанының тұсынан өтіп бара жатып, «Рахымтай» деген дауысқа елең еттім. Қарасам әлгі диктор Шман. Ресторанның сыртқы есігінен сәл беріректе ине-жіптен жаңа шыққан костюмшалбар, ақ жейде киген, алыстан шақырайып көрінетін жалпақ қызыл галстугі бар ол немең шікірейіп-ақ тұр. Мені қол бұлғап шақырғасын бара қойғаным.

	– Бұл адам заттыға сенуге болмайды ғой, – деп, ол бірден түңіле сөйледі. – Минтяжстройдың замминистрі мана телефон шалып, сағат алтыдан он бес минут өткенде осында бол, кешкі асты бірге ішеміз деп еді, он бес емес, қырық бес минут өтті, әлі жоқ, мына жерде өткен-кеткеннің көзіне түсіп, тұра беру де ұят екен, черт побери!

	Қалайда, жас кезім ғой, Ауыр машина жасау министрлігінің ол заманда Алматыдағы ең қуатты мекемелердің бірі екенін білетінмін, ал оның министрінің орынбасары мынаны кешкі асты бірге ішуге шақырады екен, осы естігенім бір түрлі әсер етіп, Шманның бетіне алақ-жұлақ етіппін.

	– Егер ол кісіні көргің келсе сәл аялда. Ондайлардың жұмыстары қауырт қой, бәлкім, шыға алмай жатқан шығар! Сөзінде тұратын адам!

	Мен жіпсіз байланғандай амалсыз айналшақтай беріппін. Күнде кешкілік жатақханада менен өзге жігіттерді үйіріп алып, өзінің «ана мықтымен», «мына мықтымен» қыдырыстағаны хақындағы бөспелерінен құлағым сарсыса да осы жолғысы хас шындықтың өзіндей тұлабойымнан қан жүгірткенге ұқсады. Ондайлық сезім соққысына ұшырауымда бұл дик тордың бүгінгі алабөтен киім киісінің де үлесі бар. Расына көшсем бұл өзі тұлғалы жігіт. Ұзын бойлы, иықты, жақсы киім үстіне қона кетеді, тек бет-аузы бұжыр-бұжыр, мұрны да боксердің мұрнындай жапырайған бірдеме. Есесіне, даусы құлағыңның түбінен майда жел ескендей жағымды, ойынан, не сөзінен жаңылу, немесе, бір айтқанын екі қайталау мұнда әсте жоқ. Орысшаға да, қазақшаға да судай, әзіл-қалжыңды, анекдотты араластырып, өзіңді баурап әкетері де бар.

	Құдай атқанда тап сол күні қаламақы алғанмын. Сөйтсе де мына бүгінгі Шман жөнінде жаман ойға ерік бермеуге тырыстым. Алыстан осы ресторан ауласына бұрылған машина көрсе елең еткені соншама табиғи шығатын еді. Біреуді алдап тұр-ау дегенді сықпытынан ажырату мүмкін емес, сахнадағы актерше өз ролін мінсіз ойнады.

	Біз ұзақ күттік, бірақ әлгі «мықтысы» келмеді. Бір кезде шыдамы таусылғансып:

	– Әй, Рахымтай, ол қайтсе де келеді, бүгін қаламақы алатын күнің ғой, қалтаң бос емес шығар, біз ресторанға кіріп жүз грамдатып отыра берейік, өзіміздің де жерге қарап қалған жан емес екенімізді білдірейік те, ондай адаммен таныстық сен үшін де артық емес, ол келсе сенің шығыныңды үш-төрт есе өтеп тастайды, кәне, кірейік.

	Алматы ресторанының екінші қабаттағы үлкен залында бос столдар баршылық бола тұра бұл отыратын орынды көзін сүзіп жүріп ұзақ іздеді. Ақыры қара-құрасы, өңкей бір бауырынан жараған қоңды қонақтары молдау бір тұсына барып сығылыстық. Бір жартылық арақ, екі бифштекс алдырдық. Жүз грамнан өңешке құйғанымыз сол еді, Шман тосын бір өнерді бастады. Бұл өзімізге таяу столдағы, сәл-пәл қызыңқыраған, бедеу аттай одырайған біреулермен таныстыққа кірісті. Апырай, десеңізші, олар да оңай-оспақ жандар емес секілді еді, Шман-екең ілезде оларды баурап әкетті. Сөздері сол баяғы «мықтылармен» таныстық жайында. Қызды-қыздымен бұл бір кезде өзін үкімет басшысы орынбасарының жиеншары етіп шығарды. Жақсы киінген, тұлғалы, орысшасында, не қазақшасында мін жоқ бұған сенбеске олардың да лажы қалмаған сияқты. Үштөрт мәрте мұның рюмкесіне толтыра арық құйысты. Кенет басқа бір столдағы біреу Шманға қарап, бір мысқылды атып қалып еді, бұл жабайы мысықша ырғып барып, оны өтірік-шынмен үйіріп, ол да бұған екі-үш мәрте арақ құйып құтылды. Сөйтіп, сендерге өтірік, маған шын, Шман-екең осылай бес-алты столды адақтады. Әрине, жастығым ғой, столды тарс ұрып кетіп қалуға менің де құқым бар еді, бірақ өйткем жоқ, Шманның мына қылығын таңсық көріп, арты немен тынар екен деп, жападан-жалғыз отыра беріппін. Ия, ол шақта мен үшін Шманның су жұқпас әдісқойлығында көз тартар жайлар көп еді. Кенет, әлгі орыстың сатирик жазушылары Ильф пен Петровтың «Он екі орындық» атты әйгілі романындағы Остап Бендер бейнесі көз алдымда көлбеңдеп, мынаның одан қай жері кем дегендеймін.

	Біз сыртқа шыққанда Шман қатты мас еді, бірақ жүрісі түзу, рестораннан төмендегі бұрынғы ТЮЗ-дің артында шарапханаға жетіп, сонда Шман-екең тағы тілін жалап, ақыры, содан Минтяжстройдың замминистрі қонаққа шақыратын бұл немең өлердегі сөзін ай тып, менің есебімнен тағы екі-үш стакан қоймалжың портвейнді қылқылдатты. Жә, тағысы тағы бар, бірақ сол күнгіні сонымен доғарайық. Мұны не үшін ежіктеді деп, тақаттарың таусылды ғой...

	– Таусылғалы қашан?! – деп, Қантбек тағы қағытты.

	– Шыда, шыда! Айттым ғой бұл тұздығы күшті әңгіме деп! Ал сөйткен Шманға қыздардың қалай ғашық болғанын көрсеңдер! Оны бүйтіп тәптіштеуге тілім жетпейді. Мына Бекіш жазушы ғой, бәлкім, бұл қағаз бетінде қисындырар, ал мен жазбаша да, ауызша да тап көңілдеріңе қонатындай ете алмаймын. Тек мұнда да екі үш фактіні келтірейін. Жақсы, келістік, қысқартып баяндайын, бұл Шманға қыздардың өздері арақ әкеп, қойнына жатып кетіп жүрді. Ал осыған сенесіңдер ме? Егер қандай да бір қыз жартылықсыз келсе Шман-екең оны қабылдамайды, теріс қарап жатып алады, ал жартылықпен келсе оны ешкіммен бөліспей бөтелкенің аузынан сіміріп, түбіне дейін сарқып ішеді. Мұнда әр бөлмеде үш-төрт жігіттен бармыз ғой, әлгі арақ әкелген қыздарда да ұят нышаны білінбейтін, әкелген арағын Шман кеңірдегінен өткізгесін шешінеді де оның төсегіне сүңгиді. Мынадай көрініс әлі көз алдымда. Бірде жұмыстан ертерек келсем, жатақханада Шман, тағы бір қыз бар екен. Шман-екең төсекте бүктүсіп, теріс қарап жатыр да төсек қасындағы орындықта әлгі қыз мөлиіп отыр. Мен басқа бөлмеде тұрушы едім, бірақ Шманның бөлмесінің есігі ашық еді. Біраз үнсіздіктен соң әлгі қыз:

	– Шимон (кейбір қыздар оны осылай еврейше атайтын), жүр, киноға барайық, – деді.

	– Киноға билет алатын ақшам жоқ! – дейді бұртиып «Шимоның».

	– Билетті мен-ақ алайын, жүр! – деп қыз өтінішін қайталады.

	– Бара алмаймын! Кеше арақты көп ішіп қойыппын, ауырып жатырмын, бас жазатын да дәнемем жоқ, – деп, анау одан сайын кесірленді.

	Сосын қыз орнынан тұрды да жарты сағаттай жоғалып кетіп, ақыры, бір бөтелке күшті қызыл вермут әкелді. Соны аузынан дем алмай жұтып тауысқасын амалсыздан ғана сүйретіліп, қызбен бірге киноға кетті. Ал ертесіне таң бозында ол қыздың Шманның төсегінен тұрып жатқанын көрдім. Солай өмір өте берді. Жә, тоқта, тағы бір факті келтірейін де тиянақтайын. Көп ұзамай біздің жатақхана тағы бір адаммен толықты. Біздің радио-телевидение жүйесінде телеорталық аталатын тағы бір мекеме бар-тұғын, соның бір жұмысшысы, 45-46-лардағы қазақ, әйелімен ажырасып, некеден шығу, үйді бөлу сияқты шаруалар аяқталғанша екі-үш ай осы жатақханада тұруға басшылардан рұқсат алыпты. Бұл өзі қапқара қалың мұртты, қалада тұрса да беті күнге қатты күйген, аяққолы, мойын тамырлары күдірейген, арық, қағілез, сөзуарлар адам екен. Алғашында бұл да арғы-бергіні соғып, әзіл-қалжыңды араластырып, бізді үйіріп әкетті:

	– Әй, сүр бойдақтар! Сендер менің мұртыма қарап оқшыраймаңдар! Мұртты адам ең таза адам, себебі, мұрнына шыбын кірсе аяғын сүртіп кіреді.

	– Әй, сүр бойдақтар, сендерді әке-шешелерің не үшін тауып, мәпелеп бақты? Сендер өз алдына түтін түтетіп, бала-шағалы болып, тұқым жалғастырсын деді. Ал сендер боранды күні ыққан жылқыша бір-біріңнің қолтықтарыңа тұмсық тығып, бойкүйезденіп жатыстарың мынау!

	Кенет осы жасы үлкен күлдіргі жұмысшы адам бір апта өтті ме, өтпеді ме, жынын алған бақсыдай өзгеріп сала берді. Аузындағы сөздерін әлдекім жұлып әкеткендей тіл мен жағы қыбырсыз қалды. Тек көздерінің бірімізден екіншімізге жүйткуі жаман. Өңкей бір әлеңкедей жаланған жан алғыштардың ортасына түскендей шошынған түрі көпе-көрнеу еді. Біз бұған таңырқағамыз жоқ, себебі, бұл мінезі Шманға байланысты екенін табанда сездік. Оған бүгін бір қыз, ертеңіне бір қыз, кейде күн аралатып, тағы бір қыз келіп, өзімен бірге арақ әкеліп, кезектесіп қойнына жатып кететінін көргенде байғұстың көздері шарасынан шыққан. Тілінің байлануы да содан. Бірде кешкілік жігіттердің бәрі дерлік жатақханада еді. Ал Шман төргі кішкене бөлмеде бір қызбен жатқан. Ұйқыға дейін әлі де уақыт бар болғасын ондағы екі-үшеу бері ортадағы залға шығып, бәріміз осында орналасқан мұртты ағамыздың айналасына топырлап едік. Бірақ мұртты ағамыздан жөнді әңгіме шыға қоймады. Бәрімізді бір түрлі көңілсіздік билегендей. Мұндайда кешкілік уақыт та ұзаққа созылғандай көрінеді ғой. Бір кезде сыртқы есіктің қоңырауы шылдырлады. Бір қыз келіп тұр екен.

	– Шимон бар ма? – дегенін бәріміз естідік. Есік ашқан жігіт қызық іздеді ме:

	– Бар! – деді де қызды бері енгізді. Айтары жоқ, жақсы киінген, қолында көк сөмкесі бар әдемі-ақ қыз. Бұл әнеукүнгі Шманға вермут шарабын әкеліп, киноға ертіп әкеткен қыз екенін мен бірден таныдым. Жаңағы есік ашқан жігіт:

	– Шимон әзірге занят, отырыңыз! – деп, оған орындық ұсынды. Қыз отырды, бірақ Шманның немен «занят» екеніне бірден ой жеткізбегендей қара бояу жағылған қас-қабағын, кірпіктерін, опадалаптан ақ мәрмәрдей жылтыраған бет-жүзін онда-мұнда тосып, біршама алаңсыз жайғасқан сыңайы бар. Жігіттердің тілі байланды, ал әлгі мұртты ағамыздың сондағы түрін көрсеңіз ғой, көздері ас құюлы қос тостағандай болып төңкеріліп бара жатты. Біржола төңкеріліп домалап түсер ме екен деген қаупім де оянғандай. Мен байқағанды басқалар да байқап, бәріміз де тілімізді тарттық. Қыз мына үнсіздіктен бір қатер күткендей жүзі алабұрта бастағанға ұқсады. Шман жататын бөлменің есігіне екі-үш мәрте жалтақтады. Кенет әлгі мұртты ағамыз бет-аузын қалпына келтіріп, тіл қатты:

	– Әй, қыз, осы сенің әке-шешең бар ма? – Қыз жауап қайырмады.

	«Оның сізге келіп-кетері қанша» дегендей кіршіксіз жүзінде бір діріл білінді.

	– Жаным, қарашығым, сен тыңда! – деп, мұртты ағамыз қайта сөйледі. – Сен баяғының қамыт аяқ, белі қисық, көзі қитар кейбір қыздары сияқты тумай жатып, жаратушының қаһарына ұшыраған сорлысы емессің. Сен сұлу қызсың! Сөйте тұра сен өз намысыңды неге аяққа басасың?! Не, сен ана Шманнан басқа жігіт табылмайды деп, соның мазағына ұшырап, өзіңді-өзің таба қылып жүрмісің?!



	Сұмдық сырын енді ғана ұққандай қыздың жүзі тез бұзылып, көзінен бірер тамшы жасты ыршытып жіберді. Шман жатқан бөлме жаққа тағы қарағыштап, иегін кемсеңдете қолындағы көк сөмкесін қып-қызыл тырнақты ақ саусақтарымен умаждай бастады. Ақырында:

	– Он обещал на мне жениться! – деді орысшалап.

	– О, «обещалың» бар болсын! Ол «обещалың» әне жатыр! Сенбесең барып көр! Немене, ана сөмкедегің арақ па? Жаңа сондай бір бөтелкені басқа бір қыз әкеліп, оған жұтқызды да қойнына жатып алды. Сен енді одан кейінгі кезекке тұрмақсың ғой!

	Қыздың маңдайына енді ғана тас тигендей еді. Ол басын төмен салып, бір уақытта еңкілдей жылады. Бірақ даусын қатты шығармай үнсіз булыққанға ұқсап, екі иығын селкілдете шөгіп бара жатты. Мұртты ағамыз, басқамыз да оны сәл жұбатуға тырыстық. Осылай 10-15 минуттей іштей егілді де шығып кетті. Ал негізгі қызық осыдан бір аптадай өткенде болды. Мұртты ағамыз таң бозында бәрімізден ерте тұрып, тап жаңағы қыздың әлгі Шманның қойнынан шығып бара жатқанын көргенде талып түсе жаздады. Әнеукүнгі сөздерден кейін оны қайтып келместей көрген кексе кісінің халі шынында оңай-оспақтан емес еді. Осыдан тағы бір аптадай өткенде мұртты ағамыз киім-кешек, төсеніштерін буыптүйіп, арқалап біржола кетіп тынды. Қоштасарда айтқаны:

	– Қалған аз уақытқа басқа жерден пәтер жалдап тұрмасам, сендердің орталарыңда жынданып өлермін! Өлсем жайыма өлейін де, жақсы ит өлігін көрсетпейді деген!

	Ал енді мен бәрін түгестім. Тек сауалдарым қалды. Ал енді осы қыздардың кейінгі тағдырларының оңбасын біздер, сары жілік, сақа айғырлар сезіп-ақ тұрмыз. Тіпті біразын көзіммен де көрдім. Жә, ол жағын қобыратпайын. Тек адалына басшы, ағайын, сол қыздардың тірлігіне кім кінәлі? Қантбек айтқандай заман ауаны ма, жоқ, жазушы Бекіштің дәлелдегеніндей он бір жылдық оқу жүйесі ме? Екеуі де емес. Себебі, ол өткен ғасырдың алпысыншы жылдарының орта шенінде заман мүлдем басқа еді, ал он бір жылдық оқу жүйесі енді ғана тұмсық тыға бастаған. Демек, бұл тектес қасқыр тірліктің төркіні басқада.

	Рахымтай өз әуенін тәмамдағанда шынында мұнікі қалған үшеуіміздің бүгінгі сот мәжілісінен әкеткен ішкі жан күйзелісімізді тіптен ұлғайтып жібергендей еді. Тек Қантбектің пәлендей сүбесі сөгілмепті:

	– Сенікі, Рахымтай, тілге бар да дінге жоқ диктор миын шіріткен бес-алты қыздың трагедиясы ғой!



	– Миын құрт жеп қойған қыздар ғой олар еш дикторсыз да! – деп, оны Жанәлі қостағансыды.

	– Өйтсеңдер, ол Шман-екеңнің кейінгі жорықтарын қоса гулетемін. Оның қалай үйленгені, ауқатты отбасылардағы қыздарға қалай құрық тастағаны, қаншасының обалына қалғаны бас-аяғы жоқ, өзінше бір жыр. «Тотының тоқсан тарауы» атты таусылмас ертегі бар дейді ғой, содан кем шықпайды. Шманға байланыстырмайақ қыз біткеннің жұмыс істейтіндерден гөрі арамтамақ, сұқ көзді сұғанақ сутенерлерге ындыны құритынын да дәлелдеп бере аламын!

	– Жарайды, бәрі түсінікті, бүгіндікке сықа тойындық! – деп қаттырақ сөйлеп, өз әріптесімді мен тоқтаттым.

	Бірақ бәріміздің тамағымызға көлденең тұрып қалған сүйектей бірнеше сұрақ кептелді.

	... Төрт дос үйді-үйімізге тараған соң да мен өз пікірімнен айнығам жоқ, тек ара-тұра сол радиожурналист Рахымтай баянының әсерінен мәселе тамыры әлдеқайда тереңде жатқандай көрінетін еді. Шынайы ғылым, өнер жолындағы таза еңбек адамды күл-қоқыстан арылтады, тазартады, бұл ақиқат, сөйте тұра Орманхан қызы Еркетайдың сондай хас тазалықтың өкілі бола тұра мұндайлыққа ұрынғаны несі деген сұрақ та қосарланады.

	«Қасқыр тірлік» деген тіркесті жиі қайталайтын да әдет таптым. Ия, қалайда, бір жойдасыз қара күш бәрін еркінен, ақыл-есінен айырып, бағыт-бағдары беймәлім бір құрдымға әкетіп бара жатқандай зәре-құтымды ұшыратыны да бар.

	Осыдан бір айдай уақыттан соң қалалық сот мәжілісінде Еркетайдың ісі қайта қаралып, оны бас бостандығынан айыру мерзімі екі жылға шегерілді. Тағы жеті-сегіз айдан соң жазасын өтеу орнындағы үлгілі тәртібі үшін делініп, ол біржола босатыл ды да. Мұнда Қантбек жүгірісінің үлесі жоқ емес. Бұл мамандығы заңгер досымыз өз уәдесінде тұрды деп, бәріміз оған ризашылық білдірдік. Ұзақ сарытөсек болған Орманхан да бас көтерді. Зәмзәнің де көз жасы тыйылып, тамыр-таныстарды жиып, құдайы тамағын беріп жатты. Бәрі өз орындарын тауып оңалып, көңіл тоғайғандай. Әрине, бұған әлгі атышулы үйлену тойында Еркетайдан жәбір көрген бүлдіршіндей жас қыздың да біржола сауығуы ықпал еткен. Солай бола тұра, мына менің қара басым ғана, өнер атаулыға қыл шылбырмен байлаулы мен ғана жаңағы жойдасыз қара күш төңірегіндегі мазасыздықтан арыла алар емеспін.



	22-желтоқсан 2011 ж.





