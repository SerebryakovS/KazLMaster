	Дүкенбай ДОСЖАН

	Тарланбоз



	Эсселер, Пікірлер, Зерттеу





	Бұл үш тараудан тұратын кітапқа ҚР Мемлекеттік, М.Әуезов және М. Шолохов атындағы сыйлықтардың, «Парасат» пен «Құрмет» ордендерінің иегері, аса көрнекті жазушы Дүкенбай Досжанның бұрынғы кітаптарында жарияланбаған, өмірінің соңғы жылдарында жазған әңгімелері енгізіліп отыр. Сонымен қатар жазушының шығармалары мен өмірі жайында белгілі ғалымдар мен әріптестері, достары, аяулы жары сөз толғайды. Филология ғылымдарының докторы, Қ.Жұбанов атындағы Ақтөбе өңірлік мемлекеттік университетіндегі Гуманитарлық зерттеулер институтының директоры Алпысбай Мұсаевтың жазушы Дүкенбай Досжанның қаламгерлік шеберлігі, тілдік және стильдік ерекшеліктерін зерттеу көзі ретінде арнайы қарастырған.

	Кітап жалпы оқырманға арналған.





І бөлім


	ТІРІ СӨЗДІҢ ПІРЛЕРІ





ТІРІ СӨЗДІҢ ПІРЛЕРІ


	Әйгілі испан ақыны Рафаэль Альбертидің «Жоғалған тоғай» атты естелік кітабын қызыға оқып шыққан едім. Кітабында ақын өзінің тұстастары, замандастары жайлы толғанып тебірене келіп: «Біздер басымыз түгел кезде қалың жыныс тоғай секілді едік... қазір сол тоғайдың шетін өрт шалды... кейбіріне балта тиді... бірінен соң бірінен көз жазып айрыла бастадық... қазір мүлде сиреп қалдық», деп қамыға жазған еді. Сонда айтылғандай кешегі жүрген жері базар, сөйлеген сөзі түйеден түскен жолаушыдай, жаны таза абыз ағаларымыз – Тәкен Әлімқұлов пен Бердібек Соқпақбаев – фәни жалғанның есігін ақырын ғана жауып, ешкімге міндеті жоқ кісілік қалпымен үнсіз-түнсіз бақи дүниеге көшіп үлгерді. Айтқан сөзін, мінезін, жүріс-тұрысын сағынасың; қаздаңдаған жүрісін көз алдыңа келтіріп, «аһ» ұрып еске аласың.





1. Тәкен ӘЛІМҚҰЛОВ


	Қазақ көркемсөзінде өзіндік өрнегі бар, дүниені суретпен көретін қабырғалы қаламгер Тәкен Әлімқұловпен ең алғаш 1966 жылдың қараша айында, 24 жасымда, Мәскеу қаласында кездестім. Бұрын жазушының «Ақбоз ат» романын қызыға оқығанмын. Есімде қалғаны – бас кейіпкердің сағын сындырған бәйге бозын бақталастары соққыға жығып, ақбоздың бодауына келген Гүлнаштың көкірек жарған күрсінісі... дүниелік алыс-жұлыстан, айтыс-тартыстан мезі болып... туған жерін тастап... үлкен қалаға жол алған Елеусіздің мүләйім мұңлы суреті болатын. Жолаушы поезында теңселген кейіпкердің көзіне терістік шығыста жаралы жолбарысқа ұқсаған Қаратау алыстан мұнартып қоштасқандай сыңай танытып еді.

	«Жазушы» баспасының атынан Мәскеуге редакторлық білім жетілдіруге келгенін, алғаш аяғым тигеннен іздегенім – алып қаладағы Жазушылар одағы, ондағы Қазақстан өкілі Тәкен ағамыз еді. Лев Толстойдың «Соғыс және бейбітшілік» романында граф Болконский бал өткізген ғимаратына орналасқан Жазушылар үйінен Тәкен ағамды оп-оңай тауып алдым. Қуықтай кіреберіс бөлмеде еврей шалымен бәстесіп, үкіше үрпиіп шахмат ойнап отырған үстінен түстім. Аты-жөнімді, келген шаруамды мәлімдеймін. Тәкен менімен көптен таныс кісідей жылыұшырай сәлемдесті. Бірер ай бұрын жарық көрген тұңғыш прозалық кітабым «Жусан мен гүлдерді» сыйладым. Сыртынан ынтық боп келген жазушы ішімдегіні тап деп тұратын томырық мінезге ие, әлде бәстескен еврей шалының меселін жыққысы келмеді... әуелгіде ішінен қайнаған бүркеулі қазандай сыр ашпады. Жанындағы жайдақ орындықты мегзеді. Тізе бүккен жазған басым әрі күтем, бері күтем, жол жүріп келген бетім, асқазаны құрғыр шұрылдап алып барады. Әлден уақытта жазушы ағамыз сұқ саусағымен танауын көстең еткізіп өтті де: «Тең түстік, ойымды бөлмегеніңде шаппай бер жеңіс ағаңдікі еді», – деп жымиып орнынан көтерілді. «Кеше мүттәйімді ұтып, екі күндік түскі асымды шығарғанмын... бүгін ұтыс бұйырмады», – деп сырықтай сидам бойын түзеп есікке бет алды. «Еврей шалының орнына өзім бар емеспін бе... астындағы мейрамханаға түсейік», – деп сыпайылық танытып соңынан ілестім. Жарықтықтың сыбайлас, таныс, біліс, көңіл жықпас кісілері неткен көп деп іштей таңқаламын. Сиыр бүйрегіндей буылтық-буылтық бөлмеден өтіп, түс әлетінде, мейрамхана үстеліне жайғасқасын да, ас мәзіріне тапсырыс бергесін де, жанап өткенмен бас изесіп сәлемдесіп аузы еш босамайды. О заманда коньякті «жылқының майы» деп алаңсыз сіміретін салт бар. Бір ғажабы – жазушы алдына келген ішімдіктің дәмін алып, ұрттап ішеді екен. «Әй, мына түйенің басындай үлкен басты қыздыру үшін қымбат ішімдіктің бөшкесі жұқ болмас» деп, уәйім шегіп отырған мезетте ағамыз мырс етіп күліп бүйдеді. «Босаға жиегінде... ана төрде шошайып отырған кәртәміс кісілерді көзің шалған болар, ол шіркіндер кешегі Азамат соғысына, Ұлы Отан соғысына қатынасқан офицер шеніндегі бишікеш... бастан кешкен оқиғасын айтып... сюжет сатады... жарық дүниеде көрмегені кем... әркімнен нәпақа ішіп күнелтеді... тәуір ішімдіктен сыйақы жібер», – деп кеңес берді. Кеңесі құлағыма жақты.

	Өзі де қашқалы тұрған қоян еді, мылтық атқасын не оңсын дегендей, мына қу дүниеде көрмегені кем шал-шауқанға ағамыздың атынан сыйақы жіберіп жатырмын баяғы. Бір кәрияның риза болғаны сонша, дастарқан мәзірі аяқталмай селкілдеп түрегеліп келіп Тәкеңді бас салып құшақтады. Тәкең: «Жақсы, жақсы... қызықты оқиғаңды мына жазушы інімізге айт... маған қажеті жоқ», – деп басын арашалап алды. Жүрегі жұмсақ кәрия жайлы орнына жылысып кетті.

	– Жазатын оқиға өзімде толып жатыр, уақытым жете бермейді... «Спартакқа» жанкүйермін, күн сайын шахмат ойнаймын, бәс тігіп тастаяққа емпеңдеймін, – деп сырықтай бойын түзеп мейрамханадан шығуға бет алды.

	Электричка поезына отырып семинар өтетін қала шетіне жетуге асықтым. Есік алдында қоштасар мезетте жазушы мырс күлді.

	– Қаратаудың лықылдата соғатын сары желін, жабайы жалбызын сағындым. Ертең шахматтан қолым шықса кешкі ас менен болсын, қайта айналып соғарсың, – деп жылы қоштасты.

	Екі-үш күн өте магнит өрісіне түскен темірге ұқсап басым қисайып жазушыға соғамын. Ол кісі шынын аша сөйледі. «Кітабыңды оқып шықтым... ұнады... ішіндегі «Көкпар» әңгімесі өзіме әжептеуір қозғау салды... бір кеште отыра қалып сенің әсеріңнен «Көкпар» әңгімесін жазып тастадым, қызғанба, шошыма, алдыңнан өткенім», – деді. Сосын бірауық ойланып отырып бүйдеді. «Сенің «Көкпарың» о заманның оқиғасын қозғаса – менің «Көкпарымда» қазіргі замандағы ауыл қаражаяуының кәпір аяғандай аянышты хәлі сөйлейді», – деп түсіндіріп өтті. Кейінше Әлімқұловтың әлгі әңгімесі «ҚӘ» газетіне басылды, маған «Жусан мен гүлдер» кітабым туралы бірауыз пікірін хатпен жазып жіберді. Үлкеннің кеңдігіне ішім жылыды.

	Метроға енгесін де, қала шетіне апаратын электр поезына отырғасын да көкіректі қозғаған жәйіт жетерлік. Мына бір суретті көзге елестетіңіз.

	Тәкеңнің адымы кең, әрі жылдам аяңдайды. Қаздаңдаған алдымдағы бір ағам. Қатарласа аяңдауға тырысамын, қалып қоя беремін. Жүгіре басып, борсаңдап ілесемін. Жазушының үш мінезі өзімді баурады. Кісіні жатсынбайды, тіпті бала жастан бірге өскен құрдасындай көріп, бауырына икемдей тартып, баяғыдан сырлас, мұңдас адамындай ішіндегі асылын төгіп сөйлеген кезде – сыр бүгіп, ойыңды өлшеуге өзіңнің амалың қалмай, жайылып саласың. Көріп жүрген қаламдас ағайындарға мүлде ұқсамайды, аяғы салбырап айдан түскен адам секілді, өмірді, дүниені тек өзіндік өлшеммен кесіп-пішеді, қиғаш болса да өз пікірімен сөйлейді. Үшінші: үлкен кісі ғой деп кішірейіп сөйлейін десең – «бала» деп мысыңды басып уәж айтпайды; көптен білетін таныс-біліс қой деп еркінірек көсілсең – білімі ұшантеңіз, Пушкиннен, Лермонтовтан жатқа оқығанда ескен желдей алдына жан салмайды; әр сөзінде ұшан-теңіз терең білім, аңғарылып жатады. Уақыт тауып сабақтың арасында келіп тұрайыншы, бәлкім жеті қырлы мінезінен өзіме де бірдеңе жұғар, бәлкім өзімшілдігі басым, безбүйрек, безер, бедеу байталдай мәскеулік зиялыны тереңірек түсінуге септігі тиер деп ойлаймын.

	Сөздің жаны болады. Әлгі жан тірі сөз ұстаған жазушының қаламында әрдайым бүлкілдеп соғып тұрады деді Тәкең.

	Бүлкілдеп соғып тұрған тірі сөздің жан әлемі жазушы жазбасында анық сезіледі. Тірі сөзді көзге елестетіп, майын тамызып жазу – сыралғы әдісі. Қолданыстағы сөздің өзі Әлімқұлов қаламына іліккенде өзгеше реңк алып, бояуға малып алғандай кемпірқосақша құлпырып, төңкеріліп шыға келеді. Диалогтары жақ секілді иілгіш, дәмін алып ділмәрсиді. Күнделікті қолданыстағы сөздің өзіне кәдуілгідей қан жүгіріп, жан бітіп, бүлкілдеп соғып, сирек, мәйін мазмұнға молығып, тек қана Әлімқұлов прозасы деген бөтен бір әлемге қол артқанын көріп жүрміз.

	Жүрген жүрісі қаншалықты өзгеше болса – әр сөзінде батпанға бергісіз салмақты мән-мағана жатушы еді. «Жайлы деген сөзді суқаным сүймейді... оның орнына туралы деген есімшені қолданған ләзім; ер кісіге қаратып сөйлесең – жұбайы деп; әйел кісіге қатысты болса – зайыбы деп алған жөн; семья деген сөздің мағанасы отбасы, ал жанұя деген адам жанының жылжымалы субстанциялық хал-күйі ғана» деген тәлім сөзі жадымда қалыпты. Сөйлем мен сөйлемнің арасын байланыстыратын «Дей тұрғанмен» деген көсемшені жаратпаймын. «Тап бұлай қыстырма сөзді әжетке жарату – сөз таппай жерге қарағанның айла-шарғысы ғана», – дейтін әр сөзін шегелей түсіп. Әлгі уәж маңдайыма қойып жаңғақ шаққандай әсер етті.

	Семинар сабақтан қайтар кезде... қоштасуға, әрі әңгімелесуге Әлімқұловқа арнайы соқтым. Бұл жолы «таза ауа жұтайықшы» деп қолқаладым. Таза ауаның арғы астарында суретке түсу, сұхбат құру, дәм-тұз тату секілді себептер тұрды.. Ағамыз: «Бүгінгі шахмат сайысынан қалатын болдым», – деп аз-маз қиналған сыңай танытты-дағы алдыма түсті. Тіркесіп көшеге шықтық.

	Қаздаңдаған алдымдағы бір ағам. Қатарласа аяңдауға тырысамын, қалып қоя беремін. Жүгіре басып, борсаңдап ілесемін.

	Сурет ательесіне бас сұққан кезде: «Бұл шіркіндер бір сом беріп айтқызып, он сом беріп қойғыза алмайтын жыршы ағаң секілді – олай отыр... былай отыр... деп зықыңды шығарады», – деп суретке түсу кезінде қинала қозғалып кеңк-кеңк күлгені әлі есімде. Жолай кафеге бас сұғамыз, қаламгер бірер саптаяқ сыраны сіміріп салып астынан су шыққан адамша, «ілгері кеттік» деп қаздаңдай басып көшеге шығады. Кітап дүкендерін айналсоқтаймыз, көрме аралаймыз, келесі бір аялдамада мейрамханаға бас сұғамыз. Бұл жерде жүз грамдай коньяктен ауыз тиеді. «Жүр кеттік» деп, аяғын аттата басып тағы жөнеле береді. Келесі бір кідірген жердегі асханадан құйтақандай тіске басарымен арақ алғызады... Мұнда да байыз тауып қоныс таппайды. Жасы үлкен кісінің жөппелдеме жүрісіне, ішімдік ішісіне қарадай қайран қаламын. Көкейіме бүлкілдеп сауал кептеледі.

	«Тәке, әлгі ішімдіктер ішкі сарайыңызда мензуркаға құйған әрқилы қышқыл секілді бір-бірімен араласпай, жолақ-жолағымен кілкіп тұратын болғаны ма?.. Неге бір ғана түріне ауыз тұшытпайсыз?..», – деймін. Ол кісі мырс күледі. «Қай-қай ащыны көңіл-күйіне сай таңдап ішкен ләзім, өз басым ішімдікті көңілкүйге байланысты таңдаймын», деп жүре жауап береді.

	Алматыға қоныс аударып өзінің зерттеу кітабы «Жұмбақ жанды» жазып жүрген кезі. Әңгімелескім келіп әуелі телефон шалып, үйіне бас сұққаным есімде қалыпты. Насаттанып күліп қарсы алды. «Абай жарықтық туралы жазып жатырмын. Қаратай есімді ауылдың қу тілді шалы өспірім Абайды сүріндірмек болып: «Сен бала – ескі заманнан жаңа заман жақсы, бұрынғы үлкендерден – кейінгі жас балалар артық депсің. Біздің дәуіріміз Мұхаммед Пайғамбарға жақын, ол дүниенің жарығы емес пе, сол жарықты ертерек сезінген бұрынғы үлкендер бәрінен биік, бәрінен есті емес пе», – деп сөзден жаңылдырмақ болады».

	Сол кезде Абай тұрып: «Биік таудың басында қысы-жазы қар жатады, ол күнге жақын болғанымен тұрмысқа жайсыз, ал сайсалада, етекте сан алуан түлік өседі, бәйшешек шығады, одан адам да, мал да ырзық-несібе айырады. Сіздің пайғамбарға жақындығыңыз әлгі тау басының күнге жақындығы сияқты», – деп сөзден ұтып кетеді. Бұл кезде Абайдың жасы 28-ге енді аяқ басқан екен. Шай үстінде жазушы өзінің ақын ұстазы туралы тебіреніс толғаныс сезімде отырды. Сол кездесуде айтқан екінші пара әңгімесі есімде қалыпты. «Әлгі қар жамылған тау басындай болған, Абай заманына бір табан жақын, Әуезовтің қолына су құйған Әбіш Жиреншин есімді ақсақалды ерінбей отырып тыңдаған едім. Әңгіменің кеніші болатын жарықтық. Жиреншин айтып отырушы еді. Әбіштен соңғы мол-мол үміт еткен жанған жұлдызы Мағауия қаза болған соң – қайғыдан біржола қаусаған ақын бейнебір жүректе жанған жалынға балқып еріген сары май секілді, қырық күн өткенде алпыс жасында дүние салады. Ауыр қайғыға шомылған ақын өлерінен үш күн бұрын тіл ауыздан қалып тамақ ішпейді, ешкімді үстіне кіргізбейді, жарық дүниеден мүлде жырақтап кетеді. Іштей күңіреніп, кеудесін сары желге тосып: «Сарыарқаның самалы-ай, Самалдап өскен дүние-ай, Қорлықпен кешкен өмір-ай, Өтті деген осы ма-ай!», деп іштен тынып, мұңын, шерін жүрегіне түйіп жарық дүниемен қош айтысқандай болады. Көзі тірісінде бірде қадірлеп, бірде жәбірлеп, үстіне баса-көктеп еніп, өктемсіп өткен ағайынтуыстары: «Алтынның қолда барда қадірі жоқ» деп, өксігін баса алмай, шын жетімсіреп қалған еді. Кемеңгері өлген соң қазақ даласы да қайғылы шерге қамалып, қамығып, көзіне қамшы тиген бәйге атындай ел-жұрты ұйлығып, енді не істейміз дегендей болып, алдарындағы заңғар тау құлағандай ойсырап қалады.

	«Осы кепті күңірене отырып, жазып жатқан кезім еді», – деп жазушы қызылкүрең шайын ұрттай түседі.

	Әлімқұловтың «Жұмбақ жаны» – кемеңгер ақынның ішкі жан-сарайын өзінше оқып түсінген, жиырмасыншы ғасырдың биігінен шола қараған, көкірегі ояу, көзі жіті, көзіне тірі сурет елестеген оқырманның зар кешкен жыр маржаны секілді. Баяғыдан қыр соңымнан қалмай жүрген Абай рухы со жолым, жазушының әлгі сөзінен кейін өзімді шындап қозғады. Ақын өмірінің ең бір қиын кезеңін күңіренткен бірер өлеңінің туу тарихын талдай отырып Абайдың көңіл күйіне, жан сырына еркін бойлаған «Абайдың рухы» кітабым он жыл өте дүниеге келді. Әр заман данышпан ақынды өзінше оқиды; баяғы қу тілді Қаратай кәрия айтқандай – ұлы тұлғаға бір табан жақын ақ қар, көк мұз шың басындай – Әлімқұловтан отыз жыл өте Абайды өзімше түйсініп, өрнектедім деп ойладым. Уақыт өте, келер ұрпақ кемеңгер ақынды өзінше, өзгеше, өз түйсігімен қайталап оқуы кәдік еді.

	Өмірге еліктеу, зер салып тұшыну бар да, тіршілік түйіткілінен жеке басы соққы көріп, азап шегу бар. Бір жағынан ақынды халық сүйіп, адал ниетін білдіріп жатса; екінші жағынан өмір азабының ауыр күндері тастап кеткен іштегі мұңмен шарпысқан қайғы да кейде басылып, кейде от алып тұтанып – өмірдің ащы шындығын тұшындырып отырады. Мұндай минөттерде ақын қабағы жабырқап: «Ойлы адамға қызық жоқ бұл жалғанда» – деп келсе, көңілінің көтеріңкі, биік кезеңінде айбат шеккендей: «Қайғы келсе қарсы тұр, құлай берме» – деп, ақыл айтады. Мысалға Тәкеннің жанына жылу беретін отбасын, мұның үстіне қымбат уақытын дұрыс ұйымдастыра алмауы, сол дұрыс еместіктің салдарынан бірнеше мәрте үйленуі, әдебиет институтының жатақханасында ғұмыр кешуі, Алматыға көшіп келгесін де шығармашылық тағдырын тәспі тасындай рет – ретінен моншақтап түзе алмай – түрлі ауруханада жатып емделуі – жарғақ құлағы жастыққа тимей жүріп «Махаббаттың тұрағы қайда?», «Махаббат күйігі», «Телқоңыр» секілді маржан әңгімелерді жазуы; алтынға парапар уақытын ұқыпты пайдалана алмауы; аяқ астынан «жау, дау» тауып ала қоюы; мұзжарғыш кемедей қуатты дарынына еш жерден түсіністік таба алмауы; бәз баяғы өзіне тән бірбеткей мінезінен оқтын-оқтын опық жеуі; ақыр соңында Мәскеуден Тәкен көшіп келді... ел тұрмысын көрді... қаламдас қатарларының әжуа-мысқылына көнді... өмір базарының ешкімге естілмей-ақ дыбыссыз жабылатын бақи жалған қақпасына тақай түсті.

	Сырт қарасаң пәлендей өзгешелігі жоқ, қарабайыр баяндау секілді; ал байыз тауып ішіне үңілсең – қазына салған сандықты ашқандай әсерге бөлейтін Тәкеннің тілі туралы бір ауыз сөз. «Ермекбай дағдарды», «дидар көріспегеніне», «тіршіліктің ығыты», «діңкесі құрып», «ылауды қалай табуға болар», «рабайсыз омырылып», «науша шал», «лоқылдаған оқыс желіс» т.б. секілді тосын оралымға сүрініп жығыласыз. Сырт дүниені суретпен көреді, әлгі сурет жазушы көзінде ылғи бейнелі образ, тосын сөз, жанды қимыл күйінде елестейді. Өзіндік сөз сиқыры, сөйлеу нәші – кәрі Қаратаудың күнгейі мен теріскей елінің тіл байлығынан нәр тартады. Оқиға желісі мен кейіпкерге тән мінезді ұстаған мезетте, біреуге ұнар, біреуге ұнамас, әйтсе де ешкімге ұқсамайды, шатастыра алмайсыз.

	Бірде жазушының өз сөзімен айтқанда іші пысқан ағамыз аяңдап Одаққа келіпті. Төбесін көргеннен шұрқырасып сәлемдесіп жатырмын. Үшінші қабаттағы кең бөлмеде үстелді жалғыз иемденіп шахмат тақтасын құрып қойыпты, әлдекімді мөлиіп күтіп отыр. «Ешқайда кетіп қалма, ұтыстың ақшасы қолыма тисе – түстік ішеміз», деп дәмелендіріп қойды. Сайысқа Тахауи Ахтанов келіп жүгінді. Сор айдады ма, кім білген көп ұзамай құрдас кісілердің ойыны ушыққан дауға ұласты.

	– Қазір ғана мына тұста тұрған атым зым-зия, бөтен кісі келген жоқ.

	Тальдің әдісіне салып офицермен орағытып отырғанымда атты қолды еттім!

	– Ат-матыңды білмеймін, абайсызда түсіріп алған боларсың, – деп Тахауи шалқаяды. Күлмейді, түнере сөйлейді.

	– Мына тұста тұрған! Атымды қайтар, қарағым!

	– Сасқан үйрек артымен жүзеді дегендей, жалаңды жаппа, ештеңені алғаным жоқ!

	Бірдеңені сезсем: әлгіде ғана сол қапталда қонжиып тұрған аттың зым-зия жоғалуы тегін емес. Тегеуіріні үстем Тәкеңнің көзін ала бере жең ұшына бір фигураны жымқырып үлгергенін сезіп қалған секілдімін. Тәкең келідей басын шайқап, күңірене зар айтып, пәске кідірді. Жүрісінен жаңылды. Артынша жан дауысы шықты.

	– Мына тұста шабуылды тұсап тұрған пешкам жоқ. Сенімен ойнап болмайды екен! Көзімді ала бере пешканы зым-зия еттің!

	– Өстіп дауласып күнді еңкейтетін шығармыз. Гроссмейстердің жүрісіне салып баяғыда шейіт болған пешканы іздейсің, көкешім!

	– Көзді ала бере аттың көзін жойдың! Енді келіп пешканы жымқырдың! Бәстесіп шындап ойналық деген өзің едің! – деп Тәкеңнің жан дауысы шығады.

	– Ешқандай атты, пешканы көргенім жоқ!

	– Тап мына тұста тұрған!

	– Тальмен, Смысловпен, Гаспаровпен ойнағам! Кім деп тұрсың мені, көкешім, – деген Ахтановтың дауысы жер жарады. Біреу жығып салып буындырып жатқандай. Өтіп бара жатқан бірер кісі: «Бұл не дауыс» дегендей, есікті ашып қарайды. Дау ушығып ызғысып бөлме іші азан-қазан болды. Ойынның қызығы кетті. Бақсының үйіндей ыңырсыған бөлмеден кете тұрайыншы деп дәлізге шыққанмын. Біраздасын парт болып қызарған Тәкеңнің сүйретілген нұсқасы шалынды, көрер көзге қолын сілкіді.

	– Жүр, бала! Астына түсіп несиеге түстік ішейік. Ана Тахауи нағыз шық бермес Шығайбайдың өзі, оны ұтып нәпақа айырамын деген менде ми жоқ. Көзді ала бере қуатты фигураны жоқ қылатын айла-шарғысынан хабарсызбын. Әй, мүттәйым-ай! Пәленді, түгенді ұттым, Гаспаровтың өзімен сайысқа түскенмін деп кеңірдегін созып жүргенге иланып қалыппын. Қайдан білейін, ендігәрі мұндай шатақ кісімен шахмат ойнамаспын. Мәскеудегі еврей жазушылары әлгіден мың есе артық.

	Күңірене сөйлеген Тәкеңнің ашуы көпке дейін басылып болмады.

	Әлімқұлов қазақ көркемсөзіне нендей қасиетімен қосылды дегенде – үш бірдей кепті көлденең қоюға тиіспіз; олар – дүниетаным, сөз қолданысы, шеберлік атты жүйеге табан тірейді. Дүниетаным дегенде: кәрі Қаратаудың күнгейі мен теріскейін жайлаған елдің бүгінгі қат-қабат тіршілігі, көкірек көзі, жалпы қазаққа ұқсамайтын ірі сөйлеп, ірі тураған, жалқылықтан жалпыға құлаш ұрған типтік бейнелер, мұның үстіне қаламгердің терең білімін айрықшалар едік. Тәттімбет, Сүгір, Махамбет бейнесі сақаға құйған қорғасындай әрі салмақты, әрі бірегей болмыс болуы содан. Сөзді ойнатуы ешкімге ұқсамайды. «Әлдидің аяғы құрбан болған қызыл құлынға ауысып, өзекке дерт түсірді. Домбыра қаралы арудай аңырап қоя берді». Осы тіркестегі «әлдидің аяғы өзекке дерт түсірді...қаралы арудай аңырап қоя берді» дегенді өзге қаламгер басқа қырынан қарастырар еді; мысалға: «әлдидің аяғы айтып-болмас жан ауруына жалғасты... жоқтау айтқан қаралы аруға ұқсады» деп құрастырсақ-дағы әлгі кеп, шынайы көрініс сурет болып көзге елестер еді. Сөзге жан беріп, бояу – нақышымен иіп елестетуге ұста, тірі сөздің дәмін тұшынсаңыз –кәдуілгідей жан бітіп, көз алдыңызға құбылыс пен болмысты елестетуі жазушының ерекшелігі. Жоғарыдағы екі категория қосылып кемпірқосақша құбылып шеңберленіп Әлімқұлов шеберлігін өрнектейді.

	Жазушының өз уақытын дұрыс ұйымдастыра алмайтыны туралы шағын мысал келтіре кетейін. Ол кезде «Қайрат» футбол командасының атағы жер жарып дүркіреп тұрған кезі. «Қайраттың» Санкт-Петербург командасы «Зенитпен» ойнайтын күні – әлде сорға, әлде қызыққа кенелетін күні құдай айдап Әлімқұловтың қасында жүр екенмін. Қарашаның қабағы салыңқы кеші, аяғын аттата басып жазушы ойын өтетін стадионға енді.

	Қаздаңдаған алдымдағы бір ағам. Қатарласа аяңдауға тырысамын, қалып қоя беремін. Жүгіре басып, борсаңдап ілесемін.

	Алдыңғы қатарға жайғасқанымыз сол, шала мас жанкүйер көрерменге қосылып жазушы ағамыз өре түрегелді. Теңбіл доп «Қайратқа» тиген екен, зырқыраған жүйрік жігіт қарсыластың қақпасына төніп-ақ қалды. Алдынан көстеңдеп шыққан қақпашы әлгі жүйріктің аяғының астынан теңбіл допты жұлып алғаны.

	– Квочкин, Квочкин, аяғыңдағы допты қапталдағы Сегізбаевқа бере салсаң атыңнан түсіп қалар ма едің! Ай, иттің баласыай, өй, пәдәріңе нәлеті-ай, – деп өңештеп қояр емес. Жер астынан өніп шыққандай еңгезердей бір жанкүйер жазушының жағасынан ала кетті.

	– Мүлт кетпегенде Квочкиннің өзі гол ұрар еді! Сегізбаевтан өзгені танымайтын қараңғы қазақтан қалдық-ау бәлеге!

	– Айтып тұрған қараңғы қазағың мен бе сонда? – деп жазушы әлгі сорайғанмен текетіресті. – Пеленің, Эйсебионың ойынын көрген көкең боламын! Тіліңді тарта сөйле!

	– Сегізбаев аяғына жем түскен ат секілді, мақтау-мараппаттан семіріп, әне жүр қаңғымалап беталды борсаңдап жортып! Степанов та бір, ол да бір. Ұзамай демалысқа жылысатын болар!

	– Сен шырағым, қалай-қалай сөйлейсің! Сегізбаев команданың гүлі, сорпа бетіне шығары, шаппай бер бәйгеторысы! Аузы-басың жыбырлап орысқа жағынбасаң жүре алмайсың!

	Әлгі сорайғанға аузы-басың жыбырлап деген сөз батып кетті. Ыстық табаға түскен шаянша парт қызарды. Сіркіреп жаңбыр жауа бастады, жұрт бүрісті. Футбол көріп, қызыққа батамын деген қиялым көзімнен бұлбұлша ұшты. Қырғын дауға, шапылдасқан шатаққа қалдым. Бастан құлақ садақа, қараптан-қарап бей-жай кәйпім тарқап, жазушы мен сорайғанның арасына бітімші болып, шырылдап араға түсемін. Сорайған ащы суға тойып алған ба, өңештеп, өңмендеп маңайды басына көтерді. Тәкеңнің: «Пеленің, Эйсебионың ойынын көрген бесаспаппын» деген сөзі әсер етпеді. Әрі ішек-қарным шұрылдап, әрі сіркіреп жауған жаңбырдан көйлегім денеме жабысып, езіліп мәнісім кетті. Осы мезетте «Зениттің» шабуылшысы зырқырағаннан зырқырай төніп «Қайраттың» қақпасына теңбіл допты енгізіпақ жіберді. Сорайғанның жалы күдірейді. Жазушы ағам жаман жүдеді, ырсыңдап күле береді.

	– Квочкиннің, Степановтың ойынына күйемін ғой! Күйген соң орындыққа отыра қалып еңіреп жылағым келеді. Итім шығып, кеңірдегімді созып қышқырамын. Алдына келген допты гүрс теуіп, сілейген қалпы тұра береді. Біразырақ жүгірсе – шегі түсіп қалар ма еді, – деп жазушы маңдайын тоқпақтағандай кепке түседі.

	– Квочкин болмаса команданың быт-шыты шығар еді. «Қайратты» қайратты етіп тұрған әлгі екеуі, – деп сорайған еш басылып болмайды. Жазушы өзіме жалтақ-жалтақ қарайды.

	– Сырадан босаған шөлмекпен мынаның тұмсығынан сүйкеп өтейін бе!

	– Ашу – дұшпан , ақыл – дос, сабыр етіңіз!

	– Мыналардың ойынына қарным ашып, түңіле түсемін!

	– Тезірек жылыстап жоғалайық, жаңбыр төпей түсті. Ойыншының жүгірісі тұсаулы аттай. Жеңісті қолдан беріп жер сипалап қаламыз. Осы тойғанымызбен қайталық, Тәке! – деп жалынамын.

	Жазушының меселі қайтып, бәсі түсіп қалған:

	– Мына сорайған секілді жанкүйері бар команда қалай оңсын! Көрсоқыр сауатсыздың өзі...

	– «Сауатсыз» деп мұқатып тұрғаның мен бе? – деп әлгі сорайған келсаптай жұдырығын үйіріп әкіреңдеді.

	Жолымыз болмай, Санкт-Петербургтың командасынан қирайсоқ ұтылып, төпелеген жауын астында сусоқты болып, жанжақтан қаумалап өңештеген өңшең қызып алған кеудемсоқ сорайғандардың соққысына ұшырап, суға түскен шөже тауыққа ұқсап – сытылып шыға бердік. Қаздаңдап ағам алдыма түседі. Қатарласа аяңдауға тырысамын, қалып қоя беремін. Жүгіре басып, борсаңдап ілесемін.

	Жазушы келідей басын қос қоламен қаумалай ұстап күңіренеді, теңселеді. «Екі сағат уақытым текке өлді, сорым бес елі, жолым ауыр. Сорайғандардың тәжікесіне ұшырап титықтағаным аздай, малмандай болып әбден жаурадым», – деп қайырылып қоштасуға да мұршасы болмай, көше пұшпағына жұтылды. Көркем шындыққа салыстыру арқылы көз жеткіземіз. Әлімқұловтың өнер адамдары туралы әңгіме топтамасы күн көзіне тосып иіскейтін гүлдесте іспетті. Әңгімелер – зағип әнші Андреа Бочеллидің жүрекке сіңетін дірілі аралас сопрано дауысы мен қызарып батып бара жатқан күнге ұқсаған Энио Мариконенің құйқылжыған әуезді сазын еске салады. Оқыған сайын шөлің қанбайды, ынтыға түсесің. Жазушы сөз саптасынан тартылыс күші неде деген сауал ойландырды. Тілдегі тосын теңеу ме, сөз, сөйлемнің қайталанбас ішкі ырғағы ма, әлде кейіпкердің оғаш, ордашарқы, орайсыз қимыл-құбылысы ма, әлде кейіпкердің сөзі мен әрекеті бір-бірін байытып, жымдаса өріліп жататын құйтырқы баяндау тәсілінде ме. Кесіп айту қиын. Жоғарыдағы аты аталған сазгер мен әншінің құдіреті – үндегі бояу-белгі мен сазды қабылдау қасиеті болса; жазушының таңдайға тебер әдемі, мәйін, мінезді баяндау машығы оқырманды сол баяғы қайталанбастығымен баурайды. Жай ғана үйреншікті жәйітті қалтқысыз, риясыз қалыбын бұзбай, айнадан көргендей тосын әсер сыйлап, елестетіп, елжіретіп баяндайды.

	1987 жылдың сәуір айы. Қыстайғы сүрі қар ылжырап еріп, үй шатыры мен көше бойындағы кәрі қарағай сорпаланып терлеп, арық бойы тығылмашақ ойнаған тең құрбыдай сақылдап қызыл су жүгіре бастаған. Ақ қар көк мұз сеңгір тау үстінен ақшыл бұлт легли көшті. Абай атындағы опера және балет театрының желкесіндегі Министрлер Кеңесіне қарайтын ауруханасының бауыр және асқазан бөлімшесіне ем алуға жатқанмын. Жүрек аурулары бөлімшесінде Әлімқұлов жатыр дегенді есітіп, көңілін сұрауға бас сұқтым. Аурухананың өлшеулі кереуетіне серейген қол-аяғын әзер сыйғызып көсіліп жатып сәлемімді алды.

	– Бұдан зор құқайды көргем, – деді жазушы аға сіресіп жатқан қалпы. Аздап басының шаригі қозғалған деген сылтаумен Сейфуллин даңғылының бас жағындағы жүйке аурулары ауруханасына түсіп шыққанмын. Ермек Байтураев есімді бас дәрігері жүз жиырма сауалдан құралған тестке салып тексеріп-тексеріп «мания величия» дертінің шалығы бар деп тізгінімді түріп қоя бергені жаныма батады.

	– Бұл жолғы жатыс не жатыс?

	– Жүрек соғысы бұзылған дей ме... асқазан бүрі жұтаған дей ме... әйтеуір дәрігерлердің қабағы салыңқы. Тексерген сайын бірдеме табады.

	Үстелшеде көзге таныс ірі қаріпті айбақ-сайбақ қолжазбаны көремін.

	– Мақала жазғасыз ба?

	– «ҚӘ» газетінің тапсырысы еді, желімше жабысып тынышымды алды.

	Сенің ауруың не сонда?

	– Бауыр.

	– Ең қауіптісі жүрек көрінді. Осы қазір көз алдыңда самбырлап сөйлеп отырып әп-сәтте жүріп кетті дейді. Сенің дертің әуелі сыздайды, бүреді, ас батырмайды... сосын барып шыбын жанға жармасады емес пе!

	– Аурудың жақсы-жаманы бар ма? Басқа салғасын көнеміз, көніп жүріп көресіні көреміз.

	– Көп ұзамай ауруханадан шығамын. Асқазаным бүріп, бұрап аурушы еді, дәрінің күшімен бәсеңдеді. Қалада қала алмаймын. Елге кетем, бәлкім саумал ішсем дың қойып тәуір боп кетермін.

	– Туған жердің түтіні де ем. Жеңгеміз ішті қуатын саумал тауып ішкізе алмас бұл қаладан.

	– Жеңгең Көтеш ақынның айтқанындай «бастама етік көрпілдек, кісіні жатып атады...» өз қолымды өзім кесемін бе...қатынбысың қатын әншейін...

	Қабағынан жазылмайтын, арылмайтын мұңды оқыдым. Ешбір өлшемге сыймайтын, жазып тауыса алмайтын, оқып-тоқып тереңіне бойлай алмайтын қамсау кәрі мұң. Кәрі мұңның мәнісін кейінше түсіндім.

	Әлімқұловты көп ұзамай ауруханадан шығарды. «Елге жет... саумал іш... кепе бағланның кемік сорпасына терле...» деген көрінеді. Артынша емдеген дәрігерінен естідім. Тәкеңнің асқазанында қатерлі ісік бар көрінді, тәбеті тартпай, ас батырмай, күннен-күнге әл-дәрменін құртып әлсіретіп бара жатқан әлгі қатерлі кеселдің кәшті деседі.

	Ұшырасудан кейін тура ай өте қайран ағамыз... тірі сөздің майталман шебері... жонынан су төгілмес жорғасы... классик жазушы қым-қуыт ызың-шуы құлақ кескен фәни дүниенің емен есігін ақырын ғана жауып... ешкімге міндетсінбей, ешкімнен жанына жылы сөз, жақсылық дәметпей... біреу біліп, біреу білмейтін фәни жалғанға жол алып, жөнеле беріпті. 69 жас. 70 жасына сегіз ай жетпей өзінің ақбоз аты секілді орта жолда оқыс сүрінді, пендешілік арманын... уәлі сөзін... жақсы үмітін... туған жерге сағынышын ішіне жұтып жатып түн жарымында үзіліпті. Соңғы сөзі...теріскейдің сары самалы-ей...бал татыған уыз саумалы-ай... болыпты.

	Жазушының мәйітін келіншегі, екі бірдей ет жақын туысқаны әуелі поезбен, сосын пошта таситын мәшинемен селкілдете теңселтіп туған жері Қаратаудың теріскейіне, «Жартытөбеге» жеткізді. Өзі өмір бойы сағынып өткен туған жердің күреңсе топырағына жамбасын тигізді.

	Адамда арман таусылған ба. Отырамын да ойлаймын. Соңғы демін алып, көз жұмар алдында арқалы қаламгердің көкейін кескен нендей гәп... қандай қиял... қамсау ой еді. Сырлас, мұңдас інісі ысабында ой таразысына саламын. Таразы басы ауыр тартып кетеді.

	Әлімқұлов қоғамға, қоршаған ортаға жынды да болып көрінді, әумесер де атанды, қоңыр қозыға айналып өзінше зар кешіп бебеулеп өмір сүрді. Біраз жыл жел диірменмен айқасқа түскен Дон Кихотқа ұқсады. Көбіне ақылдың айдауымен емес, көңіл күйінің құбылысын күзетті, дегенімен жүрді, қоғамға ортаға жыны келіп, шамырқанған кезде орыс Пушкиннің, Лермонтовтың, қазақ Абайдың өлеңдерін төгіп-төгіп жатқа оқыды. Аяғына жем түскен бәйге атындай кеп кешті. Көңіл төріне сағынышын жұлдызша жамыратып күн өткізді, ертеңге деген үмітін аткөпір етті. Көбіне «мен бір жұмбақ адаммын» деп теңселіп отырып көркем сөз кестесін тоқыды. Біз түсінген жазушыға «сен жақсы жазасың» деген мақтау, марапат, ода сөздің қажеті жоқ еді, оны елден бөліп ерекшелеу басы артық әрекет. Біршама түсінген... білген... сырлас болған Әлімқұловты қарадай аспандатып мақтап, марапаттамай-ақ (өз бағасын білетін еді), жерден алып, жерге салып сынамай-ақ (көңіл күйімен өмір сүретін адам сын естісе – жербауырлап, жабыланып кетуі кәдік), «өз білгеніңмен өмір сүр» деп басбілгі аттай тізгін-жүгенін түріп, сауырынан бір қағып, құлдыраң қақтырып кең даланың қиыр шетіне айдап жіберген ләзім еді.

	Бір шеті мен бір шетіне көз жеткісіз сары сахараның шалқыған кеңдігіне, ат тұяғының дүбірімен оянатын дарынды кісінің пісенде тұнық көңіл күйі тым алысқа жетелейтін. Жетпегені сол ғана еді.





2. Бердібек СОҚПАҚБАЕВ


	Дүниеде кітапты аса көп оқыған, өзі өмір бойына кітапханашы болып істеген, сол оқыған-тоқығанының ізімен әңгіме, эссе жазып төрткүл дүниеге атағы жайылған жазушы – аргентиналық Хорке Луис Борхес. Кітаби қаламгер. Борхес өмірден көргенбілгенін көркемдеп, өз ойынан өрнектеп пәлендей ештеңе шығармаған. Барша әңгіме, эссе, зерттеулеріне өзінен бұрынғы жазушылар мен ойшылдардың кітабының мазмұнын алып, соны әрі қарай өрбітіп ой сабақтаған. Оқиға, тартыс, фабула құрып, соны әртүрлі пәлсапалық бояумен байытып, өзі көргендей етіп төгілдіріп тарқатуы таңғалдырады. Әдебиет әлемінде мұндай да болады.

	Бұған мүлде кереғар ғажайыпқа куәміз.

	Кітапты тиіп-қашып көз жүгіртіп қана, кейінше өзге көркем шығарманы мүлдем оқымай-ақ жазушы болатындар бар. Қазақ қаламгері Бердібек Соқпақбаев сондай кісі еді. Бұл кісі дүниені өзінше көре білетін еді. Өз пайымымен байлам жасайтын. Өзіндік түйсік-интиуцияның қаламгері болатын. Шағын ғана оқиғаны табиғи дарынымен байытып алып кететін. Сөзді сезінуі, әсіресе табиғатқа егіздің сыңарындай жақындығы, қымқуат тіршілікті бала пайымымен таразылап бере білуі – керемет еді. Жасөспірім тілімен сөйлегенде алдына жан салмаушы еді, жарықтық.

	Өткен ғасырдың 60-70 жылдары Алматыда, бір-бірімізден таяқ тастам жерде көрші тұрдық. Ол кісі Желтоқсан мен Төле би көшесінің қиылысынан сәл төменде, өзім Фурманов пен Әйтеке би көшесінің қиылысындамын. Кешқұрым ескі үкімет үйінің терістік батысында, төңкерісшілер аллеясына таза ауа жұтып сейілдеп қайтуға, немересін жетелеп ағамыз шығады. Күншығыс бүйірден өзім аяңдап жетемін. Гүлзар бақ, субұрқақты айналып жайлап басып жүріп сөз тиегін ағытамыз. Амандықсаулық сұрасқаннан кейін әдебиет төңірегін тілге тиек етеміз. Нақа осы отырған екеуміз талқыламасақ – қазақ әдебиеті иесіз қалатындай сезінеміз баяғы.

	Көбіне сауал қоямын.

	– Беке, кешегі «Қазақ әдебиеті» газетінде жаңа әңгімем жарық көрді. Оқыған боларсыз, – деймін.

	Бердібек ағамыз екі қолын құс қанатынша жайып жібереді.

	– Шырағым-ау, мен «Қазақ әдебиетін» оқымағалы қаншама жыл өтті. Ол газетті оқымаймын ғой!..

	– Беке, «Жұлдыз» жорналында Ғабиден ағамыздың естелік кітабынан үзінді басылыпты. Бізге беймәлім 30-шы жылдардың аласапыранын алақанға салғандай суреттеп береді. Ел ішінің сұрғылт сүргінін, аштықты жазушыдан көркем кестелеген кісі жоқ шығар. Әсіресе борсық аулаған сары баланың қимыл-қаракеті қызық! – деп сыр бөлісуге икемдеп көремін.

	Бердібек ағамыз бетіме ажырайып қарайды, құм басып, қаны қоюлап жеткен жолаушылап келген кісі сыңайлы.

	– Шырағым-ау, «Жұлдызды» оқымағалы қанша заман. Одаққа соққанда, я жас інішектер ұстата салғанда әлгі жорналды ашып, мазмұнын, іші-сыртын қарап шығам. Оқып жатуға уақытым жоқ қой менің...

	– Жазушылардың газетін де, жорналын да зер салып оқымайсыз ба сонда? Өз дүниеңіз басылған жағдайда неғыласыз?

	– Шырағым-ау, өз дүнием басылса да қайталап оқымаймын. Ішін ашып қараймын-дағы сөреге тізіп қоя салам. Оқи бастасам ұйқым келеді. Сосын өз жазғанымды өзім оқып, өзім түзетіп жүретін сен мені Нұрпейісов деп пе едің! Сол классик-ақ оқысын өз жазғанын өзі – он мәрте күзеп... түзеп... көшіріп... өшіріп!..

	– Енді қолыңыз бос уақытта не істейсіз?

	Күйіп сөйлегенімді сезіп күңірене жауап береді.

	– Саяжайыма барам! Сондағы тал, бұталар күнге күйіп шөлдеп тұрғанда мына өзім көлеңкеде бұғынып я жорнал, я кітап оқып отырсам тірі жаза емес пе. Тағдыр маған қолым қалт етіп босай қалғанда, күнара, кейде күн сайын Кеңсай жақтағы саябаққа барып, бауды, гүл шоғын күтіп мәпелеуге жазған. Одан басқа шаруаны көз алдыма елестете алмаймын.

	Таңқалғанымды жасыра алмаймын.

	Ағамыздың тұңғыш немересі қолды-аяққа тұрмай қыңқылдап мазасын алып әңгімені үзе береді. Жазушы ағаның құлағына әрнәрсені төндіре айтып қажай түсемін. Қатар жүріп сөз сабақтаймыз.

	Бердібек ағамыз қалт тұрып қалып, ту сыртындағы үкімет үйіне саусағын безейді. Сиректеу болса да кірпі шашын саусағымен тарайды. Тосын әңгіме тиегін ағытады.

	– Әне үкімет үйіндегі көкелер жазып жатыр... оқып жатыр... ертеден қара кешке тонналап қағаз жазады... тонналап сия сарқады. Жазғыш деп соларды айт. Менікі, жәй ермек қана, қаламды зәуіде ғана қолға аламын. Онда-дағы саяжайдың шаруасы киіп кетпесе.

	– Соңғы жылдары жарық көрген кітабымды берген едім қолтаңба жазып, оқып көрдіңіз бе?

	Бекеңнің жүзі салқын, қабағы салыңқы.

	– Түсініп тұрмын ойыңды... Сол кітабыңды аударыстырып қарағаным болмаса, шынымды айтсам түп көтеріп түгелдей оқығаным жоқ. Сен ғана емес, өзге де жазушылар кітабын сыйға тартып жатады. Ана Тахауи, Сафуан, Сырбай ағалардың мөлдіретіп жазып бергені бар. Қолым қалт еткенде аударыстырып қараймын, әлгі кітаптар сөреге толды-ау дегенде мектеп директорына телефон шаламын-дағы түгел арттырып жіберем. Кітапханасы толығады сөйтіп. Біраз мектеп кітапханасын жабдықтадым. Әлгі шіркіндер риза болып, мерекеде, жаңа жылда открытка жіберіп жатады. Сен білмейсің ғой. Өзім тәмәмдаған Нарынқол мектебінің кітапханасында баяғыда үш жүздей ғана кітап болатын. Бұл күнде үш мыңға жеткіздім. Соғыс уағын да елде түк болмады ғой... Оқулықтың өзін кезектесіп, ауысып оқимыз...жылан жалағандай... дәптер толған соң газет қиындысына, кітап мұқабасына, тіпті бухгалтердің есеп кітапшасына көркем жазу жазатынбыз.

	Соғыс жылдарынан қызық-қызық естелік айтады. Айтқан сайын қабағына қою мұң қалқиды. Бейне көз алдыма елудің құба жонына аяңдап шыққан жігіт ағасы емес, жүзге тақаған кәрия кісі елестеп кетеді.

	Ой-хо-о-о-ой, дүние деген! Кішімен кіші болып, үлкенмен үлкен болып, жатсынбай шүйіркелесе кететін жылы мінез иесі – айдан түскендей әлгідей қылығымен-ақ кісіні бауырына тарта сөйлесетін, магнит өрісі бай болатын. Жатсынбайтын. Жан азығы мол еді. Әзіл, қалжыңы түйеден түскендей. Кісіден әрдайым жақсылық іздейтін. Жылыұшырап жолығатын, жылыұшырап қоштасатын. Сүйікті зайыбының айтуынша о дүниеге де жылыұшырап жатып аттанды дейді.

	Бір күні субұрқақ түбінде күліп ұшырасты. Қолында сиыр тіліндей ұзынша қағазы бар.

	Ағамыз аздап өлең жазатын. «Әй, бала, бүгін өлең жаздым. Абайдың «Мен жазбаймын өлеңді ермек үшін» деген өлеңінің сарынымен. Ұйқасы, ырғағы сол кісінікі, мазмұны өзімдікі.

	«Тыңдашы», – деп орындыққа отыра салып, төрт бүктелген қағазды алып судыратып оқи жөнелді. Әлгі өлеңнің үш шумақ үзіндісі төмендегіше.



	Мен жазамын өлеңді ермек үшін,

	Қатынға қаржы тауып бермек үшін,

	Бала-шаға асырап жұрт қатарлы

	Несібе дәнін тауықша термек үшін.

	У-шудан басым қатып шаршағанда

	Саяжайға қашамын сергек үшін.

	Маңайым ақын, әнші, кілең даңғой,



	Прозашы дегенің әуре жан ғой.

	Редактор көрінсе жалпақтаймын,

	Шөміштен қысатыны байқалған ғой.

	Баспа есігін тоздырмай қойсаңшы деп,

	Қатынның айтатыны: «Тілді ал, қой!»



	Өнері бар, бауырым, айтам сізге,

	Болса ақылың еліріп, ерме бізге,

	Өзге түгіл өзіңе пайдасы жоқ

	Одақ жаққа баратын түспе ізге.

	Үйде отырып көз майын тауысқанша

	Жан бағудың әдісін сырттан ізде.



	Тағы бір шумағы болатын, оны ұмытып үлгеріппін. Абай атамыз құйма құлақ жастарға ізетшіл, тірнекшіл, бейнетқор болыңдар деп уағыз айтса, мына кісі осы заманның ақын-жазушысының ақшалы кісілердің қолына қараған, қабағын аңдыған бейшара пұшайман халін тілге тиек етіпті.

	– Ағаңның ақындығы қалай екен, бала?

	– Абайда үлгі, өнеге боларлық ой өріліп жатушы еді, сізде «жетпейді», «жоқшылық», «кедейшілік» деген реңсіз сөздер көбірек пе, қалай, – деймін.

	Бердібек ағамыз біртүрлі алақұйын құбылмалы көңіл-күйге түсті. Әзіл сөзге кәдімгідей шамданып қалған сыңайлы. Парт қызарып, кірпі шашын саусағымен тарады. Жұдырығына жөткірінді. Отырған орындығынан жеңіл көтеріліп, кетуге бет алған сыңайлы.

	– Өнер шындығымен өміршең. Қазіргі ақындардың аузынан ақ майы ағып отырған кісіше көсілетіні қынжылтады. Май, ірімшік, айран, сүт қымбаттап аспанға шапшыды. Етті кәртішкімен аламыз. Мына Брежнев құртты – құртқанда балпылдап сөйлеп жүріп. Сендер болмасаңдар қиялдағы ғажайып заманға біздің жасымыз жетпес. Кілең тұнжырап жүргенді көрсем ішім удай ашиды, қарадай жер боламын.

	Көше қиылысына дейін қапталдасып шығарып саламын. Қоштасар кезде пәске кідіріп, үйлердің шатырына қонған жаралы үкідей үрпиіп батуға еңкейген күнге тігіледі. Жанарынан ұйыған мұңды көремін.

	Былайғы өмірде, Жазушылар одағына келгенде – Бердібек ағамыз әрдайым әзіл-қалжыңнан аузы босамай, кісінің ойына келмеген оқыс оқиғаларды төндіріп, үлкен-кіші демей күлдіріп жүреді. Көңілді кісі ғой деп ойлайсың. Керісінше, байыбына барып, жазушының жанарына тереңдеп үңілген кісі – айықпас, жуылмас мұңды көрер еді. Сыртқы тіршілікте тұнжырап жүреді. Ішінен ыңылдап мұңлы бір саз созатындай.

	Күніге тырбанып, ұмтылып шаршап, шалдығып жүргеніміз мына тіршіліктің бергі жағы, сыртқы суреті; тереңірек үңілер болсақ – шалшық суды кешкендей алданыш қана. Абайды мүлде басқаша ұғамыз, сөзіне емес, креслосына қарап кісіні аламыз; лауазым, сәлем – сатулы, бақай есеп бақалшы болып барамыз ба дейді. Емеурінін іштей түсінемін-дағы тереңдеп сауал қойып жүрегін тырнағым келмейді.

	Естелік «еске алу» деген сөзден шыққан.

	Есіме түсті, жаз айында, республикалық комсомол комитетінің хатшысы Тельман Жанұзақов есімді лауазымды жігіт телефон соқты. «Сейілдеп, Асының жайлауына шығып шопандар тойына қатынасып қайталық», – деп қолқа салды. Жазушылар одағы мен мемлекеттік көркем әдебиет шығаратын «Жазушы» баспасының онға жетер жетпес жастарының басын құраған комсомол комитетінің хатшысы едім. «Мақұл», – деп лауазымды жігіттің ұсынысына көне кеттім. «Тағы кімдер болады», – деп сұрадым. Тельман жасырған жоқ. Аға жазушылар Ғали Орманов, Бердібек Соқпақбаев, әрі кинорежиссер Абдолла Қарсақбаев болады, жеке жеңіл автобус алып жүреді, шопандарға «Менің атым Қожа» атты жаңадан түсірілген фильм апарып көрсетеміз деді.

	Тоңқалаңдаған шағын автобус Есік қаласына дейін құстай ұшып жылдам жеткізсе-дағы, жайлаудың қия беткей жолына түскенде мимырттап, жүрісі өнбей, тасбақаша тырбанып қалды. Бас айналатын қия жолмен қиғаштай көтеріліп келеміз. Ғали ағамыздың уәйімі үдеді:

	– Құдай-ай, ажалымыз Асының қия жолынан келмесе неғыпты! Мынау нағыз қияметтің қыл көпірі ғой! – деп мұңын шаға сөйлейді.

	– Шыдаңыз, домаласақ қосыла домалаймыз, – дейді Бердібек аға ақсия күліп.

	– Сүйегімізді теріп алатын тірі жан болмас, құдая!

	– Қайтеді сүйегімізді теріп, осы тұста пәленшелер опат болды деп бір қобдиша тасты жарқабаққа қоя салса жетіп жатыр.

	– О, жағыңа жылан жұмыртқалағыр! Бітті ме сонымен!

	– Бітті! Шошайтып бір шөкім тас қойса жетеді.

	– Ой, Алла-ай, тып-тыныш үйімде өлең жазып отырған едім... мына кәмсамол бала «бас мүжиміз!.. шопанның сары қымызына шөл қандырамыз» деп дегбірімді алды емес пе!

	– Қайдағы бас, неғылған қымыз аш жүрген қойшыдан артылатын. Мына жардан құласақ басымызға бұйыратын жалғыз жарпа тас қана, – деп Бердібек аға уәйімді үдете түседі, шағын автобус ыңыранып асу басына әзер ілінді.Төменге қарасақ – бас айналады.

	– Ой, Алла-ай, өлді деген осы шығар, – деп Ғали ағамыз гөйгөйді үдете түседі. Шағын автобустың ішін қалың мұң жайлайды.

	Біздер тілімізді тістеп, үнсіз мөлиеміз.

	Автобус асудың қыр арқасына тырмысып әзер ілігеді. Қыл өткел аузында отырған шопанның жалғыз жұлым үйіне құлаймыз. Шопанның келіншегі сыртқа жүгіре шығып сәлем салады. Үй иесінің ертемен тұрып шопандар тойына кеткенін айтады. Қараша үйде баласымен жалғыз жас әйел қалыпты, мал өрісте секілді.

	Ғали ағамыздың уәйімі үдей түседі. «Ой, Алла-ай, мына бала бас мүжисіз деп қолқалап қоймады ғой, тыныш қана өлең жазып отырған адам едім», – дейді ақын ағамыз. Бердібек аға шопан үйінің төрін жайлап, жантая құлады. «Сүйегім қирап қалыпты!.. Таңға дейін жантайып жатып жан шақырып алайын, ал, келінжан шайыңды қамда!.. Ай, Абдолла, сен қарап жатпа, қондырғыңды орнат, киноңды қос, жантайып шай ішіп жатып «Қожаны» көрейік! Шопандар тойына осы жерден-ақ аттанып сәске түсте жетіп барамыз. Бізді сағынып отырған олар жоқ», – дейді даусын үдете сөйлеп. Бекең ағамыздың қатқыл үні шопанның жұлым үйін басына көтеріп шың-шың етеді. Жас келін үйге кіріп-шығып зыр жүгіреді. Аяғы жерге тимей ұшып жүрген құс секілденеді.

	Жантайып, шай ішіп жатып «Менің атым Қожа» көркем фильмін көреміз. Басы былғаңдаған тентек қара баланың жүрістұрысына мырс-мырс күлеміз... тапқырлығына сүйсінеміз... бір нәрседен жолы болмай қиындыққа ұшырап жатса қабағымыз түсіп қинала қаламыз... өстіп жатып фильмнің аяғына жеттікау, әйтеуір. Сондағы Бекең ағамыздың мұң аралас қатқыл үні құлағымда қалыпты.

	– Режиссер қанша мықты болса да кітаптағы оқиғаны дәл көшіріп бере алмайды. Көп жерін өзінше кесіп-пішіпті. Осыған да шүкіршілік айтамыз. Ал, балалар фильмнің сәтті шыққанын жуып, алып қоялық, – деп алдына келген ащы судан тартып жібереді.

	Фильмнің режиссері Абдолла Қарсақбаев замандасымыз сын айтсаң – ырсың-ырсың етіп көтере беретін көнтерілі мінезге ие. Алдына келген ащы судан еш тартынар емес. Көз ілеспес жылдам қимылдап тартып жібереді де түк болмағандай жанарын жыпылықтатып отыра береді. Жұтпа құдық секілді. Ғали ағамызға тіл бітті.

	– Әртіс ағайынның аузына ащы су тисе басы былғаңдап, айға шапшып шыға келеді. Мына баланың ішісі ұнап отыр өзіме.

	Тартып жібереді де түк болмағандай көзі бақырайып сілейіп отырады. Осы құралпы жастар қазір ішуді білмейді, аузына ащы су тисе болды – жағаңа жармасады, тынышыңды алады. Бастан құлақ садақа деп әзер қашып құтыласың.

	– Ішкен соң былайғы жұрт білетіндей етіп дабылдатып, дауылдатып жүрген жөн-дағы. Тымпи ойнағандай тартып жіберіп, аузыңа қарап бақырайып отырған қызық болып па, – деп Бердібек ағамыз ащы судың қадір-қасиетіне тоқталып, біраз жерге орағытып оралды. – Бұл шіркінді ішкен адамға жылан, қарақұрт, бүйі тимейтін қасиеті бар. Көр де тұрыңыз – текеметтің, жастықтың астында сытырлаған жәндікке сеп болсын деп қана сыпайгершілік үшін ішіп отырмын.

	Осы тұста байқағаным: «Менің атым Қожа» фильмі бірсыдырғы тәуір жасалыпты, ең ғанибеті бас кейіпкердің мінезі шынайы шыққан. Көрерменді сан түрлі ойға жүгіндіріп, ауылы алыстап қалған балалық, жастық шақ туралы сағыныш дәмі таңдайға тебетін әуезді әңгіме тарқатумен қызықты. Оқиғада жасандылық жоқ. Үлкенді-кішілі кейіпкер өзінің ойына, бойына жарасымды әрекет үстінде көрініс тауып, тартысқа түсіп, «осы қалай» дегізерлік жұлынды ойға жүгініп жатады. Әсіресе шалғыны малынған, тау суы сарқыраған Жетісу табиғаты құп үйлеседі. Кейіпкердің қимыл-әрекетіне қосымша бояу, ырғақ, жарасым қосып тұрғандай әсерге бөлейді.

	Фильм туралы ойымызды ортаға салып түннің бір уағына дейін отырып қалыппыз. Кеш ояндық. Тоңқалаңдаған шағын автобуспен шопандар тойына жеткенімізше түс әлеті болып қалды. Басы былғаңдап жүрген қойшы әулеті үлкен қаладан келген бізді «келдің-ау, кеттің-ау», – деп көңіл бөлетіндей болмады. Өз несібемізді өзіміз теріп жеуге тура келді. Ығы-жығы жұрттың арасынан аудан басшыларын әзер тапқан Ғали ағамыз: «Шырақтарым-ау, атағы жер жарған ақын... көркем сөзді кәсіп еткен жазушы төңкеріліп түсіп жатқанда – біреуің келіп қол беріп амандасу жоқ!» Бердібек ағамыздың өкпесі қара қазандай, астына от жағып сақұр-сұқыр қайнатқандай кепке енеді:

	«Ит өлген алыстан әзер жетіп келіп тұрмыз! Тірі сөз ұстаған жазушысын, ақынын төбесіне көтеріп сыйламайтын бұл қай ел? Әлде шүршіт, әлде қытай болып кеткенсіңдер ме? Қитығыма тисеңдер – өкше ізіммен айналып осы қазір қайтіп кетеміз», – деп тепсінген кезде қара жолдың шаңы бұрқылдап көтерілді. Аудан басшысы сүмек боп терлеп жаман қысылды. Қасындағы барыпкел, шауыпкел, алыпкел шабармандарын ықтырып сөйлейді.

	– Алдын-ала неге айтпағансыңдар? Бұл кісілерді жеке үй тігіп, мал шалып, қол қусырып қарсы алған ләзім. Осы қазір топалаңдарыңды шығарып ылдиға қуып салайын ба!, – деп жанындағы жандайшап жігіттеріне жаман кейіді. Қап-қара болып түтігіп сөйледі.

	Аудан басшысының ашуы ақын ағамызға ұнады. Бердібек Соқпақбаев әлгі басшымен қосылып әңкілдеген мезетте – тау жақтан ызғырық жел соққандай сезілді. Әңкілдеп, таудан тас домалатқандай екпіндеп сөйлеген біздерді жеке үйге түсіріп сый-сыяпат жасағаны, той иелерінің майысып жүріп қызмет қылғаны есімде қалыпты. Жадымнан шықпайтын жәйіт: Бердібек ағамыздың арыны қатты тау суындай арсы-гүрсі мінезі, кейде жорта доңыз айбат жасап қырланып көрінетіні, келесіде әр сөзі түйеден түскендей – семіз шығатыны еді. Мұндай көп қатпарлы мінезді қазақи ортада «майлық-сулығы бірдей» деп көпекернеу аспандатып жатады. Сол аспандаған көңіл-күймен Асы жайлауынан ертесіне кешкілік бір-ақ құладық.

	Уақыт, бейне, қолға ұстаған құмсағат секілді. Арада біраз уақыт өтті.

	Бердібек аға әдеттегідей кешқұрым сейілге шығудан сап тиылды. «Қалай болғаны, аңдаусызда әбестік жасап көңілін қалдырдым ба, я болмаса іссапарға аттанып кетті ме», – деп, алаң көңілмен жүріп жатқан кезім еді.

	Бір күні, сенбі болар, үкімет үйінің қарсы бетіндегі көсем ескерткішінің түбінен ұшыраса кетті. Қуанышымды жасыра алмай қос қолымды ала ұсынып сәлемдесіп жатырмын. «Іссапарға шығып кеттіңіз бе?» – деймін сейілге шықпай қалғанының мәнісін білгім келіп.

	– Іссапар менен не жесін! – дейді сұлық.

	Бір шекелей қуақылана мысқылдай қарайды. Бәз-баяғы кірпі шашы, қалжың аралас қияңқы мінезі.

	– Жеңгең дәрігер, түшкіріп қалсам кінәлап – дәрісін ала жүгіретін болған соң қорыққанымнан сыртқа барып түшкіремін. Саяжайды күтіп, баптадым. Жеміс ағашын құрт басыпты, у дәрі сеуіп әзер құтылдым. Оның үстіне саяжайдағы кісілер суға таласып, Абылай заманындағы қалмақ пен қазақтың жанжалындай дау-шараға араласып, сол майданнан құр қаңқам саудырап қалды. Бұл күнгі жырым саяжай болды!

	Жеміс ағаштарын қалай күтіп-мәпелеудің жайын әңгімелеп сол күнгі көкжиекке күнді еңкейтті. Кісі көңілі бірде көл, бірде шөл. Әсіресе шығармашыл кісінің көңіл қалыбын тап басып, танып түсіну, оны күйші домбыраны сөйлеткендей күмбірлетіп сөйлете білу – қиынның қиыны. Ойда жоқта жанартауша от шашып бұрқанып шыға келсе, келесіде – ішімдегіні тап деп тымпи ойнағандай тынши қалады. Ағаның жады мықты еді, естігенін қағып алып, ұмытпайтын. Абайға жиі жүгінетін. «Білесің бе, даңғыл ақын дәл желкемізден қарап тұрғандай ғой, тыңдашы; Сәнқой, даңғой, ойнасшы, керім, кербез; Қанша қызық болады өзіңізге деп төгілдіріпті. Осы күні де ақын айтқан сәнқой, даңғой, ойнасшы, керім, кербез кісілер арамызда өріп жүргеніне таңғаламын. Адам – қаншалық жаратылысы бөлек, тылсым дүние деп аузымыздан суымыз құрып үңіле зерттесек-тағы шетішегіне шыға аламай келеміз. Кісі кемшілігімен қосылып туады. Әлгі кемшілік кісінің басын тауға да, тасқа да ұрғызады. Сөйтіп жүріп шаршайды, жетем деген межесіне жете алмайды.

	Қаламгер өз пайымын осылайша төгіп-төгіп... таусыла сөйлеп... бірауқымда мен болдым, шелегімді төңкердім деген кісіше көз алдымда қос алақанын қусыра ұстап, аударып-төңкеріп қызық бір қимыл жасаушы еді.

	Шелек дегеннен шығады.

	– «Бос шелек» атты әңгіме жазсам деп жүрмін – деп бастады бірде Бердібек аға сәлемімді алар-алмастан.

	«Құлағыңды сал, бала. Әлгіде Жазушылар одағының жиналысынан шықтым. Біраз ағаларымыз ішіне тас салып, бауына жіп тағып, шеңбірек атқыза үйіріп бастан айналдырған шелекше даңғырады. Өзі де шаршады, бізді де шаршатты. Ентік басып байыздап жан-жағымызға қараймыз ғой дегенде – қарағандылық қарт қаламгер 37 жылы қалай ұсталғанын, қараңғы үйде жауапқа алған Латыпов деген татар тергеушінің аузынан ұрып тісін сындырғанын біраз термеледі. Жазықсыз ұсталған ағамызбен бір ақын сөзбен ұстасып қалды. Мәселе деректі проза жайы болатын. Деректі проза – көнерген шелекке ұқсап далада қалды. «Ау, ағайындар, деректі прозаны неғыламыз», – деймін есік жақтан. Даңғыраған бос шелектер аузын ашып аңырайып өзіме қарайды. «Деректі дүниелерді жіпке тізіп жарыққа шығармаймыз ба?» – деймін. Әлгі қарт қаламгер қитығыма тиіп қалшқалш етеді. «Шырағым, мына тізіліп отырған біздер тұнып тұрған дерекпіз, дереккөздерміз!.. Бала-шағаның кәкір-шүкірін теріп жазасыңдар келіп, тесік шелекке құйған су секілді, қазір оқысақ – қазір ұмытамыз. Жазсаңдар – мына бізді жазыңдар!» – де-е-еп өзімді біраз жерге апарып тастады. Ағаңның жыны бір қозбасын, қозса – дүниені төңкеріп тастайды. Сау сиырдың жапасы емеспін. Кірпіше тікірейіп шыға келдім. «Әдебиет әлгі бала-шағаның кәкір-шүкірінен басталады, балалы үй – базар, базардан қайтып келе жатып адасып жүрсіздер», – деп артықтау кетіппін. «Бала, біздің жақтың жері – құм болады, үлкен айтса – кіші жым болады, тасыраңдаған мына итің кім болады?» – деп арқалы ақын ағамыз күндей күркіреп қоя бергені. Әруақ жеті жыл жер астында, жеті жыл ел ішінде жүреді деген сөз бар. Мына бос шелекше даңғыраған ағалар жер бетінде жүрген тірі әруақ болар деп шошып кеттім. Тіршілік базарында дамылсыз даңғырап, салдырап, қаңғырлап жүрген бір-бір шелекпіз. Ана шал-шауқан ағалар ішіне тас салып аспандата көтеріп шайқаған шелек болса, мына өзім – ішіне бықыртып боза құйған бақыраш болармын, сірә», – деп Бердібек аға сақ-сақ күлді.

	Әлгіде ғана айбаттанып, арқаланып тұрған көкжал бөрідей еді, енді бәсі төмендеп, иығы түсіп пәсейіп қалыпты. Жынынан айрылған бақсы секілді.

	– Беке, ініңіз – ішіне үйеме етіп саз балшық салып, сол сазды я илеп кәдеге асыра алмай, я далаға төгіп тастап тазара алмай – зілдей етіп көтеріп жүрген кісі секілді, – дегенім сол еді.

	Аяқ астынан ха-ха-ха-лап кеп күлгені. Жанарынан жас аққанша күлді. Біразырақ арқабасы кеңіп, көңілі жайланып, сабасына түскендей болды.

	Жазушының мінез қалыбы қызық. Қай-қай құбылысқа өзіндік деңгей, өзіндік болмыс-бітімімен үңіліп үйренген. Сезгірлігі ғажап. Титтей нәрседен дүниелік үлкен пайым, пәлсапа түюге шебер. Сөздің астарын ашады. Аз жазса да саз жазатыны содан бәлкім. Өмірдегі кез-келген кішкентай түйіткіл, үлгі, өнегеден таратып алып, ойы терең, мазмұны байтақ дүние туғыза білетін әупірімшіл, әлуетті, әсіре кірпияз қаламгер осылайша қалыптасты.

	Бердібек аға бір күні Кеңсайдың түстік қабағындағы өзінің саяжайына шақырды. Күн жексенбі. Сіріңке қорабы деп аталатын тоңқалаңдаған шағын автобусқа отырып бардық.

	Ағамыз саяжай десе неге ішкен асын жерге қойып, мойнын бұрып, төгіп сөйлейді десем – жаңа сездім. Аулада көлденең жатқан шөп жоқ, тілмен жалағандай. Әр ағаштың түбі қопсыған, арамшөптен ада. Көк өскін су, ылғал сұрап сусылдай тербеледі. Құрал-сайманды қаз-қатар етіп сүйеп қойыпты, тізіліп тұр. Айырды алып жіберіп үюлі шөп-шөңкені тырмалап, еңсемді жия бергенім сол: «Орнына сүйей сал, балалар келсе әр тұсқа тастап – таппай қалам», – деді. Өзіме жасаған ескерту екенін іштей сездім. Өзі де келе салып шаруасына кірісіп кетті.

	Біразырақ қимылдап, гүл түбін шөптен арылтып, жоғары жаққа аяңдап барып, судың кезегі қашан келетінін сұрап кері оралды. Пәкене үйдің алдындағы ағаш орындыққа тізе бүктік.

	– Көбіне қонып қаласыз. Қол созымда қаптаған қабірден қорықпайсыз ба, Беке?

	– Ой, өлілер жайбарақат, тыныш. Қорықсам – тірілерден қорқамын.

	– Өзіңізбен өзіңіз жүресіз. Ешкіммен шаруаңыз жоқ. Өміріңізде сын естімеген шығарсыз.

	– Неге естімейін. Мен айтайын, сен тыңда. Бұрындары «Балалық шаққа саяхат» хикаятын жаздым. Соғыс кезіндегі тапшылық, аштық, жыртық көңіл туралы ғой. Кейіпкерім қарадомалақ бала. Қалтасының түбі тесік, жамайтын, жарылқайтын ешкімі жоқ. Сол баланың ерке-сылқым жеңгесі кимелеп: «Сен бала бірдемені ұрлап алып барасың!» – деп сумаң еткізіп қолын баланың қалтасына сұғып қалмайды ма. Келіншектің саусағы қалта тесігінен өтіп, шабынан төмендеп, әлденесін ұстай алады ғой.

	«Ойбай, мына пәле ержетіп қалыпты ғой!» – деп ду еткізеді. Әйелдерге күлкі керек... Міне осы детальді редактор болмайды деп үстінен сызды да тастады. «Өлгендер қайтып келмейді» романым жүнін жұлған тауықтай болып шықты. Несіне гөй-гөйлей берейін. Бәзбір сыншылар зәлім. Мақала жазса болды: «Әй, жазғыш жазушылар, ана Соқпақбаев өмірінде бір роман, бір хикаят, жалғыз әңгіме жазып жер басып жүр ғой, сендерге не жоқ, бұрқыратып, топырлатып жылда бір роман жазасыңдар», – деп ақылгөй болып шыға келетініне күйемін. Жазбайын деп жүргенім жоқ. Жаздырмай қыр соңымнан қалмай жүр емес пе сұр үйдің үндеместері. Әлгі сыншылардың ойы: өнімді еңбек етіп, жылда бір кітап шығарып жүрген мына Тахауи Ахтановпен, ана Ілияс Есенберлинмен бет жыртысып «Сендер көп жазасыңдар, мен аз жазсам да – саз жазамын» дегізіп, қарадай айтыстырып, жеккөрінішті болсын дегені. Әй, өйтпесек... бір-біріміздің астымызға ши жүгіртпесек қазақ боламыз ба!»

	Жоғарыда айттым: Бердібек аға бұрынғы Бейбітшілік, қазіргі Желтоқсан мен Төле би көшесінің қиылысындағы төрт қабатты қыш үйде, Асқар Сүлейменовпен көрші тұрды деп. Асқар төртінші қабатта, Бекең бірінші қабатта. Аралас-құралас болып жүрген Асқар бір күні үйленетін болды. Екі бөлмесінің терістік бетіндегі бөлмеге дастарқан жайып, дос-жарандарын шақырып той жасады.

	Есенжол Домбаев екеумізге қой сойып, бас-сирақ үйіту міндеті жүктелді. Асаба кім болады дегенде жігіттер: әрі жасы үлкен, әрі құдайы көршісі Бердібек аға болсын деген пәтуаға келістік. Ағатайымыз отырыс басында үйлену тойы, екі жастың келешегі туралы ұбақ-шұбақ кіріспе сөз сөйлеп, басыңқырап ішіп, қызыңқырап қалған кісілерді шаршатып алды. Былайғы тізгінді Әбіш Кекілбаев іліп әкетіп әзілге салып, қай-қайдағыны қозғап той дастарқанын дөңгелетіп жөнелді. Сондағы Бердібек ағаның сөзі құлағымда қалыпты.

	– Әбішті сөйлетуге, Әбдіжәмілді бас мүжуге, Есенжолды ішуге, өзімді әзіл-оспақ айтып күлдіруге қойыңдар!

	– Мен неғыламын? – дедім бір бүйірден қыстырылып.

	– Сені мына отырған құдашаларды қолтықтап шығарып салуға жегеміз, – деді Бердібек аға, – өзім қадағалаймын.

	Мұны термелеп отырған себебім: кісінің мінезін тамыршыдай тап басып тани қоятын, әзіл-оспаққа жуық, қазір жадырап отырып, аяқ астынан мөңкіп шыға келетін асаудай – алды кең, арты тар, сыпайының нағыз өзі еді.

	Әйтсе-дағы бір әңгімесі жадымнан еш жуылмайды. Саяжай басында айтты ғой деймін. Күнделігіме жазып қойыппын.

	«Кісі жазайын деп жазбайды. Іштегі сыры, мұңы жантаптырмай мазалай берген соң қаламды қолға алады. Содан әлгі сыр, әлгі мұң көркем сөзбен тізіле келе көп-көрім шығармаға айналады. Өзім де әуел баста жазушы бола қалайын, атымды шығарайын дегенім жоқ. Айтпай кетуге, хатқа түсірмеуге болмайтын шындықты шимайлап сыртқа шығарғым келді. Өз басымда өкініш көп. Ыза бар. Уытты сөз бар. Осы күні біреулер әу дегеннен әңгімені кітап шығарсам, жазушы болсам, мүшелікке өтсем деп бастайды. Шырағым-ау, ана Әуезов, мына Мұстафин мүшелік билетті қалтаға салып жүрсем, халық көзіне түссем деп бастаған жоқ қой әуел баста. Көкейдегі шындығын айтқысы келді. Ол шындық жазбаса тыныш жатқызбас еді. Басын таутасқа ұрғызар еді. Кеше үйіме екі өгізін беріп аудандық баспаханадан екі том кітабын шығарған тақиялы ақын келді. Мүшелікке өткіз дейді. Оның жазған өлеңін өзім күнде ауызша-ақ айтып жүрмін ғой. Қағаз, қалам қасиетті нәрсе. Сол қасиет күндердіңкүні табанға түсіп кете ме деп қорқамын».

	Жарықтық Бекең... Бердібек Соқпақбаев.

	Осы әңгімеден кейін ем-дом аламын деп Сарыағаш санаторийіне кетті. Бірер айдан соң ұшырасқанда «жүрегімді ойнатып» алдым деп жүдеңкіреп жүрді. Көп ұзамай ешкімге міндетсімей, ешкімнен жақсылық, жарылқау күтпей, ешкімнің сыбағасын, несібесін қызғанбай... мына жарық жалғанның емен есігін ақырын ғана жауып... ың-шыңсыз... сыбыр-күбірсіз... енді қайтып келмейтін бақи жалғанның өлкесіне жөнеліп кете берді. Өзі айтқан еш қауіпсіз, тыныш, жайбарақат өлілер мекеніне барып қоңсы қонды.

	Соңында ет-жүректі сыздатқан сағыныш қана қалды. Көп сыры ішінде кетті.

	Құлпы берік, алтын сандықтай ағамыздың жан сарайын ашып әлі талай естелік жазылар, әлі талай әуезді әңгіме айтылар-ау.





3. Өмірбек ЖОЛДАСБЕКОВ


	Жарық дүниеге келген екенсің – өмірді тіршіліктің жертабандаған өгізі етпей, қыран қанатындағы өнер биігіне көтерген ләзім. Бұл немістің ұлы ақыны Гетенің сөзі. Сүлей сөздің себебі төмендегіше.

	Бір күні Гете өзінің замандасы, әйелі ақын Шиллердің сүйегі жатқан көрхана-склепке барады. Басқышпен төмен түсіп еңкейіп көрханаға енеді. Шиллердің мәйіті ата-бабасынан ауысып келе жатқан көне көрханаға қойылған. Қураған қу қаңқа, саудыраған бас сүйек. Кеше ғана жарық дүниеде жарқылдап жүрген жайсаң жан, отшырақтай құдіретті сөз иесі. Жауһар шашқан махаббат пен зұлымдық туралы ұнасымы мен жарасымы ғажап жыр сахна төрінен күндей күркіреп естілердей. Осыны есіне алған Гете досының бас сүйегін қолына алып тұрып:

	– Қыршын кету – өмірге жасалған опасыздық. Өкінішті-ақ! Жастай өлу – өмірді сүре білмеуден, бәлкім, депті күрсініп тұрып.

	Осындайда жазушы досымның жауыңды көп жасап қана жеңе аласың деген сөзі ойға оралады.

	Әйгілі академик, өзі де, сөзі де – ірі, жүрісінен жер ойылып кетердей, иығымен тау тірегендей Өмірбек Арысланұлы Жолдасбеков көңіл төрінен еш жуылмайды.

	Қызыл қырғын ашық жайлаған 1931 жылы дүниеге келген. Әкесі Шымкенттің қорғасын-мырыш зауытының жұмысшысы. Орта мектепті үздік бітіріп, Мәскеу мемлекеттік университетінің математика факультетін қызыл дипломмен тәмамдайды. Елге оралып, Шымкент политехникалық институттың доценті, ректоры, көп ұзамай Алматыдағы білім қарашаңырағы ҚазМұудің 16 жыл ректоры болады. Өмірбек Арысланұлы өмірде өзін-өзі қамшылау, биіктеу, жетілуді ғана бел тұтты. Нәтижесінде – Инженерлік академияның президенті, республика парламентінің екі дүркін депутаты, Мемлекеттік сыйлықтың және В.Г.Шухов, әл-Хорезми атындағы халықаралық алтын металдар лауреаты, әлемдік деңгейдегі ірі ғалым, жаңа үрдісті инженерияның бесаспап білгірі, Қазақстанның еңбек сіңірген ғылым қайраткері. Әбіш Кекілбайұлының сөзімен айтсақ: өзгелерді не өліп-өшіп күйінуге, не өліп-өшіп сүйінуге мәжбүр етпей қоймайтын шідер үзген шын сүлей еді.

	Сүлейлігі туралы бір пара сыр төмендегіше. Ол кісі өзіме дәріс оқымады. Қарашаңырақ КазГу-ді бітіргенімізде Арысланұлы Шымкенттегі технология институтының я проректоры, я ректоры болып істейді екен. Мамандығымыз екі полюстің екі басында болды. Өмірбек Арысланұлы механика ілімінің майталман білгірі, қазақшалап айтсақ: «Темір-терсектің пірі». Әйтсе де бір-бірімізбен жылдам тіл табысып, шүйіркелесіп жүрдік. Геркулес тұлғасын көргеннен – жанына жақындап сәлемдесіп, әңгімелескім келіп тұратын. Сөзі түйеден түскендей ірі еді, сонысын қызық көрем. Кісіні өзіне тартып тұратын аура – магнит өрісі орасан күшті еді.

	Өткен ғасырдың 52-53 жылдары Әуезовтің басына іс түсіп, қуғын-сүргінге ұшыраған кезеңін көркемдеп жүргенімді айтқан едім. Сөзімді іліп әкетті. «Ой, өзім алғаш Мәскеуде, кандидаттық диссертациямды жазып жүрген кезімде – даңғыл жазушымен жақын танысқам, ол кісі біздің үйдегі Майя Мұхамед-әлиқызы Бағызбаева жеңгеңнің кандидаттық қорғауына қатысып, сөз сөйлеген... алды кең кісі еді ғой... жарықтық», – деп... сол кештің өзінде-ақ біраз әңгіменің басын қайырып тастағаны есімде.

	«Алды кең» дегеннен шығады.

	Ұстазы секілді Өмірбек Арысланұлының алды кең болатын. Таршылық, қиыншылық иықты езген бір жылы қабылдауына жазылдым. Кісілердің бірі кіріп, бірі шығады. Алды еш босамайды. Бұл қазақшылықты қойсаңшы, қиыр түкпірден, балағымен шаң сыпырып жеткен бір жетімекті жетелеп, ректордың қабылдауына жазылғам. Қайдан білейін. Есік алдында кілең ығай мен сығай, жоғарғы жақта, мәртебелі лауазым тұтқасын ұстаған қабағы қалың кісілер ошарылып орнығып алыпты. «Әй, өзіме кезек келмес, қатардағы қаламмен жан бағып жүрген жорналшыға бұл жерден «сыбаға» тие қоймас», – деп көңілім бұзылып, келген ізіммен шығып кеткелі отырғам. Мөлдіреген хатшы қыз аты-жөнімді айтып: «Сіз кіріңіз!», деді. Шалқамнан түсе жаздадым. Сөйтсем, ректордың қабылдау бөлмесінің бұрышында экран-дүрбісі болады екен. Өмекең бөлмесінде отырып-ақ әлгі дүрбіден келген кісілерді көріп отырыпты. Ішкі телефон арқылы хатшы қызға «кіргіз» деп пәрмен беріпті. Ішке өтіп, сәлемдестім, қабағынан қар жауғандай түнеріңкі.

	– Бала жетектеп жүргеніңді сезіп отырмын, оныңды езіп-мыжып мақтамай-ақ қой, – деді Өмекең, «ә» деп ауыз ашқаннан.

	– Саңлауы бар ма?.. мектепті жақсы оқыған ба?.. соны айт! Сосын Әуезов тақырыбын «қалай кеміріп жүргеніңді» айт, – дегені. Ойпырымайдың көсемі-ай!.. Ішімдегі сырды кәдуілгі көз дүрбімен көріп отырғандай сайрап айтып бергенде... қапелімде... не дерімді білмей сасып қалыппын... Академиктің алдында сөзім добалдау шықты білем.

	– Жетелеп жүргенім тас жетім. Елде мұғалімі әдейілеп әкеліп тапсырды. «Қыста ауылдың жекеменшік малын бағып, жазда диқандардың жайқалтып өсірген қауын, қарбызын қарауылдап... білгенін ұмытуға айналды... обал болды!.. ілестіріп ала кет» деген соң, әлгі мұғалімнің сөзін жерге тастамай, жетелеп жүргенім рас.

	Өмекең бір шекелеп ойланып отырып қалды. Сөзімді жалғадым.

	– Бір қызығы – биыл жазда, Сыр бойында шие бөрі-шакал сұмдық көбейіп кетіпті. Кісіден қорықпайды, мәшинеден үрікпейді. Жол жиегінде мөлиіп отырған оншақтысын көріп жағамды ұстадым. «Жұт келерде шие бөрі үйге еніп кетеді» деуші еді кәриялар. Түнімен қауын қарауылдап, күндіз бастырма түбінде ұйықтап жатқан баланың башпайын шие бөрі бұқпалап кеп кеміріп кетіпті. Аяғы гүп боп ісіпті. Елге осы барысымда – жетім балаға дәрігер шақырып, ем-дом жасатып, әзер деп аяғын жазып, алдыңызға әкеліп отырғаным, Өмеке! Қарап жүріп бейнетке ұрынамын өстіп.

	Өмірбек Арысланұлы үлкен басын оң иығына қондырып отырып-отырып өзгеше ойдың желісін өрбітті.

	– Өзім Индияға барған сапарымда махатма білімпазымен кездескем. Сол білімпаздың айтқан сөзі құлағымда қалыпты. Әр адамның жан дүниесінде, ішкі әлемінде бір-бір мақұлық отырады дейді. Әлгі дегдар: біреудің ішінде маймыл, екіншіде – иретілген жылан, үшіншіде – қыран құс, төртіншіде – түлкі, бесіншіде – шие бөрі, алтыншыда – арыстан, өстіп жалғасып кете береді. Әр адамның ішіндегі әртүрлі мақұлық, хайуан көбіне ұйықтап жатады. Ал әлгі кісінің жан дүниесі қозғалса, я ашынса, я аруағына мінсе – әлгі мақұлық оқыс оянып кетеді. Оянған бетінде – адамның мінезі өзгеріп шыға келеді. Біреудің маймылдай мүләйім, келесінің жыландай аяр, ысқырынып ұрысқа тоймайтыны, үшіншінің түлкі бұлаң мінезге ие болатыны, төртіншінің арыстанша айбарлы шығатыны, бәрі-бәрі, әлгі кісінің ішіндегі мақұлықтан, дегені Өмірбектің.

	Қайран қадірлі аға, даңғыл азамат, кемеңгер Өмекем-ай! Күйіп тұрған шаруасын пәске ысырып қойып, алдында кіруге иінтіресіп, сығылысып, өңмендесіп, өжендесіп үйіліп келген кісілерді біраз кідіртіп... әлгі әңгімені төгілдіріп айтып бергені есімде. Қиыр түкпірден, ит өлген жерден, Қызылқұм ішінен жетелеп жеткен жетім баланы бір ауыз сөзге келтірмей – сол жолым университеттің математика факультетіне түсіріп жібергені. Өмірбек Арысланұлын есіме алсам-ақ көз алдыма аң патшасы – арыстан елестейді. Айтса – айтқандай ғой! Әр адамның ішкі жан әлемінде бір-бір мақұлық мөлейіп отырса – отырған шығар. Әйтпесе өзім білетін пәленше неге бүгін былт, ертең сылт, тіршілігі түлкі бұлаң; түгенше – бір ауыз «сен» десең – басынан сөз асырмай итше абалап шыға келеді; үшіншісі – байқатпай жылжып жетіп шағатын жылан секілді; төртінші кісі осынау қым-қуыт тіршілік тартысына мүлде икемсіз, аузынан сөзі, иығынан бөзі түскен түйеге келеді; қыран құстай қиялмен қалықтап жүрген жолдас-жораларым қаншама! Қарап отырып естелік дәптерін парақтайсың содан.

	Өткен ғасырдың алпысыншы жылдары университет студенттері үш жерде бөлініп оқитын. Әр факультеті әр жерде, әр көшенің пұшпағына орын тепкен. Басқа-басқа заманда салынған әлгі ғимараттардың сырт пошымы көбіне, оқу орнынан гөрі, мүлде бөтен, өзге құрылымдағы мекемеге ұқсап кетуші еді. Сеңдей сығылысқан сол сексенінші жылдар басында Өмірбек Арысланұлы сол кездегі Қазақстан Орталық партия комитетінің бірінші хатшысы Дінмұхаммед Қонаевқа кіріпті... ұзақ сөйлесіпті... университет қалашығын салуға рұқсат алыпты... орталықтан қыруар қаржы бөлініпті... деген сөзді естіп қуандық. Жақсы сөз жарым ырыс. Алыпқашты сөзге біреу сенді, біреу сенбеді. Сөйтіп жүргенде үлкен Алматинка өзенінің бас жағынан, Тимирязов даңғылының желке тұсынан екі жүз га жер кесіліп, қала ішіндегі қала деуге келетін ірі мегаполис – байтақ оқу орнының құрылысы жүріп берді. Қазір айтса бәрі ертегідей.

	Университет қалашығын аралай қалсаңыз ертегі еліне саяхат жасағандай кепке енесіз.

	Алматының тауға қараған күншығыс-түстік бетінде адам айтса сенгісіз, алып құрылыс жүріп жатады; ол құрылыстың бас иесі Өмірбек Арыстанұлы деген хабар газет бетінде жиі жарияланып жатты. «Қағаз бен кітапқа шұқшия бергенше – бір пәс еңсемді көтеріп, аяңдап көрейінші...» деген оймен алып құрылыстың маңайына жетемін баяғы. Бас-аяғын болжап білу тегі қиын. Сұрастырып келемін. «Сонау төрдегі қалқима ағаш үйшікте ертеңгілік лездеме – басқосу жүріп жатыр, Жолдасбековті бір тапсаңыз – содан табасыз», деген сілтеумен... ылдитөмен еңбектеп... бәтеңкемді балшыққа малып... әзер жеткем... Шошып кеттім! Әлгі үйшіктің ішін дию ма, жын-шайтан ба, бақсы-балгер ме, кілең өжендескен өркөкірек өктем жандар жайлап алған секілді... шылым түтіні будақ-будақ!.. Шаңқ-шұңқ айқай!.. ал кетті, ал жытты ойбай!.. әжептарқы ұрсысқан үн!.. бірін-бірі жағадан ап, буындырып жатқандай... «кірсем бе, кірмесем бе» деп жүрексініп қаймығып тұрғам. Өзі шыға келді. Ақынның «өзі зордың болады ығы да зор» деген сөзі есіме оралды.

	Сәлемдесіп, амандық-саулық сұрастық. Өмекемнің қабағы күз күніндей салыңқы, «жағдайсыз мезгілде жолықтым-ау» деп, іштей үркектей бастағам.

	– Құрылыс деген кісінің жүйкесін тоздыратын бір пәле! Ұрлық-қарлық тиылмайды, бір жағынан құрылыс жабдығын әкеліп төксе – келесі жағынан ұрлап тасып әкетіп жатады, – деймін жаны ашығансып. Қатар адымдап кең аллеяға түскенбіз.

	Өмірбек Арысланұлы мырс күлді.

	– Механиканы ұстап тұратын екі заң бар, бірі – қарсы тебу заңы, екіншісі – орнықтылық заңы, – деді Өмірбек Арысланұлы сөзін тереңнен қозғап, – Мына жүріп жатқан университет құрылысын көріп тұрсың, қым-қуыт, шырма-шатулы ығысқан жұмысшылар жүздеп, құрылыс техникасы мыңдап, жұтылып жатқан қаржы мың-миллиондап саналады. Прорабқа, бригадирге әлгі екі заңды кезекпе-кезек қолданамын. Әлгілердің наразылығы қарсы тебу заңы күшейген кезде – орнықтылық заңын қолдана қоям. Ал жұмыстың, инженерияның ауырлығынан әлгілердің – тегіршігі былқ-сылқ босай бастаса – қарсы тебу заңын іске қосамын! Есебім дәл ұратын секілді. Енді аз күнде негізгі корпустың құрылысы тәмәм, екінші блокты бастаймыз, – деді, барша денесімен селкілдей күліп.

	Сөмкемді ашып, тақауда ғана «Мектеп» баспасынан жарық көрген «Механиканың негіздері» атты қалың кітапты шығарамын. Авторы – Өмірбек Жолдасбеков, орысша. Іші қиқымдай схема, заң, оқыған кісі сүрініп жығылады. Төс қалтасынан қаламсабын алып қолтаңба қойып берді.

	– Қайдан алдың мұны? Өзімде қалмап еді, – деп таң қалды.

	– Баспа директоры Жарылқасын Нұсқабаевтан аттай қалап сұрап алған едім, кітапханама қояйын!

	– Мына жүрісіңе қарағанда тағы да бір жетім баланы сүйреп жүрген секілдісің.

	– Хал-жағдайыңызды біліп, құрылысты көріп қайтқалы әдейілеп бұрылдым. Жазар едім – құрылыс теориясы миыма кірмейді. Әдебиет майданында өзіңіз айтқан қарсы тебу заңы қатты, даугерлер көбейді, көрінген көгенкөз «сен жаман!.. мен жақсы!..» деп өре түрегеліп өжендесіп өтіп жатқан бір күн.

	– Ендеше әлгіде айтқан айла-шарғыны жаса. Қарсыластың сөзін, өзін шыбын шаққан құрлы көрме! Орнықтылық заңын жүрегіңе түйіп ұста!

	Қайран Өмірбек Арысланұлы! Ұшырасқан кезде қолының ұшын бере салып: «Ә, бала, сенбісің!» деп жүре сөйлесуіне балатын еді. О заманда үш-төрт кісінің басын құрап, бір жерде бастық болып отырмасаң, лауазым портфелін ұстап жүрмесең – сені кісі санатына қоспайтын «жазылмаған» салт болатын. Көрсе де көрмегенсіп өте шығатын. Қызметі ірілер ғана төрге өрлейтін. Білдей ректор, ректор болғанда республикадағы ең мықты, іргелі, дәстүрі сара білім ордасының тізгінін ұстап, механика теориясынан байтақ зерттеулер жүргізіп, фундаментальді ғылымның ұстынына айналған алып адамның... кісі айтса сенбегендей... Сүйегі сыпа ұлықтығына... ұлық бола тұрып – кішіктігіне қарадай қайран қаламын ғой. «Ары бар, ұяты бар үлкенге сен, өзі зордың болады ығы да зор» деген емес пе. Арыстан мінездінің 80-жылдар басында, қабағы салыңқы, сүмелегі мол, наурыз ішінде қолтаңба қойып берген қара тысты қалың кітабы сол кісінің көзіндей болып кітапханамның төрінде сақтаулы.

	Қиыншылық састырып, бәсекелес, бақталас қарсыластар қысып келгенде – орнықты бола алдық па, жоқ па, мінезімізде, одан асып іс-әрекетімізде орнықтылық заңы орын алды ма, әлде шала бүлініп жүріп жүрегімізді шаршатып алдық па, кім біледі. Айнаға қарап тұрсақ жүздегі – әжім, самайдағы – қырауды көреміз. Саушылықтың азая түскені мынау! Қым-қуыт тіршілікте, одан асып қоғамдағы қарсы тебу заңының зардабы ұлғайып, өмір сүрудің кедергісі күшейе түспесе, азаятын емес. Қарсы ұрып күреске шығамыз, тіршіліктегі жіңішке сүрлеуді – даңғыл жолға айналдырамыз деп ілгерілей береміз... жүріп келеміз... Шаршаған кезде қолтығымыздан алып демеп жіберетін, биік сөз айтып бойымызға қуат, ойымызға қанат жалғайтын Өмірбек Арысланұлының тауға шыққандай кесек мінезін сағынады екенсің.

	Өмірбек Арысланұлының мінезі – тындырған шаруасына «болдым, толдым» деп ешқашан қанағат тұтпайтын. Арнасынан асып төгіліп тасыған дариядай, тау өзеніндей екпіні қатты еді. Өмірге тойымсыз болды. Не істесе де тау аударғандай қопарылып кірісетін.

	Тәуелсіздіктің алғашқы жылдары парламентке депутат болды. Депутаттық мәртебенің жұмсақ креслосында шалқайып отырып жан бағуды ойламады. Тағы да елде жоқ бастама көтеріп, Инженерлік академия құрамын деп жанталасты. Мәнісін сұраған біздерге:

	– Ментальді технологияның заманы туып келеді. Дүниелік мәшинені батыстағы неміс, шығыстағы жапон ғана жетілдірсін, қазақ ұлты дайын асқа тік қасық болып отыра берсін деген заң жоқ! Әлгілердің жетістігіне, озық үлгісіне қол жайып қарап жүре беруге намыс ұйықтатпайды. Қазақ инженерлерінің заманауи өркениетке қосар үлесі қомақты, – деп жетілген технологияның, ішкі жану процесінің үлгісін, сызба нобайын, қиқымдай формуласын, теңдеулерін көз алдымызға жайып салғанда бар ғой... келешектің көгалды көкжиегін көз алдыға алып келуші еді.

	Өз қолымен құрған Инженерлік академиясы бұл күнде исі қазақтың дүниелік өркениет басқышына қойған биік сатысына айналды. Сарыарқа төсіндегі қиян түкпірге республика астанасы түп көтеріле көшіп, рынок дағдарысы тынысты тарылтып тұрған ауыр кезеңде елордаға іссапармен келіп, академикті іздеп тауып алдым. Бейбітшілік көшесіндегі он бес қабаттық парламент үйінің зау биігінен, бөлмесінің терезесінен қарап тұр екен. Қозғалғаны – тау қозғалғандай.

	– Павел патша ағзамның патшалық құрған кезіндегі оғаш оқиға есіме түседі, – деді Өмірбек Арысланұлы – Михаил Ломоносовтың мінезі тік шадыр кісі болған ғой. Айтып тастайтын ауызды екен. Содан патша ағзам кілең жағымпаз академиктердің басын құрап: «Неғыламыз?.. Ломоносовты акдемиядан шығарып құтылсақ қайтеді!..» – деп қол жинап, қаулы шығарып, Ломоносовқа «сіз академиядан шықтыңыз» деп депеша жөнелтіпті дейді. Сонда Ломоносов әлгі депешаны оқи сап отқа лақтырып: «Мені академиядан шығару мүмкін емес!.. Бір өзім – бір академиямын. Болмай бара жатса – академия менен шықсын!..» – деп қарқ-қарқ күліпті. Сол секілді Алматыдағы біраз кісілер менің орныма таласып, академияны жекешелеп аламыз деп қол жинап жатқан көрінеді. Орны толмас, толағай мінездім, жер қойнына қалай сиып жатыр екенсің!

	Әлі есімнен кетпейді. 1998 жылдың тамыз айы. Сарыағаш шипажайында, он бірінші корпустың люкс бөлмесін бір өзі жайлап, ем-дом алып жатыр екен. Ұзын үстелдің төрінде қағазға шұқшиып жазу жазғаны қызық. Есіктен енген өзіме назар жығып, үнсіз мегзеп, дәп жанынан орын ұсынды. Ойын үзіп алмайын деді ме, үлкен үстел үстіндегі шұбат, қымыз шүпілдеген шараны, қызыл балық, ақ балық түрілген дастарқанды саусағымен нұсқап: «Ал, іш!.. же!..» дегенді жанарымен мегзеп жеткізді. Өзі қағазына көміліп отыра берді. Шамам келгенше мол дастарқанды біраз жайлап, бірауқымда үнсіз түрегеліп кетуге айналғам.

	«Тұра тұр!» – деп гүр етті. Еңсесін жазды, басын көтерді.

	– Мерейтой мерзімі жақындап келеді. Жетпіс дегенің үлкен бел ғой. Жазған, сызған мақала, әр жылдардағы зерттеулердің басын құрап алты том етіп шығармақ ойдамын. Үстінен шимайлап жатқаным үшінші том.

	– Қол астыңызда қаптаған ізденуші, ғалым, редактор, корректор ағайын – шимайды соларға тапсырып, жан шақырып аяқты созып ем-дом қабылдап жатпайсыз ба!

	– Ол құрғырлар мәтінді жетілдірмейді, қалай терілсе – солай баса салады.

	– Техника тілі жетілдіріп, көркемдейтін я роман, я әңгіме емес, қалай жазылса – солай сықысқан формуланың түзілімі емес пе? – деп таңқала түсемін.

	– Формула жетіліп тұрмаса «жүдейді», күндердің күні әншейін конспект болып қалады. Ал мына жетілдіріп отырғаным – механиканың мәңгі двигателі – шешуі шексіз үйкелісті азайту, тербелістер табиғатын түкпірлеп жүргендер дүние жүзінде санаулы-ақ.

	Таңқалмай көріңіз!

	– Кері тебу әсерін жапондар соңғы бес жылда бес пайызға төмендетті, ал біздің академия жеті пайызды межелеп отыр, деп құмырсқадай тіркескен латынша формула, теңдеу, түбірден шығу, интегралды шешу, алгоритм, матрицаны үймелетіп көз алдымнан тізіп өткізген кезде – баяғы дегдар алдында көзі бозарып шөмиген шәкіртке ұқсадым. Механикадан мың салса бір баспайтын мешел қалпым. Академиктің жан әлемінің жарығын, жүрек шамының сәулесін бойыма мол-мол сіңіріп, бас шұлғып отыра беріппін. Шекемнен шып-шып тер шығыпты. Ғұламаның жоғары техникалық университеттердің студенттеріне арналған алтын әріпті «Машиналар механизмдерінің теориясы» оқулығы бар. Бұл оқулық 1972 жылдан бастап әлденеше мәрте басылды. Студенттердің қолынан түспейтін құралы. Механизмдер теориясының шетелдік корифейлері Л.В.Ассур, Н.И.Мерцалов, Ф.Виттенбауэр, Л.Бурместер бұл зерттеуге арнайы пікір жазып, «тетіктерді жетілдірудің жаңа жолы» деп бағалағаны мәлім. Тетіктер желілік, кинематикалық, динамикалық жолмен жетіледі. Өмірбек Арысланұлы әлгі оқулығында динамикалық үйкелісті барынша азайтудың оң шешімін тапқаны – үлкен әңгіменің арқауына айналмақ.

	Үйкеліс заңы бір заманда Леонардо да Винчидің басын қатырды... француз Амонтонды қияли қылды... орыс А.П.Малышевтің титығына жетті... Енді келіп қазақ ғылымының зертханасында пайдалы әсер коэфициенті максимум деңгейге дейін артпақшы. Мұны теория тілінде бірден нөлге жақындай түсу, әйтсе де бірден «қол үзбеу» деп атайды. Һ – неғұрлым бірге жақын жағдайда механизм жұмысы тиімді саналады.

	Өмірбек Арысланұлы тісті механизмдер кинетикасындағы ілініс теориясын қазақ ғалымдарының ішіндегі бірінші болып ілгерілетті. Қазақша сөздігін түзді. Тісті механизмдердің ортақ теориясын тапты. «Тістердің ілінскен профельдеріндегі ортақ нормалы даңғалақтардың центрлер сызығын бұрыштық жылдамдықтарына кері пропорционал бөліктерге бөледі». Ағылшын Р.Виллис жасаған тісті ілініс заңы осы (Ө.А.Жолдасбеков, Машиналар механизмдерінің теориясы. «Мектеп», А, 1972, 126-бет). Мықты болсаңыз түсініп көріңіз! Дәп осы заңды қазақ ғалымы ілініс полюсі деп бір ауыз сөзбен тұжырып береді. Формуласы тайға таңба басқандай анық шықты, таңғаларлық жәйіт енді.

	Ілініс полюсі шеңбері үлкен шықса – жылдамдық зорая түспек, шеңбер тарылса – азая түспек. Формуласы тістердің қозғалыс, беріктік, үйкеліс заңдарымен сабақтаса дамиды. Академиктің біз байқаған айрықша қасиеті – көп жүйені бір түзілімнің бойына жинап әкеп, тұжырым түйе білетін аналитикалық ойлау жүйесінің мықтылығы. Абай айтқан «пайдасыз ғылым ми кентірер» дегенді ауық-ауық аузына алып отырушы еді. Соңынан ілініс полюсінің пайдалы әсер коэфициентін есептеп шығарды. Біраз ғалым зерттеу нысанының межесін межелеймін деп отырып – ойын пышыратып, ақырында бастапқы логикадан адасып, жинақтаушы тұжырымды ұстай алмай, басы қатып шаршайды. Тоғай ішінен із кесіп адасқандай кепке енеді. Ал Өмірбек Арысланұлының жинақтаушы, түзуші, темірдей логикасы қай-қай еңбегінде – факель есепті, көзге ұрып алға шығады. Осы қасиеті магнит өрісіндей ізденушіні баурай тартып қызықтырады, арбап алады. Өмірбек Арысланұлының ең басты қасиеті – көздеген нысанадан бұрылмайтын қайсарлығы еді. Өмірде, ғылымда, ұстаздық жолда қайсарлығы әрдайым алдыңғы межеге шықты. Замандасымыз Әбіш Кекілбайұлының сөзімен айтсақ ерекше қасиеті – жанқиярлық болатын. «Оның бойында әрдайым жанартаудай лапылдап жататын күш-жігер, терең білік, ұйымдастырушылық дарынды мейлінше ықтимал пайдалана алғанымызда -20 ғасырдың соңы мен 21 ғасырдың басында ғылым мен білімнің жолында кесекөлденеңдеген көп кедергінің тап қазіргідей тауқыметті болмауы кәміл еді» деп жазады. Ол инженерлік ғылымның үдемелі дамуына батыл қадам жасады. Ұлттық білім ордамызды үлкен қарашаңыраққа айналдырып, мәртебесін биіктетті. Алғырлық пен іскерлікті алғы межеге шығара отырып ғылым жолын қуу – шұқыншақ болу емес, жаңа формуланың жүйесін түзу – қоянжым логиканың орманында адасу емес, ізденімпаздық пен дәйектіліктің үдесіне жетіп, жанқиярлық желіні түзу деп тұжырды. Өмірбек кіріп келген жиын өзінен-өзі от жаққан ошақтай қызып, тәкаппарлықтың өзі пәсейіп, ауырдың өзі жеңілдеп, асаудың өзі жуасып, қиынның өзі оңайланып жүре беретін кепиет-қасиетке ие еді. Ол жүрген жер өмір базары болатын, ол сөйлеген сөз кемелді ойдың ұйтқысына айналатын. Ол қатар жүріп келе қалса – ғылымның емен есігіне шәкіртін алдымен өткізетін.

	Шәкірті дегеннен шығады.

	Өмірбек Арысланұлының жолын қуған, ұстаздық мектебін ұстаған, жастайынан тәрбиесін алған ауыз толтырып айтарлық шәкірті – Бақытжан Тұрсынұлы Жұмағұлов. Бақытжан академиктің көз алдында өсті. КазГу-ді қызыл дипломмен бітірді. Университеттің комсомол комитетінің хатшысы болды. Академиктің бағыт сілтеуімен шұғыл ғылымға бұрылды. Көлем өзгерту жолымен мұнайды жер астынан шығару моделін зерттеді. Сөйтіп мұнай көздерін табудың математикалық әдістемесін түзіп шығарды. Жеті қат жер астында көмірсутегі көзінің қанша тереңде, қандай көлемде жатқанын дыбыс толқыны арқылы

	мөлшерін дәл анықтаудың формуласын ашты. Бұл жаңалық Мәскеу ғылым академиясының журналына басылып, шетелдік әріптестер елең етісіп, қызыға қолдады. Әсіресе су және өзге қосындыларды айдау арқылы мұнайды алудың тиімді жолын Б. Т. Жұмағұлов бастаған топтың «Моделирование вытеснения нефти с учетом массообменных процессов», (А., Ғылым, 2004, стр. 252) кітабы егжей-тегжейлі қарастырады.

	Дүниелік гидродинамика – жүйені жетілдіреді, жетілген жүйе – қозғалысты аз үйкеліспен үдемелі жылдамдыққа жеткізеді. Мұнай көзін анықтаудың гидродинамикалық шешімін математикалық жолмен есептеп шығарған Бақытжан Тұрсынұлы еліміздің ғылым және білім саласындағы Мемлекеттік сыйлығын иеленді. Осы жерде академиктің алдын көрген Бақытжан Тұрсынұлының айрықша екі мінезі ойға оралады.

	Ең әуелі: Арысланұлына ұқсаған бірсөзділігі, қайсарлығы. Бетке шауып, төске өрлемейтін жібек мінезін айтамыз. Кез-келген ортада, қоғамда өз орынын біледі. Ешкімге дес бермейтін, ұрымтал жерден шашасына шаң жұқтырмай алып шығатын – өткірлігі, өжеттігі тағы бар. Ұстазынан алған өнегесі – жүрек шамына айналған. Сол шамды төбесіне көтере ұстап, кейінгі ұрпақты соңына ілестіре жүріп, білім реформасын түбегейлі қайта құруға күш-жігерін аямай жанын салғаны қуантады. Осы қимылынан ішкі руханиятында ұстазынан ауысқан оты бар деп ұғасыз!

	Бақытжанның келесі мінез қыры – қынаптан суырылған алмас қылыш есепті. Аңқылдаған адалдығы, кесіп түсер туралығы, бейне, шапқан аттай. Көмескі қимыл, майда сөзге жаны қас. Діттеген межесінен тайқып көрмеген. Сүрініп-жығылып межесіне жетуге асығады. Әрдайым ірі жүріп, ірі турап үйренген тәлімі Бақытжанды бүгін былт, ертең сылт алмағайып осынау кезеңнің қай өткелінен дін аман алып шығарына кәміл сенесіз.

	«Аңқылдаған шапқан аттай» деуіміздің мәнісі сол! Бар бол, бар болғырым, Арсыланұлының айтулы қара шаңырақтағы елессұлбасы, ізбасары, мұрагері болып маңдайың жарқырап жүре бергейсің! Әке көрген оқ жонар дегеннің жарқын дәлелі осы болар!





ЕКІ БЕЙНЕ




	Қызық болсын, архивімдегі екі кісі жайлы дерекке арнайы тоқтала кетейін. Бірінші: әйгілі балерина Майя Михайловна Плисецкаяның қолтаңбасы, екінші: тарихшы Лев Николаевич Гумилевпен қалай ұшырасып, тілдескенім туралы мөлтек әңгіме.

	Несіне жасырамыз, қазір көз көргендер сиреп, таусылып барады. Солар-дың басқан ізін, қоңыр кеңесін еске аламын да ойланамын. «Осы біздер де көргеніміз бен білгенімізді екшепелеп, естелік жазатын жасқа жетіп қалдық-ау», деп қаламын. Қадыр Мырза – Әлі өзінің «Иірім» кітабында замандастары туралы біраз жайттың басын қозғады, ағамыз баяндаған біршама оқиғаның ішінде өзім араласып жүргендей сезінгенім қазіргідей көз алдымда. Біраз жайтқа өзім де куә болғаным бар. Таяуда Мұрат Әуезов әкесі туралы естелік айтып отырып: «Мен әкемнің жасынан асып кеттім… әкем 63 жасында тау аударғандай жойқын іс бітіріп үлгерген феномен еді», – деді. Замандасымның бір ауыз лебізінің өзінен тірі сөздің шеберіне деген тәкаппар, мақтаныш сезімін ұғып қуанып қалдым. Халық әртісі Асанәлі Әшімов бір естелігінде төмендегіше жазады: «Кон-серваторияның тау жағындағы бұрынғы Виноградов пен қазіргі Абылай хан қиылысындағы шағын скверді көрсем… отыра қалып жылағым келеді… Мұнда мен алғаш Майрамен таныстым, мұнда менің жастық шақтағы шуақты

	күндерім қалды», – деп жазыпты. Тебіренбей оқып көріңіз. Қай-қай адамның өмір жолы жазылуға тиіс үлкен естелік.

	Жазып жүрген әңгіме, хикаят, романдарымыз сол естеліктің елес ұшқындары, я аз, я көбірек қаламгер қиялын қозғаған ұлы уәйім сазы; өзіңнің, я болмаса өзгенің басынан өткен хикметтері ғана. Сосынғы әр жанрды көркейтіп тұратын көркемдік бояу, көрікті ойдың түзілімі дейміз.





1. Майя ПЛИСЕЦКАЯ


	Әлемге әйгілі прима-балерина Майя Михайловна Плисецкая туралы естелік жазамын деген ойымда жоқ еді. Зайыбым Сәуле неміс жазушысы Нерберт Кухинкенің «Ресей элитасы» деген кітабын әкеліп берген, қызыға оқып шықтым. Бұрындары прима-балеринаның қолтаңба қойып берген тілдей қағазы көп қолжазбамның ішінде жатушы еді. Әлгі кітап әсерінен биші туралы естелік эссе жазуды ойлап, тәуекел еттім. Бұрындары Майя билеген «Кармен-сиюта», «Анна Каренина», «Ит жетектеген бойжеткен», «Золушка» балеттерін тек телеэкраннан көргенім бар. Таңданып, тамсанып жүрген жанкүйердің бірі болатынмын.

	Майя Михайловна билеген кезде дүниенің тұрқы өзгеріп, таң атып келе жатқандай керемет бір шұғылалы сәт туады. Экранда тек қана әуен, сол әуенге ілесіп аяғы жерге тимей, қалықтай ұшатын биші мүсіні жанарды арбап алар еді. «Анна Каренинадағы» бишіні алайықшы. Махаббат пен ғадауат, от боп жанған сүйіспеншілік өрті мен етектен тартып, жертабандатқан тіршілік түйткілі – екі ортада күйіп-жанған жас ару; бір жағынан – орныққан салт пен дәстүрдің шырмауынан шыға алмай, екінші жағынан – сүйіспеншілік дертіне бой алдырған Аннаның жан арпалысын бимен беру – тек қана айрықша дауыл үйірген кемеге тән шыркөбелек айналған жандалбаса әрекеттің суреті болатын. Осы тұста Анна – көзіме отқа түсетін көбелекке ұқсайтын. Аяқ-қолы жерге тимей, бұлтша елбіреп, күзгі жапырақша желбіреп жүрген ұрғашы бойындағы құштарлық отының молдығына қайранмын. Биші қалықтап ұшып жүргендей, сымға тартқандай тал бойындағы сазды ырғаққа, ұнасымға еліккенім сонша:

	«Жұрттың аузын күзетсең күн көрмейсің», деген ақын сөзі еріксіз еске оралатын.

	Роберт Кеннедидің аруға гүл сыйлап, оңаша кездесуге шақырғанын;

	Марк Шагалдың бишінің мың бұралған кескін бейнесін салғанын;

	Пьер Карденнің бишіге арнап белі қиылған көйлек тіккенін; Моррис Бежардың шын пейілмен қонақ болуға шақырып, жас келіншекке арнап балет қойғанын… «Өзім – әлемге әйгілі бишінің туған қызымын, шешем Мая Плисецкая болады», деп шетелге, Израильге ауып кеткен Юлия Глаговская деген бикештің мұрагерлік ақша даулап балеринаның үстінен сотқа шағым түсіргенін қалай ұмытарсың. Сот біраз жылға созылып, ақырында Юлия Глаговскаяның өтірікке сүйенген қып-қызыл жала шағымына куәлар көз жеткізіп дәлелдеп, істі жауып тынғаны мәлім. Бұл тарихты әйгілі биші өзінің «Отыз жыл өткенде» кітабында жазған болатын. Сол кітапты оқып отырып дүние көзіне бітіп, ұятынан айрылған бойжеткен мінезіне қайран қалғаным әлі күнге есімде.

	Өнер – кісінің өмір жасымен біте қайнасқанда барып биікке жетелейді. Өнерді жол-жөнекей желбуаз мінезбен игере алмайсыз. Өнер – өрге сүйреген қиын соқпақ екенін өмірдің өзі дәлелдеп береді. Өнерге бас тіккен адам – таяқтың екі басын тең ұстаған даршы секілді. Я діттеген межесіне жетіп жығылады, я дар жібі астындағы шыңырауға құлап мерт болады. Ғажайып жаймашуақ мамыражай, мардымсыған күндер кім көрінгеннің маңдайына жазыла бермейді. Майя Михайловнаның өмір жасы да дәп қыл көпір үстімен жүрген даршы секілді, тәй-тәй басып келе жатып әрдайым таяқтың екі басын тең ұстауға дағдыланған. Өмірдің ылғи күнесіне, күрсінісіне үйренген. Апаш-құпаш қимылға бас тіккен патша уақыт осынау биші өмірін аяусыз, дамылсыз қамшылауға дағдыланған.

	Өткен ғасырдың тоқсаныншы жылдарының басы. Қазақстан тәуелсіздік алып, өз алдына ел болудың қамын жеп жатқан уақыт. Шығармашылық ұй-ымдар қаржы жоқтықтан бірінен соң бірі жабылып, жазушы, суретші, сазгер әулеті базар жағалап кеткен күндер еді. Осы жолдардың авторы да отбасын асыраудың қамымен талай мекеменің есігін қаққан қиын кезең естен кетпейді. Әлгі бір ауыр күндерде жаңадан ашылған «Центркредит» банкінің қыз-меткерлеріне қазақ тілінен сабақ беретін болып келістім. Банк басшысы Бақытбек Байсейітов өнерге жанашыр кісі еді. Бір күні: «Мәскеуден Майя Плисецкаяны шақырдық… Әйгілі бишімен кездесу өткізіп… банк қызметкерлерінің иығын көтеріп тасталық», – деп мәлімдеді. Кездесуге қуана қатынастық. Магнит өрісіне тап болған темірге ұқсаймыз.

	Майя Плицеская өзінің сүйіп қосылған зайыбы, мына өмірдегі рухани сүйеніші, тірегі, Ресейдің маңдайалды композиторы Родион Константинович Щедрин туралы алыста болсын мейлі, іссапарда жүрсін мейлі – сөз қозғағанды ұнатады екен. Зайыбы туралы айтқан кезде мейірлене, еңсеріле түсіп, жанарының оты жанып, жүзіне лапылдап қызыл-күрең алау жүгіріп, төгіп сөйлегенін көрдім. Сөзінде жан бар ма деп қаласың. Өлең оқыған ақынға ұқсап кетеді. Тыңдап отырып прима-балеринаның өмірге деген құлшынысы, іңкәрлігі – өнерін жан-тәнімен түсінетін, бағасын білетін, қай кезде-дағы табиғи құлшынысын жүрегінің төрінде ұстайтын адамға тәнті екенін сезіне түсесің. Бірінсіз-бірі уақыт өткізе алмайтын асыл жұптар ғана осылай болмақшы. Бұларды жұрттың асыл жұп деп аңыз қылатыны тегін болмады, аңыз ғана емес, нағыз шындық.

	Кішігірім сәрілік шайы үстінде осыны сездім. Сездім-дағы жұбайы туралы сауал қойдым.

	– Жұбайыңыз жаңа симфония жазыпты. Құтты болсын! Таудан құлаған сел секілді құлағымда қалыпты.

	– Бетховеннің 5 және 6-симфониясы секілді әрі асау, әрі шексіз, кеңдікті үндейді. Әлемнің бүлкілдеп соққан жан жүрегі ме деп қаласыз!

	Сөйлеп отырып екі бетінің сүт шұқыры ойылып, шуақтана жымиды.

	Бөлмені әсем сұлулық кезді.

	– Сіз айтқан симфонияның өмірге келуіне демеушілік жасаған орыс князі Андрей Кириллович Разумовский екенін естіген шығарсыз. Орыс жері тума дарын мен құйма құлақ демеушіге, жанашырға ешқашан кенде болмаған. Бұл күнгінің байлары шетелден, теңіз жағасынан кеңсарай сатып алуға, жеңіл жүрісті топ-модель бикештерге ақша шашуға құмар. Әдебиет, кескіндеме, саз есіктен қараған жетім бала секілді сезіледі.

	Прима-балеринаның сөзінің жаны бар. Бұрынғы алып мемлекет – Кеңес Одағы жылы бойлыққа жетіп еріген мұзтау секілді быт-шыты шығып ыдырап, әр ұлт қалпағы қоқырайып тәуелсіз елдің туын тікті. Кедейшілік қыр соңымыздан қалмауға айналды. Әлемге әйгілі бишінің осы сапарына жаңадан құрылған «Центркредит» банкі басшысының қолқалап шақыруы себепші болғанын, биші қомақты гонорарға дәмелі екенін арғы бір сөз аңғарынан сездіріп қойды. Бұл жерде әлемге әйгілі сазгерді, оның шабыт музасы – прима-балеринаны кінәлаудың ешқандай қисыны жоқ. Заман талабына үндесе жүріп, түсінетін ортаға өнеріңді паш еткеннің өзі үлкен қуаныш әкеледі. Сол қуаныш кісіге қуаныш сыйлайды.

	Ойлап отырсаң: өнер – адам бойындағы алтын көмбе секілді. Көмбені жауып жасырғаннан гөрі замандастың көзіне жарқыратып көрсеткен жақсы, көп кісі бойындағы асылын, көзге түсер көріктісін «жұртқа жария ғып неғыламын», «өзгенің қызғанышын туғызып қайтемін», – деп жабулы қазандай өз буына өзі тұншығып өтеді.

	Биші келіншек көзіме жеті қат көктен мөлт тамған мөлдір тамшыға ұқсап кет-кені. Жақұт тасы секілді. Қарап отырып табиғат шіркіннің шеберлігіне таң-ғаламын ғой. Сәби шыр етіп жарық дүние есігін ашқан кезде өзге қатар-құрбысынан көп ерекшеленбейді… бөлекше көрінбейді…уақыт елгезері әлгі сәбиді жылдар бойғы маңдай тер, мазасыз еңбегімен елеп-екшейді, өнерге жетелейді.

	Мына Майя Михайловна әуел баста, басқадан пәлендей айырмасы жоқ, сәмбі талдай талдырмаш, арық, көп бойжеткеннің бірі ғана болатын. Ақ тер, көк тер тынымсыз бейнетімен ғана уақыт елгезерінің көзінен сырғып түсіп, көппен бірге жоғалмады. Жақұт түйіршігіндей тор електің көзінде тұрып қалды. Ұрынып жүріп өнерін ашты, жұрт көзіндегі буынсыз бишіге айналды. Ана жүрген жұбайы Родион Щедрин бойындағы сазгерлік, сезімталдық, сезгірлік, сыршылдық қасиетін ұлылап ұстап, желеп-жебеп, жеріне жеткізе жетілдіріп ел құлағындағы ұлы дыбысқа ұласты.

	Өнер адамға не үшін қажет?

	Ұрынып жүріп жетілу үшін… көптің бірі, қолдың кірі болып ұшты-күйлі жоғалмауға… биіктеуге… биік жүруге азды-көпті өнер қажет. Өнерсіз – дүние тұл, күн көзіне шықпай көлеңкемен шарпысу ғана. Өнер өлсе жер бетінде тыпың-тыпың тіршілік қана қалады.

	Осы мезетте жер-дүние көз алдымда бір аунап түскендей сезілгені. Әйгілі биші өнер туралы, оның ішінде би өнері жайлы ұзақтан толғап сөз сөйледі. Сөзін қайтемін…. бишінің өзіне, тұла бойына, қозғалысына, сымбатына көзім арбалып қалыпты. Бейне үстел жиегінде ұшуға талпынған, әлі көкке қалықтап кете қоймаған тотықұс қонақтап отырғандай көрінді. Дауыс сазымен емес, оқиғаны ыммен, болжаумен, меңзеумен жеткізетіндей ғой; бейне өзі емес, бишінің дене бітімі көз алдымда үн қатып, сөйлеп тұрғандай. Таңғалғаным: сөздің нәшіне, ырғағына сай құбыла біледі ме, әрбір сөзді қимылмен көз ал-дыңызға елестеткісі келеді ме – әңгіме ырғағында, бейне, денесімен елестетіп, балқып, бейнелеп отырғандай сезілді. Сосынғы әсер – би туралы айтқанда жанары шоқша маздап, еңсесі жазылып, өзінен-өзі арқаланып кетеді екен. Ұшатын құсқа ұқсап әрәдік талпынып қояды. Бәзбір сөзді ыммен, меңзеумен, тілсіз-ақ жеткізгені көз алдымда. Әңгімеге елігіп кетіп сауал қойғам.

	– Майя Михайловна, бишінің қаны ыстық болмаса құштарлықты, сезімді тілсіз жеткізе алмайды. Сіздің қан қызуыңыз қанша? – деппін.

	Әйгілі бишінің бетіне лап етіп қызыл бояу жұқты.

	– Қанша градус ыстық екенін білмеймін. Әйтсе де, первый резус отрицательный екенін білемін, – деп зілсіз жымиды. Былайғы жұрт ду күлді.

	Әлемге әйгілі биші талдырмаш бойын үзіп түрегелді. Банк төрағасы Бақытбек Рымбекұлы билейтін кісідей орнынан атып тұрып, қолындағы гүл дестесін бишіге ұсынып, әлдене әзіл айтқан болып, отқа түсетін көбелекше қалбақтады. Майя Михайловна «тағы кімде сауал бар» деген кісіше жан-жағына жалтақтай қарап аз-кем аялдап тұрды. Банк қызметкерлерінің көбі бишіден қолтаңба алуға ұмтылды. Мен де қарап қалмайын деп баспахана бояуы кеппеген буклетімді ұсына қойдым.

	Биші: «Майя Плицеская, 2 апреля 1997 г.» деп сызып тұрып қолын қойды. Бір байқағаным: биші би туралы сөз сабақтаған кезде, я жұртпен сөйлескенде, я ұсынған қағазға қолтаңба қойғанда, бейне айна алдындағы келісті бәйге атындай денесін, бүтін болмысын бос тастамайды екен. Әже қолындағы ұршықша иіріліп, я болмаса дене бітімін тәкаппар ұстап, көз алдыңызға көркем сурет елестетуімен ғанибет. Билей басқан сәйгүлік іспетті, қанат қағып ұша жөнелетін аққу секілді – тұла бойын ұршықша үйіріп, басқан қадамын санап, маңайына мойын тамырын үзе қарап, жымиғаны – бұлттан жарқ етіп шыққан күн секілді шуақ төгіп, жер әлемге сұлулық сазын сыйлағандай сезіледі. Қарап тұрып жанарың арбалады.

	Сұлулық – табиғатқа бір табан жақындау екенін осы жолы шындап түсіндім.

	Осыны ойлап прима-бишінің жүзіне көзім түскен. О құданың құдіреті дейміз ғой! Жас қыздай, көл бетіне қонған аққудай… наз қимылы тал бойына жарасқан… маңайдағы анталаған, сұқтанған, қадалған көп назарды елең қылмай, күзгі плащын сұғына салып, саусағының ұшын ұлпа ерніне басып, әуені сызып қоштасу рәсімін жасап:

	– Жамағатым, қайта айналып көріскенше! – деді.





2. Лев ГУМИЛЕВ


	«Жібек жолы» романымды 27 жасымда жазып бітірдім. Қолжазба 1973 жылы «Жазушы» баспасынан 60 мың таралыммен, жазушы ағамыз Рамазан Тоқтаровтың редакторлығымен жарық көрді. Шығармаға біраз жылы пікір жарияланғанын жұрт біледі. Көп ұзамай романды аудартуға күш салдым, екі жыл көлемінде байырғы до-сым Герольд Бельгер орысшаға аударып берді. Аударма үстінен Морис Симашко қайталап қарап ішінара редакциялап шыққан еді. Қолжазбаның орысша нұсқасын араға ай салып Мәскеудегі «Советский писатель» баспасына өткіздім. Сол кездегі дәстүр бойынша – баспа қолжазбаны әуелі жабық пікірге береді, оң пікір түссе – редактор оқып шығады, баспаның өндірістік жоспарына сосын барып енгізеді. Күндер сырғып өтіп жатты. Арада жеті жыл өткенде қолжазбама «жарамсыз» деп жазылған рецензия келіп түсіпті. Оқып танысуға деп баспа бір данасын өзіме жіберген. Оқып отырып ішім удай ашыды. Пікір «әу» дегеннен қара күйе жағудан басталыпты. Әсіресе, жаныма батып кеткен тұсы «жазушы панигрик кипчака (қыпшақпен ауырған)» деген ауыр айып пен жала сөз еді. Рецензияны жазған Мәскеудегі Шығыстану ғылыми-зерттеу институтының бөлім меңгерушісі Борис Литвинский есімді профессор екен. Кітапханадан жазған еңбектерін тауып оқысам – Памир тәжіктерінің маманы көрінді, далалықтарды түкпірлеп біле бермейді. Памир тәжіктері туралы бірнеше еңбек жазыпты. Мәскеуге бір сапарда Литвинский мырзамен ауызба-ауыз тілдесейін деп Шығыстану институтына іздеп бардым, таба алмадым, записка жазып қалдырдым.

	Келер жылы өзіме жаны ашыған баспа редакторы қолжазбамды екінші мәрте жабық рецензияға беріпті. Жолым түсіп Мәскеуге, баспаға соққан едім. Көктен іздегенім жерден табылғандай болды.

	– Қолжазбамды кімге рецензияға бердіңіздер? – деп сұраймын.

	– Мына кісіге, – деп, орта бойлы қарасұр, қағілез, жүзі жылы кісіні көрсетіп, аты жөнін атады. – Лев Николаевич Гумилев! Осы кісінің дегені болады, жарайды десе – басамыз, жарамайды десе – қолжазбаны қайтарамыз, – деп жауап берді редакция меңгерушісі Там деген кісі.

	Зәре-құтым қалмады.

	Сырттай білетін таныс есім. Әкесі – Николай Гумилев өткен ғасырдың басындағы орыстың белгілі ақыны, айтқаны қате кетпейтін ақылман адам; шешесі – Анна Ахматова. Сталиннің өзі «атын естігенде кірпідей жиырылған», орыс поэзиясының ірі өкілі. Сол кездің өзінде қолжазбама рецензент болғалы тұрған Лев Николаевич Гумилевтың «Ұлы Русь, ежелгі дала» кітабын оқып үлгергенмін. Өзімді арыстанның алдына топ ете түскен қоянның көжегіндей сезіндім. Сасқанымды сезді білем. Әлгі «арыстаным» тақап келіп, қолтығымнан қолын өткізіп, күлімсірей тіл қатты.

	– Жас қаламгерім, қорықпа! Далалықтардың шын тарихы әлі жазылып біткен жоқ. Далалықтарды әлі көп зерттеуге тура келеді. Жолы ауыр қолжазбаңа оң пікір жазып беремін, – деді де жедел басып шығып кетті. Әйгілі тарихшымен танысқаным қандай жылдам болса, қоштасуым да соншалықты тез өтті. Сасқан үйрек артымен жүзеді дегендей, алғысымды айтып та үлгермедім. Әйтсе де көпті көрген, үлкен жүректі, майлық-сулығы бірдей, көсем кісі екенін ішкі бір түйсігіммен сезгендей болдым. Бейнесі жүрегімнің төрінде қалды.

	Жақсының алды кең деген рас. Мәскеуге келесі бір соққанымда баспадан тарихшының үйінің телефонын сұрап алып, бір ауыз тілдесуге қам жасадым. Аппарат құлағын өзі көтерді. Алғашқы кездескендей сыпайы сөйлесті. Уақыт тауып қолжазба туралы пікірін жуық арада жазып беретін болды. Кеудемді қуаныш сезімі кернеді.

	Көп ұзамай редакцияға жалғыз беттік Гумилевтың жазған пікірі келіп түсіпті. Уәде еткеніндей – оң пікір жазыпты.

	Бұл 1982 жылдың күзі болатын. 1983 жылы тарихи романым Мәскеу баспасынан орыс тілінде жарық көрді. Екінші мәрте сол аудармамен «Известия» баспасынан «Дружба народов» журналының қосымшасы есебінде 300 мың таралыммен орысша басылып шықты. «Жібек жолы» романымның жолы ашылды, бағы жанды, шетел тілдеріне аударыла бастады.

	Осының бәрі жүрегі жылы, әріден ойлайтын, өзі тербетіп айтқан далалықтарды «жан-тәнімен сүйетін», көргені көп көсем тарихшы Гумилевтің жазып берген бір беттік жылы пікірінің арқасы-ау деп, әлі күнге тағдырыма тәубе айтамын.

	Менің көзімдегі Гумилев аса қарапайым, ашық кісі еді. Шындығына үңілсем, бойын жасырған тұлпарға келеді екен. Соншама көп біледі, көп еңбектенеді екен. Қайтыс болғаннан кейін тарихи шығармалары мен зерттеулерінің таңдамалы он томдығы шықты. Оқырманның өтініші бойынша қосымша жарық көріп жатқандары қаншама. Сонда деймін ғой: өзі аңқау, айдаудан құтылмаған, басқан қадамын салпаңқұлақ тыңшылары үзбей аңдыған, кешегі күнге дейін тінту, сілкілеу, жауаптаудан еш көз ашпаған тарихшы тағдыры қиын жазылған хикаятқа келеді. Ойлап кетсең: көзге, көкірекке толқынданып жас келеді.

	Соншалық қыруар мол еңбекті қай кезде зерттеп, жазып үлгерген.

	Біраз жыл айдауда, аңдуда болды. Біраз жыл жазған еңбектерін баспай сарсаңға салды. Соған қарамай ғылым тіліне пассионарлық ұлт, пассионарлық халық деген термин енгізгені мәлім.

	Қай тақырыпты қозғаса да түбін тексеріп, ұрынып істейтін, пассионарлық жүрек оты мол жан болып шықты. Кітаппен ерте есейді, арғы-бергі тарихты көп оқыды, мол тоқыды. Шешесі Анна Ахматованың мейлінше бай кітапхана сөзін бала жастан бойына, ойына сіңіріп өсті. Кітапты жастанып жатып ұйықтады. Парақ сыбдырынан оянды. Соншалық құнарлы, телегей, бай білімді отбасылық қазынадан қабылдады. Шешесі – Анна Ахматованың мына бір жазбасы көп жайтты аңғартқандай: «Лева (Л.Н. Гумилевті айтады) сәби кезінде бала болып көп ойнамаушы еді, бір нәрсеге жұмсасаң – ұйқыдан әлгіде оянған адамға ұқсап, мең-зең қалпы, үнсіз, тілсіз отыра беретін. Біраздасын барып «әу» деп қозғалатын…» Мінекей, сәби арыстан қандай бала болып өскен!.. Сосынғы бір ғалымның ерекшелігі – шығыс әдебиетін, оның ішінде дала мәдениетін аса жетік білетіні еді. Ол далалықтардың салт-дәстүрін шемішкеше шағып түсінетін. Дала мәдениетін өркениеттің ең ұрымтал тұсы, шын мәнінде пассионарлық қасиет қонған өркениет деп тарқатып жазып үлгерді. Қыпшақтану ілімінің іргетасын қалады, мазмұны байтақ зерттеу жүргізді.

	Қазір не көп, ғылым докторы, профессор көп. Мерзімді басылым бетін ашып қалсаң – беймәлім профессордың кескін-келбетіне сүрінесің. Солардың басым көпшілігі көшірмесі ғана. Басқа тақырыптас ғалымның пікірін өз сөзімен қайталап баяндаушы, я болмаса ой ұрлаушы, өзгенің ойын өзімдікі деп жарияға жар салушы. Ой ұрлаушы көбіне отырған үстелін, я болмаса «пәлен кафедра меңгерушісі» деген лауазымын соншалық ұтымды пайдаланады. Аты-жөнінің астына: «түген ғылымның профессоры, пәлен кафедраның меңгерушісі» деген сілтемені тізіп көрсеткенде – қай-қай оппоненттің аузына құм құйылады. Бұлар шын мәнінде ғылым соңына шам алып түскендер емес, лауазымын, атағын тон етіп киіп қоқырайған тірі тұлыптар ғана. Жоғарыда ұшырасқан, батасын алған ғалымды көз алдыма елестеткен сайын – шын ғалым мен тірі тұлыптың ара-жігі алшайып ажырай түседі.

	Жарықтық-ай, деймін сол мезетте! Қазір де тарих ғылымындағы орның ой-сырап тұр ғой. Адамгершілігің, кісі танығыштығың басы бүтін асқар ала таудай еді. Білмеген, естімеген, айдаладағы қаймана қазаққа, қазақ жазушы-сына мейіріміңді, шуағыңды төккен үлкен жүрегіңе басымды иемін ғой. Бәлкім, мейірімің қазақ қаламгеріне емес, қолжазбадағы жалғыз ауыз

	«Дешті-қыпшақ» деген сөзге жан шуағың төгілген болар, деп ойлаймын. Даланың кеңдігі қандай болса – күн сәулелі шуағыңды соншама мол еткен мігірсіз кеңістің қасиет-кепиеті болар бәлкім. Бәлкім, пассионарлық жүрек отының арғы бір аңғарында даладан түскен шуақ қалған. Өзің-дағы даланың бір түйір дәні боларсың, сірә. «Далалықтардың шын тарихы әлі жазылған жоқ», деген сондағы қоңыр үнің еміс-еміс құлағымда қалыпты…





ЖАҢАША ТАРИХ ҚАЛАЙ ЖАЗЫЛАДЫ?


	Әуелі ұлттық тарихқа кірісуден басталық.

	Қазір зиялы қауым арасында екіұдай пікір бел алуда. Бірі, стратегиялық пайымға әлі ерте дейді; екінші топтағылар: қазақ қоғамы, яғни мемлекеттік жаңа құрылым қалыптасу кезеңінде дейді. Стратегиялық пайымға әлі ерте дегенге сену қиын. Неге дейсіз ғой! Қазақы ұғымға салып сөйлесек: стратегиялық пайым – келешек көкжиегіне күн сала қарау деген сөз. Ұлт болып қалыптастық, тәуелсіз мемлекет құрдық, тарих көшіне ілестік, планетадағы қайсыбір ұлт пен ұлысқа ұқсап торғайдай тозып кетпеппіз… Енді неге келесі онжылдық, ширек ғасыр көлемінде ұлы көштің қандай қоналқаға қонарын, нендей кеп шертерін болжап, біліп алмай – көшке ілесе беруіміз керек. Келешек барар жерімізді межелеп, елестетіп алғанымыз ауадай қажет-ақ. Сол себепті тап бүгін алды-артымызға қарап, ертеңгі барар жерімізді ойша барлап, көз жеткізер стратегиялық пайымға жүгінгеннің еш артықтығы жоқ.

	Тәжірибе бұрын болған. Ахмет Байтұрсынов бастаған алаш лидерлері бастың аяқ, аяқтың бас болып былыққан сонау ХХ ғасыр басында-ақ қазақ қауымының келешегін ойлап, біздің мемлекеттік шекарамыз мына тұстан өтуі керек… Біздер Ресей федерациясының ұсақ бөлшегі болмай, өз алдымызға республика дәргейінде, тең құқылы ел болып біріккеніміз жөн… Мынадай стратегиялық межеміз сызулы деп қызыл төңкеріс көсемдерінің көзін жеткізді, иландырды, дамудың демократиялық жолын сызып көрсетті. Бұл күнде көзге топырақ шашып, кешегінің бәрін үр-рит-соқпен төндіре жамандаудың қажеті болмас. Тең құқылы ұлттық республика дәргейінде Ресейге өз еркімізбен қосылуды кімдер өліп-өшіп қолдағанын білеміз. Одақтас республикалар дәрежесінде ғана мемлекеттің бірігуіне қарсы болып, үлкен пәтуалы іс пен сөздің аяғын сиырқұйымшақ қылып, демократиялық негізде құрылған КСРО-ны – ұртоқпақ империяға кімдер айналдырып жібергенін тағы білеміз.

	Бұл үшін алабөтен данышпан болудың қажеті жоқ. Тек қана өткен ғасырдың 20-30-жылғы деректік құжаттарына ыждағатпен үңілсек жетеді. Сол себепті бізге стратегиялық пайым ауадай қажет. Ел болып етек жидық, еңсе көтердік, енді неге жиырма, отыз жылдан кейін өркениет көшінің қай тізбегінде болатынымызды болжап, мөлшерлеп, пайымдап алмасқа. Бұл реттегі зиялы қауымның келешекті ойлаған болжал-білігін жүрек төрінде ұстаған ләзім.

	Осындайда ойдан ой туындайды. Жасыратыны жоқ, біраз кісілеріміз тәуел-сіздікті– ағаш қуыршақ – буратиноға айналдырып алды. Кез келген жерге, кез келген ойынға тықпалауға әуес. Ал, қазақ үшін тәуелсіздіктің ақ таңы атты делік, аспаннан шұға жауды делік. Ал, ата-бабасынан Қазақстанда тұратын татар, ұйғыр, орыс, украин, өзге де переселендер үшін тәуелсіздік ұғымы, тәуелсіздік күні не берді?.. Қазақ жеріндегі орыстарға тәуелсіздік нендей пішімде көрініс табады. Олар бүгін «ал, қазақтар, сендерге тәуелсіздік таңы атқан екен, біздер орыстар – күні ертең шүу қарақұйрық деп тарихи отанымызға көшіп кетелік» демейді ғой. Сол баяғы ұрпақ өрбітіп, от түтеткен жерінде отыра береді. Өркениет үдерісі асау өзендей алқынжұлқын кимелеуі бөтен. Домалақ жердің адам аяғы баспаған ұлтарақтай жері қалмады. Ақ үйдегі өтіп жатқан мәжілісті сол заматында отбасындағы телеэкраннан көре аламыз. Сонда деймін ғой. Тәуелсіздік дегеніміз: шығысымыздан батысымызға дейін көктеп өтіп жатқан Батыс Қытай – Батыс Еуропа тас жолы; есігімізге кимелеп келген инновациялық даму; ЕҚЫҰ саммитінің дүркіреп өткен тарихи кезеңі мен күні ертең сәнсалтанатымен өтетін ЭКСПО-2017 екен; тәуелсіздік дегеніміз

	– Қазақстанда түтін түтетіп тұрып келе жатқан түрлі ұлттың бір атаның баласындай, көршілік қақысын ұмытпай тату-тәтті тіршілік кешуі көрінеді. Сол себепті ертеңгі күнімізді, ел болып еңсе тіктеп кетудің жолын ойлауды баяғы бабаларымызға ұқсап биікке шығып алып, арғы-бергіге көз салып қарағанның қашанда жөні басқа демекпіз.

	Маңайымызға ақыл көзімен қаралықшы. Төрткіл дүниеде дамудың АҚШ-тық моделі бар. Ол-дағы қырық рулы ел. Дүниенің төрт бұрышынан біреу күн-көріс іздеп, біреу абақтыға отырудан қашып, келесісі баю жолын көздеп, жеңіл өмір сүруді ойлап басы құралған, мың мүдденің бір арнаға тоғысқан тұсы. Арғы тегі келімсектер отбасы. Сол ел бұл күндегі өркениет көшінің тізгінұстарымыз деп төбемізден қарап, мұрын шүйіріп тілдеседі. Барша гәп – әлгі көштің дұрыс, ұзағынан, адаспай жүріп кетуінде екен. Бұл күнде көп-ұлттылық – даму критериі емес; даму, өсу, өркендеу мәні – тату-тәтті өмір сүру һәм дұрыс, төте жолды таңдай білуде ғана!

	Ендеше, дамудың, өркениет көшіне ілесудің қазақстандық моделі неге болм-асқа. Кімнен кембіз? Қоғамның экономикалық көрсеткіші біркелкі, біртекті емес; толқын-толқын болып қайта айналып соғатын дағдарыстан жалт беріп құтыла алмаймыз. Ағылшынға, неміске соққан нәубет ертең бізге де соғады. Саяси ахуал шырма-шату, кілтипанын тауып екі ел арасындағы түйткілді ше-шіп үлгерсең, арғы жағынан үшінші, төртінші ел:

	«Бізбен қалайсың?» – деп төбе қылтитады. Иншалла, алпауыттармен көз алартпай, тізе түйістіріп отырып шүйіркелесетін халге жеттік. Қазақтың маржандай тізілген, кемпірқосақша сүзілген тірі сөзінің ағылшынша аудармасын мұхиттың арғы қапталындағы оқырман оқып риза болысады. Тоқетері: мәдени, саяси, эко-номикалық сең бұзылды, тұйықталу жоқ. Ауыл арасының әләулайын созып айтып, өз буына өзі пісіп, баяғыша қой бағып, айран ішіп, су ішкілігін әзер айырған қазақтан гөрі – бәсекеге қабілетті болудың жолын ойластырған қазекем көрікті.

	Сөз түзелді, тыңдаушы сен де түзел, деп хакім Абай айтқандай, аяңдап әңгіменің тоқетеріне келе жатырмыз. Тоқетері: бұл қазаққа өзін-өзі сақтап қалудың жолы қайсы. Ол жол көп пе, әлде аз ба? Жол ұзақ па, әлде қысқа ма? Қайсы жол төте, қайсы сүрлеу сүріндірері мол бұралаң, қисық? Екі мың жылдық тарихы хатқа түскен халқымыздың өткен-кеткен тарихын бір жобаға түсіріп, қазақ этносының қалыптасуын көз алдыға елестетерліктей етіп, түркі қыпшақ жұртының таралу аймағын айқындап, орта ғасырдың о жақ, бұ жағында болған оннан астам мемлекеттік құрылымдардың құрылуы, дәуірлеуі, ыдырауы туралы толымды зерттеулер жазылып жатыр. Бұл жолдағы тарихшылар еңбегі ауыз толтырып айтуға тұрарлық.

	Рас, әлгі мемлекеттік құрылымды жеке-жеке қарастырып, қалың-қалың кітап жазып елге танымал болған тарихшы жүрек төрінде. Үйсін, қаңлы мемлекеттік құрылымы қашан шаңырақ көтерді, не себептен әлсіреп, ыдырап, аяғы құрдымға кеткені туралы зерттеулер баршылық. Оғыз мемлекеттік құрылымы туралы толымды зерттеу жазылды. Ертіс бойындағы қимақ мемлекеттік құрылымы жайлы зерттеуді оқып жүрміз. Әрісі Дешті қыпшақ, берісі далалықтар тарихы біраз жазылды. Қарахан хандығы, Беғазы-Дәндібай дәуірі, Тоқтамыс хан, Орысхан орнатқан ордалар біршама зерттеліп бітуге айналды. Ата сақалы аузына түскен үлкен тарихшыларды төрге шығарсақ, әлгі айтқан сүбелі зерттеулерге азды-көпті қаламгерлік үлесін қосқан жазушыларымыз бір төбе.

	Бұл жерде пәлен аса көп зерттеді, түген мынадай төрелі, терең кітап жазды, тарих ғылымын Ұлы Жібек жолының таптаурын сорабынан шығарып өзіндік пайым ұсынды, мың жылдық тарихтың көрпесін көтерді деп бір-бірімізге көпшік қойып жатудың қажеті болмас. Істеуге тиіс шаруаны айтып, алдағы тізгін түйістірер кезеңді болжайық.

	Бірінші: Қазақстанның бүгінгі жаңаша тарихы жазылар кезең алда. Осынау жаңаша тарих жазылар болса – екі мәселе көзден де, көңілден де қалыс қалмаса дегіміз келеді. Ол екі жайттың бірі: жаңа әлемдік тәртіп; екінші: сол әлемдік тәртіптегі Қазақстанның ахуалы.

	Жаңа тарихта түркі тұқымдас халықтың славяндарға ықпалы, сіңуі, бірігу-шілігі терең талаппен жазылғаны ләзім. Осыдан бірнеше жыл бұрын Мәскеудің беделді баспасынан «Түркілік орыс тұлғалары» атты зерттеу кітабы шыққан. Сол кітапта Менделеевтен бастап Лобачевскийге дейін біраз ғалымдардың гендік түзілімі келтірілген. Жоғарыда айтқан сіңу мен бірігушілік метаморфозасына әлгі зерттеу толымды дәйек болар еді.

	Келешек жазылатын жаңа тарихта көшпенді (номад) мен отырықшы бабаларымызды бір-біріне қарсы қойып, бір-бірімен алакөз болып өтті деген түсініктен ада-күде ат құйрығын үзетін болсақ. Әлгі түсінік – бөлшектенудің басы. Бөлшектенгенді бөрі жейді. Тарихтан мәлім, Сырдария, Ертіс, Шу, Есіл секілді ұлы өзендердің бойында ілкі заманнан қорған тұрғызған, егін салған, сауда-саттықпен айналысқан отырықшы бабалар жүрді, ал кең жазира жапан түзді төрт түлік малының қамын ойла ған аталарымыз жайлады. Бір-бірімен тығыз байланыста өмір сүрді. Құдандалы, жекжат, ағайын аталды. Енді келіп осынау сулы өзен бойын жайлаған қазақтарды жапан далада мал баққан қазақтарға қарсы қойып, олар ғасырлар бойына бір-бірімен жауласты, күресіп өтті деуіміз – қолдан жасалған қате түсінік. Еуропалық, үй ішілік, сарайшыл тарихшылардың әрісі сақ, берісі қазақ тайпаларына қасақана жапсырған жамау әрекеті, бір-бірін көре алмай, күндесше, қысас пиғылда өтсін деген айла-шарғысы. Айла-шарғыдан шыққан қате пайым.

	Баяғы Ұлы Жібек жолының шаңдақ сорабымен көшке ілескен жетім тайлаққа ұқсап жұртқа мәлім таптаурынмен желе жортып кете беруге тағы болмас. Жаңа пайым, тың тұжырым ғана кітапты оқылықты етеді. Мысалға, Қазақстанның жаңаша тарихына тарау-тарау етіп кешегі кеңестік жүйенің ыдырауын, сосынғы жағаны ұрған дарияның толқынындай геосаяси дағдарысты, сол дағдарыстан шығу жолын баяндай берудің пәлендей қажеті болмас. Себебі, геосаяси, немесе дүниелік дағдарыс бір есіктен еніп, келесі есіктен шығып кететін шаншу желі емес. Әлемдік болжалшының айтуынша, дағдарыс қайта айналып соғып отыратын қатер, одан құлан таза құтылу жоқ. Алып елдер мен майда мемлекеттер бір-бірімен тығыз байланыста дамиды. Бір сөзбен айтқанда, дария толқынына ұқсайды деп тұрғанымыз содан. Сосынғы кеңестік жүйенің ыдырауы туралы том-том зерттеулер бар. Бір ғана Збигнев Бжезинскийдің «Ұлы шахмат тақтасы» неге тұрады. Таптаурын жолмен жорта бермей деп тұрғанымыз содан. Жаңа тарих жаңа сөзімен, тың пайыммен оқылықты болмақшы. Жаңа сөз – Еуразия кеңістігінде, Еуропа мен Азияның түйісер тұсында баяғы мұхит тереңін жарып шыққан жаңа Атлантида еліне ұқсап – еш елге, еш саяси ағынға ұқсамай, өзіне тән бірегей бітім-болмысымен, өзіне тән мінезімен, лайықты стихиясымен Еуразия кеңістігінде Л.Н.Гумилевше айтқанда, мұхит тереңін тесіп шығып, ғайыптан пайда бола қалған жасыл аралдай жаңа ел Қазақстан барша саяси, экономикалық бітім-болмысымен көрінгені ләзім. Үшінші онжылдық зиялы қауым үшін үлкен сын. Арнасы асау өзеннен өткендей ахуал болмақ. Уақыт, бейне сусыған құм, бірқалыпты, біртегіс өтпеді. Өткен ғасырдың алғашқы ширегінде жанталаса қимылдаған, күндіз күлкіден, түнде ұйқыдан қалып қызыл төңкерістің бет шарпыған от жалынына күйіп кете жаздап жүріп: а) ұлтының келешегі үшін өз алдына конституциясы бар, тең құқылы республика дәрежесінде Ресей Федерациясына еркімізбен қосылайық деп, ә) өз алдымызға төте жазу – алфавитіміз болсын деп, б) өз тізгінімізді ұстайтын үкімет құралық деп, қызыл төңкеріс көсемдерінің қабылдауына кіріп, айтысқанмен айтысқан, тартысқанмен тартысқан алаш лидерлерінің іс-қимылын көзге елестетіп көрелікші. Өзін-өзі сақтап қалудың ол кездегі жалғыз жолы осы еді. Бұл жол бізге әрдайым үлгі-өнеге.

	Аралықта ғасыр өтті. Мемлекеттік жаңа құрылым – қазақстандық модель жасалып жатты. Сілкінетін сәт туды! Ғасырлар бойы аттың жалында, түйенің қомында жүріп асқар ала тау мен жазира даланы қорғап жанпида болған бабалар аруағын тірілтіп, еңсені түзейтін уақыт келді. Тарих, бейне, жағалауды дамылсыз қапқан толқын мінезді. Ғасырлар бойы қазақ этносының қалыптасуын бастан өткердік. Түркі қыпшақ ұлысының таралу аймағын белгіледік. Жаңадан пайда болған мемлекеттік құрылымдар ашық мұхитқа шыққан мұзтау секілді: бірі тереңге батып, келесісі арыстан жалданып жүзуге бет алды. Ыдырау мен нұсқалану кезек алмасты. Өзімізді-өзіміз сақтап қалудың жолын қарастырар кезең келді.

	Бұл үшін ең алдымен екі жайтқа жауап іздеген ләзім. Бірінші: тап бүгін өркениеттің қандай сатысындамыз? Екінші: бәсекеге қабілеттілік деген не? Осы екі сауалға нақтылай мысалмен жауап бере алсақ қана алға жылжимыз.

	Қоғамның экономикалық сатысы жерге қарарлықтай жаман емес. Еліміздің саяси ахуалы бір ізге түсіп, биікке өрлеп барады. Байырғы автохтонды қазақтар мен кейіннен келіп қоныстанған өзге этностық топтың тіршілігі тату-тәтті. Бұл ретте байырғы ұлт-қазақтар біріктіруші, ұйытқы рөлінде сахнаның бас кейіп-кері. Бейне жылы ағыс – гольфстрим секілді кейіннен келіп қоныстанған басқа этностық топтарды бауырына алып, бойына жылу дарытып, бір атаның баласындай ауызбірлікпен өмір сүруге дағдыланды.

	Бұл Еуразия кіндігінде, көне Ұлы Жібек жолының бойында, батыс пен шы-ғыста сауда экономикалық байланысты дәнекерлеуші Қазақстанға үйлесімді тәртіп.

	Ұлт пен ұлыстың ұйытқысы болу – мәртебелі мінез. Кешегі бабаларымыз бастап берген ақсақалдық жол.

	Қазақстанның саяси сатысы мығым, орнықты. Барометрі – шетелдік компа-ниялардың инвестициялық қаржы салуының жылдан-жылға артып келе жатқандығы. Еліміздің мәдени ахуалы бармақ шошайтып көрсететін елдермен тізгін қағыстыра алады. Суретші сюрреалист Ерболат Төлепбайдың жеке қөрмесі Париждің Лувр сарайына қойылды, Марат Бейсенғалиевтің скрипка үні АҚШ-тың әйгілі метрополитен тыңдаушыларын ұйытты, өзге де өнер саңлақтарымыз Лондон, Рим, Берлин көрермендерін тебірентіп өткені қуантады. Тірі сөз өнеріміз шаппай бер бәйгеден дәмелі.

	Аяңдап бәсекеге қабілеттілігі дегенге келейік. Бәсекеге қабілеттілікті жылма-жыл Лозаннадағы менеджмент институты өлшеп-пішіп, таразылап отырады. Сол институттың пайымынша, ең әуелі елдің бәсекеге қабілеттілігін адам факторы арқылы анықтайды. Адам факторын сауатты, сауаттылықты өзгеге үйрете алатын және өзінің білімін ғылыми жаңалық ашуға жұмсайтын деп үш топқа бөледі. Біздер екінші топтағы сауаттыға жатады екенбіз. Бір секірсек үшінші деңгейге шығатынымыз кәміл. Білім және ғылым министрлігінің есебінше Қазақстан – жоғары оқу орны көп елдер қатарына жатады. Біраздан бері жаппай ұлттық тестіге көштік. Ғылым кандидаты деген деңгей жойылып, бірден ғылыми жаңалыққа жол ашатын докторлық дәрежеге жол ашылды. Нарық заманы жеке тұлғаның, белгілі бір субъектінің, фирманың, компанияның бәсекеге қабілеттілігінен бас құрайды. Біздегі бір кемшілік: стратегиялық зерттеулер институты тап осы бәсекеге қабілеттілікті жүйелі түрде емес, жеке-жеке субъект рөлін алғы межеге шығарып, бөлшектеп қарастырып келеді. Сонда дейміз ғой!

	Өзімізді-өзіміз сақтап қалудың жолы қайсы? Мына килігіп келген қым-қуыт, ызың-шуы құлақты кесетін, саяси ойынның нешеме атасы қаулап шыққан, ортасы шүңейттеніп жататын қан базардың көрінісі секілді жаһандану процесінің құламасына кезігіп – көп жаңқауықтың бірі болып толқынға жұтылып, жоғалып кетеміз бе! Әлде алпауыт елдерге ілесіп өз бағыты, өз құрылымы бар зайырлы мемлекетке айналып үлгереміз бе!

	Көшбасшымыз тізгінді қатты ұстады: елорданы көшіруден бастап 2030, 2050 стратегиялық межеге дейін қаншама қиындықты көрдік, нешеме адам айтқысыз бейнет шектік, не түрлі ойлы-қырлы қайшылықты жолдан өттік. Самайға қырау түсті, маңдайға әжім сызылды. Испан тілінде жазатын жазушы Пауло Коэльо әне бір жылы Алматыға келгенде: «Өлмеген құлға өлі балық кездеседі дегенді естіп едім, өз басым Еуразия кіндігіне орнаған алтын балық секілді елді көрдім», – деп жазған еді. Бұл аз десеңіз, ЕҚЫҰ саммитінен ЭКСПО – 2017-ге белді буып кіріскелі тәуекел еттік. Бұл аз десеңіз: АӨСШК-ден Әлемдік діндер форумын өткізетін пәтуалы елге айналдық. Дуалы ауыз дінбасылар құла түз жазира даланың төсіне орнаған, дөңбекшіген бұлтқа оранған ақшаңқан қаланың ашық ауасын, пейілі кең адамын әлі аңыз ғып айтып жүр деп естиміз. Иә, тапқан-таянғанымызды қалтаға басып, өз қотырымызды өзіміз қасып: «А, құдая, көрсеткеніңе шүкір!» деп отыра беруге болатын еді. Көшбасшымыз таңдаған өз-өзімізді сақтап қалудың қайсар бағыты көзімізге әлгіндей болып елестейді. Көңілге тоқшылық ұялайды. Баяғыда тарихи «Жібек Жолы» романын жазар алдында біраз сауал көлденеңдеді. Ал Сырдария толқып ағып жатқанда жағасына орын тепкен бірер қаланы құлпыртып суреттейін. Ал Шыңғысхан ғаскерінің бір қанаты қарсы алдында қоқырайған қорғанды қирата алмай алты ай бойы әлекке түссін. Ал Ошақбай батыр мен Шихи Құтуху нойонның жекпе-жегін төгілдірейін… Айналып келгенде романның негізгі нысанасы – жортып өтер сай үшін, жетекте жүрер тай үшін екі елдің батырлары өліпөшіп қырқысып жатпақшы ма!.. Жоқ… тарихи шығарманың түпқазық идеясы – ауызбірлігі жоқ, бақталасы бықсыған ел азады, бөтеннің байлығына қызыққан қолбасы айналып келгенде торғайдай тозады дегенді меже тұттық. Сол себепті, шығармаға қосымша, ойдан шығарылған кейіпкерлер қосылды. Айналып келіп роман тарихи философиялық бояуға молықты. Батальдық ұрыс-керіс азайып, алғы межеге ел болып етек жабудың қарекеті шықты. Шығарманың қағазға түскеніне қырық жылдан асса-дағы әлі күнге әлсін-әлсін қайта басылып жүргенінің себебі – оқиға баяғы ауыл арасының ұрыс-керісінің аясында қалмай, кейіпкердің неге жер болып жеңіліс таптық деген сауалға жауап іздеуінде деп ойлаймыз.

	Ой бағып үйренген жанбыз. Бір ой бір ойды түрткілеп оятады. Қарап тұрсақ – ақыл айтқыш көбейіп, ақыл сұраушы мүлдем азайып барады. Сәулелі ойды өткізу үшін амал жоқ, араға… өйтсек… бүйтсек… ойлассақ… деп қыстырма сөз қосамыз, төтені – айналма жол етеміз. «Осылай етсек аспаннан шұға жауады, жұмақ орнайды, шаруа ыңғайы дөңгеленіп біте қалады…» деуші ағайын небір марғасқа білгішті сүттей ұйытып бас шұлғытып, арбап алатын болды. Бұрындары жүктелген шаруаның түбіне жетпей тыншымайтын іскер кісі – шебер болатын; бұл күндері әр гүлге бір қонып шырын қуған арадай, әуелі табыс іздеген, соңынан шаруаның пайда көзін қарастырған ұшыпқонбалар көбейді. Өмірде сүйіп істеген кәсіптің үдесі болады. Үдеге өнерпаз, орысша айтсақ – мастер ғана қол жеткізеді. Жүктелген шаруаны өнер деп қабылдап, өнер дәргейінде орындап шығатын кісі ғана қоғамның қажетті тетігі. Кәсібін өнер деп қарайтын кісі қымбат. Әр істің тетігі қиял-ғажайып ер-тегіден гөрі пайымға табан тірейтіні содан.

	Осы жерде ескермей жүрген жайт көлденеңдейді. Қоғам дамуын жарға сүйеген алып сатыға теңеп көзге елестетсек, қазақ этносы сол сатының жуан ортасынан жоғарылады. Әлгі айтқан этностық сатыдан биіктеп, мемлекет ұйытқысы – зайырлы ұлт дәрежесіне көтерілген кезіміз. Ұлт пен этнос аралығында алты айшылық алыс жол жатыр. Осынау екі парадигманы бір-бірімен шатастырмай, шалыс баспай, орнымен қолданған ләзім деп ойлаймыз.

	Қазақ ұлты – мемлекет ұйытқысы; қазақ ұлтын – Еуразияның жылы ағысы – гольфстримі дәргейінде таныдық.

	Өзге ұлттық құрамды, этносты, кейін келіп қоныстанушыны – мемлекет ұйыт-қысының құрамдас бөлшегі санаймыз. Мұнда тұрған ешқандай кемсітушілік, ұлтшылдық жоқ. Түсінісудің төте жолы баяғы. Төте жолды тапқан екенбіз, ұлтаралық татулыққа қол артқан екенбіз, көшбасшының уәлі сөзіне құлақ асып, хакім Абай айтқан: қайтсе жеңіл болады жұрт билемек дегендей, ендігі сапарымыздың оң, нәтижелі,тәртіпті болғанын қалайтын кез алда. Жаңаша тарихтың үлкен тарауы көрші отырған үзеңгілес, бауырлас жұртқа арналғаны жөн болар.

	Мұхиттың арғы қапталында жатқан «АҚШ-тың жаңа дәуір тарихын» мұқият қарап шықтық, әрине, орысша аудармасын. Әуелгіде заң актілерінің жинағын оқығандай әсер қалдырды. Әйтсе-дағы әрбір заң актісінің астарында қоғамдық дамудың әрқилы сатылары, сатыға аяқ салған кезең, сол кезең несімен ерекше, несімен қымбат – айнаға түскендей көрінеді екен. Қорытынды, дәйектік мысал мол. Әрі тартып, бері жыққан шолақ пайым, оқшау ұлтшылдық жоқ. Биік елдің билік жүйесі бірсыдырғы сабырлы тектілікпен баяндалған. Өркениетті елдердің жаңа тарихын, жүйелік үлгісін қаз-қалпында үлгі тұтайық, немесе көшіріп алайық деуден аулақпыз. Әйтсе де қанаттас, қоныстас, сапарлас келе жатқан елдің тыныс-тіршілігіне бір пәс мойын бұрып, көз салып өткеннің залалы жоқ.

	Қазақстанның жаңаша тарихын, оның бағыты мен бірігушілік миссиясын тек қана кәсіби тарихшылар жазады деген дүдәмал жайт. Неге дейсіз ғой. Жауап берейік. Әрине кәсіби тарихшылардың жолы бөлек, олар өз тақырыбын түбіне жеткенше тексеріп, үңіле зерттеген мамандар. Өз саласы бойынша қамшы салдырмайтын білгір. Әйтсе-дағы өз саласын індете зерттеймін деп жүріп тарихшы ағайынның қатар жатқан қанаттас тақырыпты атүсті шолып шығатыны, бетінен қалқып білетіні құпия емес.

	Әркім, тарихшы болсын, жазушы болсын–қаламына іліккен тақырыптың білгір тамыршысы. Жаза салайыншы, тізімде жүрейінші деген науқаншылдық заманы әлдеқашан өткен. Кім де болса жанын жеп, уақытын өлтіріп, өмірін қысқартып, зерттеп жазады.

	Салыстырмалы түрде көзге елестетіп көрелік. Тарихи тақырыпты көркем шығармасына арқау еткен бір шоғыр жазушылар – алған тақырыбына сай тарихи мәтінді езіп ішкен, көзімізге сол кезеңдегі тарихи деректің себеп-салдарын тарихшы ағайыннан артық білмесе, кем білмейтін кісілер болып көрінеді. Мысалға, Кіші жүз ханы Әбілқайырдың хандық құрған кезеңін, құқығын, мүддесін, тіпті, күнделікті сарайлық тәртібін Әбіш Кекілбаев бес саусағындай біледі. Үйсін патшалығының дәуірлеуі мен күйреуін Қытай деректерінен сүзіп алып зерттеген Қойшығара Салғараұлы шаппайбер бәйге-нің алдында. Алтын Орда, Ноғайлы дәуірін Әнес Сараев терең, зерделі пайымдай алады. Моғолстан тарихы, Орбұлақ шайқасы туралы Бексұлтан Нұржекеұлы қай-қай кәсіби тарихшыдан артық білетіндігіне кәміл сенеміз. Орта ғасырдағы Сырдария бойындағы Отырар қаласынан бастап – Жент, Сығанақ тарихын осы жолдардың авторы қай-қай кәсіби тарихшыдан кем білмейтіні бесенеден белгілі. Қорытынды сөз: кәсіби тарихшы мен тарихи тақырыпқа қалам тартып жүрген көркемсөз иелерін бір-біріне қарсы қою… бас алмай источник – дәйектеме қуушылық… дүрбіні теріс қойып қараған секілді тарихшы ағайынның таяу тұрған, белгілі жайтты – кісі аяғы баспас тым жырақ етіп жіберушілігіндей болып көрінеді.

	Топономиканы ескермеушілік, көркемсөз құдіретін бағаламау, кәсіби менмен-дік… бұл жайтты өзім ғана терең білемін деген кеудемсоқ мінезден тезірек арылғанымыз жөн. Сонда ғана өзімізді-өзіміз сақтап қала аламыз. Сонда ғана Қазақстанның толыққанды бүгінгі жаңа тарихы жоғары деңгейде жазылады. Сонда ғана жаңа әлемдік тәртіпке мойынсұнады екенбіз!





ІІ бөлім





ТАРЛАНБОЗ





	Әбіш КЕКІЛБАЙҰЛЫ





ЖАҚСЫЛЫҚ ДИҚАНШЫСЫ


	Адам естелікпен өмір сүреді. Ескеріле жүрсек деп ұмтылады. Өткен ғасырдың 60 жылдар басында қаздай тізіліп Алматыға келіп, біріміз – ғалым, біріміз – атақты жазушы боламыз деп, арманның биік асуына баспалдақ қойған кезде ұшырасқан, шүйіркелескен, кейінше арамыздан қыл өтпестей боп достасып кеткен; Әуезовтің сөзімен айтсақ: «Толыспаған толстойлар мен шала шекспирлердің» бірі – осы Дүкенбай Досжан еді. Ол кездегі Алматы қандай?! Нөсерден соңғы саябақтай! Таудан төңкеріліп жеткен бұлт саусақ сұққандай қалың сорасын төгіп өткенде шаңы жуылып шуақтанған үйлер... тастан-тасқа секірген арық сылдыры мен бетінің сүт шұқыры ойылған қыз күлкісі еш айырғысыз... тістеген кезде әппақ сүті шыққан апорт алма... «Ә, бала, келіп қалдың ба?» – деп сәлемімізді жылы қабылдайтын әдебиет ақсақалдарының көбінің көзі тірі ол кезде – балағымен шаң сыпырып, етек-жеңі шұбалған костюмнен шіби қоразға ұқсап мойны қылқиып жеткен біздерді – нақа бір құда баласын көргендей – жылы ұшырап қауқылдасатын. Сол корифейлердің қолына су құйып, батасын алғанға мәзбіз. Басқан жері ойылып түсердей болып жүретін сол ағалар қайтіп қана жер қойнына сыйып жатыр десеңші!

	Кісі топырағына тарта туады. Базбір кісіні есіңе алсаң – сол адамның өскен, өркен жайған туған жері мөлдірегеннен мөлдіреп көз алдыңа келе қалады. Енді, керісінше, әлгі жерлерді есіңе алып елестетсең-ақ – сағымның арасынан шыққандай болып сол өлкенің азаматы ойыңа орала кетеді. Мұндайда жер мен азаматты бөліп қарастыру қиын. «Туған жерден кіндігі үзілмеген» деген осыдан шыққан болар. Дүкенбайдың туған жері – ұзын аққан Сырдария мен жаралы жолбарыстай көлденең сұлаған бүкіс белді Қаратау арасы. Шыжыған күннің астындағы ұланасыр жусанды жазық. Жаңақорған жері. Сағымданған даңғайыр далада киіздей қалың жусан, тау іші ат тұяғын жемірген жоңқа тас; мұнда бірбеткей ұйымшыл, жанпида сірі, тастай төзімді малшы, диқан қауымы тіршілік етеді. Қыр беткейге керіз қазып, кетпенмен су жетелеп, сөлі сорғалаған өрік, інжір, шабдалы, қауын, қарбыз егеді, терін емеді.

	«Жазмыштың жазуы» естелігінде жазушы балалық шағын төмендегіше тербейді: «...Шешемнің айтуынша, үш-төрт жасқа дейін тілім шықпапты. Өзіммен айналысатын адам болмаған. Әке – колхоз төрағасы – ылғи ат үстінде, шеше – қасына әйелдерді алып, қырдағы егінші, ойдағы шөпшіге білегінен шелегі түспей, жүз қаралы бие сауып етегіне сүрініп жүргені. Ертеңгісін киіз үй іргесіне тулақ төсеп, мені сол тулаққа отырғызып кетеді. Қолыма екі тас береді. Екі тас – ойыншық. Бірінбіріне ұрыстырып отырып, шекені шаққан күнге қалғып-мүлгіп құлап қалады екенмін. Күн еңкейе үлкендер келіп ішке кіргізіп қояды... Ертеңгісін тамақ беріп, кешегідей қолыма екі тас ұстатып, сыртқа шығарып кетеді...» (Д. Досжан. Шығармалары. Алматы, «Жазушы», 2007, 290-бет).

	Бізді ең әуелі табыстырған әлгі айтқан жазушы ағаларымыз жүріп өткен – тауқыметі мол, бұрылысы мен бұралаңы жетерлік, асфальт жолға еш ұқсамайтын, бірде етекке құлдырайтын, келесіде қайқайып қырға биіктейтін шығармашылық жол еді. Сосынғы табыстырған – қиындығы мен қызығы қатар алмасып келіп жататын, тыныш жүрейін десең де тыныш жүргізбейтін, демалайын десең де демалғызбайтын, қамсыз, мұңсыз жүрейін десең де – еш мүмкіндік бермейтін шығарымпаздықтың сор азабы еді. Ұлы мәртебелі әдебиеттің сор азабын бастан өткере жүріп бір-бірімізді біле түстік, қуанышты, қайғыны қосыла бөлістік. Бір-бірімізді оқып, сынап, мінеп, көз ұшындағы көкжиекте бұлдырап көрінген шеберлік ауылына ат басын бұрдық. Дүкенбайдың төлбасы шығармалары – «Отырар», «Фараби» атты тарихи хикаяттар. Университет қабырғасынан шығаршықпаста жазды, оқырман қауымды «қазақ та қала салған, қаласында дегдар даңғылдар болған екен-ау» дегізіп елең еткізді. Ең әуелі жас жазушының сол дәуірдің қалыбын, бояуын тап басып тани білгені; бағзылардың реніш-қуанышын нанымды суреттегені; сөз саптауын, сөйлеу ырғағын, тіршілік базарын айнадан көріп тұрғандай құп елестеткені; кейіпкердің мінез-құбылысын «құйып келтіргені» сүйсінтті. Кейіпкерінің тынысымен тыныстап, жүрек бүлкілін тамыршыдай тап басып танығаны ерек ше еді. Ат үстінде ойқастаған ожарды емес, кіндік жұртының уәйімін жеп, мұңын мұңдап, зарын шеккен перзенттерді елестеттік. Дүкенбайдың көркем кестесінде «Отырардағы» – Арыстан, «Фарабидегі» – Әбу-Насыр кәдуілгі жер басып, кеуде кере тыныстап жүрген, дәстүрлі дүниетанымы, кісілік ұстанымы қалыптасқан кейіпкер биігінде сомдалды. «Тарихи шығарма жазғанның жөні осылай» деп дереккөзге қол арта беру – жеткіліксіз еді. Бұған жарыса парасатты пайым, ұлттық ұстаным, түймедейден түйедей пәлсапа түйетін хаткерлік қажет еді. Хаткерлік сыннан автор қаламы төселген суреткердей сүрінбей өтті. Көкейге құп ұялаған, мөлдіретіп сурет салған көркемдігімен алды. Өрмегі қалың тіл қолданысымен баурады.

	«Жібек жолы» романының алғашқы басылымына редактор болған Рамазан Тоқтаров қолжазбаны талқылау хаттамасында өз ойын төмендегіше өрбітіпті: «Бұл өзі бұрынғы «Фараби», «Отырар» повестеріне мүлде ұқсамайды, құрылымы бөтен, сөз саптауы сара, фабула – беломыртқасы Шыңғысхан жорығынан кейінгі Ұлы Жібек жолының тоқырауы, даңғылдан сүрлеуге айналуы, Ұлы Дала перзенттерінің алауыздық, бақталастық, жалғандықтан шілдің қиындай азып-тозуы пәлсапалық толғаммен көркемделеді. Отырардың жер асты құжырасында етек алған нашақорлық, жалақорлық, зинақорлық, бәлеқорлық Дештіқыпшақ өркениетінің түбіне жеткенін көзбен сүзіп, көңілмен иланып жиренесіз...» Автор тарихи кейіпкерлерге қосымша, өз мақсұтын айқындай түсуге қиялдан алған он шақты кейіпкерді «іске қосып», түпқазық мұраты – зайырлы зиялылық, парасатты пайым туралы өрелі ой түйеді.

	Қаламгер романды 27-28 жасында жазды. Алғаш «Жазушы» баспасынан 1973 жылы алпыс мың таралыммен орысшаға аударылып, 1983 жылы «Дружба народов» журналының қосымша жазылымы жүйесінде үш жүз мың данамен басылып шықты. Іле-шала шығарма неміс, мадияр, украин, монғол, түрік, пұштын тілдеріне аударылып, сол елдің өз баспаларынан жарық көрді. Роман туралы сол уақытта тәжік Зұлфықаров, түркімен Жұмагелдиев, қырғыз Қасымбеков, әзірбайжан Анар, армиян Грант Матевосян, молдаван Ион Друцэ, орыс Иван Уханов жылы лебіз жазды.

	Көркем ойлайтынның сиясы майданда опат болған мың жауынгердің қанымен өлшенеді дейді көн кітапта.

	Дүкенбай бір әңгімесінде жүректі құмыраға теңейді. Дүние тіршілігінде әлгі құмыраға қолға түскенді теріп сала береміз... Сала береміз... Бір белдің үстіне шығып, тыныс алғанда, әлгі құмыраны иықтан дүрс түсіріп, ой-хо-ой, дүние деген!.. Қазына көріп арқалап жүргеніміз не нәрсе деп... ішіне үңіліп қарасақ қой... зілдей ғып малданып арқалап жүргеніміз, әншейін, түкке алғысыз кәкір-шүкір болып шығады. Жүрек-құмыраға не болса соны жинай беруден сақтандырады жазушы.

	Жүрегіне сөз қасиеті қонған, табиғатына тарта туған, «болсын» деген ілгергі тілеумен жүретін, баладай – аңқау, анадай – адал, ерекше дарын иесі – сөзден сөйлем, сөйлемнен – сурет көркемдеген жақсылықтың диқаншысы болып елестейді көзіме. Мұндай кісі зұлым болмайды, жаулық жасамайды. Жасайын десе де, қолынан келмейді. Жан әлемі шыны секілді – арғыбергісі көрініп тұрады. Қызғаныш, аярлық, пасықтық сезімнен ада-күде, өз шайтанымен өзі өмір бойы алысып, жауласып өтуге бар. Үнемі басқыштап биіктеуге ұмтылады. Кемелденуден жалықпайды. Жазушы қаламынан туған кейіпкерлер: Қыдырма, Шортанбай, Ошақбай, Асанәлі, Тойболды, Яғымус, Оразалы – осы сөзіміздің дәлелі. Мәңгі ұйқыда жатқан бабалардың ауыр мұңын жан дүниесімен сезіну... ет жүрегімен езілу... фәнилік пен бақилықтың шекарасына терең толғанып «көз жіберу...» – қасиетті көркем сөз қонған қаламгерге, ілкі сөз иелерінен қалған көне жұрнаққа ғана тән мінез екеніне көз жеткіземіз!

	Бұл күнде кітап теңіз. Шын жазушы мен жамаушыны айыра жүретін безбеннен айырылдық.

	Сөз – сиқыр. Сөйлеу – өнер. Жазушылық – ұлы уәйім, шер тарқату. Сол уәйім, сол шер жазушының жүрегінен тепсініп шыққан тас кәусардай көп әңгімеден көрініс табады.

	Баяғыда перғауындар бақилық болған перғауынның дереу кеудесін жарып, жүрегін алып тастап, орнына асыл тас салып балауыздайтын болған. Ондағысы, әлгі өлген перғауын Жаратқан иенің алдына барған кезде – сол перғауынның көзі тірісінде я біліп, я білмей істеген күнәсін жүрек шіркін Бас Иеге айтып қояды деп қорқады екен. Сол секілді Дүкенбай Досжан жүректің лепесін сияға малып жиырмаға жуық мөлдіреген хикаят жазды, кейіпкер жаратылысын жарқ еткізіп жүздің үстінде әңгіме туғызды. Бұлардың бәрін жіпке тізіп, ғылыми еңбек қорғап жатқан ғалымдар легі бір шоғыр.

	Асылы, Дүкенбай қалай жазады?.. Қолтаңбасы несімен ерекше?..

	«Өз басым көңілдегі күпті ойды қағазға түсірер кезде – әуелі сол нәрсені... сол ойды елестетіп алуға тырысамын. Елес – бірде алыстап, бірде бұлдыр тартып айқындала қоймайды. Бір сағат тапжылмайсың, екі сағат тапжылмайсың... ақырында әлгі елес сұлба-суретке айналады. Сұлба-сурет «тіріліп», өзге дүние ұмытылады. Енді инеге жіп сабақтағандай, қалам ұшына ойды сабақтап, қиялды үзіп алмай... сөзден – сөйлем, сөйлемнен – ой ағыны, ой ағынынан – сурет, суреттен – мінез, мінезден – болмыс... болмыстан – әрекет тәспідей тізіліп құйылып шыға береді» (Д. Досжан, сонда, 404-бет). Жазармандықты, жазғыштықты мұрат тұтып, сыңарезулеп тарта бермей, нағыз шығарымпаздық көркем сөз кестелеуді кәсіби деңгейге көтерген қарасөз тарланының бірі – Дүкенбай Досжан деп біліңіз.

	Бағзы данагөйлер дүниеде өлмейтін үш нәрсе бар дейді. Бірі – халықпен мәңгі жасасып келе жатқан қадым тіл, екіншісі – ұрпақ жалғастығы, үшіншісі – кісіге жасаған жақсылық. Өңгесі көкжиектегі иретілген неғайбіл сағым. Академик Маррдың айтуынша: «Тіліне қарап халқын ал». Дәлірек айтсақ: тілі құнарлы, морфологиялық қолданысы, синтаксистік сұлулығы келіскен тіл мәңгілік. Осы мәңгіліктің бірі – қазақ тілі болса – сол тілдің мәйегін тел еміп – ұлт мінезінің лүпілдей соққан жүрек соғысын қағазға түсіруден опалы не бар дейсіз?!

	Дүкенбайда бәрімізден ерекше бір қағаз бар. Ол – Республикалық кітап палатасының «Ең көп оқылатын жазушы» деген куәлігі. Сол қағазды былайғы жұрттың жарқыраған ордені, медалінен биік қойып, тозығы жетіп жыртылғанша қалтасынан тастамай, басына жастап кәделеп жүргені. «Бұл менің саусағымның сүйел болып, көз майымның сарқылып кітап жазғанымның қарымтасы ғой», – деп мақтанады кісіге.

	Дүкенбайда бәрімізден ерекше бір мінез бар. Ол – күншуақта жалаңбас сағаттар бойы отырып ой кешуді ұнатады. Сол ойының ізін суытпай қағазға түсіргенше сырт дүниені мүлде есінен шығарады. Жанпида сірілігі – баяғы, бала кезгі, күншуақта, кең дүниені көзіне сыйғызып күнұзақ тапжылмай отырғанынан қалған өзгеше мінез. Жазушылықты, шығармашылықты базбіреулер бәйге жарысына теңеп жатады. Меніңше, Дүкенбай шығармашылығы бәйгеден гөрі, ат үстінде ойқастап қол төңкерген жорыққа келеді. Қалыбы бөтен, екпіні дүлей қол. Әр қырқаның басынан бұлт болып көтерілген шаңды, жер еңбегін тесіп жібергендей дүбірді сезсек – ол мына Дүкенбай Досжан бауырымыздың ұлы жосқыны деп танығанымыз жөн. Дүбірің басылмасын, жұлдызың жоғарылап жана берсін деп тілейік.





	Аян-Сейітхан НЫСАНАЛИН





ДАНАЛЫҚ ДҮКЕНІ


	Дариға, дүние! Өмірдің сонша шолақ екені осындайда неге жиі еске түседі? Бірде бетін, енді бірде шетін беріп, өзекті өртейтін өмір кімге опа жасады? Бес күн жарық жалғанды жалпағынан басып, өзі тойса да көзі тоймай тіршілік тегершігін кері айналдыра алмай тыраштанғандар не рауа тапты?.. Бәлкім, жастық желігі шығар, қара түгілі ханға да сәлем бермейтін шу-асау кез еді. Алатау жақтан аңқылдап ақ самал ескенде алма иісі бұрқырап қоя береді. Әсіресе, көктем келгенде Алматы жайнап, жасарып кетеді біртүрлі. Ел жүрегіндей дүрсілдей соғып, таңмен таласа елгезек оянып, түнгі шықпен гүлге безеніп, жастық қаласына айналып, жасыл желек жамылып, қайдан да мәңгілік пен махаббат жыры естіліп тұрғандай болатын. Ашқұрсақ біздер анда-санда ұрланып қарсыдағы партия мектебінің темір шарбағынан секіріп өтіп, таңертең асханасынан ораза ашамыз. Тамағы сондай дәмді еді. Әрі-сәрі болып жүргенде оқитын кинотехникум да орталанып, тіпті, тәмамдалуға таялды. Бапкеріміз Кеңес Одағының қаһарманы С.М.Шахворостов құлқынсәріден тұрғызып, өкпе өшкеніне қарамай, Көктөбеге міндетті түрде жүгіртіп шығарады. Қыс-жаз демей, тау өзені кіші Алматының тастай мұздай суына жуындырып жаттықтырады. Дене шынықтыру дағдыға енді. Бір күні бірге оқитын Әбу дейтін жаңақорғандық жігіттің танауы делдиіп келді:

	– Ақыры өлең жазып жүрсің ғой. Сені өзің сияқты ҚазМУ-де оқитын бір делқұлымен таныстырамын.

	– Мақұл.

	Ауылдың қарасирақ баласының арман қалаға келіп, онсыз да жындысүрей болып жүргені аз ба?

	Бар табиғат масаттанып жазды нық, Алма ағаштар әппақ гүлден тәж киіп. Қанатына Ай қондырып қойыңдар,

	Түн қойнынан шыға келер қаздиып, – деп әлгілерді төсектен тұрғызып алып, кейде өлең оқимын. Күзде Оңтүстікке мақта теруге барамыз. Қайтып келіп кітапханаға барып, оқулықтарға шұқшиямыз. Көрші қыздарға қырындаймыз.

	Сөзінде тұрып Әбу ертіп барды. Өз жерінде кембағал күй кешіп келе жатқан қазақ баспанаға қашан, қайбір жарыған? Жұпыны жертөле көзге қораш көрінгенімен, құрқылтайдың ұясындай жып-жинақы жылы екен. Сөрелер кітаптардан қайысып тұр. Бұнда Дүкенбай Досжан мен Сұлтан Оразалин пәтер жалдап тұратын болып шықты. Алғашқы таныстық кейін келе-келе достыққа ұласты. Ол аузынан тастамай С.Есенинді пір тұтып жүрді. Тіпті, онымен бір дәуірде өмір сүргендей қосылып түскен суреті де болатын. Әдеби орта бірте-бірте өз иіріміне тарта берді. Д.Досжан университетті бітірді. Мен оқу қуып Мәскеуге кеттім. Одан бері де қанша көктем келіп, қанша жаз шықты...

	Түртінектеп көп ізденіп, ол қарап жүрмей құмырсқа тіршілігін кешіп, тыриып, құлағынан күн көрініп, арқа еті арша, борбай еті борша болып, тапжылмай ерен еңбек етті. Құм жұтқан қалалар, уақыт тозаңының астында қалған керуен-керуен қазына, Александрияда өртенген бай кітапханадай Отырардағы мәдени орталық, керіздер тартылған ғимараттар мен моншалар Д.Досжан қиялындағы ғана дүниелер емес, қалың жұртшылық назарындағы жәдігерлер еді. Олардың бәрін қайта ашқан Дүкең. «Техника молодежи» журналының қызметкерімен бірге барып, монғол басқыншыларына қарсы қаһармандықпен ұзақ уақыт қорғанған көне кенттің орнын аралап, көз жауын алатын небір айғақты заттар киелі мекеннің мерейін тасытты.

	Дарабоз дарындар туған топырағына тартып туады деседі. Адамзат тәжірибесі көрсетіп келе жатқандай рас шығар, кім біледі? Дүкенбай да күллі түркі жұртының киелі кіндігі Түркістаннан таяқ тастам жерде туып өсті. Кейде оның қабырғалы қаламгер ретінде тарихи тақырыптар терең қойнауына сүңгіп кетіп, інжу-маржан теретіні содан ба деген де ойлар келеді. Әйтеуір, жазушы жан жұмбағы бұл. Бір жағы қыр, енді бір жағы Сырдың арасында ат жалын тартып мініп, Қарааспандай Қаратаудың бауырындағы жаратылысы жарқын қарапайым адамдарымен аралас-құралас ержетті. Етпеттеп жатып жазып-ақ талай тақырыптың басын қайырды. Тырнақалды қарлығаштың қанатындай кішкентай тұңғыш жыр жинағының өзінде маң-маң басатын маңғаз түйе көзімен далаға қарағаны оқырманды таңғалдырды. Одан кейін ол біржолата қарасөзге ауысты, күрделі үлкен әлемнің есігін ашып, көкейтесті мәселелерді қозғады.

	Дүкенбай Досжанның өсу жолдарын үзбей қадағалап отырдым десем күпірлік болар еді. Сырттан да, іштен де бір адамдай бақылап жүрдім. 11 роман, 22 хикаят, 100-ден астам әңгіме жазған адам ай қарап жүрді дейсің бе? Ең алдымен ол даланың даналық пен даралық мектебінен тамаша тәлім алып, солардан үйренді. Д.Досжан туындылары кесек-кесек ірі іс-әрекет, қимылқозғалыс пен мінез-құлықты кейіпкерлерге толып, күн мен тер, гүлдер мен жусан иісі келіп тұратыны содан болар. Әйтеуір, ешкімді де бей-жай қалдырмайды. Мен оның шығармаларынан гөрі өз жеке басы туралы айтқым келеді.

	Дүкен! Біздің буынның балалығы тұсында ол кәкір-шүкір сататын орын емес, ауқымы кең мағынаға ие болатын. Әрі қызықтыратын, әрі қорқытатын. Ұдайы көрік гүж-гүж гуілдеп, қызған, илеген темірден жан-жаққа от ұшқындары шашырап, жарқ-жұрқ етіп жататын, бейуақта болмаса, терезесінің оты өшпейтін. Бейнебір ауыл ұстаханасына келіңкірейтін. Бұл ұстахана мен шеберханада әлдене сомдалып, иленіп, иіледі. Дүкенбай Досжанов кеудесі – сондай шеберлікті шыңдайтын шеберхана. Онда түрлі-түрлі кейіпкерлердің кескін-келбеті, күлкісі мен күрсінісі, сүйініші мен күйініші, парасаты мен пасықтығы – бүкіл болмыс-бітімі жасалып, жүректерге жол тартты. Балға дүрсілі, темірдің шақыр-шұқыр даусы естілмесе де, қилы-қилы тағдырлар тоқайласып, тамыр соғысы мен бүлкілі, дәуірдің ыстық демі созылып тұратын. Дүрмекке толы дүниеге қонақ болып келген адам өзінің асыл азаматтың борышын ақтық деміне дейін өтеп өтпей ме? Ол сөйтті.

	Заманның зайғылығын, тағдыр тақсіретін тартпай өскенімізге біз кінәлі емеспіз. Құдай салмасын, мектеп қабырғасында жүргенде Сәкен Сейфуллин, Бейімбет Майлин мен Ілияс Жансүгіров ақталып, өшкеніміз жанып, өлгеніміз тірілгендей болып, шығармалары қайта-қайта жарияланып жатты. Солай жүрегімізге аз-мұз жүк артып, Алматы мен Мәскеуге аттанғанымыз жүрекжұтқандықпен, тәуекелдікпен бара-бар болатын. ХХ ғасырдың екінші жартысындағы Кремль қандай! Қитұрқылығын білдірмей, ішке бүгіп мысықтабандап тым-тырыс жататын. Әйтеуір бетке қақпады, бауырына тартты. Жас ақын-жазушылардың басқосуы дейсің бе, жоқ түрлі алуан білім жетілдіру курстары дейсің бе, жиі болады. Жас прозашылар Қалихан Ысқақ, Сайын Мұратбеков, сыншы Зейнолла Серікқалиев, драмашы Сәкен Жүнісовтердің топшысы бекіп, қыран қанаты осында қатайды десем артық емес. Бәрі ортақ тұлға – Тәкен ағаға (Әлімқұлов) келетін. Дала мен қала арасындағы дәнекер – сол. Қалай десе де өркениеттер қақтығысының терең су асты ағыстарының шарпысуы білініп тұрады. Олар біз сағынған қазақ иісін алып келгенде Мәскеудегі студенттер – мен, Сәкен (Сатыбалды) Нарымбетов, т.б. мәз, мәре-сәре болып, бір жасап қаламыз. Бір күні жазға салым Оразбек Сәрсенбаев ат басын бұрды. «Ойбай, несін айтасың, Ясная Полянаға барып, ақылман абыздың топырағына тағзым етіп қайтайық», – деп қолқалады. Орталық Ресейдегі И.С.Тургеневтің Спасское-Лутовиново, А.П.Чеховтың Мелихово, С.А.Есениннің Константиново, А.А.Блоктың Шахматовосында болып дәндеп қалған маған өтініш онша қиындық келтірген жоқ. Бел буулы, білек түрулі күйі Тула қаласы арқылы Л.Н.Толстойдың туып, жатқан жеріне тартып кетіп, күн ұзақ аса құдіретті қаламгердің атақонысын аралағанымыз ұмытыла ма, сірә? Ол осы топырақты басып, тоғайы ішінде тыныстап, ауасын жұтып кең дүниеге үн қатты.

	Ол бір қызық күндер еді. Мәскеу маңайында (Боровск қаласы) «Қазақфильм» киностудиясы Мәжит Бегалиннің «Ел басына күн туса» туындысын түсіріп жатты. Шығарма Бауыржан Момышұлының өмірбаянына құрылғанымен, сұмдық сұрапыл соғыста ел астанасын қанқұйлы жаудан қорғаған қазақ жауынгерлерінің жанқиярлық қаһармандығына арналған. Қыстың көзі қырауда ұлт киногерлері соғым сойып, Мәскеуде оқитын студенттерді қонаққа шақырды. Сол сағынышты сәттердің ыстықсуығы басылмай жатып, Алматыдан Дүкенбай Досжан келді. Ел жаңалықтары мен қазақ әдебиетінің жай-күйі туралы ұзақ сырласқанымыздың өзі бір ғанибет. 50 мыңнан астам жәдігері бар П.М.Третьяков галереясын көріп ләззат алған көзайым көріністер кісіні немқұрайлы қалдыра ма? Орыс көркемсуретін дамытып, өркендеуге өлшеусіз үлес қосқан Павел Михаилович зиялы қауым өкілі бола тұрып, бүкіл ғұмыр бойы тіз-тірнектеп жинаған суреттерін 1892 жылы Мәскеу қаласына тарту еткені оның жеке өмірі қандай үлгі-өнеге! «Славян базары» мейрамханасында болып, ескерткіш тақтайшада жазылғандай, К.С.Станиславский мен В.И.Немирович-Данченко екеуі тапжылмай 18 сағат отырып Мәскеудің Көркемдік Академиялық М.Горький атындағы (бұл атау кейін жапсырылды) театрының тағдырын шешіп, іргетасын қалауы ғажайып құбылыс емес деп кім айта алады? Мен оның қандай мақсатпен келгенін тәптіштеп бақайшағына дейін шағып сұрағаным жоқ. Ол өзі де ыңғайсызданған болу керек, айтпады. «Молодая гвардия» баспасындағы шаруасымен жүрген шығар деп ойладым. Сапарда Т.Әлімқұлов, Д.Досжан үшеуміз М.Горький даңғылымен келе жатып, жолай фотостудияға кіріп ескерткішке суретке түскен болатынбыз. Жарқын жүздесулер жаңғырығы. Не дегенмен Мәскеу ел жүрегі еді. Бұл алып қалада тараптар мен тораптардан келгендер тоқайласып жатады. Оның дәм-тұзы біраз адамдарға бұйырды. Мәскеу десе оған әртүрлі себеп-салдармен келіп-кетіп тұратын адамдардың асыл бейнесі елестейді: Сәбит Мұқанов, Ғабит Мүсірепов, қаны да, жаны да қазақ Шыңғыс Айтматов, Тәкен Әлімқұлов, Рахметолла Райымқұлов, Бекен Әбдіразақов, Мұқағали Мақатаев, Қалихан Ысқақ, Сәкен Жүнісов, Ақан Нұрманов, Дүкенбай Досжан, Зейнолла Серікқалиев, Оразбек Сәрсенбаев, т.т. Бәрімен азды-көпті, қоян-қолтық араластым. Дастарқандас болдым. Сыйластым. Сырластым.

	Дегенмен мен үшін орны ойсырап үңірейіп тұратын Дүкенбай Досжанның жөні бөлек. Ол – Кеңес кезеңінің түлегі, заманының өнімі. Біздің халқымыз қоғамдық құрылыстың қай сатысын өтсе де көрмеген құқайы жоқ. Айтқан абзал, масақ тергенді көрді. Ат құйрығында шоқиып отырып, шыжыған күн астында ерні тілім-тілім жалақ болып, мал айдағанды да бастан өткерді. Тауық шақырып, есек бақырысымен көзін тырнай ашып, түлкіқұрсақ күйі қозы-лақ бақты. Бірақ ақы-пұлсыз оқыды. Су тегін емделді. Қос өкпесі тесіліп, өмір ауыр жүгін арқалай жүріп, қауымға масыл болмай, алғашқылардың бірі болып, «жабайы капитализмде» нарықтық қатынастардың ащы дәмін татып, күллі кедергілерді жеңе білді. Тәтті тіршіліктің обалы мен сауабы, кісілігі мен кісәпірлігі, мұңы мен мұқтажын уақыт құбылнамасындай жүрегінен өткізді. Үйренді, жиренді. Өнді, өсті. Енді оны күрделі уақытынан ажырату мүмкін болмаса, қазақ руханиятынан бөліп қараудың да қисыны жоқ.

	Бір кездері Құланшыдан басталған соқпақ ізі есейе келе іргелі ізденістерге бастап, бірте-бірте кеңейіп, ұзарып, тереңдеп, Дүкенбай даңғылына ұласты. Тарихы тұнып тұрған өлке: Сауран, Сығанақ, Шабғар (Яссы), Баршынкент, Фараб топырағы оны биік төбесіне көтерді. Сол жердің қадыр-қасиеті дарып, жұлдызы жанды. Оның артында ен-теңіз енші болып, қыруар еңбегі қалды. Аламан бәйгеден озып келген қаракөк арғымақтай топжарған туындылар әлі де нағыз қара қылды қақ жарғандай әділ төрелік күтіп таразы басында тұр. Мен олардың алда да лайықты бағасын алатынына сенімдімін.

	Білуімше, ұлы жазушылар санатында болғанда да ол қазақтың қарапайым баласындай қарапайым күн кешті. Ақыл азабын тартып, ой мен сезім арпалысқан қиямет-қайым қыл көпірінен өтіп, келешек көкжиегіне көз тікті. Күнес пен көлеңке егіз. Өмірдің ұзақ жолында ұсақ-түйек пендешілік кімде болмайды? Қайда да қызғаныштың қызыл иті адамның қыр соңынан құлғанаша түсіп қалған ба? Жанды ауыртып тікелей қаппаса да шабалаңдап ілесіп отырады. Соның бәрін Дүкенбай Досжан көтерді. Оның дүние салғанын естігенде бірнеше күн есеңгіреп жүрдім. Бұның жан қимас жары Сәулеге де оңай тимегені анық. Ұлы Ардақ та азаматтық қайрат танытты. Ауыр қазаға қабырғасы қайысқан халық ет жақындарын сабырға шақырып, шүкіршілік етті. Тәңір басқа салған соң енді қайтеді?

	Мен бұл кейбір үзік-үзік ойларымды білдіру үстінде саналы түрде ұлттық сипат алып, халықтық мұраға айналған Д.Досжанның кей шығармаларына әдейі тоқталғаным жоқ. Оларды жеке-жеке талдап, бары мен жоғын екшеп, әділ қазылық жасап, жемісі мен кемісін көрсетіп беру қазақ сынының мерейлі міндеті. Академик, бәріміздің үлкен ұстазымыз Зейнолла Қабдолов айтқандай, біз оны жалаң мақтамай, мақтануымыз керек-дүр. Ондай уақыт келеді.

	Біз сені әлі талай сағынамыз, Дүкеш!..





	Мырзатай ЖОЛДАСБЕКОВ





ТАРЛАНБОЗ




	Дүкенбай Досжанның көркемдік көкжиегі





	Әдебиет әлемі ұлы көш секілді. Уақыт бел-белесінде тізіліп жатқандай көрінеді. Кешегі лекциясын тыңдап, тәлімін алған, тәрбиесін көрген Әуезовтің өзі бір төбе еді. Әдебиетіміздің керуенбасы секілді еді, жарықтық. Бұдан кейін қазақтың киелі сөзін ұстаған Ғабит Мүсірепов, Тәкен Әлімқұлов, Әбділдә Тәжібаев, Әбдіжәміл Нұрпейісов, Зейнолла Қабдолов; көзіміз көріп, дәмдес-тұздас болған кешегі Мұқағали Мақатаев, Қадыр Мырзалиев, Тұманбай Молдағалиев келісті шығармалар берді. Бұлардың уыздай тіл үйірер романдарын, өлең-жырларын тамсана оқыдық. Өткен ғасырдың 60-70 жылдары олардың соңын ала әдемі лек шықты. Әбіш Кекілбаев, Мұхтар Мағауин, Дулат Исабеков, Бексұлтан Нұржекеұлы, Ақселеу Сейдімбек, Әнес Сарай, Төлен Әбдік, Смағұл Елубаев. Осынау топтың бел ортасында Дүкенбай Досжанды да көремін.

	Адамның өзін танымай – шығармасын толық таныдым деп айтуға болмайды екен.

	Өз басым Ақселеуді Астанада аштым. 2000 жылдардың басында менің қарамағыма Еуразия Ұлттық университетіне жұмысқа келді. Содан бастап күн сайын қоян-қолтық араласа бастадық, сырластық, шүйіркелестік. Ақселеу Сейдімбектің Қазақ халқының күй өнері, Қазақ шежіресі жайындағы кітаптары көз алдымызда жазылды. Дүкенбайды да мен Астанада таптым. Осы азамат туралы тереңірек әркім әртүрлі айтушы еді. Біреулер жазудан басқа ештеңені білмейтін әпенде дейді, енді біреулері мінезі біртүрлі, кісікиік, жұғымы жоқ, жатбауыр дейді. Әйтеуір ол туралы айтылатын әңгіме көп. 2002 жылдың көктемінде Дүкенбай да Еуразия университетіндегі кабинетіме келді. Көшіп келейін деп жатырмын, шуағыңызды жұртқа шаша жүресіз, жаныңызда болсам, жерге қаратпай, қолыңызды ұзартар едім деп өтініш жасады. Қасымдағы сырлас-сыйлас жігіттерге жазушының әлгі өтінішін айтып едім: ойбай, неғыласыз!.. өзімшіл, өзінен басқаны ойламайды!.. ұжымға сиыспайды!.. деп шулап қоя берді.

	Алсам деген ойымнан айнып қалдым.

	Күндер өте берді, дәм жазып Президенттік мәдениет орталығына қызметке келдім. Сөйтсем, Дүкенбай осы орталықтан шығатын «Мәдени мұра» журналын басқарады екен. Сол уақыттан бері біріміз аға, біріміз інідей, бір атаның баласындай, тіл табысып, мәртебелі мәдениеттің пұшпағын қатар илесіп келеміз.

	Байқайтыным, Дүкенбай көбіне ойдың үстінде жүреді. Әпенде мінезді. Барынша ақкөңіл, кеңқолтық. Баяғы қазақы мінездің көшінен түсіп қалған жұрнақ секілді. Бүгінгі күннің қақ-сұғымен де, өсек-аяңымен де ісі жоқ секілді. Кісіге жақсылық жасауға бейім, жаңылса – көбіне адалдықтан, аңқаулықтан от басып қалып жүреді-ау деймін. Тілеуі жақсы. Жан баласына залалы жоқ, шуағы мол. Бар білетіні – жазған шығармасы. Еңбекқор, көп оқиды, көп тоқиды, дамылсыз жетілу үстінде. Басқа жұрт сенбі, жексенбіде жан рақатын жасап демалады, ал Дүкенбай болса: басым отта тұрған қазан секілді, екі күн қағаз бен қалам барымды сығып алады деп, дүйсенбіде көзі қызарып, үні бәсеңсіп, бейне бір алыс шөлден келген жолаушыдай іштей таусылып шаршап отырады. Таңғаласың!

	Бәзбіреулер секілді көкірек керіп, дауыс көтеріп те жатпайды. Кішпейіл. Кілтін тауып сөйлете алсаң – әңгімешіл. Жүрекпен тербеп айтады. Жүрекпен тербеп жазады. Тірі сөздің керуенін жүргізуге құмар.

	Қолым қалт еткенде жазушының «Құм кітабы», «Абайдың рухы», «Терезенің жарығы» кітаптарын оқи бастадым. Терең сөздің түбіне түстім. Өзім үшін ашылмаған аралды аштым. Баяғы жазушының өзін танымай – шығармасын толық таныдым деу бергі ауылдың әңгімесі екеніне көзім жетті. Бұл күндері қазақтың қабырғалы қаламгері Дүкенбай Досжанды бір кісідей білемін деп айта аламын. Сондықтан да жазушының өмірді суреттеуі, сөз саптау ерекшелігі, өзіне тән жазу машығы туралы біразырақ ой толғамақпын.

	«Өлке» баспасынан шыққан Дүкенбай Досжанның таңдамалы шығармаларының үшінші томына баспа атынан жазушының өмірбаяны беріліпті. Онда: Д.Досжан ең көп оқылатын жазушы, «ерекшелігі – дүниені суретпен, тек қана өзіндік бояу-белгімен көреді, тірі сөзбен сурет салады», – деген жолдарды оқисыз. Мұның өзі жазушының тек қана өзіне тән сөз саптау, сөйлем құрау машығы бар деген сөз. Тек Дүкенбай Досжанның өзіне тән ойлау, жазу стилі бар.

	Әдебиет пен өнер саласындағы айтулы сыйлықтың ресми тәртібінде индивидуальный почерк деген талап бар. Бұл – тек қана сол авторға, сол жазушыға тән өзіндік пайым, өзіндік қолтаңба, өзіндік бояу-белгі, сөз қолданысы, сөзді сезінуі (чувства слова), сезім өлшемі (чувства меры) деген ұғымның құлпын ашатын, жеке дара дарынның дүниеауи болмысы. Сөз өрнегі. Сөзбен сурет салу, дүниені сөздің суреті арқылы көру екінің біріне қона бермейді.

	Көзқарасы, өзіндік қолтаңбасы жоқ кісі судай сапырып сөйлем құраса-дағы жазушы бола алмайды. Кілемнің өрнегіндей өзіндік сөйлем тоқуы, сөз қолданысы дараланбаған автор қаншама кітап шығарса-дағы суреткер емес.

	«Тізгінді сәл босатса-ақ алып қашып кететіндей, тақымын сәл қысса-ақ құлақты жымып ытырыла жөнелетіндей. – Ойпырмай, – деп толқыған, алдынан қаулап шыққан қарақұрым аттыны көріп, – жай жүріске ішім шайқалып келе жатқаным мынау, нағашым айтқандай қалай құйындай ұйтқып көкпарды тақымға басамын, ат бауырына құлап додаға кіремін, жұрт езуіне жиек боп күлкіге қалмайын» (Д.Досжан, Терезенің жарығы, Астана, «Фолиант», 2009, 209-бет).

	Бұл «Жігіттің бір жұрты» әңгімесіндегі Үпілмәліктің басындағы хал. Біреу білер, біреу білмес, осынау шағын әңгімені болашақ қаламгер 20 жасында жазыпты. Елге, түкпірдегі атбегінағашысына сағынып жетіп, үлкен кісінің көңілін қимай бәйге атына тақым басып, көкпарға кірген бозбала бейнесі. Кәдуілгі салалас құрмалас сөйлеммен өрілген кейіпкердің ойнамалы көңіл күйі. Алып-жұлып бара жатқан дәнемесі жоқ. Үңіле түссең: «құлақты жымып», «алдынан қаулап шыққан», «іші шайқалып», «құйындай ұйтқып», «ат бауырына құлап» деген тірі сурет көз алдыңызға қалқып шыға келеді. Дүниені суретпен көру, болмысты суретпен бейнелеуді жас қаламгер әуел бастан жүрегіне сіңіріпті.

	Атбегілік, салым, көкпар, дода жайында жазушылар аз жазып жүрген жоқ. Мұхтар Әуезовтен, Тәкен Әлімқұловтан асырып жаза алады деу әбестік болар еді. Әйтсе-дағы әр заман өз суреткерін туғызады. Әр буынның өзіндік сөйлеу нәші, сөз саптау сиқыры болады. Сөздің қасиеті қонған кісі өзінше ұстаным іздейді. «Сөз киесі» әңгімесінде: «Көргені көп көсем кісілер: сөз – қасиетті нәрсе, сөзді қуған сөзге ұрынады, сөзді дұрыс ұстамағанды – жын иектейді деп отырушы еді. Асылмұрат өз ойын талбесікке сап тербеткен кепте. Кей күндері қараптан-қарап қанын ішіне тартып, сазарып отырып қалады. Мұндайда аспан асты аласарғандай көз алды күңгірттеніп, әрі-беріден жер шетіне үңілгендей кейіпкердің жан әлеміне жүгініп ойдан ой қозғаса – қасының арасы қосылып, көзіне қағаздан өзге түк көрінбей кетеді. Ішкі түйсігін әлде ызың, әлде ырғақ, әлде уіл кернеп – дүние шыркөбелек айналып, байтақ әлемге ұшып шығады. Ұрынып жүріп – бейнелі сөзбен кеп шертпесе – шыбын жаны шырқырап шыдатпайтын, қан қысымы көтерілетін ауру жамады, сөз киесі осылай қонды» (сонда, 225-бет), – дейді жазушы. Осы жолдың өзінен-ақ автордың өзін танығандай боласың.



	Дүкенбай сөзуар емес, біртоға, тұйық



	Соғыстан соңғы көтерем ауылды көтеремін деп ат үстінен түспейтін әке... жанына көршінің әйелін алып белі бүгіліп бие сауумен күнді еңкейткен шеше... екі тау арасындағы түтіні сұйық шүйкедей ауыл... жалғызілікті үйдің баласы... «Төрт жасқа дейін тілім шықпапты, – дейді өмірбаяндық эсседе жазушы, – баламен айналысатын адам болмаған, ертеңгісін есік алдына шығарып, астыма текемет төсеп, қолыма екі тас ұстатып, әкешешем шаруа күйттеп кетіп қалады. Әлгі тас – ойыншығым. Бір-біріне ұрыстырып отырып шекеме күн өтіп құлап қалады екем. Кешқұрым анам келіп үйге кіргізіп қояды... Ертеңгісін әлгі жағдай қайталанады. Қолыма екі тас ұстатып, бірі – жонға егіншілерге, екіншісі – бие сауымға жөнеледі», – деп жазады (Шығармалар, Алматы, «Жазушы», 2008, 214-бет) балалық шағын. Он жеті жасында Алматыға келіп, сол кездегі айтулы білім қарашаңырағы ҚазМҰУ-ге түскенде... өзге курстас құрбылары жарқылдап күліп... тотыдай таранған күлімкөз сұлулармен оп-оңай тіл табысып... оп-оңай оңашалап жүргенде – аузынан сөзі, иінінен бөзі түскен бұл бозбас – ішінен тығылып... өзін-өзі іштей кеміріп... өзін-өзі өмірдің өгейі сезініп қорланады екен. Көп оқиды, кітаптан бас алмайды. Көпшілік кітапхананы күзетшімен бірге жауып шығады екен. Оқығанын бойына сіңіре береді. Осы әдеті жазушыны – қолына қалам алса-ақ ағытылатын сөз суретшісі етіпті. «Суретшінің жастық шағы» хикаятындағы Дүйсенбі – қаламгердің өз прототипі.

	Адамның мінез-құлқы секілді қара сөздің де мінез-құлқы, табиғаты болады. Дүкенбай прозасының мінез-құлқы көбіне уәйімге, мұңға жуық. Әбі-тәбі, барлы-жоқты, ішті-жеді, желбуаз, қаны суып қалған емес; ортасында от боп жанған, ылғи әлденеге ұмтылып... әрдайым мақсатты межеге жетемін деп жете алмай... үлкен іс бітіремін деп бітіре алмай жүрген ішінде жайтасы бар. Өмірден өз сүрлеуін іздеп шаршаған, ақкөңілдіктен аузы күйген жандар.

	Дүкенбай – психолог. Сезімнен – ой, ойдан – пайым өруге ұста.

	Тау ішіндегі жалғыз радиоқабылдағыш басқарманың үйінде. Әлгі көне «Родинасы» құрғыр жалғыз толқын, бір ғана Мәскеуден өзге нүктені ұстамайды. Қабылдаған толқыны ертеден қара кешке симфониялық концерт құйқылжытады. Домбырадан басқаға киіз құлақ басқарма... жылқышы... сауыншы... диқан радионы ашса-ақ азынап қоя беретін симфониядан құлағын басып қашады. Басқарма әлгі у да шу сандықшаны кішкентай Дүкенбайға беріп құтылады. Бала жастан құлағына Моцарт, Рахманинов әуені сіңген ол: «Симфониялық поэманы еркін түсінем... әлі күнге құныға тыңдаймын», – дейді. Жабайы дала, кеңқолтық қазақ арасында симфония жасынан құлағына – күй боп сіңіп, жүрегін оятқан; «Өлі жандар», «Абайды» конспект жасап оқыған – өспірім өткен ғасырдың 60-жылдар басында үлкен қаланың ұлы дүбірінен үрікпей, мінезіне сіңіріп, судай сіңіп, тастай батты.

	Аудармашы досы Герольд Бельгер естелігінде: «Ішіміздегі мөлдіреген әрі жас, әрі көп тоқып, аз сөйлейтін Дүкенбай еді», – дейтіні содан. Әбіш Кекілбайұлы «дәуірлесім, дәріптесім, әріптесім» деп әрдайым бауырына тарта жүретін; наз айтқан кезде «саяқ жылқы секілді әдеби салғаластан, бақ сынастан сырт жүресің» деп кейіс білдірсе-дағы қаламгер – әрдайым заман дидарының аңысын аңдап, қабағын бағып көркем шығарма жазудан өзгеге икемсіз өсті.

	Бала жастан жағасында өскен шалқар арналы дарияның ағысындай жігеріңді жасытпай, қайығыңды қиратпай, иірімін үйіріп, зәреңді ұшырмай жайлы ағады; арпалыспай, аласұрмай, сабасынан асып берекеңді қашырмай ешкімнің алдын кескестемей, кездескен қиындықты өзі ғана еңсеріп, қателігін өзі ғана түзетіп, кеңдігіне тереңдігі сай – жоралы мінез иесі. Жан баласына жамандығы жоқ. Тілеуі жақсы. Пікіріне орай шаруасы оң, ізденуіне орай шығармасы мол. Үлестес болмаса да үміттесі көп. Неше түрлі қайта құру мен қайта өрлеу шатқалынан қысылмай өтетін сабырлы дария ағыс.

	Орысша «ранимой душой» – «барша кепті жан дүниесімен қабылдайтын» қаламгердің өзге құрбыларынан кемшілігі – ашылып сайрап бермейді, әр ортаға жұғысып кетуі қиын, ал артықшылығы – сезгірлігі, өзге жұрттың айлап, жылдап іждаһатпен зерттеп таныған мұқым дүниесін қас-қағым сәтте, бір мезетте түп толайымен танып-біле қоятындығы.

	Ерте ме, кеш пе әдебиетшілер тарапынан әрбір қаламгерге: қандай типтік бейне, өзіңе тән нендей образ сомдадың деген сауалдың туындайтыны ақиқат. Бұл сұраққа жауап бермей, ұрпақ жадында жатталу, әділ сыншы – уақыт таразысынан адаспай өту екіталай. Дүкенбайдың өзгеден бөтен алып-жұлып бара жатқан мінез галлереясы қандай сонда?



	Жазушының үш кейіпкерін бөліп атағымыз келеді



	Бастысы әрі бірегейі – ауыл азаматы Палмантай. Ауыл жүгін өрге сүйреген өгізі, қара жұмысқа белшесінен батып, отымен кіріп, күлімен шығып жүрген бейнетқоры. Бір үйдің отын-суы түгесілсе – Палмантайға жүгіреді: «Қол ұшыңды бере қал, азаматым», – деп; бір ошақтың оты өрелі жанып, я келін түсіріп, я қыз ұзатып жатса – Палмантайға келеді: «Жарқыным, тойымызды басқарып бер!», – деп; келесі көршінің басына іс түссе

	– Палмантайды табады: «Тәңір жарылқағыр, қаржы тауып құтқарып жібер», – деп. Арбаның күпшегіндей айналып келе беретін бітпейтін қу тірлік, күнделікті күйбең. Өз шерін ақтарып, өз қотырын қасуға мұршасы жоқ жазғанның. Арқасүйері... беткеұстары... айбаты... жатқа сілтер айбалтасы осылайша тасқаяқтай тоғысып, бірде аулының намысын жыртып күреске түсіп, миы шайқалады... келесіде көктемде дарияға құлаған тракторды шығарам деп қабырғасын сындырады... жұрттың жыртығын бүтіндеп, шашбауын көтеремін («Зауал») деп жүріп кемел жасқа жетеді. Денсаулығы кемиді. Жәрдем сұрап собеске кірсе – аспандаған шенеунік: «Сіз еңбек майданының ардагерісіз, біздер пәшеспен, ауғанмен атысып-шабысқан ардагерге ғана жәрдем береміз», – деп қолын сермелеп қашады. «Ау, миым шайқалса

	– «Бірлік» кеңшарының намысын жыртып күреске түсіп шайқалды! Бір амалын табыңдар!», – дегеніне құлақ асатын жан баласы болмайды!

	Шенеуніктің ерін шүршиткен... шіренген... астамсыған мінезінен мезі болып, ағайыннан қайыр күтпей, ел шетіне, айдалаға, құмға қаңғып кетеді («Адамға қанша қуаныш қажет»).

	От пен суға күйіп-пісіп, көп үшін күйзелген жанға жер ортаға жеткенде: «Е, байғұс-ай!» – дейтін қамқоршы таппай қор болады. Шенеунік менмендігі, нарық безбені, руластар немкеттілігі өзегінен тепкенде – ортасынан безіп, қарасын батырып, ақыры «жақсы ит өлігін көрсетпейдінің» кебін киеді. Осындайда О.Сүйлейменовтің алғысөзіндегі «Дүкенбай қазақы мінездің айна – суретшісі» деген сөзі еске түседі. Кешегі кеңестік дәуірде тесік өкпе болып бейнет шегіп, жер ортаға жеткенде ешкімге қажетсіз, сұрауы жоқ, төрден де, есік аузынан да орын тимеген, жуас, бүгінгі тілмен айтқанда баяғы кеңес өкіметіне оппозиция болған азаматтың жан айқайы... типтік бейнесі...

	ХХІ ғасыр басындағы зиялы қауым өкілінің типтік бейнесін – соңынан өсек-аяң желімше жабысып, бұрынғы ажырасып кеткен келіншегі үстінен арыз жаудырып, жолы болмай... ісі оңға баспай... ілгері басқан аяғы кері кетіп, ертоқымы бауырына түскен Шұғайыпты «Үрей» хикаятынан танып аламыз.

	«Шұғайып шұғыл мақала жазайын деп бұрылып кітапханаға кіреді; езіп... мыжып... есінеп отырып... үш сағат орындыққа құйрығын қажап екі бетті әзер кестелейді. Ертесіне мақаласын оқыған Бас редактор: «Шұғайып, сені шығармашылық дүлей шабыт, сөз киесі айдалаға қаңғытып тастап кетіпті, дәл осылай жүре берсең – қатегерге жарамай қаласың», – дегені кеудесіне мылтық кезегендей жайсыз әсер етеді. Жолай мешітке бұрылып, садақа беретін мүсәпір іздейді. Көзтаныс палшы: «Тегін ашып берейін», –деп құмалағын текемет үстіне шашып жіберіп көзі шатынап шыға келеді: «Сенен соқыр тиын алуға болмайды, маңайың өріп жүрген жын-шайтан», – дейді. Шұғайып дал болады» («Үрей», 255-бет). Шұғайыптың жан арпалысы... кереғар мінездің шәргез шарпысуы... тарыдай шашылуы... жұдырық болып түйілуі көркемсөз кемпірқосағын түзеді, енді не болар екен дегізіп, еліктіреді. Ердің етігімен су кешер сын өткелге бардың малын шашқан, жоқтың артын ашқан кепке жетелейді.

	Жазушының келесі сомдаған типтік бейнесі – Аяпберді. Уильям Фолкнердің бір шығармадан келесі шығармаға ауысып жүретін өлермен фермері секілді мына Аяпберді даңғазаға елікпей, кісілігін қалғытпай, азап пен ауыртпалыққа – қайсар мінезін қарсы қоя білген («Қызылқұмның желі не деп жылайды»), арамзалық пен алаяққа – адамгершілігін тосқауыл еткен кірсіз жүретін символы. Опық жесе – ақкөңілдіктен опық жеп жүрген жөн.

	Құм адамының мінезі қалай қалыптасаң – солай қататын сақтиян. Құм адамы («Жолбарыстың сүрлеуі») бірде мәңгі болуға айналған, жатса да, тұрса да өне бойынан құм саулаған Аяпберді болып алдыңыздан шықса, келесі хикаятта ақжүрек адал, кім айтса – соған сенетін, кім қалай жетелесе – соған еретін Абориген («Абориген») болып құлдыраңдап кеп қол береді. Қанының қызыл түйіршігі азайып, көзіне әлде сағым, әлде сайтан елестеп ауруханаға түскенде дәрігерлер: «Әлі күнге о дүниелік болмай жүргеніне таңымыз бар!» десіп қайран қалып жағаларын ұстайды. Жанының сірілігіне тәнті. Тозақ отынан өтіп келген кісіге ұқсайды.

	Құлқы өзгермесе де, тұрқы өзгерген, күйі кетсе де, кісілігі кемімеген өжетті танисыз. Керзі етіктің ұлтаны секілді жаны сірі. Ортақтың малын аман сақтасақ дейді. Ортақ шаруаның үдесінен шықсақ дейді. Теперіші аздай – ағайынның немқұрайдылығы, өзімшілдігі, көре алмаушылығы шетқақпай ғып, құм ішіне шығандатып, күнкөрістің құлы етеді. Мына Абориген, ана Аяпбердінің мал соңынан сабылған мазасыз тіршілігі, митың жүрісі, рухани жетімсіреуі – келе-келе уақыттың өзін шатастырып, кері айналдырғандай әсер етеді. Бірде ана ғасырдың, келесіде мына ғасырдың адамы болып, құм ішінде бірде қазбагерді, келесіде жолаушыны үркітіп, үр-рит-соқпен күн өткізген, құм адамының тұтас бір галлереясын түзген. Өзін-өзі үзбей қамшылаудың, үздіксіз жетілудің, жаны жай таппаған ізденістің нәтижесі, сірә!

	Жоталы тақырыпқа тәуекел еткен жазушы қазақ сөзінің дәмін талмап тамсанғандай – ұйқас, ырғақ іздеуге машық. Кейіпкер көңіл күйі мен оқиға, оқиға мен табиғи орта жымдаса өріліп, кілемнің түгіндей қолтума сурет құрайды. Арагідік кемпірқосақша құбылатын бояу-белгі өз алдына. Бейне әрі мәйін, әрі дәмді, көкжиегі байтақ ана тіліміздің тереңіне жазушыны жас күнінен малып алғандай елестейді, кемелдігіне көңіл тояды.

	Өткен ғасырдың 1974-1986 жылдары Ұлттық ғылым академиясының тіл білімі институты он томдық қазақ тілі түсіндірме сөздігін шығарды. Осы еңбегі үшін бір топ тілші ғалымдар еліміздің мәртебелі Мемлекеттік сыйлығын иеленді. Сол онтомдықты сүзіп шықсаңыз – ең көп мысал, сілтеме – Дүкенбай Досжан шығармаларынан алыныпты. Мұның өзі қаламгердің тіл құнары бай, сөйлеу тәсілі, сөз құрау нақышы өзгеше екенінің айғағы.

	Жазушы дүниені суретпен көреді. Сөйлемді өзінше құрады.

	Дәрігерлерде «искусный хирург» деген термин бар, бұл анықтауыш операцияны қандауырмен емес, көбіне инемен, лазерь сәулесімен жасайтын қолы жеңіл хирургке қаратып айтылады. Осыған жақындайтын «психоанализ» деген ұғым айтылады. Сырт қимылын, түрін, қалыбын суреттеу әңгіменің бергі жағы, ал оқиға өтіп жатқан кездегі адамның жан тербелісі, сезім иірімі, сырт дүниені қабылдауы мен түйсінуін түкпірлей тінтуі – психоанализ. Психоанализ – инемен құдық қазу. Кейіпкердің жан әлеміне жіті көз жіберу, сезім шырғалаңынан шындық іздеу. Әбі-тәбі халден әрекет сүзіп шығару. Жиырма жасар әңгімешінің жоғарыдағы жалғыз сөйлеміндегі «іш шайқалып» пен «лоққы көріп» тіркесі – кейіпкердің жан сарайына сәуле түсіріп – түйсіну, күйзелу кебін тамыршыдай тап басар лазерь сәулесі іспетті.

	Сезіну, күйініш-сүйініш халді тінткілеген автор сөз хирургі секілді. Портрет жасаудың шебері Стефан Цвейг жазушы «Стендаль» туралы эссесінде кейіпкерінің роліне түсемін деп отырып – қызып кеткен суреткер базбір хаттарын, шығармасын сол кейіпкердің есімімен баспаға жібере салғанын елестетеді. Бұл – бұл ма! Стендальдің өз өтірігіне, өз қиялына сенгені сонша – Напалеон әскерімен Ваграм, Эйлау штурмына қатысқан генерал кейпіне түсіп, әлгі генералдың қан жұққан киімімен ақсүйектер балына кіріп келдім... қас сұлу ханымдар қолымды сүюге ұмтылды... өзге де қиялды қиыстырып төгілдіргенде... шын мәнінде – Париждің адам аяғы баспас қалтарыс қуысында аш қарын, аш күзенше бүгіліп роман жазып отырғанын есінен тарса шығарып – айбыны асқақ генерал екенмін деп... аяқ астынан жәмшік шақыра салып, қаланың ең бай мейрамханасына тартып кеткенін жазған – Стефан Цвейг – жазушыны қас қияли, өтірікші, ертегіші; өз кейіпкерінің кебіне өзі түскен актер, алмағайып мінез иесі деп сөкпейді.

	Жазушының шын шеберлік жолында ізденіп өліп-өшкенін, жығылып-сүрінгенін, көз майын сарыққанын сыдырта суреттей келіп... өтіріктің Алдар көсесі... өз қиялына өзі иланғаны сонша – француз әдебиетінде психоанализдік реализмнің мектебін ашты деп тұжырады. Сол мектеп арқылы кемпірқосақты романтизмді, даңғайыр классицизмді көктеп өтіп, жазушы суреттеудің нақпа-нақ көрінісі – реализм сыныбының тұңғышы, пионері болғанын термелейді.

	Қазақ прозасында ой ағынын, дәлірек айтсақ сөзбен сурет салу, сөз сиқырымен (хирург қандауыры секілді) кейіпкер жан сарайына еркін ену тәсілі – Дүкенбай Досжан әңгімелерінің төлтума ерекшелігі. Осы еңбегі еленіп жазушы 1996 жылы Мемлекеттік сыйлық иеленді.

	Қаладан келіп, бәйге атына алғаш тақым басқан кейіпкердің іші шайқалып... лоққы көріп... қаулап шыға келген көкпаршыға күлкі болармын деп қуыстануы, іштей қорлануы, одан беріде құйындай ұшып бара жатып – сезім мен ойдың тайфунына ұрынып шыға келуі – құбылған кемпірқосақша келісті панно жасайды. Дүрмек пен дүбірге сіз де апаш-құпаш мидай араласып кетесіз. Аллегория арбауы, көркемдік аура дегеніміз алдыңыздан аңдыздап шығады. Кейінше сомдаған Палмантай, Аяпбердінің жүріс-тұрысына, ой шыңырауына арқан салған психоанализ тәсілі құба-құп үйлесімін тапты.

	Өз қиялына, өзі бояған көркемдік әлемге арбалған адамдай көзжұмбайлықпен сену сирек құбылыс. Әсершіл, әсірешіл суретшіде ғана жиі ұшырайды. Бояумен елестетуді авангард мектебінің түлектері жиі ауызға алады. Сөзбен елестету – психоанализ мектебінен өсіп-өнген үрдіс.

	Жазу мәнері әуел баста психоанализдік реализмге жуық еді. Келе-келе, оқу, тоқу, жетілудің әсері болар – жазушы түгелдей ой ағынына қол артатын болды.

	Авангард әдісінің бояудағы, кенептегі жосығын «империоцизм» десе, тірі сөздегі келісімі мен кестесін поток сознание – қазақша ойдың суреті дейді. Ішек қырындысына дейін ашылып – сайраудың сөкеттігі жоқ. Жан сарайының алтын есігін өзі ашып, өзі аралатып, өзі таныстырады. Әрі «деді», «болды» дейтін үшінші жақ анықтауыш есімшеге ұрына бермейді. Кейіпкерімен іш ашып, шүйіркелесе сырласқан кепке түседі. Ойдың суреті таңғалдырады. Тереңде жасырынған жан сырын қырық құлаштық құдықтан саумалап су тартқандай күн көзіне шығарады: кейіпкер де қарық, оқырман да риза. Айтып түгесе алмас кепке куәсіз.

	«Бұл дүние не болып барады! Бүлінген өзіміз бе, әлде бүлінуге бет алған жарық жалған ба? Бас жібін босатып, көлігін былай шығарып ызғыта айдап жіберіп, қыр басынан ылдиға домалатқан бос арба секілдіміз... Ылдитөмен құлдырағаннан құлдырап, біреу дөңгелегінен, біреу күпшегінен, келесі үстіндегі жүгінен айрылып сай табанына бір-ақ ұрады, күл паршасы шығып шашылып тынады» (сонда, 165-бет). Сөйлей жөнелген ойдың суреті. Авторлық баяндау мен кейіпкер жан сарайының мидай араласып кеткені сонша – оқырман ой ағанына ілесіп, тұтас бір кепті кино лентасындай көз алдынан өткізеді. Кейіпкердің жан әлемі сіздің сезім түйсігіңізбен шырмасып, жадырап атқан таңдай тәкаппар сұлулық сызады. Ой мен оқиға бір регистрде, бір пернеде саз құяды.

	Қара сөздің жылы ағысы – дүние әлемді орап ағып жатқан гольфстрим секілді оқырманды шексіздікке жетелейді. Қиялға қанат жалғауы дарияның алақанмен сыйпағандай майда толқыны тәрізді.

	Психоанализдің төресі Фридрих Вильгельм Ницше: «Өзін-өзі зерделеуден, өзін-өзі анализ жасаудан келер ғасырға сөзі жететін Стендаль ғана», – деген еді. ХХІ ғасыр адамы – көпқатпарлы, көлеңкесі мен күнесі алмасып жатқан күрделі құбылыс. Әдебиетіміздің бастау бұлағында тұрған классиктеріміз адам феноменін ұнамды, я ұнамсыз деп жіктесе; одан беріде тартысты таптық қайшылыққа құрды; тіпті кешегі күні жаңа қазақ, тарғалаң тарих тұлғасы, ұлттық рух феномені секілді анықтауыш там-тұмдап еңсе көтергені рас. Бұл ретте Дүкенбай Досжан прозасындағы жаңа бейне несімен ерекше дегенге жауап іздесек – кейіпкердің жан әлеміндегі қанағатсыздық... жұмыр басын тауға да, тасқа да ұру... өліп-өшу... пілтеше тұтанып лап етер нәпсіқұмарлық... тіпті өзін-өзі әжуамен, мысқылмен іреп-сою, аямай сынау... күн сайын басын бәйгеге тігу... күн сайын психологиялық сілкіністе жүру –қылаң беріп көзге ұрады. Иландырып ұйығына, өрісіне тартады.

	Кейіпкерді бір қырынан барлау атүстілік. ХХІ ғасыр мінезінің күрделіленіп бара жатқаны сонша – адам құбылысы сан алуандығымен, әрқилылығымен таңқалдырады. «Әсем төсегінен сыпырылып түсіп, тәлтіректей басып ас үйге шықты. Іш көйлекпен, омырауы ашық-шашық, жаймен, ақырын басып келе жатқан бойжеткеннің сұрын көріп, қызметші қыз өзінше жобалады. Болар іс болып қалыпты деп ойлады» (сонда, 79-бет). Осындағы Әсем бойжеткен мен қызметші қыздың бір мезеттік ишара шарпысуы тағы бір әңгімеге жүк болғандай.

	Жаңа ғасыр жаңа пайым, жаңа таным әкелді. Жаңа таным тосын қимылға итермеледі. Тосын қимылдан тартыс өрбіді. Аяқ асты тығырық – адам психикасының жанартау дүмпуін, бет шарпыған қызуын туғызды. Мінез жанартауы аяқ астынан ашылады. Осы кезге дейін әрі жұмбақ, әрі ашылмаған арал секілді кейіпкердің өзіне ғана тән қырын ашады. Мұхтар Әуезов бір сөзінде: «Өзім екі бірдей қоғамдық формацияны бастан кешкен адаммын», дегені бар. Сол айтқандай «Пайғамбардың өлімі» хикаятында бас кейіпкер үш бірдей қоғамдық басқышты басып өтеді. Әуелгіде Мырқы – Сарыарқаны жайлаған бай әкенің дәулетіне шалқыған, Мырқы мырза атанған байпатша кейпінде. Кейінше қызыл төңкерістің тәркілеуіне ұшырап шашылады. Әсте-әсте есін жияды. Социализмнен өтіп, капитализмнің нарық айдынына топ ете түседі. Баяғы мыңғырған мал жоқ, ақылшы әке бақилық болған. Беті жылтыр, бөксесі биші келіншектің арбауына түсіп, банктен несие алып, жауапкершілігі шектеулі серіктестік құрады. Аяғында әккі ұрғашы Мырқыны қарызға батырып, әкеден мирасқа қалған үйді кепілдікке тігіп, ұшты-күйлі жоғалады. Эпилогта: о ғып, бұ ғып Мекеге жетіп, Арафа тауының қоңыр тасына көз жасы тырс-тырс тамған пұшайман Мырқыны көресіз. Үш бірдей қоғамдық сатыны бастан кешкен кейіпкердің мінез төңкерісі әрі ұрымтал, әрі аянышты.

	«Қазақ прозасында үш мәрте психологиялық сілкініске түскен, 150 жылғы оқиғаны бір кейіпкердің басына үйірген шығарманы оқығаным осы», – деп жазыпты бір оқырманы.

	Әдеби сабақтастық әрдайым алдымыздан шығады. Стендальдың Жюльені болмаса – Достоевскийдің Раскольникові тумас еді, ХІХ ғасыр аяғындағы Достоевскийдің Раскольникові ХХ ғасыр басындағы Джеймс Джойстың Улиссін туғызды; Лев Толстой Бородино шайқасын жазу үшін өзге тарихшылардың ондаған томын оқып шыққаннан гөрі «Стендалдің Ватерлоо ұрысын суреттеген шағын шығармасы маған қыруар мәлімет берді» деп жазады. Әділеттің жолына басты тігу идеясына Сервантес 2 том «Дон Кихотты», адамның өз жанын шайтанға сатуы туралы ойды тереңдей қазып Гете «Фауст» трагедиясын туғызды. Мұндай мысал қазақ әдебиетінде де толып жатыр.

	Адам жанының төңкерісін қазбалаған әдебиет, оның ішінде қара сөз тігісі үзбей жетілу... даму... кемелдену кезеңінде. Дүниелік әдебиет әуел баста романтизмді бастан кешірді, одан кейін әдебиет әлеміне натурализм есік қақты, төңкеріс пен өзгеріс көптеген «измдер» – имаженизм, футуризм, сюрреализм, авангардизм – баспалдағы биіктегеннен биіктеп ұлы мәртебелі реализмді туғызды. Өткен ғасырдың басындағы реализм мектебін тамырын тереңге жіберген алып ағашқа теңейтін болсақ – бұдан келіп әлеуметтік реализм, психоанализдік реализм, мифтік реализм өрбіді. Бүгінгі магиялық реализм мен аңызәңгімелік реализм әлгілердің бүр жарған жаңа бұтағы. Дүкенбай Досжанның соңғы кездегі прозасы – көбіне магия лық реализм, яғни кейіпкерді уақытқа тәуелді етпей, әрқалай әлеуметтік ортада, бір мезгілде – әртарап, оқиға үстінде көрсетеді. Адам жаны құбылмалы спектрше жарқырайды.

	Өнер – көбіне от боп жанған құштарлықтан туады. Құштарлық – кісіні я орға жығады, я шыңға шығарады, біреуді әйкәпір атандырады, біреуді данышпан етеді, келесіні кеңкелес қылады. Бойында құштарлық оты тұтанбаған кейіпкер өлі мен тірінің арасындағы көлеңке, тірі өлік. Кітап теңізінің толқынына тұншығып өлетіні анық. Керісінше, бойында құштарлығы тұтанған образ мәңгілікке, шексіздікке ұмтылады, кісі жадында ұзақ сақталады. Кесек-кесек өрелі пайым туғызады.

	Жазушының сөйлем құрауындағы синтаксистік жүйе көпбояулы, тоқылуы тәбиядай кілем төсегі секілді. Прозадағы алғашқы қадамын Д.Досжан бірыңғай жай сөйлеммен бастағаны мәлім. Бұған «Көкпар», «Қымыз», «Бастаңғы», «Шортанбай» әңгімелері дәлел. Келе-келе салалас құрмалас, сабақтас құрмалас сөйлемге ден қояды. Дарияның жағаны жалап сабылған толқыны секілді үзіліссіз, әрі жылы, әрі ырғағы ығысқан сөз саптауы ынтықтырып ынтызар етеді. Бірде анықтауыш, келесіде толықтауыш есімдік алмасып, әдемі ұйқас құрады. Бірде мақсатты келер шақтың «мақ», «мек», «бақ», «бек» жұрнағын пайдалану арқылы өрмек тоқыса; келесіде есімшенің «ған», «ген», «ар», «ер» жұрнағын жұтындырып желі тастайды. Үстеу мен модальдық сөзді арагідік қолданады. Көмекші етістікке ат ізін сирек салады. Алғашқы сөйлемде «ды», «діге» бітетін өткен шақ жұрнағына жүгінсе, бұл күнде атау сөйлемнің бойына қан жүгіртіп жұтындыра түседі.

	Қазақ қара сөзіне мақсатты келер шақтың жұрнағын жиі қолдану, өткен шаққа жаңаша реңк беру арқылы сөйлемге соны серіппе дарытты. Экспериментке ат ізін салды. Интонациялық ырғағын байытты. Диалогті серпімді, шымыр етті. «Дейді», «деді», «деп» деген бұйрық райлы етістіктен көбіне-көп бой тартты. Логикалық силлогизмнен табан жазбай – ойдың шымырлығын іздеп шарқ ұрады.

	Жөнді-жөнсіз көптік жалғауын қолдана бермейді. Қолдана қалса – аса сирек. Сөйлемді дәнекерлейтін «пәленше жайлы», «түгенше жайлы» дегенде – жайлы анықтауышының орнына «туралы» дегенді қолданады. «Қышкер», «зертас», «қолдай», «қатегер» секілді көптеген жаңа сөз жасап синтаксисімізді байытты. Тілдік қоры мол. Қаламға сирек ілігетін сөзге жан беріп, айқұлақ етіп жұтындырып береді. Лексикасы тұнық судай мөлдір, арғы-бергісі әйнектегідей түгел көрініп тұрады. Қаламгердің өзіне тән сөз саптау, сөйлем құрау машығын аты-жөні жазылмаса-дағы оқырман қатесіз танып алар еді.

	Көбімізге елене бермейтін, ұлттық менталитеттегі құпияны жібек матамен сүрткендей күн көзіне шығарды. Табиғат пен кейіпкер жан сарайының қабысуын көздеді. Сұңғыла сұлулық, содан барып жарық дүниеге келді. Проза тіліндегі өлеңге тән ішкі әуен, саз, жүрек лүпілі сезілген қара сөздің ішкі ағысын ашты. «Олай-бұлай құлаштай жүзген кезде көл беті шеңбер сызды. Төбеден қалқыған толық ай көлге шолп етіп сүңгіп шыққан сұлудай. Құданың құдіреті дейді ғой! Таудың тастай суына түсіп қанша сүңгісе-дағы тұла бойы аздап тоңазып, өкпесі удай ашыды, әйтсе де санасы шайдай ашылмады. Қой, ә, өстіп малтып жүріп Шайтанкөлге батып аллау-акбар болармын деп, шошына шатқаяқтап, құлаштай жүзіп, жүрегі атша тулап әудем жердегі жағаға әзер ілікті» (Д.Досжан, Таңдамалы шығармалар, 2 том, Алматы, «Өлке», 2009, 85-бет). Осындағы... шошына шатқаяқтап... төбеден қалқыған толық ай... тастай су... өкпесі удай ашыды... құданың құдіреті дейміз ғой... қауіп пен күдік... үрей мен тастай су кезек алмасып бір жағы – үңірейген табиғат суретін елестетсе, екінші – түн ішінде тау көліне шомылып қан қызуын басқан байбатшаны танисыз. Құштарлық қызуы жантаптырмаған беймаза мінез жарға жығарын болжайсыз.

	Жазушы ұмытыла бастаған ұлттық харизм жоқшысы. Мұндағы кейіпкер қолдан жасалған періште емес, бар болғаны жолдан тайғыш, әзәзілге бой алдырғыш қарапайым пенде ғана. Боламын деп бола алмай жүрген жуантаяқ кертартпа. Басынан бақайшығына дейін кеңқолтық қазақы мінез. Қазақы болмыс.

	Қаламгер кредосы – жанталасып тұйықтан шығу, аласұрып ұқсамай өту. Кейіпкер мақсұты – жүректің ұяты, жүрек құпиясын ашып қана оқырманға ой салу. Өкініш пен қуанышты сегіз өрім қамшыдай ғып өрімін жұтындырып жеткізу.

	Мінездегі, қоғамдағы қайшылықты әрдайым лупамен қарағандай әлденеше үлкейтіп елдік сана деңгейіне көтерді. «Ине ұшындағы өмір» повесіндегі – Айбар, «Пайғамбардың өліміндегі» – Шұғайып – тасқайрақ жықпылдан соны сүрлеу іздесе де таппаған, адами ой-санасы сергелдеңге салған, жанып жүріп шаруа тындыратын, жанып жүріп өз ортасын табатын өлермендер. Бәзбірде тарихи тұлға секілді елестейді. Ұлттық сипаты бет шарпыған прозаның мінез-құлқы алдыңыздан айқұлақтанып шығады. Қазақтың жаны – кеудесінде емес, рухында дейді Д.Досжан кейіпкері.

	Жазушы – ойшыл. Шығармасындағы пәлсапашылдық – алтын арқау, көркемдік тін, кемел ойдың көрінісі. Ойдан ой туғызбаса ішқұста кеп кешеді. «Пайғамбардың өлімі» хикаятында қарт әке, кеудесіне жел бітіп, тәкаппарлық, астамшылық шалқытып, кісі болудан қалған перзентіне қаратып: « – Адам баласынан өзгеше, артықша көрінемін деп жүріп кеудеңе жел бітті, азғантай ақылыңды сол жел ұшырып әкетті, балам, – дейді барып-келіп жатып. – Содан нұрың бұзылды, – деді де кемсең қағып, иығы селкілдеп жастыққа бетін басып, көрер көзге жатып қалды» (сонда, 67-бет). Ауру әкенің менменсіген, мардымсыған жалғыз перзентіне «сен олайсың... бұлайсың...» деп кейіс білдірудің орнына – баяғының кәриясы секілді алыстан болжап, астарлап ақылға икемдеуі – философиялық пайымның, тұспалдың әдемі үлгісі.

	Жұрттан артықша... керемет... көрінем деп жүріп кеудеңе әзәзілдің желі енді, – дейді әке. «Әлгі жел онсыз да тақыл-тұқыл ақылыңды шаң секілді ұшырып алып кетті». Азғантай ақылыңнан айрылған соң нұрың бұзылды дейді. «Адам болудан қалдың», – деп көзге шұқып кекетіп-мұқатудың орнына пәлсапамен ұқтырады.

	Кісінің жүрегі кірсіз кезде адамшылық нұры жүзіне шығады. Нұр иесінің иығын биіктетіп, бәсін арттырып, үлкен бастамаға басқыш қояды. Енді әлгі адам тәкаппарлыққа, нәпсіқұмарлыққа, ашкөздікке, бақталастыққа ұрынса – әлгі нұр желікпен қосылып ұшып кетеді. Бетінің нұрынан айрылған, я болмаса адамшылық нұрын бұзып алған кісінің тірлігі оңбайды... ілгері басқан қадамы кері кетеді... абырой аяқасты... қор болып өтеді. Бақи жалғанға озғалы жатқан әке – адамшылық, кісілік қалыбынан жұрдай перзентіне шындықты бетіне шыжғырып басады. Оқырман ұғып алар пәлсапа түйеді.

	Ұлттың бүгіні мен ертеңін бір-бірінен нәр тартқан алып дарақтың тамырына теңейді. Ұлттың жанын ізщдейді. Елдің тағдыры – бала-шаға жеп кеткен той секілді дейді. Кеңестік шындық сөз жүзінде асқар таудай, іс жүзінде құмға сіңген судай екенін алғашқының бірі болып, «Ағынға қарсы», «Жылы жауын» әңгімелерінде жазамын деп сынға ілігіп, тауық қораға түскен түлкідей болғаны, өткен ғасырдың 60-шы жылдар басында Қазақстанда облыстарды жойып, өлке-өлкеге бұтарлай бастағанда бір топ құрбысымен үнпарақ таратып, тоталитарлық жүйенің үндеместері ізіне түсіп – аузына қақпақ, желкесіне тоқпақ үйіріп – үрпиткені есіндеБіздің де көз алдымызда күйіне жүріп жазудан қол үзбеді, күйініп кетпеді.

	Жазушы әңгімеде оқиғаны жалаң құрмайды, әрекетке тарихи астар беріп, уақыттың қоғамға, қоғамның уақытқа түсірер салмағын құба-құп безбендейді. Көне дәуір философы Платонның «дүниені ұстап тұрған идея, идея өлген күні арғы жағы – таусылу, тоқырау», – деген емеуріні «Анасы жақсы адамдар», «Қызыл Кеніш оқиғасы» әңгімелерінде құп өрілген. Бұл жерде идея – мазмұн – тек бірлігі қаламгердің маңдайына ұстаған темірқазығы. Тектің, тектіліктің хромосомы үзілген тұста – күйреу, құлдырау басталады. Жақсылық – жақсылықты туғызады, достық – достықты шақырады. Дөңгеленген дүниені бір жүйеде ұстап тұрған тек түзілімі дейді.

	Билік дәлізінде көзге көріне бермейтін жасырын күрес, басараздық, болмасын деу, өсек өрбіту, айла-шарғыны «Үрей» хикаятына арқау ету – елестету үшін жазушы ең әуелі мұзарт шың басына шыққан альпенисті іздейді. Табады. Альпенист шойырылмасы ұстап ауруханада төсек тартып жатыр екен.

	«Сізді жазу үшін келгенім жоқ», – дейді жазушы, – мың алты жүз шақырым жол жүріп жеткендегі мақсатым: шың басына шыққан кездегі нендей сезім билегенін айтып берсеңіз – жетеді». «Сол-ақ па?» «Сол-ақ...» Жүзін әжім сызып егделенген альпинист тиылып, бәсеңсіп қалады. Біраздасын ой теңізінен шығып айтқаны айтқаны: «Адам аяғы баспаған шың басына шыққан кісіні ең әуелі айтып-болмас ұлы тәкаппарлық сезім билейді», – дейді. «Сосын?!». «Сосын жүректі айтып-болмас үрей меңдейді. Тайып кетем бе деген үрей етекке түскесін де... ай... жыл... өткесін де жүректен таза жуылып бітпейді» (сонда, 237бет). Билік дәлізінің, лауазым басқышының бас айналар биігіне шыққан кісінің көңіл түкпірін дәп әлгі альпинист айтқан әуелі ұлы тәкаппарлық, артынша айтып-болмас үрей сезімі билейді екен. Осы пәлсапаны жазушы салыстыру силлогизмі арқылы қисынды өріп, тірі суретпен, шенеуніктер арасындағы бірін-бірі аңду, астыртын айла-шарғы, көлеңкелі күресті құба-құп суреттейді. Әлгі айла-шарғыны, астыртын іліп-шалуды елестетіп бойыңызды кәдімгідей үрей меңдейді, діріл кезеді.

	Д.Досжанның ерекшелігі – діттеген межесіне жетпей тынбайтын өжеттігі. Еңбекқорлығы. Төзімділігі. Оқисың, оқисың-дағы бәзбір кейіпкердің жекпе-жекке түсетін сарбаздай өзіне қаратып таудай талап қоя білетініне тәнтісің. Дария ағысына қарсы жүзген қайсар кісідей. Мұндайда қиналмаған жан қайда қиналады, мұндайда шамданбаған кісі қашан шамданады. Сезіміңе, жан әлеміңе кейіпкердің жүрек лүпілі, түйсіну-тіксінуі қосылып, бейне, магнит өрісі шеңберінде ұстайды. Қасқақтырмайды. Әлгі өріс әлдеқашан ұмыт қалған қыжылыңды түрткілеп оятып, қалғып кеткен сезіміңді қайыра сілкіп, ет жүректі езе қан жылатып, көркем сөздің алтын сандығына кілт салғызады. Жауһар сөздің арбауына түсесіз. Прозаның жаны осы болар, сірә.

	Дүкенбайдың сәуірдің сары уызындай мәні зіл, мәйегі қою, ойы бай, дәмді әңгімелері көп уақыт сыншы қаламына ілікпей келді. Бұл жалғыз оның басындағы кеп емес еді. Отыз жетінің зобалаңынан, сосынғы елу бірдің жаппай жау іздеу індетінен ауыздары күйіп қалған әдебиетші қауым алғашқы «Отырар», сосынғы «Жібек жолын» жабулы қазан жабулы күйінше қалдырды. Тіпті сол кезеңде қазақ қашан қала салған... қазақ қашан ғұлама болған... деп оның Әбунәсір әл-Фарабиін, «Абақтысындағы» Алаш адагерлерін оқыса да – оқымаған, естісе де – естімеген болып, көп жерде құйрығына қалжуыр байлап, немкеттілік титығына жетті. Автор «еленбедім... ескерілмедім...» демеді. Қажырын қайрай түсті, тістеніп қалам мен қағазды серік етті. Боямашылыққа бой ұрмай, ұраншылдыққа ұрынбай, мазмұны терең, теңеуі дәл, тарыдай сөзден түйедей ірі пәлсапа түйіп, түстік еліндегі – өзі тісіне басып шайнап, өзі тілін тигізіп талмап түсінген өмірді жазудан жалықпады. Саусағын сорып жазатын қиялкеш емес, көкірегінің көзімен көретін сөз суретшісіне айналды.

	Жазушының еңбегі еленбей, ұлтына деген адал пейілі бағаланбай, біраз қаламгер – билігі бардың қабағына қарап, жазғанын бастыра алмай, бастырса-дағы көңілі толмай, санда болса да, санатқа кіре алмай жүретін салпаңбай жылдары – «Фарабиді», «Жібек жолын», «Отырарды» жазған еді. Тәтті іздеген бал арасының ащыдан қорқып гүлге қонбай тұра алмайтыны секілді жас жазушы «төрге шықпадым», «тоқпан жілік ұстамадым» деген жоқ; сол баяғы ақ топырақ арасынан ырзық теріп, несібе айырған жерлестері туралы «Зауал», «Дария», «Табалдырығыңа табын» атты бірін-бірі толықтырған, бірінің әуенін келесісі қағып ап әуелеткен, бірінің кейіпкері келесіге ауысқан қалың-қалың үш роман жазды. Алғашқы екеуі Мәскеудің элиталық баспасынан орысша жарық көрді. Дүкенбай кейіпкеріне дүрдараз мінез жат, сен әділ болсаң – ол да әділ, сен намысқой болсаң – ол да намысқой, сен ұятты болсаң – ол да ұяң, кезеңді кісілік. Тартыссыз – ситуация, ситуациясыз – фабула шықпайды. Көрген-білгеніңді ұзын-ырға сөзбұйдаға сала берсең баланың бәлду-бәлду былдырына айналады. Автор осы жерде көп оқып, көп тоқыған кәнгілігін танытты. Америка классигі Томас Вульфтың Ұшқан ұяңды ұмытпа, періштем мен Ульям Фолкнердің Сноупс сагасын түзген үштігіне ұқсатып туған жердің кеңдігі мен кенендігін, ұлтының кемелдігі мен кемшінін, қара орман қазағының жайсаңдығы мен жуастығын, соры мен бағы кезек алмасқан алмағайып мінез түзілімін қанын шығарып аша түсті. Шындықты мінез шарпысуынан іздеді. Құмсағаттай сусып өткен адам ағзасындағы уақыттың рентген сәулесінен құштарлық ашты. Өмірдің ащытұщысын жүз құлаштық шыңырау секілді адам жүрегінің түп тереңінен саумалады. 70-80 жылдар өзгерісін жалаң дәріптеп, жадағай топшыламай, ауруды тамыр соғысынан табатын тәуіпше – кісінің арғы аңғарынан, назарынан қазбалады. Қараңғыда талшығын айыратын үкіге ұқсап – кітапхана үкікөзіне айналды. Қарабайыр қарекет пен күнделікті күйбеңнен құбатөбел тартыс тапты. Психоанализ тәсіліне жиі жүгінді.

	«Әр қазақ – менің жалғызым» деп ақын айтқандай, елдің түстігі мен теріскейі, батысы мен шығысынан жиі-жиі хат алып тұрады. Тумай туысып, көрмей тілеуқоры боп жүрген көп. Жазушының оқырман орбитасынан шеңбері кең. Бірінде: «Абақтыға» сыймаған деректерді қоса салып жібересіз бе!», – дейді; келесіде: «Кісі ақысы» кітабындағы мөлдіреген жауһар мінезге сүйсіндім», – дейді; үшіншіде: «Дала гладиаторындағы» Кенесарының бас сүйегі Санкт-Петербургтің Куст-Камерасынан табылды ма», – дейді; төртіншіде: Әуезовтың қылша мойны талша болған 30-32, 51-52 жылдарын сүзіп екі роман жазыпсыз... оқып шықтым... Қауіпсіздік комитетінің архивінен жазушының түсініктемесін сүзіп, түзіп алып шығыпсыз... оны қашан оқимыз!», – дейді; бесінші хатта: «Жер шетіндегі Александрия кітапханасын білесіз, перғауын қыш тақтасының сөзін тәржімалап бере аласыз ба?», – дейді; алтыншы... жетінші хат. Алуан көңілдің дәт таба алмай тыпыршуы – секілді. Мұны жазушылық әлеуметшілдігі, тіл табысқыштығы, ұнасымдылығы десек жарасады.

	Мінез – өмірдің зергер ұстасы. Өмір – тағдырды қалыптайтын сәулетші. Тіршіліктің басталуы, аяқталуы жазмыштан. Жазушы өзін-өзі жылдар өте көп ізденіп тапты. Өзіндік беті, өзіндік қолтаңбасы арқылы ерекшелік биігіне баспалдақтап шықты. Түптің түбінде өзіндік мені ғана шығармашылық шытырманның ішінен адастырмай алып шығарына кәміл сенді. Екі сөздің басын құраған кітап шығарып, екі кітап шығарғанның көбі жазушымыз деп кеуде қағып... менменсіп... көп білгенсіп... күпініп жүргендер құлақ сарсылтқан мына заманда өзінің тиесілі орнын, әдебиеттегі биігін еншілеп алды. Өзіндік менін өмір бойы қызғыштай қорып, балиғатқа жетпеген қыздай үлпілдетіп, жүрегіне бөлеп, онысын жан баласына бұлдап көрмеген біраз болса – соның бірі Дүкенбай Досжан дейміз.

	Кейіпкер ахуалы көбіне көкейін өртеп жарыққа шыға алмай күйдіреді. Қақ-сұғы, дабырасы, даңғазасы мол мына дүниеде көрсе де көрмеген болып, естісе де естімеген болып өте шығатын оңаза оқырманның жадына жатталып қалар жазушының несі бар дегенде – Алаштың амандығын тілеген тілеуқоры, бейнетқоры ана Айтуар... мына тіршілік майданының жауырыны жерге тимес палуаны, қайтсем ауыл үлкендерінің бір жағына шығамын деп жығылып-сүрінген Палмантай бейнесі көлденеңдейді. Кісіні ет жүрегімен езіле жақсы көретін, кісіге қылдай қиянат жасау қолынан келмейтін қаламгердің әрі адал, әрі бауырмал, әрі әлеуметшіл қалпы іш жылытады. Сырласа жүргің келеді. Жазушы бұл күнде үлкен белдің үстіне шығып арғыбергіге күн сала қараған кәрияға келеді. Көргенін көркем сөзбен төксем дейді, сезіп-білгенін ізін суытпай сөз суретіне түсірсем дейді. Ұлт жанының тамыршысы. Ләйім солай болғай. Ойың ортаймасын, тілеуің алдыңнан шықсын қара орман қазағымның тілеуқоры демекпіз.





	Құлбек ЕРГӨБЕК





ҰЛТТЫҢ ЖАНЫ




	Эссе



	Әңгімені әуелі баяғыдан бастайық.

	Отырар орта мектебінде оқып жүрген кезім. «Несін айтасың, елге жазушы келіпті, мектепте кездесу өткізеді екен» деген сөз желдей есті. Елеңдеп қалдық. Әсіресе оқушы дәптеріне тамтұмдап бірдеңе түртіп жүретін жазған басым – жазушы дегенге қызыққаным сонша, елден бұрын мектеп залының алдыңғы қатарына келіп, жайғасып алыппын. Қараймын. Ойлап жүргендей: төсі қайқайған, қопақардай том-том кітап қолтықтаған кісінің орнына – қағылез, аққұбаша, сұйық шашты сыптығыр бозбала еніп... сәлемдесті... баяу қоңыр үнмен сөйлеп жөнелді. Өрекпіген көңілім пәсейіп қалғандай сезілді. Жазушы деген әлем атты арқалап жүрген, жақында ғана ҚазМУ-ді бітірген, жалғыз «Жусан мен гүлдер» кітабы жарық көрген – Дүкенбай Досжан ағамыз болып шықты.

	Ұшырасқан кездегі: «Көркем сөзге бой ұрмағанда қазбагерархеолог болар ма едім», – деген сөзі құлағымда қалыпты. Жазушының ең алғаш қаламына іліккен тақырыбы – құмдағы керуен... құм мінезі, атам заманғы қираған қаланың орны. Өзімнің туып-өскен жерім Отырарға Дүкең келсе – жергілікті диқаншы, қайықшыға ұқсап сәкіге, масахана ішіне сүңгіп кетпей, қазақы тоқал тамның төбесіне төсек салғызып, түннің бір уағына дейін бетіне төнген жұлдызға қарап қиялға шоматын. Мектептегі біздерге жазушының бұл мінезі қызық көрінетін. Ағамыз сәусілдеген көк моншағын сүзіп шөлдің тұнық түнінде, сыртта, жер төсекте жатып ой кешуді ұнатады екен. «Масахана миымды шағады, тынысым тарылады, тамның төбесінде жұлдызға қарап жатқаннан рахаты жоқ», – деуші еді со заманның өзінде.

	Қазір ойлап отырсам, жазушы Отырар тақырыбына бірден келмепті. Өзім оқитын мектеп оқушыларымен кездескенде, алғаш ұшырасқан кезде: «Қолымыздан келетіні – бағзының баянын жаңа заман оқырманына лайықтап көркемдеп шығу ғана», – дегенін дәптеріме түртіп қойыппын. Уыздай жас жігіт. Сөйлеген сайын жүзінен ұят қызылы өртше лапылдайды. Тірі жазушыны көргенімізге мәзбіз баяғы.

	Өткен ғасырдың 60-жылдары. Жалпыға мәлім: кеңестер одағы деп аталатын алып империяның түстік шығысындағы қағаз жүзіндегі Қазақстан атты дербес республика, ал іс жүзінде тотаритарлық тұмшалаудағы көзі ашық зиялы қауымның оқығаны – Ресей тарихы, тоқығаны – көп ұлтты үлкен елдің «достық лабороториясынан» шыққан ортақ идеологиясы болатын. О заманда бодандық бұғаудағы елдің өзге жұрт секілді төл тарихы, төл өнері болған деп айту былай тұрсын жазудың өзі қисынсыз саналатын. Тіпті ұлы өзендер бойында егіншілікпен айналысқан, қала салған, өз тізгіні өзінің қолында – теңге соғып, ғаскер ұстаған мемлекеттік құрылым болды деу – я көзжұмбайлық, я астамшылық, ұшқарылық еді. Қытымыр қыспақты кезеңде алғашқылардың бірі болып Дүкенбай Досжан әуелі «Отырар», сосын «Фараби» хикаятын жариялайды, 1973 жылы «Жібек жолы» романы жарық көрді. Қарап отырсақ романды жазушы үлбіреген 27 жасында жазыпты.

	Ең алғашқы «Отырар» хикаяты таралымы екі жүз мыңның үстіндегі «Лениншіл жас» (қазіргі «Жас алаш») газетінің 10 нөмеріне қысқармай басылғаны – со кездегі оқырманға көне жорықтың дүбірін естігендей әсер етті. Абсурдтық алашапқынға дағдыланып, абсурдтық алмағайыпқа иланып өмір сүрген әдебиетші қауым керуені ұзап кеткен орта ғасырда... Отырар секілді қала салған, қышкерлік, сәулетшілік кәсіп қуған, кетпен ұстаған диқаншы, өнерлі халық болды дегенге бірі сенді, бірі сенбеді. Ормандай орыс қана қала салған, егіншілікпен айналысқан деп ойлап жүріппіз. Ал бұратана бұғауда, ит арқасы қиянда, қайдағы бір ит өлген өзен бойында еңселі халық өмір сүріпті, топырағынан Әбунәсір әл-Фараби секілді философ, Мұхаммед әл-Хорезми секілді математик туып-өсіпті деу ақылға сыймайтындай. Шындықты айтуға жүрегіміз дауаламай, тымпи ойнаған ол да бір заман еді.

	Көне Отырардың тумасы болған соң көз алдымызда өтті. Дүкенбай Досжаннан бұрынғы зерттеуші, тарихшы ағайын көбіне: «Әй, қайдам-ау!» деп қолын сермеп, әншейін төбешік... өткеннің қирандысы... керуен бекеті десіп... тұсынан өте шыққан – сол Сауран, сол Алтынтөбе, сол Көкмардан орнына қаламгер алғашқы болып көкірек көзімен үңілді. Археологтың бетін бұрып, тәуекелге баруы үшін – әуелі Отырартөбе үйіндісін жаяу кезіп қолына түскен құмыра, көзе сынығын, тат басқан жебе ұшын жарқырата суреттеп Д.Досжан жиырмаға жуық мақала жазды. Бабалар ізін аңсап жүрген оқырман гүлге қонған араша шүйлікті. Теледидар шамын жағып, газеттер жазып жатты. Бағзының бояуын кемпірқосақша құбылтып көркем тілмен тербеген кезде – өткен ғасырдың 60-жылдары тарихшы, қазбагер қауымы елең етісті. Отырар орнын қазуға қомақты қаржы бөлінді. Кемәл Әкішев бастаған археолог әулеті кешікпей қазбаға кірісіп, үлкен шаруа он жылға ұласты.

	60-жылдардың аяғында «Лениншіл жас» (қазіргі «Жас алаш») газетінің сол кездегі Бас редакторы Шерхан Мұртазаның аузынан естіген шағын әңгіме есіме түседі. «Жұмыс бөлмеме сол кездегі жас жазушы Дүкенбай келді, сәлемдесті. «Иә, бала!..» деймін. «Отырардан әлгіде түстім, өз бетімше қазба жүргіздім, тапқанымды көрсеткелі бұрылдым», – дейді. Үстелге газет жайып жіберді. Қара сөмкесін ашты. Құмыра сынығын... кісінің бас сүйегін шығарды... құм сау-сау етеді!.. «Шырағым, көрдім... білдім... әкете гөр», – деймін. Жайбасар неме асып-таспайды.

	«Бұдан да зоры түбінде», – деп және бір көнелігін шығарғалы жатыр! Алла жар болсын айтып шығарып салдым. Сол сапарынан «Отырар оттары» атты очеркін үш нөмірге басқанбыз...», – дейді жазушы ағамыз.

	Шет жағасын көрдік. Қаламгердің қолына түскен көнеліктер жібек матамен сүртіліп, әспеттеліп көркем сөзбен суреттелген тұста жәрмеңке сөресіне қойылған асылға ұқсап құбыла көз тартты. «Отырар» хикаятында бір тыныспен төгілген, екі беттей мөлдіреген ұстахана, кітапхана суреті неге тұрады! Қаламгер көнеліктен бүгінгі ұрпақ шөліркеп іздеген өткеннің ізін тауып, қоңыраулы керуен тізбегіне шығармашылық қиялын жетелетті. Үні семген дабыл, дауылпаз дүңкілін құлаққа жеткізді, жанарды жіпсіз байлаған құжынаған жайма базарын аралатты.

	Дүкенбай Досжанның «Фарабиі» бір деммен оқылатын жыр үлгісінде жазылған шағын хикаят. Ұстаздың бір ғана қырын, туған жерге деген бала жасынан үзілмей келе жатқан сағынышын тербетіп, оқырманды кейіпкер көңіл күйінің өрісінде ұстайды. Теңселген керуен балаханасы... толып туған ай... ай сәулесіне шомылып сұлап жатқан ақ дамбал, ақ көйлекті, сақал-шашы әппақ қудай ғұлама... таңдайын жібітуге жұтым су ұсынған торғауытқа: «Қыпшақ даласының бір түп жусанын иіскетші», – деп еміне өтінуі – жүректі шым еткізгені есімде. Туған жердің төсінде тай-құлындай тебісіп жүріп аяғымыздың астындағы топырақтың кепиет-қасиетін сезбейді екенбіз-ау деген ойға еріксіз жүгіндік. Жусанның, топырақтың иісі басқашырақ, ашқылтымдау сезілетін жасқа тезірек жетуге асықтық.

	«Жібек жолы» романы әрі философияға, әрі ілкі тауарихқа табан тіреген, Сырдария бойындағы көне қаланың түп төркінін суреттеген тұңғыш шығарма болды. Жас жазушы қолына қалам алған өткен ғасырдың 60-жылдары Рәшид-әд-Диннің «Түгел тарихы» қолға ілкіде түсетін, ал Шыңғысхан жорығын сөйлеткен «Қастерлі шежіре» әлі қазақшалана қоймаған. Құйма құлақ, алғыр зейінді қаламгер 13 ғасыр басындағы Дәшті-қыпшақ ұлысының тұрмыс-салтын, жай-жапсарын, тіршілік кебін көсегесін көгертіп тірі сөзбен сөйлетіп шықты. Нанымды сөйлетті. Сыр бойына ірге тепкен қыпшақ, қоңырат руларының мал сүмесі мен жер жемісін суішкілігі етіп, қорған құрып, қала салған жанкештілігін тебірене тербетті. Дүние астаң-кестеңі шыққан алағай-бұлағай заманда ұлы өзеннің біраз қаласы, соның ішінде іргелі Отырар-Хорезм хандығына, сартауыл иелігіне қарағаны тарихтан мәлім.

	Дәшті-қыпшақтың түстік тарабы әлгідей кіріптар хал кешседағы, Ұлы Даладан ада-күде ірге ажырата қоймаған еді. Мұраты бір, дәстүрі тамырлас тіршілік кешіп жатты. Бабаларымыз жартылай отырықшы, жартылай көшпелі өмір салтын ұстады.

	Екі тарапта шөре-шөремен өмір сүрген төзімді ұлттың арғы-бергісін жазушы майын тамызып сөйлете келе – сартауыл бишікештерінің әрі зәлім, әрі аяр саясатын тамыршыдай тап басып тарқатып берді. О заманда салықты – зекет деп атапты. Жандайшаптардың жосықсыз зекетінен зәрезап болған диқан, керуенші, қышкер кебін нанымды сөйлетті. Сырдария жағасын мекендеген жұртқа дән зекеті, жол зекеті (керуен тартқан кісіге), су зекеті, ұлпа тері зекеті, жеміс зекеті, сүме зекеті, көлік майы зекеті деген еңсені езген салықтан көз ашпапты. Шаруаның көзіне көк шыбын үймелеген. Мұның бәрі Рәшид-әд-Диннің «Түгел тарихында» еміс-еміс сөз болады-дағы, өзге дерек тоқсан екі баулы өзбектің өткенін қозғаған Бируни, Н.Аристов, әл-Несеби жазба тауарихынан сүзіп алынған кептер. Сол кезеңде жазушы ел-елдің мұрағатын тексерген шын мәнісінде қазбагерлік мінез танытты.

	Сөздік қоры ілкіден бастау алады. Қараңыз: бұйрық – әмірші, қолдай – қолбасшы, құшлұқ – мықты, күшті, инаныш – сенім, білге – білгір, данышпан т.б. кілең ілкі заман қолданысындағы сөздер. Қазіргі тауарихтан көшіп кетсе де, Шыңғысхан ту көтерген заманда кәдуілгі Сыр бойы қазақтарының қолданған лексиконы. Отырар әміршісі Қадырханды біраз тарихшылар «иланшы» деп жазғаны мәлім. Яғни иланшы – инаныш – сенімді – тұрақты деген мағынаны тарқатып, со кездегі киіз туырлықты қазаққа сартауыл тарабынан жасалған зор қысымды көзге елестетіп береді. Төрдің төбесінде кім отырғанын, есіктен сығалаған кімдер екенін сендіре сөйлейді. Көшпенді жұрттың көп ұзамай қол төңкерген монғол құрамына құйылғанын айғақтайды. Киіз туырлықты қазақтың біразы Шыңғысханның алдыңғы сапында бой көрсетуі заңды дейді. Жазушы 13 ғасыр басындағы саясиқоғамдық ахуалды дұрыс пайымдап, кейіпкердің бас-басына нанымды әрекет беріп, образ сомдаған.

	Көк теңіз қозғалғандай кең дүние тарылған кезеңде Отырар секілді қаласын қорғаған қанжоса халді тірі сөзбен төгіп суреттеді.

	Жазушы Ұлы Жібек жолының Дәшті-қыпшақты көбелеп өтетін терістік тармағын суреттеуге үлкен бөлім арнаған. Келүреннен (Керулен) шыққан қоңыраулы керуен қиыр шеті Байкөлге ұласатын, түстік атырабы Хан тауын кемерлеп, Сейхунға құлайтын тәспінің тасындай сол замандағы ұбақ-шұбақ керуен салтанатын мөлдіретіп суреттейді. Керуен тәспісінде өзіңіз келе жатқандай сезінесіз. Тұрқы төбедей керуенбасы, балахана жапсарынан сығалаған жолбике ару, маң-маң басқан көлікті ықтыра қамшылаған кірекеш, қол төңкерген торғауыт... көз алдыңыздан ескілік көлеңкесі кілкіп өтеді. Тірі сурет бейне кемпірқосақтай құбылып, кілем төсегіндей төгіледі. Дүлей шабуыл алдындағы құлаққа ұрған тыншу шақ. Уақыттың өзі түйе қомына қонақтап қалғандай, я әрі, я бері емес, бұлғақ кезең. Күні ертең кіріптар хал кешетіні ешкімнің ойына кіріп-шықпайды. Күреңсе топырақты тәуетіп, жол аңдыған қарақшыға айла асырып, із тастаған кірекеш, көріпкел, жұлдызшы әрекеті – келешекке күн сала қараған қарияға ұқсайды. Қоңыраулы керуеннің сел құйылғандай сарыны құлаққа талып жетеді.

	Ошақбай батыр, Баршын арудың жар төсегінен биік әрі берік мақсатына ішіңіз жылиды. Ел болмағы елшіден, жау болма ғы жаушыдан дейсіз. Бұл тараптағы Ұлы Дала тіршілігіне көз сүрініп, көңіл сүйсінеді. Киіз туырлықты қазақтың әрдайым намыс үшін алдыңғы сапта бой көрсеткен тәуекеліне қаныңыз қызады. Отырарды қорғасуға келген әрі зәлім, әрі аяр, қулығына құрық бойламайтын сартауыл сарбазынан еріксіз іш жиясыз. Шаппа-шап шетін жағдайда кімнің кім екені белгілі болады. Бұл тұста Мұхтар Мағауиннің: «Арғы баба – ежелгі түрік ру-тайпаларының даңқты есімімен қоса, өзіндік құрылым, бар болмысын күні бүгінге дейін сақтап қалған – қазақ қана» (М.Мағауин, Шыңғыс хан және оның заманы, «Жұлдыз», 2011, № 11, 58-бет) деген сөзі шындыққа саяды. Романдағы Отырар қаласының қым-қуыт қорғаныс кебі кезінде – аяқ астынан қыпшақ қолынан сартауыл тобы ірге ажыратып шығады. Сатқындық, екіжүзділік еріксіз ашындырады. Ұрыс аурасы магнит өрісі іспетті. Екіжүзділік пен намысқойлық әрі тартып, бері жығып дегендей, итжығыс жекпе-жекті оқырман өз басынан өткізгендей болады. Жекпе-жекте ішіне қан қатқан Ошақбай батырды бұлғақ кезеңнен қылпыған намыс құтқарады. Тұтқынға түсіп пұшайман болса да киіздей қалың жау ішінен амалын тауып қашып шығады. Топырағын құшып жатып көз жұмуға бейіл.

	Өзге этностар сыртқы соққыға төтеп бере алмай, шілдің қиындай пышырап жатқанда – Дәшті-қыпшақ ұлысының әрідегі тарабынан тартып, тас түйін болып біріге түсуі ұлттық санасының беріктігі. Өзге ұлыстар тауарихтан көшіп кеткенде тағы сол М.Мағауин: «Әлем тарихында дәл қазақ сияқты, ежелден-ақ берік қалыптасқан біртұтас халық некен-саяқ, тіпті, жоқ десек артық емес» (сонда, 69-бет) деп айтқандай, Отырар, Сауран, Сығанақ секілді қалаларда ірге бекіткен қазақ тайпасы өзінің бағзыдан келе жатқан тақи-таза ұлттық жанын сақтап қалды. Сақтап қалу сырын Ошақбай, Баршын, Хисамедин әрекетінен танып-білесіз.

	Қазақтың арғы тауарихын зерттеушілер, несін жасырамыз, көшпенді күй кешкен далалықтар мен үлкен өзен бойына қоныс тепкен отырықшыларды бір-біріне қарсы қойып, шендестіре суреттеп келгені мәлім. Шаруаның орайына қарай тіршілік кешкен қазақты бөліп-жару қате көзқарас. Қате көзқарас теріс пайымға тізгін береді, теріс пайым – оқырманды адастырды. Отырықшы мен көшпендіні бөле-жарып бүтінделе алмаймыз. Бар кілтипан: дәстүр жалғастығында, бағзы қазақтың екі тарап тіршілік кешуінде. Зергер, ұста, ісмер, диқан, қышкер қазақ ешқашан мал сүмесінен жиіркенбеген, ал керісінше – төрт түлікке суішкілігін қосақтаған қазақ ешқашан жер жемісін, диқан кәсібін теріс көрмеген. Емшектес кәсіпті тел емген. Дарияны арлы-берлі еркін кешіп, бір-бірінен ерулік жесіп, қоңсыласа тірлік кешкен кеңқолтық, қонақжай, мейірбан ұлтты бір-біріне қарсы қойып жіліктеп, жіктеу – отаршылардан қалған теріс тәсіл.

	Жазушы байыбынша бірлік-білімдіден шығады. Отырар топырағынан түлеп ұшқан ғұлама фарабилер, әл-Жауһари, әл-Хорезми, әл-Жүгінеки куәландырған кітапхана қоры, Шыңғысхан шабуылы кезінде әлгі кітапхананы жер асты құжыраға тыққан жанталас; тас атқыш катапульт майданы – шығарманың жұлынды тұсы. Жәрдем береміз деп жәркеленшіп келген сартауыл – сатқын, Ұлы Дала – дүрдараз, батыс – тату, монғол – бату, қым-қиғаш алағай-бұлағай заманда ұлтын сүйген, топырағын тәуеткен кейіпкер ғана көңілге құп ұялайды. Ат жалын тартып мінген Ошақбай, бет-ажары шұғылалы таңдай Баршын сұлу, домбыраны көкірегімен сөйлеткен алты саусақты Қайрауық күйші, өзге сәулетші, зергер, кілемші бейнелері, бейне, зертас – мозаиканың қайталанбас бедер-белгісі. Көненің көзі, түгел сөздің түп төркіні. Бұл тараптағы қаламгер стилі – ішінен тұнған дария ағысындай әрәдік шеңберлене лықсыған көркем баян – салалас сабақтас сөйлемнің тәспіше түзілімі.

	Монғол Бауыршық пен қазақ Ошақбайдың жекпе-жегін суреттеген тұс жан түршігер тірі сурет. Бағзы заманда жекпе-жек салтынша ұрысқа әркім қалаған қаруымен шыға беретін, жылдар өте салт өзгерді, тәсіл ұлғайды. Енді жекпе-жекке кім шақырса – сол жарақ таңдаудан қалыс қалады, қарсыласын бағады, қарсыластың жарағына сай қару алады дейді. Ошақбай да сөйтеді. Бала жастан шебер меңгерген найзасын тақымына қыстырып, қайқы қылышын жарқ еткізіп қолына алған. Қос батыр ұйтқып майданға шықты дейді. Үзінді оқиық: «Бір-біріне үңіле шапты, әуелгі қақтығыста-ақ алып түсетіндер болады, бұлар өйте алмады, болат қылыш ұшқын шашып шың-шың етті. Қайта айналып екінші мәрте шүйлікті. Бұл жолы аттар шырқ үйіріліп қосақталып қалды. Кесір қылыштан келді, болат жүзі шайнасып түскен. Ошақбай жауының ақ көбігі шашыраған езуін шалды. Бауыршық қан толған қызыл көзді көрді. Осыдан қарсыласын қылышпен шауып түсіре алмаса – халі мүшкіл. Ошақбай сұңғыла найзагер, қолына найза тисе-ақ бой бермей кетері анық еді. Бауыршық жанталаса жұлқынып төбесіне қылыш ойнатты, қарсыластың білегі қатты, тойтарғаны сонша алақаны жаңғырып, сай-сүйегі сырқырап жарақты түсіріп ала жаздады. Ендігі кезекте ат қолтығына ауып үлгерген, өткір қылыш ерінің басын шауып түсірді. Қайыра түйіскенде Бауыршық ұршықша үйіре сілтеп Ошақбайдың қалқанын қақ айырды. Жекпе-жектің алғы шарты осымен тәмам. Үш мәрте тайталастан соң әркім өзіне оңтайлы жараққа жармаса алады. Бауыршық атын кері бұрып жатып байқады – Ошақбай қылышын қынабына сүңгітіп, тақымынан найзасын алуға екі бүктелді. Жүрегі зу ете түсті, ырғай сапты, болат ұшты ұзын ұңғы кеудесіне қазір-ақ кірш кіргендей сезінді...» (сонда, 216-217 бет).

	Бұрын-соңды жарық көрген таза тарихи шығармалар қос тізгінге басымдық берді. Бірі: жазушы қай өлкеде туып-өссе, қандай рудан шықса – сол рудың шыққан төбешігін асқар тауға балап, әлгі рудың батырын азуын айға білеген арыстанға теңеп, трайбализмнің шеңберінен шыға алмады. Екінші: қол бастаған әйгілі батырды суреттеген кезде кейіпкердің сырт пошымын қызықтап, отқа түссе күймейтін, суға салса батпайтын мифтік тұлғаға айналдырып жіберді. Ұрыс-керістің әр тұсынан шаң тастап, батальдық көрініс құйынынан шыға алмай шаршады.

	Батыс пен шығыстың әдеби үлгісінде қақтығысты тек қана кейіпкердің адами мінезін ашуға қолданады. Ашынғанның мінезі оңтай ашылады. Романда жосықсыз жортуыл, жұрт алдына шығып ділмәрсу жоққа тән. Мұның есесіне жазушы озық үлгіден сүрлеу тартып, тарихи шығарма – тауарихтың көшірмесі емес дегенді әмсе есінде ұстаған. Ханынан – қарасына дейін кәдуілгі тіршілік иесі, жер басып жүрген пенде күйінде көрініс табады. Артықшылығы – астындағы тағы. Өңгесі бүгін бар, ертең жоқ дүниеауи тіршілік. Осы пәлсапаны бел тұтқан автор шындықтан бір елі көз жазбайды, табан аудармайды. Әбілғазы-Бахадүрхан шежіресінде, Рәшид-әд-Диннің «Түгел тарихында», Г.Грумм-Гржимайло еңбектерінде Сыр бойы қалалары туралы дерек там-тұмдап қана. Отырықшы ел жойқын шабынды заманда да Сейхун тарабынан табан аудармаған. Күйзелген, күйі кеткен, азайған. Уақыт өте тамырын тереңге жіберген сексеуіл секілді дүр етіп қайта көктеп отырған. Мұндай мәнді деректі қазбадан табылған Отырар өркениеті дәлелдеп берді. Көнеліктер айғақтап отыр.

	Дәшті-қыпшақ ұлысы Шыңғысхан ту көтерген кезде бірі ілесіп, келесісі текетіресіп дарияның толқынындай алағай-бұлағай өмір сүргенімен болашағы бұлдыр қалмады. Тек өлмеді, тіреу сынбады.

	Ұлы түрік қағанатының этникалық пішімі ғана өзгерді. Жойылып кетпей ғасыр төрінде еңсе тіктеді. Алғы заманға үкілі үмітін серік етті.

	Шыңғысхан күзетін торғауыт, түнгі жасағын кептеуіл, тұтқиыл шапқан жауға қарсы тұратын сыртқы күзетті қоршы деп атады. Осы үш топ жасақты жалпылама кешіктен дегені мәлім.

	«Жібек жолында» осы кешіктен жасағы мүлде айтылмайды, кептеуіл де, қоршы да жалғыз торғауыт болып жүр. Шыңғысханның батысқа жасаған жорығы кезінде Ұлы Даланы мекендеген тайпаларды ортақ атаумен Дәшті-қыпшақ деп жазады. Жазушы жау келгенде жазира даланың атқа қонған ғаскерін барлық мәтінде бір сөзбен қыпшақ қолы деп алыпты. Мұндай ұсақ кемшілік өткен ғасырдың 60 жылдар басында, Ресей империясының саяси тұмшалауында, бодандық бұғауында жатқан сол кездің ауа-райымен санассақ – әлгі әттегенай кешірімді нәрсе. Оқырманды баурай тартатын шығарманың көкркемдік бояуы, кейіпкер әрекеті арқылы – күдері жалданып көзге ұратын ұлттық намыс, «біздерде мынандай бар, мынадай бар» деп ақын айтқандай, киіз туырлықты қазақ – Ұлы Даланың төр иесі, бағзыдан шаңырақ көтерген, іргелі ұлыс дегенді алғы межеге ұстап, іс пен жүріс-тұрыстағы іріліктің түп төркінін ашады.

	Далалықтар – мұхит мінезді. Дүние астаң-кестеңі шығып жатқан заманда мекен-тұрағы бар, қоныс-аймағы алты алашқа мәлім дербестік іздегені мәлім. Қытай тарабы ма, сартауыл сойлары ма, екеуіне де бүйрек бұрмай, есіктен сығалаған кеп кешпей – Отырардың қирандысы астында қалуының өзі көзжұмбайлық. Табандылық, төзімділік сол заманнан қалған. Мәрттік, бір сөзділік, мәмілешілдік мінезімізде. Сол бір өр мінездің жетегінде ұлтымыздың бір парасы Шыңғысхан ғаскеріне құйылды, бір парасы сартауыл сойының алдыңғы сапында жүрді. Ақылпарасатының, мәрттігінің арқасында тарихтан керуен секілді көшіп кетпеді. Рәшид-әд-Диннің «Түгел тарихында», «Қастерлі шежіреде» еміс-еміс із тастаған, қиыр шығысы Байкөлге, түстік тарабы Сейхунға дейін созылған кеңістікте түтін түтетіп, күн кешкен бағзы бабалар сайып келгенде биік мүддесінен көз жазбады. Түп төркінінен тамырын үзбеді. Келешек көшінің қоналқысын дөп мөлшерледі. Туған жерінен кіндігі ажырамай, «топырағым... суым...» деп жүріп өкпесі күйіп, жүрегі езілді.

	Романның әр тарауынан құлаққа еміс-еміс дүбір жетеді. Қан жұта қаржасқан, жатжерлікпен текетірескен бағзы баба ошағының отын өшірмей, ұрпағын үзіп алмай азапты тіршілік кешкен. Миләди 13 ғасырдың басында өткен өзгермелі дүниенің топан суындай Шыңғысхан жорығының бір тарабы, қысқа үзігі

	– Отырар қорғанысына байланысты тарихи-философиялық баян осындай. Ұлы Жібек жолымен тырнаша тізілген ұзына керуеннің салт-дәстүрі, көркем көрінісі төгіле сөйлейді. Тірі сөздің бояуында Отырар жұртының тұрмыс-салты, дербес дәргейі көз алдыңыздан кілкіп өтеді. Берісі иланасыз, тұшынасыз. Әрісі – заманнан заман өте төрдің төбесіне отыруға жазған тағдырымызға жазушының әуел бастан рух күзетшісі болғанына сүйсінесіз. Сол кезеңде авторды таза тарихи тақырыптың пионері деп ұмытпасам – Р.Бердібай, С. Омаров ағаларымыз бір-бір мақала жазды.

	Платон, Аристотель трактаттарын батыс сауаттылары тісі батпай, түсіне алмай қор болып жүргенде Отырардан шыққан Әбунәсір әл-Фарабидің әлгі мәтіннің түпнұсқасын грекшеден арабшаға аударып түсініктеме жазуы – философиялық ойдың тұма бұлағы. Білімге шөлдеген қауымды үш ғасыр сусындатты. Бұл-бұл ма! Арал теңізінің жағасында туып-өскен қандасымыз Мұхаммед әл-Хорезми дүниеге келмей тұрғанда есептеу білімі – арифметика деңгейінде болды. Ал әл-Хорезми 0-ді ойлап тапқанда – әлгі арифметика математика биігіне көтіріліп жүре берді. Омар Хаям алгебраны ойлап тапқан тұста – логарифм жүйесінің көкжиегі кеңейіп, интегралдық теңідеулердің көсегесі көгерді. Ұлы өзеннің бойында, Ұлы Жібек жолының терістік тармағында ілімге үңілген, білім ізіне шырақ алып түскен, қауырсын қаламмен кітап көшірген бағзы бабаның бейнесін елестетіп көкірекке мұң тұнып, жанарыңа мөлдіреп жас толады. Тарих оқулығының баянын әдеби шығарма қайталаймайды.

	Қайталаса ол – әдебиет емес. Дүкенбай Досжан қаламы тарих өрнегін оқырманға суреткерлік бояу, тірі сөзбен көркемдеп, көкжиегін кеңейтіп берді.

	Кейіпкер жан сарайының рентгені – көркемдік бояу. Өзінен жүз, мың жыл бұрын ғұмыр кешкен кісінің түйсігінен – сезім, сезімінен – ой, ойынан – пайым, пайымынан – пәлсапа түю сыдыртып баяндап шығу емес. Жазушының көркем сөзі екі нәрсеге шүбә қалдырмайды. Бірінші: қазақ ұлысы я кеше, я бірер ғасыр бұрын жазира далада пайда бола қалған этнос емес, осыдан екі мың жыл бұрын Ұлы Даланы уысында ұстаған түрік қағанатынан қалған қарашаңырақ иесі. Екінші: ұзап кеткен қоңыраулы керуен сарынын, салтын, салтанатын көкірегі удай ашып отырып сағынышпен еске алушы. Әлгі сағынышты уыз үнімен құлағымызға құюшы. Сөздің ішкі қуаты қалғыған ойды оятып, қиялға қанат жалғайды. Романның сөз дәмі, сөйлем ырғағы, ішкі ағысы ұмар-жұмар толқынына ілестіріп, әлгі оянған ой оқырман жадында жатталып қалар хұсни хаттай.

	Бір тұстағы диқан ойына зер салалық. «Пәлі, тезек дүниенің тезегін теремін деп емпеңдесе, мал жинап жанын қинаса, сөз сатып арын пұлдаса – біз секілді қарапайым пенде болғаны-дағы. Біздікі әншейін тырбаңдаған тіршілік, тесік өкпе күнкөріс қана; сыпа өмірдің гүлі, базарға бара жатқан жан, сыпаның бойынан біз білмеген сән-салтанат, көркем жүріс, көрікті бекзаттықты табасыз. Біз секілді жер шұқыған момынға өмір – өнер екенін үйреткен жампоздығын айт!.. Біздікі – суішкіліктің соңын да сүмеңдеу, сыпаныкі – сары сахараның салтанаты, ләззаты, таңдайға тебер тәттісі» (Д.Досжан, Таңдамалы шығармалар, 4 том, Жібек жолы, А, «Білім», 2002, 81-бет). Қаламгер ұлы Даладағы ұлтымыздың кемпірқосақ бояуындай көрікті салты – сыпалықты, одан асып серілік мінезді, одан өтіп салдық салтты жібек жіппен өріп, алқа ғып тағады. Бұл тұста автор этнограф зерттеуші ысабында көрінеді. Бір-бірінен айырым-белгісін екшеп елейді. Әдебиетіміздің корифейлері тиіп-қашты, бір қырын алып суреттеген салдықты түкпірлей түседі. Бұған қоса сыпа, сері салтын кейіпкер мінезінің құп үйлескен қыры есепті суреттегенде – бейне, өзіңізді кешегі бағзы бабаның байтақ төріне малдас құрғандай сезінесіз. Көшіне ілесіп, бұйдасын ұстайсыз. Кірекешпен қосылып заманның зілдей жүгіне иығыңызды тосасыз. Балаханада теңселген жанары тұңғиық, кеудесі көрік, айқабақ арудың қабағын аңдап қараптан-қарап қаныңыз қызады. Сол саз, әлгі қоңыраулы керуен әлдеқашан қыр асып кеткенін сезіп көкірекке айтып-болмас тұнжыр мұң ұялайды. Жұртта жалғыз қалған кісідей кепке енесіз.

	«Апырмау», – деп таңғаласыз, – мұндай да жап-жасыл жадыраңқы кеп өткен екен ғой!.. бабаларымыз ұшарын жел, қонарын сай білген – қаңбақ ғұмыр кешпепті... Батыс пен шығысқа тырнаша тізілген сауда керуенін жүргізіпті. Қорған құрыпты. Қауырсын қаламын сияға малып кітап жазыпты. Батыры жауға найза білеп атқа қоныпты. Биі елдің тірі сөзін ұстап пәтуа айтыпты... Ең ғанибеті – Сырдария, Шу, Ертіс өзендерінің жағасын ен жайлап егін салып, дүниелік өркениет сатысына өз салты, өз ғұрпын әйгілепті. Аймаңдайы жарқырап жампоз жандар өтіпті деп қиялыңыз кеңіп сала береді.

	Қоғамтану білімінде ұлттың жаны деген ұғым бар. Батыста жиі қолданады. Қазаққа қаратып сөйлесек: кеңқолтық, аңқау, адал мінез, қайсарлық, намысқойлық, кісіні бағалай білуі – бас құрап бүкіл ұлттың болмысына сіңіп, танымына тереңдеп, адам ағзасында бүлкілдеп соққан жүрегі іспетті – құрыш боп қайнап, жүзіне нұр болып шығатын мінезді ұлттың жаны дейді. Жан – абстрациялық жиынтық ұғым. Жан – біреудің шешен тілінде, келесінің – иман нұры ұйыған жүзінде, үшіншінің – қайсар төзімінде т.с.с. түзіліп кісінің тұтас қалыбын құрайды. Құбылыс пайда болады. Америка жазушысы Ульям Фолкнер ұлттың жаны – оның көркем тілінде деп түйіндейді. Мұхтар Әуезов – ұлттың жаны ұлттық ерекшелігінде деп айтқаны бар. Әр қаламгер туған жерінің ауасын, суын, тіпті жусан бүрін өзгеден өткірлеу сезіммен қабылдайды. Ет жүрегін жарып шыққан кейіпкерінің бойына баяғыдан ұлықтаған, құлай сүйген қадым қасиетті, жан ашуын, тән сұлулығын сіңіріп сомдайды. Қадым қасиет арқылы оқырман сезімін кемпірқосақша көркемдікке жетелейді.

	Дүкенбай Досжан сомдаған кейіпкер жаны – барынша кеңқолтық, мейлінше төзімді, аз сөйлеп, көп тоқитын, мәрт, табанды, қайсар, арлы адамдар. Қаламгер өз ұлтының алағай-бұлағай алашапқын замандағы жанын тап басып таныған, оқырманға жеткізе білген.

	Адамзатқа ортақ құндылық: сүйіспендік, отбасы жылуы, туған жерге сағыныш, үлкенге ізет, кішіге кезек, наным-сенімге адалдық Жібек жолының күретамыры. Ошақбай батыр әділет жоқшысы. Әнет баба көненің көзі. Қайсарлық, төзімділік, өткірлік, намысқойлық әрдайым осы екеуінің маңдайына ұстаған темірқазығы. Роман қазығын идея десек – қазақшасы ұлттың жаны; түбінде сол ұлттың жанын жоғалтып алмау қамы алаңдатты.

	Ситуациядан – сезімді, желіден – ойды, эпитеттен –әдемілікті, метафорадан – мінезділікті, қимылдан – қисынды елеп-екшеп бөле білген.Әуел бастан, алғашқа сөйлемнен-ақ жазушының өз шығармасының мәні мен мақсатын дұрыс болжап, тура көздеп, межелеп алғанын көреміз.

	Әлгіде шығарманың ажары этнографиялық, ұлттық бояуының алуандығында, қалың, я жұқа түсуінде дедік. Үзінді оқып көрелік. «Сыпаның әкесі – елге сөзшең, ашық мінезімен белгілі Бекен тарқылдақ есімді кісі. Сыпа әкесіне үш қайнаса сорпасы қосылмаған, біртоға, тұйық, домбыра шертіп, күй төгетін өнерлі болып өсті... Бекен тарқылдақ теріскейді жайлаған бай қызына құда түсейін десе – қолы қысқа, өрісі тар. Жалғыз ұлына бойжеткеннің сөзін алып, тобық ойна деп ақыл беріпті. Ойынның мәнісі: бозбала өзінің көз салған қызына тобық сүйегін сыйлайды. Тобықты пәлен мерзімге ойнаймыз... осы уақыт ішінде жаныңнан тастамай алып жүресің... кезендінің кезінде – «тобығымды бер!» – деймін; қолма-қол ұстата салсаң – ұтқаның, сасқалақтап таба алмай қалсаң – ұтылғаның! Мақұл-ақ... Аңысын аңдып жүрген бозбала байдың қызы ет турап отырған кезінде – аяқ астынан тобығын сұрайды ғой. Бойжеткен сасып қап, жігіт көзінше ішкөйлегінің өңірін ашып, омырау ойығына ілген сүйекті суырып алуға дәті жетпей жеңіледі. Бозбала қызбен көңіл қосады» (сонда, 82-бет). Ұлттың жанын және бір іздеп көрелік. «Сыпаның сол саусағы домбыра сағағында жоғарлытөмен жорғалаған кезде – әлде жас жұбайлар төсегінің ыңқылы, әлде бақсы мыңқылы, әлде бойжеткен сыңқылы секілді дәмді бір үн құлақты қасып, жүрекке жетті» (сонда, 83-бет) – бағзыдан байрығының суреті, көңілдің құрты. Қыр астында қалған ескі желдей тынысты ашады. Тірі сөз сай-сүйекті сырқыратады. Қай-қай көрініс сағымша сылаң қағып өте шықпай, дарияның иірімінше шымырлап тұнып, тереңіне тартып әсерге бөлейді.

	«Жібек жолы» – он үшінші ғасырдағы қол төңкерген монғол мен қасарысқан Дәшті-қыпшақ ғаскерінің текетіресі, ашкөздік пен намыстың итжығыс түсуі ғана десеңіз – қателесесіз. Оқиғаның бетінен қалқығаныңыз. Шын мәнінде шығарманың шындығы тереңінде. Үңілсеңіз: орта ғасырдағы Отырар халқының жай-күйін, тыныс-тіршілігін, кейіпкердің мінез қалыбын шерткен тарихи-философиялық қуатты пайым табасыз. Кейіпкер жан сарайын тінте аралау, қан қыздырған құштарлыққа бату, домбыраның қос ішегіндей сұлу салт пен күйбең суішкіліктің алмакезек үн қатысуы. Тірі сөздің маржан түзілімі. Кешегінің жер бауырлаған бірыңғай реалистік бояу бірте-бірте қанаты жерден ажыраған романтикаға ауысады.

	Проза – көркемсөз таразысы. Әлгі таразыға түсетін бейнелі сөздің салмағын арттыру жолында жазушы көп ізденді. «Дүние – түбі түскен шелек» деп ойлады Ошақбай батыр. «Құйған су тұрмайды, жамап-жасқауға және келмейді. Шіріген, шеті мүжілген шелекке жаңа түп салғанымен бұйым болмайды. Сол секілді дүние кебі – көнерген шелек, төгіп-шашып, даңғырағаннан даңғырап дөңгелене бермек. Атымды шығарамын... дәулет жинаймын... ұрпақ өсіремін... қол төңкеремін... ел-елді жаулап аламын деп кеудесіне жел біткен ашкөз пенделерге ұқсап: кәкіршүкірмен өткен, тозығы жеткен дүние-шелектің тұтқасын ұстай алмай қор болып жүргені – ит жынын көтеріп, жанын жеді» (сонда, 193-бет). Ел шетіне жау тигенде кіреуке киіп, жарағын асынып, атқа қонған ер жігіт – бұдан бұрын да, кейін де жазылған тарихи романдағы далақтап шауып жүрген көзсіз күшеншек емес. Кәдуілгі құштар көңілмен сүйе білетін, жекпе-жекке шыққанда жүрегі шімірігетін пенде қалпында көрініс табады. Ол-дағы ет пен сүйектен жаралған. Көсегенің көк жонына шығып көкжиекке күн сала қарағанда – ылдидағы легліген жаудың көптігіне түршікпейді, осыдан опат бола кетсем –отбасымның оты бықсып өшіп, сәби іңгәсі тиылып қалмас па деп уәйім шегеді... Әлгі түбі түскен шелек секілді парықсыз өмірдің бір пәс тиянағын іздейді. Ой езген, мұң мүжіген кейіпкер қалпымен ашылып-сайрайды.

	«Жібек жолын» таза тарихи дерекке табан тіреген роман деуден гөрі – қиялдан, ойдан қалыптаған кейіпкерге, солардың ісәрекетіне қол артқан, авторлық тұспал, мегзеуге молынан тізгін тартқан, авторлық пайымға құрылған, тарихи-философиялық дүние деген жөн.

	Мұндай мысал әлем әдебиетінде толып жатыр. Шығарма өзегін, фабуласын тарихи оқиғаға байлап, ал кейіпкердің ісәрекетін, мінез қалыбын авторлық идеяға, ситуацияны әлгі түп мазмұнға тұсаған Томас Манн, Дж. Джойс, Стендаль романдарын айтсақ та жеткілікті. Барша гәп сол кезеңде нендей оқиға өткенінде емес, бас кейіпкердің қандай мақсатқа қызмет етіп, нендей мұратқа басын байлағанында. Мұнда тауарих – түпқазық идеяны тоқыған кілем төсегі, негізгі тін міндетін атқарған.

	«Жібек жолындағы» қас батыр Ошақбай, қала әкімі Иланшы Қадырхан іс-әрекетіне ілескен оқырман ұлы өзеннің жағасында, қыпшақ даласында нешеме көзі ашық ғұлама шыққан, оннан астам фарабилік білімпаз туған Отырардың күйреп кету себебін мүлде өзге полюстен іздейді. Енді бұл қызық! Апат пейілге тартып келеді дейді. Ашкөздік, көзқамандық, сатқындық, ортақ мүдденің жоқтығы түптің-түбінде елге зауал әкеледі. Қарапайым диқан, зергер, қышкер мұңы бір басқа, ал жұрт үстіне шолжаңдап жан бағуды ғана күйттеген әмірші, қолдай, датқаның уәйімі бір басқа. Кейінгілер тойып секіреді, алғашқылар тоңып секіреді. Шыңғысхан ордасында алты ай тұтқында қалған Ошақбайдың айласын тауып қашып шығуы, жан алып, жан беріп қуғыннан құтылуының жұлынды себебі – көкіректі сыздауықша сыздатқан сағыныш дерті. Аруананың туған жеріне табаны тартқан кезде – жер ауып барған жерінен қашып шығып, соңына ілесе алмаған ботасының мойнын қайырып тастап... артына қарайламай... қанды жасын моншақтатып... бос мойын болып құлдыраңдап жөнелетіні секілді. Кіндік қаны тамған жерге жетіп жығылсам, Отырардың күреңсе топырағынан бір тәуетсем деп зар кешеді. Туған жерге деген оттай ыстық іңкәрлық – ештемеге... ен байлыққа... бәденді ұрғашыға айырбастауға болмайтын кие секілді. Текке, қанға тарту киесі көлденеңдейді!

	Сол киеден ұлттың жаны танылады.

	Шығармада табиғи қалып, қазақы бояу бет шарпиды. Кіндік қаны тамған жерін қарашығындай сақтау, көзі тұнған отаншылдық, жершілдік – қазаққа ғана тән мінез! Ұлттық мінезді ішек қырындысына дейін ашу, болмыстың арғы-бергісін індете тексеру шығарма шынайылығына сеп. Жазушы кейіпкер ішітысын аралаған рентген секілді. Рентген-қаламгерге ашылмайтын адам мінезі, сөйлеуі қиын құбылыс жоқтай. Аяқ астынан дүмпіген оқиға – кездейсоқтығымен қызық, ажал айтып келмейтіндігімен опасыз. Отан отбасынан басталады. Жылуы мол, ықыласы оттай ыстық отбасынан отансүйгіш өседі деген Ошақбай жан сарайының спектрі ерекше. Жұғысып кетсеңіз нұр шашатын Баршын сұлудың ізет-ибасы өзгеше өрнек.

	Жазушы мәңгілік төлқұжатына жауап іздейді. Ошақбай батыр, Баршын ару мінезі төлқұжатқа барар жол. Ұлтыңа өліпөшіп қызмет ету барақатты дегенге мегзейді.

	Шығарманың өне бойында иесіз ер басына дабыл ілген, шалдықпайтын ақтабан дүбірі – Ұлы Даланың иесі. Бәлкім сол ие, сол кие романның кешегі кеңестер дәуірінде-ақ – әуелі «Советский писатель» баспасынан, екінші рет «Дружба народов» журналының қосымшасы ретінде «Известия» баспасынан 300 мың таралыммен М.Симашко мен Г.Бельгердің тәржімасымен орыс тілінде шығуына мұрындық болды. Артынша «Жібек жолы» мадияр, неміс, пұштын, украин, монғол тіліне аударылды. Украин баспасының «Тарихи тақырыптағы үздік шығарма» мәртебесін иеленді.

	Жолы ауыр, тәуекелі толағай ұлтымыздың өзінің өткеніне деген қызығуы күрт дендеген кезде, құланның қасуы – мергеннің басуы дегендей, шығарманың дер уағында жазылғаны қуантты. Уақытқа қызмет еткен ұрымтал сюжет дөп ашылып, ұтқыр шықты. Орта ғасырдағы қазақ этносының байтақ әдет-ғұрпын тілге тиек еткенде – қала маңындағы қышкерлік, диқаншылық, жәрмеңке, Отырар көшесіндегі әуіз бұрқағы, ұста балғасының дүрсілі, гүртхана суішкілігі, кітап көшіру, күй айтысы, т.б. қанық бояу – көз алдыға кілем төсегендей еш жуылмайды. Кілемші қыздың саусақ биіне, құмыра көтерген арудың көз сұғына арбалған Хисамеддин жанары, бейне, құжынаған өмір өрмегін сауған тін жібі. Ортағасырлық қаланы автор аяғымен аралағандай, көнелігін қолмен ұстап, тіске басып көргендей қисынмен сөйлетеді. Әр детальдің ұнасымы, жарасымы домбыра пернесіндей тарихтан тартып үн қатады. Дария ағысындай құрмалас-салалас, сабақтас-аралас сөйлем әлмә-әл толқынданып, түрленіп керемет кепке құлаш ұрғызады. Кейіпкерін я ұнамсыз, я ұнамды деп бөле жармайтын, жеке дара үзіп ала алмайтын жұлынды баян бір тыныспен оқылады.

	Шығарма романтикалық сарынмен басталып, ұрымтал оқиға, қым-қуыт ұрыс хикметі – сыни реализмге тізгін беріп, Отырардың ойран болуы, сатқындық, тірі көлеңке дәуірі – әлеуметтік реализм нақышында тәмәмдалады. Я бүк емес, я шік емес екіталай тіршілік азабында қалған қышкер мен зергердің күйініп аһ ұруымен аяқталады. Құжынаған қан базарда жалғыздық кешкен қыпшақ ұлысының ертеңгі күні не болар деумен Әнет бабаның ақырғы демі үзіледі. Кітаптың эпилогі жүрекжарды күрсініс. Жібек Жолының жетім керуені көкжиекке, сағымға жұтылып мәңгілікке жоғалады. Кеудеңізді сағыныш кеулейді.

	Заман озады, оқырман өзгереді, кітап көнереді. Әйтсе де бір кезеңде белгілі ұрпақтың ойын оятып, сәрілік ақ жауындай жан сарайыңызға әдемі әсер төккен кітаптың салмағы жылдар өте артпаса – кемімейді. Көкейімізде ыстық табы қалады. Кейіпкердің есімі, қам-қаракеті естен шығуы мүмкін. Әйтсе-дағы тірі сөздің екінші, үшінші астарындағы аура – магнит өрісі жүрегіңізден еш жуылмайды; қалыбыңызға өтеді, санаңызға сіңеді. Алмағайып заман туа қалса әлгі санаңызға мықтап сіңген көркем сөздің күші – ұлттың жанына айналып, жүрек тереңінен қайыра оянып, үлкен бір іске бастамашы болмақшы. Сіз бен бізді тәуекелге барғызады. Ұлтымызды тереңірек түсінуге мұрындық болады.

	Дүкенбай Досжанның тарихи туындылары осы санаттағы қуатты сөз дер едім.

	Бір ауыз сөз жазушының шығармашылық шеберханасы туралы.

	Д.Досжанның шығармашылық мекен-жайын алғаш көруім. Астана қаласының оңтүстік шығыс бетінде... Жерұйық саябағының күншығыс желкесінде... Vip қалашығындағы қос қабатты шағын үй. Саябаққа қараған үстіңгі қабаты жұмыс бөлмесі. Үнемі шуаққа шомылып тұрады. Бөлменің үш жағы толайым терезе. Терезеге тақау үлкен үстел. Үстелдің үсті сықасқан кітап. Оң қабырғаға Берел-Бергі ел қазбасынан шыққан сақ патшасының самұрық-штандарты ілінген. Бөлмеде кітаптан өзге көз сүрінер жиһаз жоқ. Сол қанаттағы шағын сөреде Отырардан жеткен саз сырнай, ортағасырлық қыш құмыра. Үй иесі қағазға гелді сиямен маржандай етіп жазады. Парақ толған кезде әлгі құмыраға сала береді... тарау-тарау... бөлім-бөлімімен. Сөзі сарқылып, бір жобаға келді-ау дегенде әлгі құмыраны төңкеріп ішіндегісін копьютер-терімшіге жөнелтеді.

	– Бала күннен күншуақта ұзақ мүлгіп отырады екем. Жан құмарым – күншуақ. Жұмыс бөлмесіндегі терезеге перде тұтқызбаймын. Жазу үстелінде емес, жазира далада, шілденің шуағына шекемді қыздырып ой бағып отырған кепке түсемін, – деп күледі үй иесі.

	Болса-болар. Ұстарамен тақырлап алғызған басыңыз соған ұқсайды дейміз әзілдеп.

	– Құмыраңыз бос па қазір? – деп, бұрыштағы көненің көзі құмыраны дың шертеміз.

	– Өмір бойына жүз әңгіме жазған екем. Сол жүз әңгімені үстінен қайта қарап екі том етіп шығаруға әзірлеп жатырмын, дейді жазушы шуақтана жымиып.





	Бақыт САРБАЛАЕВ





ҒҰМЫР-ДАРИЯ




	Д.Досжан прозасы туралы



	«Бүгін «Жұлдыз» редакциясында Оралхан Бөкеймен ұшырастым. Жазушының «Атау-кересі», кержағы тілге тиек болған еді. Ол айтты: қаламгер туған жеріне, табиғатына ұқсап туады, шығармаларым көбіне Алтайдың ақ қар, көк мұзына қолын үсітіп, маралдың мүйізін таңдайына басып айға шапшып апшыған кейіпкерлер; ал Дүкеш – сенің шығармаларың ішінен шымырлап аққан дарияның кеңқолтық арнасы секілді, кей тұсы терең, иірімі мол; кей тұсында балдыр, шұбалғысы шырмалып жатады деп күлді. Болса – болар дедім» (Жазушы күнделігінен, 1991 жыл 12 қаңтар). Замандас кісілердің әзіл-қалжыңы қатар жүретіні мәлім. Қалжыңдап айтылса-дағы Д.Досжан шығармашылығы туралы жазушының әлгі сөзінің жаны бар ма деп қаламын.

	Бұл күнде қазақ прозасының көкжиегін кеңейтуге өз сөзін, өзіндік көркемдік бояуын қосып жүрген Дүкенбай Досжанның «Дария», «Таразы» романдарын, «Күміс керуен» хикаятын қадала сүзіп оқып шыққанда – жазушының кейіпкер әлемі, олардың тереңнен қозғап, ұзақтан қайырған сөз саптасы, жер төңкерілгендей жүрісі, ірі тураған іс-әрекеті, сөздің ішкі қуаты, мазмұнның екінші, тіпті үшінші астары мегзеу-ишарасы әлгі айтқан дария ағысын елестетеді. Аяқ астынан апшу, мінез шығару сирек. Нендей хикметке көне білген, өмірдің қыл өткеліне жығылып-сүрінген кілең өлермен жандар. Төзімін тасқа жаныған жанкешті кейіпкерлер. Әрине әлгі үлкен ағыстың ирелеңбұралаңы, теріс тартып кететін тұсы жетеді, ең ғанибеті: өмірде кездесетін жақсы-жаман кептің бәрі, тіршіліктің сан түрлі айшығы, реніші... мұңы... қызығы... сағынышы... опынысы... жер тіреген қайғысы... құс қанатына ілескен үміті... оттай ыстық сүйіспендігі, әттең-ай дегізген опасыздығы... қамшының өріміндей өрілген өмірдің шешірелі хикметі жүрек тербейді. Тереңнен қозғаған күрсінісі көкке жетеді. Төгіп сөйлейді. Құмның жал-жал шағылы есепті алақанмен сипағандай сөйлем көбіне толқынданып салалас-сабақтасқа тартады.

	Жазушының көп қабатты тұспал мегзеуі, қиял-ғажайып символы мен философия қатар өрілген «Күміс керуен» хикаятын алайық. Бұл хикаят әуелі 30 мың таралыммен қазақша (Д.Досжан, Жолбарыстың сүрлеуі, Хикаяттар, А, «Жазушы», 1984 жыл), артынша белгілі жазушы Иван Щеголихиннің мөлдіреген тәржімасымен 100 мың таралыммен орысша (Д.Досжан, Серебрянный караван, повести, М, «Художественная литература», 1985 год) жарық көрді. Әлденеше шетел тілдеріне аударылды.

	Сөз түйіні: шығарманың мынау ұнамды, мынау ұнамсыз деуге келмейтін, көп қырлы, барша кезеңде, барлық қоғамда, қай өмірде де өзгермейтін, үлкен әріппен жазылатын ұлттық мінезді бойына сіңірген, ұлттық қалыптың тұңғиығына сүңгіген, қазақ прозасында алғашқылардың бірі боп экспрессионизм – ой ағынымен жазылған, жай оқу мүмкін емес, ойға тартып тұрған суретшілдігі басым, бірегей қолтума көркемсөз.

	Ұлтқа тән сөзге тұру, мәртік, аңқаулық, серілік, кеңқолтық ақкөңілдік, жуастық, көнбістік, аңқаулықты іздесеңіз – жүз беттік «Күміс керуенді» оқыған ләзім. Кешегі қызыл төңкеріс лебін, ашаршылықты, бірін-бірі көрсеткен, бірін-бірі жау санаған зұлматты, одан кейінгі толқын-толқын катаклизм–ашаршылық нәубатын қамтыған шығармадан адам жан сарайының қалтарысы қапысыз ашылады. Мінездің ұңғыл-шұңғылын кезесіз, бұрынсоңды ашылмаған аралға аяқ басасыз.

	Мұнда арғы-бергіні көретін рентген сезгірлік, от боп шарпыған құштар көңіл, кісі психикасын тінтіген хирург қандауыры қабат көлденеңдейді. Әлі күнге қаламгердің аттан түспей ізденіс жолында жүргеніне көз жеткізесіз.

	Оқиға Қызылқұм шөлінде отыз жылдан бері түйе баққан Досмағамбеттің ай жарығының астында шаршап-шалдығып келе жатып баяғы Ұлы Жібек жолының қоңыраулы керуен тізбегімен бетпе-бет ұшырасуынан басталады. Бұрын жалғыз ұлы Кемеңгер айтса сенбейтін. Бұл не сонда? Қияли болу ма, әлде қиялға ілесу ме?.. Елсіз, тіршіліксіз, уақыттың өзі тоқтап қалғандай алапат құм ішінде бүгінгі мен кешегінің ұштасуы, әлде мезгіл алдындағы шарасыздық, екіге бөлінген тағдырдың кешегі өмір мен бүгінгі тіршілікті ойша салыстыруы ма дейсіз. Санадағы қиял мен қарадүрсін суішкілік тіршілікті алмакезек таразылау ма... Күміспен күптеген әлгі керуен ай жарығына шағылып сызып келеді. Желқом-жадысы, жасау-жиһазы, балақанасы, аяқ басысы тым көне, баяғы тарих тәспісінен үзіліп қалған өмір тізбегі дерсің. Көш бұйдасын тартқан жолбасшы, алды-артын орап жортқан торғауыт, бір бүйірлеп ойқастаған кірекеш, жолбикесі ызым-ғайып. Көш соңында жаяу салпақтаған жалғыз қара – әне бір жылы палуандыққа түсіп, аздап миы шайқалып, аяңдап құм ішіне сіңіп кеткен Палмантай пақырға ұқсайды.

	Көздің жауын алған тәспі тізбекте есі дұрыс ие болмауы – аса үрейлі суық сезіледі екен. Түйешінің жон арқасына мұздай тер құйылып кетеді. Ирек мойыны изектеген түйелер тақай түседі. Ендігі кезекте иек артпадағы құм шағылына жұтылып жоқ болады. О, тоба деген!

	Досмағамбет түн ішінде, құм дауылы көтеріле қыр беткейге жол қарап шыққан. Соңына ерген жалғыз перзенті Кемеңгер әніміні орта мектепті бітіріп, кәмелеттік аттестат алып, қос аяқты зырлауығымен қиян түкпірді жайлаған ата-анасына алып-ұшып жетпекші еді. «Құм көтерілер болса жолға шықпа, шырағым», – деп әкесі өткен жолы құлағына құйып жіберген. Ұжым басшысы белсенді Барыпкел: «Бұйырса әкеңнің мирасқоры боласың, ирек бишікті қолыңа ұстатып түйеші етеміз... озат атанасың!.. казитке суретің шығады!.. екі-үш жылда облыстық мәслихаттың депутаты етеміз!.. Шақар шалдың алдынан өтіп қайт!.. Бол да бол!..» – деп дегбірін алып, асықтырып, бозбаланы жолға шығарып жібергенін қайдан білсін. «Сорлы бала дауыл көтерілгенде қиян түкпірге шығып кетпесе игі», – деп Досмағамбет түйешінің зайыбы – ұлты өзбек Зайтуна кейуана зар илейді. Жер үсті көпсігендей болып алапат дауыл көтеріледі. Көне қыстаудың есік-тесігін құм басып, түйеші терезенің көзін сындырып, содан итініп қыстырылып, шағылдың үстіне шыққаны жаңа еді. Баяғыда Айқожа ишан айтып отыратын: табиғат адамның пейіліне тартады, апат келерде пенделер құдайын ұмытып... жөнсіз тәкаппарсып, көзін бақырайтып, қолын тарбайтып, «маған... маған... өзіме... өзіме...» деп, дүниенің соңына түсуден басқаны ұмытып кетеді деп. «Қызылқұм» ұжымында құдайын ұмытқандар некен-саяқ кезігер, ал, көрер көзге ашкөзденіп, кеңірдектесіп, не болса соған жүйкесі тозып, екі иығын жұлып жеген кісілер толып жатыр. Түйеші Досмағамбеттің көз алдынан осы мезет ауыл белсенділері кілкіп өтеді. Дүниеде ой қартаймайды, жан қартаймайды, көңіл қартаймайды (Д.Досжан, Жолбарыстың сүрлеуі, Хикаяттар, А, «Жазушы», 1984, 284-бет) дейді түйеші. Құм ішінде вездеход көлігімен жүйткіген, ұжым басшысын екі-үш жылдан асырмай келген жағына шәпкесін қисайтып жіберетін, елге жайылған лақап есімі Бас Бух екі ауыз сөзінің бірінде ауыздарыңа сақ бол!.. көкжөтелге шалдығып, емделіп қайтуға қаржы сұраса – ведомостке қол қойғызып жатып: аузыңа сақ бол!.. жоғарыға марапатқа қағаз жөнелтсе – оңаша шақырып алып: аузыңа сақ бол, жарқыным... деп жүйке жейді. Пәлі-ай! Ауызға сақ болатын несі бар, сөзге семіретін, араққа есіретін ауылдың түйешісі, шолақ белсендісі – жөн сұраса – айтады, сұрамаса – өз есімін де ұмытып қалады. Малмен мал болып, жерге қараған можантопайдан не сұрайсың?!

	Ауыл философы деген жанама есім иесі Досмағамбеттің өмір жолы ойлы-қырлы жермен түйе көкпар шапқандай кеп. Пәшеспен атысып, оң башпайды жаралап, немістің лақа бас трофей бетеңкесін киіп, кекірейіп ауылға оралғанда – жиырма үштегі түбіт мұртты бозбас еді. Ойхо-о-о-ой, дүние жалған! Жаудың оғынан аман қалған жанды туған жерде кім керек қылсын деп істемегені қалмапты. Түйе көкпар шапты. Түркістанның бозақоры болыпты. Қасапшы өзбектің піскен әңгелектей бүйрек бет қызын алып қашамын деп пышаққа түсті. Салынып ішті. Берекесі кеткен соң арақты қоя қаламын деп – көкнәрға көшті; көкнәр көкжөтел қылатын болды деп – біразырақ суық сыра ішті; со пәледен құтылуы қиындаған соң – Келестен алғызып насыбай атты; темекі тартты. Көрмеген құқайы кем тегі! Төрт жыл соғыста сыз жерге түнеп, ашты-тоқты жүріп басын оққа байлағанда сыр бермеген саушылығы кейінгі кезде қылдай жіңішкерді. Көкжөтел қармады ма, бауыры әлсіреді ме, жүйкесі жұқарды ма, буын-буыны сырқырай ма, асқазаны бүріп ауырады ма, қуығы тұтады ма, қойшы әйтеуір, ақжелеңділер әулеті мұның төбесін көргеннен дәрісін ала жүгіреді. Жуанның жіңішкеріп, жіңішкенің үзілгелі жүрген уағында өзбек келіншегі құрсақ көтеріп ұл тауып береді. Аруанасы егіз тапқандай қуанды.

	Досмағамбеттің үйленуі де өзгеше.

	Түркістан түкпіріндегі сиырдың бүйрегіндей көп буылтық тамның ішінен Зайтуна қызды көргеннен аузының суы құрыды. Қыздың қасапшы әкесі: «Өңеші кең қорқау қазаққа жұтқыншағынан қыл көрінетін қызымды бермеймін», – деп жатып мөңкіді. Қызылкөз әке базаршылап кеткенде аңысын аңдып түкпір тамға енбей ме. Сөйтсе сүйкімді Зайтунаның қасында талақша жабысып ала тақиялы біреу отыр. Бұл көкең сау сиырдың жапасы емес. Аяқ астынан түлен түрткені.

	«Әкем көріп қалса пышақтап өлтіреді, жоғалыңыз!» – деп бойжеткен жігі-жаппар.

	«Атам қазақ әлімсақтан өзбекпен ежіл-қозыл ашына, тамыр, ұжымның үш түйесін айдап әкелсем-дағы сен қызды алмай қоймаймын!» – деп тақтай еденді тағалы етігімен тесіп жібере жаздап теңселеді.

	Ала тақиялыдан қалды бәлеге.

	«Зайтунажан, һәмма ғаламда палауды құп келістіріп жасайтын өзім, саусағыңды сорып, қолыңды жылы суға маласың».

	«Мына ала тақияңның палау басқаннан өзге өнері бар ма? Қамшымен өріп қайқайтып жіберсем қайтеді! Зайтунажан, етегімнен ұстасаң түйенің өркешіне тоясың, құм ішін еркін кезесің!» «Зайтунажан, сары сәбіз, кіртілдек көк пияз, сүйексіз мейіз, Бұхар салысы табылса – таңдайыңды соратын кәттә аш яшап шырқыңды хош қыламын! Мешкей қазақ қазан-аяғына салып салпыетек қылып құртады. Қолыма қонсаң – көлеңке тамда опа-далап жағынып, бұрымыңды он бес тарау етіп өріп, шөп басын сындырмай айна алдында отырасың! Сыртыңнан құлып саламын, өрік-мейізді іздеп табамын... бағамын... қағамын...» «Ой, пәлі-ай! Шүйкебастың қазанын ұстаған еркектің қыр асқанын көрген емеспін. Ала тақиялының сөзіне сенсең – қапырық тамға қамалып қор боласың, көкешім! Маған ерсең – құла дүзде желмаямен желге ілесесің!» «Міне...міне!.. «Шүйкебас», «желмаямен желесің» деген сөзі түрпідей. Майлы ашымды татқан кісі тірідей жұмаққа енеді!» Өстіп өжендесіп, ырғасып тұрғанда үстеріне қасапшы әке кіріп келер. Пышағын жалаңдатып ұмтылар. Ала тақиялы терезеден ырғып жоғалады. Досмағамбет лөкет пышақты алақан қырымен қағып қалғанда – оң иығын жалап өтеді. Қан сау ете түседі. Қарсылық көрсетпей сол иықтап лып сытылады. Қасапшы әке ойлаған: әй, құдай қос қолдап тас төбемнен ұрды ғой деп. Жараланған жігіт көп ұзамай қайыс белдік, қызыл жағалысын үйіп әкелер, ісімді сотқа тапсырар деп. Кейінше білді... Досмағамбет дәрігерге соқпапты, қызыл жағалыға арызданбапты... Қызылқұмның құм шағылынан өзі секілді тіл ауыздан қалған палуан Палмантайды ілестіріп... қалаға қайта оралып... өзбектің қоржын тамын күзетіпті. Қыз оңаша қалды-ау дегенде дуалдан асып түсіп, түкпіргі бөлмеге сып еніп, қасына сүрме жағып сыланған сұлуды құшағына күреп алып... дөкір серігімен екеуара қолдасып... қайдасың Қызылқұмның шөлі деп тайып тұрыпты.

	Кейінше осы оқиғаны есіне алған түйеші: «Бұрындары бұзау көкпарды тақымға басып кете беруші едім... байғұс басым үкіше үлбіреп отырған қызды қарпып көтеріп алғанда – қап толы тұз арқалағандай белім кілт ете түсті!.. Жаңақорғанның балшығына бір ай түсіп әзер оңалдым», – деп зар кешеді ғой. «Қасапшының қызы тез пісер деген сөз бар», – дейді Зайтуна сұлу. «Соңымнан салпақтап қуып келген кеңірдегі оқтаудай қайын атаға боталы түйе жетелетіп едім, мойны босап былқылдап қалды. Еттің құны базарда удай қымбат, ту інгенді сойып сатып, ботасын жемге қойып бағамын дейді ала тақиялы қайын ата (сонда, 279-бет). Ой, пәлі-ай! Құдандалы екі елдің салт-санасын көрпе көтергендей әдемі ашады автор. Досмағамбет зәуіде қайын жұртына қыдырып барса: «Палау жеп отырып жүрегім сазады», – деп, қайтқанша асығады. Ал, құм ішіне келген ала тақиялылар: «Азынаған құм ішінде тіске басар көкөніс таппаймыз, түйе сорпасы ішімізден жылмай ағызады», – деп ендігәрі көрместей болып аттанады.

	Сырттағы жел, үйдегі қобыз уілі қосылып ақырзаман дүниенің есігінен сығалағандай әсер етеді. Түйешінің ойы еш орнықтпайды. Осы итөлген қиянда түйе бағып атымды шығарамын... ырзық-несібемді теремін деп желпілдеп мектеп алдында уәде берген Кемеңгердің ақылы шолақ қой деймін. Барыпкелмен ақылдаспасам болмас... ұшып-қонған бозөкпе ұлдың алдын алып сақтандырайын деп шешеді түйеші. Әрі қарай оқиға қымқуыт тартысқа ұласады.

	Кешегі кемел социализм дәуірінің іштей іріп-шіруін жазушы сырттай суреттемей – кереғар мінездер шарпысуынан іздейді. Қайшылық қақтығыстан шығады. Социализмді су түбіне жіберген «жан да, мал да ортақ» деген арба сынбас, өгіз өлместің кебі көрінеді. Осы қазіргі ауыл әкімі Барыпкелдің әкесі, жер барып айтпасын, жарықтық жақсы кісі еді, ферма меңгерушісі болатын. Қымызға қанса-ақ түйешімен қызыл кеңірдек болушы еді. Көзқамандар тіріліп кеткендей өңештеніп шығатын.

	Досмағамбеттің көкесі: Мәдениет деген үлкен сөз құм ішінен айналып өтті. Радионың үні өшкен, газет алмаймыз, кино көрмейміз, «Әліппеден» өзге кітап жоқ. Ертеден қара кешке салбырап ұйқы басады да тұрады. Түйеңді санап ал, басыма бостандық бер, запперме жолдас!

	Барыпкелдің әкесі: кино, газет, әлгі мәдениет – иығыңа іліп киер көйлек болмайды. Қарныңның тойғанына мәз болып жүре бер, көкешім.

	Досмағамбеттің көкесі: Арманым – көлігі ызғыған тас жолдың бойына жету, көшенің шаңын жұту, кеңсе күзету, көрінген ұрлап тасып әкетіп жатқан ортақтың қазанына шөмішімді салу. Барыпкелдің әкесі: Бай-байға, сай-сайға құяды. Қанша ұрласаң-дағы бүйірің томпаймайды. Тегің малайдан шыққан, көкешім.

	Кішкентай Досмағамбет шыр-пыры шығып араға түсіп, үлкендерді сабырға шақырады. Ертеден қара кешке сөз қағысудан шаршамайтын екі еркек аңырайысып: «Мына бала тегін емес», – деп таң қалысады. Қарап тұрса – шекесі торсықтай, қалың қастың астынан ақ-қарасы айқын үлкен жанары жалт еткенде – кісі бойын түршіктірер кепиетті кішкентай – өсе келе мұқым өзгереді. Көрші келіншек: «Көксоққанның жанары алмас», – деп жүзі күйеді. Анасы: «Тіл-көзден аман болғайсың!» – деп кәлимаға тілін келтіреді. Кемеңгер өсе келе, жерге қарап тұнжыраса, я мінез шығарып ашуланса – булығып тіл-ауыздан қалатын жат мінез жамады. Жанарын ашса-ақ, көжиек кері шегініп, алыстағы тау тақай түсіп, бауырында ығысып жайылған түлік, жылап шыққан бұлақ, қаздиып қарауыл қараған ай мүйізді құлжа алақанға салғандай шалынады. Шеке тамыры солқылдап, миы шағады ма-ау. Жүрегі құрғыр лүпілдеп лоблиды ма. Анасы марқұм жыр ғып пйтып отыратын.

	Бала Кемеңгер қираған қаланың іргесінде малдас құрып қалғып отырмай ма. Ысқырған суық дыбыстан басын көтереді. Таяқ тастам жерде қарашұбар жылан қақшиып айбат шегеді. Жанары мен жанары ұстасып қалады. Баланың жон арқасына суық тер құйылып кетеді. «Көзіңді тайдырма, деміңді білдірмей ал», – деп әлдекім құлағына сыбыр еткендей болды депті кейінше бала. Суық мақұлық жанарының жібіне байланып қалады. Селкілдеп тұрып-тұрып, бір мезетте сылқ түседі. Баланың бойын буған әлдебір тылсым күш босатқандай жеңілдеп сала береді. Жылан қыбырсыз қалыпты. Ұшып жеткен анасы:

	«Арбасып қалғансың ғой, кешіккенім мұндай жақсы болар ма, тез жетсем ғой – ойыңды бөліп, назарыңды жықсам – арбасқан мақұлық басым түсер еді», – де таңдайын басып тұрғызып алады. Сонда дейміз ғой! Баланың көз сұғы ұшып бара жатқан торғайды топ еткізіп түсіретін суық мақұлықтан басым болғаны ма (сонда, 288-бет). Қара күзде түкпірдегі мектеп мұғалімі оқыс дерттен мұрттай ұшып ауырып, ауруханаға түскенде... бала оқытатын кісі таппай... солтүстік облыстан тақауда училище тәмамдап келген ақ үрпек орыс қызын осы ауылға жөнелтпей ме... әлгінің кейпі құдды жарық дүниеге жұмыртқадан жаңа шыққан қаздың балапаны. Жүріс-тұрысы – тақыл-тұқыл, қазақшасы – апыл-ғұпыл. «Алмасатын кісі келгенше жүре тұрайын» деп, бекінген бойжеткен әні-міне деп жүргенде дауыл үдеп, құм көшіп, жол бекіді, қиянда қаңтарылып қалады. Бірде соңғы партада ұйқы қысып мүлгіген Кемеңгерге зілдей ауыр сөз айтады. Бүлдіршіннің кең ашылған жанарымен беттесіп қалады. Қатты түршігіп... бұдан былай сыныпқа енсе болды жаутаң қағып, баланың көз сұғынан қымсынатын әдет жамады. Көктем шыға бойжеткен әлденеден секем алып мұрттай ұшып күйіп-жанып ауырады. Тікұшақ шақыртып ақ үрпек қызды шығарып салады. Бойжеткен ауыз ашса-ақ: «Екі шекемді сыққан көз бар!» – деп сықсыңдайтын көрінеді... сонда дейміз ғой... мұғалиманы ойда жоқта мұрттай ұшырған бала жанарының сұғы болғаны ма (сонда, 289-бет). Тек – өлмейді, қасиет – кемімейді деген осы!

	Кейіпкердің жан сарайының бір есігінен еніп, келесі бөлмесін аралап, түкпірлеп түсінген сайын – ой ағынына арбалған оқырман Барыпкелдің, Досмағамбеттің, Кемеңгердің, Бас Бухтың күнде маңайында жүрген кісілерден өзгеше, бөлекше... өзге полюстің... оқыс оқиғаның шырмауынан шығып, әрқилы... әрқалай... әртарап қазақы болмыстың отына май тамыза түседі. Қақтығыстан күріштей таза мінез шығады. Қай ортаға, қай қоғамға тастай батып, судай сіңген қалыптан кейіпкер сатылап, нарық заманының бесаспап типтік бейнесін көтеріледі, образға биіктейді.

	Келе-келе құмның әрбір түйіршігі сөйлейтіндей, әр түп сексеуіл сұрқай көңілсіз әлемге өз үні, өз сипатымен белгі беретіндей; қиыр кеңісте бағзыдан қалған балбал тас, жол жиегіндегі опырылған мола-там, әрбір жәндік, әрбір мақұлық шығарманың өн бойында бүлкілдеп соғып тұрған үлкен өмірдің жүрегіндей кепке енеді. Меңіреу құм ішінің тіршілік симфониясы!

	Кейіпкер мінезін түкпірлеген кезде – романтик; құба дүз шөлдің көрінісін көз алдынан өткізгенде – қатал реалист; тағдыр туралы ой түйгенде – философ; Ұлы Жібек жолының керуенін елестеткенде – мистик; адамның алақұйын апшуға түсіп екіге бөлініп кереғар кеп шерткенде – авангард стилист; мінез тұңғиығына сүңгігенде – импрессионист рөлін ойнайды жазушы. Рас, қиялсыз өмір – құр тұлыпқа мөңіреу ғана. Бояусыз стиль – қарабайыр очеркке тартып кетеді. Екеуінендер уағында тізгінін ірке білген қаламгер көркемсөзі – найқалған ұлы дарияның ішінен тұнып аққан арнасына ұқсап: бүгінгі прозаның әртарап арнасына аунап аурасына тұсайды. Кемпірқосақ бояуы жанарда ұйиды. Л.Толстойдың «Жан диалектикасы» эссесінде тербеткендей әуелі түйсік, түйсіктен – сезім, сезімнен – ой, ойдан – пайым, пайымнан – ақыл логикасы туындап, жазушы кейіпкерін мүсінші қолындағы саз – слепок секілді әспеттеумен әлек.

	Қазақы қоғам айнасы қолыңызда. Тіршілік сүрлеуінен өз жолын іздеп арпалысқан Кемеңгер, құм көшкінінен еті өліп, сірісі шығып, төзімі жұқарып үндемеске айналған Досмағамбет, бүгінгі нарықтың бір-бір бишікеші Барыпкел, Бас Бухты өзгермелі уақыт сатысынан айна қатесіз танып аласыз. Бір-біріне сорпасы қосылмайтын оқшау образдар.

	Ұжымның аңқау, кеңқолтық мүшелерінің сыбағасын аузынан жырып, ортақтың майлы кемігін сорып, сері, шенеунік боп шіренген Бас Бух – кеше екі сөзінің бірінде: «Ауыздарыңа сақ болыңдар!» деуші еді; енді ай сайын астанаға барып, мәртебелі лауазым иесімен жең ұшымен жалғасып: «Шилі өзен қамыс-ай, бізді ойлай жүр таныс-ай!» деп әндетуді бастапты. Кейіпкер мінезін қалыптаған жалғыз сөйлем төмендегіше. Оқиық. «Демалысы атқан оқтай зу етіп өте шығыпты. Астананың сыра сорып, көкбақа болған жұқа мешкей, картада қолы шыққыш, кий көздегіш журналисін ішінен бір кейіп; көзіне түссе-ақ көңіл құртын қоздырып жіберетін әртіс келіншекті екі кейіп; қыруар қаржыны аз күнде шашып үлгерген өзінің арты ашық көңілшек мінезін үш кейіп; желі азынап, құмы көтерілген мазасыз құм ішін төрт кейіп... танауының астынан «бізді ойлай жүр таныс-ай» деп, әндетіп поезға шығыпты; келіншегім өлтіреді деп жапонның жібек шәлісін, иісі бұрқыраған апорт алмасын тиеп алыпты» (сонда, 287-бет). Шағын сөйлемнен бет шарпыған шындық лебі сезіледі. Барлық ортада, барша өмірде, қай қоғамда, нарықтың қай сатысында өзгермейтін адам мінезі. Қазақы таным, қазақы мінез ешқашан өзгермейді дейді автор. Өзгеретін уақыт алдындағы амалсыздық, төзімділік, уақытқа мойынсұну, жылап ішіп, шыңғырып т...у ғана дейді қаламгер!

	Құмдағы уақыт – әрі кейіпкер, әрі символ. Түбінде жер дүниені жаулап алатын құм. Жазушы көзіндегі сағымды, сексеуілді, тегі құм қасқырын да сол қалпынша қабылдауға болмайды. Тілсіз болса-дағы адамша ойлап, адамша мәзденетін, кісідей мінез танытатын құбылыс-қалып. Жер ананың бір бөлшегі. Жербеттенген кескін-кейпінен танып айырасыз.

	Сүрлеу жиегіндегі кездейсоқ жылжыған тас... қылтиған шөп... құланиек күн... бәрі-бәрі – кейіпкер қиялының ассоцациясы. Иықты езген тұнжыр қабақ – келешегі нәркүмән, іш пыстырған, елп етпейтін, мең-зең, ұйқылы-ояу ауыр атмосфера әлгі кейіпкер ашылып-сайраған кезде – құм ішінің тіріліп жүре беретіні табиғат пен адам үндестігі.

	Құм кейіпкерінің жан сарайын я күнесті, я көлеңкелі (жағымды, не жағымсыз деген секілді) деп, айырып, бөле алмайсыз. Барша уақытқа... бар қоғамға майлық-сулығы бірдей, заманына – адамы, көп қырлы көнтерілі қазақы мінездің қалыбын танып таң-тамаша қаласыз.

	Жүрек бүлкілінен қан ойнатқан құштарлықты табасыз. Мұны аз десеңіз: меңіреу өлкеге жан беріп, тамырына нәр жүгіртіп, кейіпкер санасын әбі-тәбі, кел-қайт, кел-қайт кепке енгізген кепиет – тірі сөз жаны, ішкі қуаты, сөздің суреті. Сөз өнері, сөз өрнегі тіршілік темірқазығы есепті.

	Тарау сайын оқиға желісі күрт ширайды. Досмағамбет ішкері өлкеде құм көшкінімен алысып жүргенде... мектеп бітіріп, аттестат жуудың қызығынан кейін суыт жолға шыққан Кемеңгер құм дауылына ұшырайды. Өлім халіндегі жеткіншекті қияли кезбе Палмантай құтқарып қалады. Әкесі қанша уәйім жеп... «оқыса... тоқыса...» деп жүрсе-дағы перзенті түйеші бишігін ұстап түкпірде қалады. Момақан түлікті аудан әкімдері соғымға жығып бір азайтса, тұтқиыл тиген қатпа дерті екі қырады. Арықтың асқазанын тұзды сумен шайған жөн деседі. Асау түйелерді жанталасып шөгеріп, тіздеп, іш сарайын ашутас пен мүсәтір еріткен сумен шайқап, жылмай ағызып, әрі итеріп, бері жығып дегендей, түйешінің жан-пида кебі. Көз алдыңыздан майдан жүрі жатқандай сезіледі.

	Оқиға домбыраның қос ішегіндей екі көлбеуде өріледі. Астыңғы ішек: баяғы Чарли Чаплиннің фильмдегі кептей – кішкентай мұртты кісі зыр қағып жүгірер еді, жуан жұдырық әлгі байғұстың төбесінде дамылсыз ойнар еді... сол зыр қаққан кішкентай пенде – түйе түлігін ішкері құмда аман алып қалуға жанұшырған Кемеңгер; үстіңгі ішек: жұрт үстінен жонып жеуге, жуан жұдырық болуға үйренген Бас Бух пен Барыпкел.

	Ойламаған тұстан Бас Бухтың ілгері басқан аяғы кері кетіп, есебінен жаңылып, іші өткеннің – арты біледі дегендей, кикілжіңі өріп шығады. Қайық бөкселі келіншегі құм ішінде жоғалып Палмантайдың қолында айға жуық жүріп... тамағын істеп... кірін жуып оралады. Жүрегін қызғаныш кеміріп, өңеші сорайып, жүдеп бара жатқан құдай қосқан қосағы: «Палмантай нақұрыспен араңда не кеп болды» деумен үңірейіп ол отырар. Ішсе болды – келіншегінің кеудесі зорайып құбылатындай. Көзі сіркеленеді. «... Зайыбы мықынын билетіп төргі бөлмеде төсек салып жатқан. Көз алдына түбін ұйық балшық тұтқан, үсті шарайнадай мөлдіреген көлшік елестейді. «Шешініп түссем, салқындасам, бәлкім ішті тескен күдігім азаяр... ұмыт болар...» деп, бір кем ішімдікке битін салады. Ендігі кезекте әлгі көлшік түбіндегі ұйыққа жұтылсам – жұтылайын, тұншықсам – тұншығайын деп, шешініп төсекке гүмп береді. Жұтпа ұйық көлден тырбанып шығамын деумен жан терге түседі. Таңалакеуімде төсектен саудыраған құр қаңқа түрегеледі. Ащы түтінге ұқсаған кешегі күдік көкейін қайыра кеміреді...» (сонда, 333-бет). Бас Бухтың бірте-бірте күйі кетеді.

	Келесі тарауда шыңыраудан қауға тартқан Кемеңгердің көзіне бір кезде сыныптас, сырлас, құрдас Айман қыздың сұлбасы елестейді. Ту сыртынан алабажақ ай туады. Күн сынып шығады. Баяғы тарих көшінен үзіліп қалған күміс керуеннің сылдыр, сыңғыр қоңыраулы үні қайыра шалынады.

	Бұрындары Айқожа ишан айтатын: әр өлкенің қасиет-қадірін арқасына сап, шұбап жүретін керуені болады... әлгі керуен ілуде ниеті таза, тілеуі жақсы кісіге шалынады... тіршілікте кісіні қияли ғып аздыратын, берекесіз кеп кешіріп тоздыратын, ағзасына күш-қуат дарытып оздыратын – топырағыңыздан бойыңызға кепиеттің я аз, я көптігінен деп. Кемеңгер құм секілді толқын-толқын таусылмайтын ойын түгендеп тәуекел қазығына қазықбау шалады. Келесі тарау: астыңғы ішек үні қатқылдана күмбірлеп – Досмағамбет, Кемеңгер, Палмантайдың іс-әрекеті ірілей түседі; үстіңгі ішек – Бас Бухтың аудан әкімінің орынбасарлығына өсіп, Барыпкелдің істі болуымен тәмамдалды.

	Соңғы, бесінші тарау – Кемеңгердің жүрек шерін тербетуі. Шарықтап шартараптан көңіл сорлы, таппаған бір тиянақ неткен қуыс деп ақын айтқандай – кейіпкеріміз Кемеңгердің көңілі әлде жаманшылыққа, әлде жақсылыққа елеңдеп, елегзи берген соң қолындағы қауғасын лақтыра салып қыстау желкесіндегі құм жотаға көтеріледі. Кеудесі удай ашып, ентігіп-демігіп қыр арқаға ілігеді. Сонша неге алып-ұшып тапырақтап жүгіргенін өзі де білмейді. Белін жазып, алақанын қағып, қиыр түкпірге көз салады. Жүрегі жаншыла соғады... Әлгіде құм шетінде үлкен өмірдің шетпұшпағы, өз өһрнегі, өз суішкілігі, өз жосығы шеру тартып күміс керуен есепті дүниені шыр айналып жүргені – бойына тәуекел сіңіреді. Өлмес өмір рухы өспірімнің болмысын тік көтеріп аспандатып әкетеді деп аяқталады хикаят.

	Америка жазушысы Ульям Фолкнердің Нобельдік сыйлық иеленген кездегі бір ауыз сөзі осындайда еске түседі. «Дүние ауысар... заманақыр таянар... өмір өзгерер... әйтсе-дағы тіршіліктің бас иесі – Адам бойындағы өмірге деген құштарлық пенде шіркін қаншалық пұшайман болып, тәлтірек қағып тағдыр алдында тізе бүксе-дағы қайсар рухы қолтығынан демеп қайыра белін жазатыны анық; адам рухы ешқашан ұшты-күйлі, ызым-ғайып жоғалмақшы емес!»

	Айтса – айтқандай ғой!

	«Таразы» романы «Күміс керуеннің» табиғи жалғасы секілді. Баяғы хикаяттағы Кемеңгер енді мұнда Өмірсерік болып көлденеңдейді. Қызылқұмды кезіп, өткен ғасырда құм көшкінінің астында қалған қаланы қазған археолог-қазбагер, бірде тарихшы ғалым, келесіде ілкідегі ірі мұражайға көненің көзі – жәдігер жинаушы Өмірсерік кинодағыдай не-қилы хикметтерді бастан кешіріп оқырманды жіпсіз жетелейді. Жарық дүние кісінің көптігінен ортасы шүңейттенген үлкен жәрмеңке дейді. Әлгі жәрмеңкеде дәм жазып Өмірсерік кіммен кезікпеді... кіммен ұшыраспады дейсің!..

	«Жақсы адамдар өмір бойы тағдыр базарынан бірін-бірі шарқ ұрып іздеп жүреді, табыса қалса кісі ойына келмеген игілікке кенеледі; ұшыраса алмаса – өмір бойы өзегі өртеніп сүлесоқ қалпы өтеді деген сөз, сірә, шындық деп түйеді. Бірін-бірі іздеген адамдар осынау тағдырдың қан базарында табыса берсінші деп тілейді» (Д.Досжан, Таразы, роман-толғау, А, «Жазушы», 1992 жыл, 543-бет). Өмірден үлесіңді алдың ба, ар таразысына түстің бе деген сауал шығарманың негізгі тіні, өзегі. Әр кейіпкердің ісіне, мақсұтына алмакезек ұрымтал тұста килігетін құм дауылы – тағдыр таразысы есепті. Өмірсерік, зайыбы Аңса, жер шетінде жүрсе де жерлестерінен кіндігі үзілмеген Палмантай (хикаяттағы Палмантай – құм кезбесі, романдағы Палмантай – қазбагер), қойшы Иса – оқшау қимыл, оғаш мінез, ордашарқы әрекетімен көрінетін көп қырлы болмыс-бейнелер.

	Күнде қалған тулақ... тулақта малдас құрып мүлгіген шаршаулы диқан. Немесе шошақ басына шығып балбал тасқа ұқсап ұзақты күн сағымға көз сұғын қадаған қойшы... Тандырға нан жауып бүгілген кейуана... Тандыр пешіндей жанып кеткен шілденің күні... бәрі-бәрі жазушы көзіндегі өмір суреті. Ұлттық матрица. Әлгі кемпірқосақ көріністен я қойшыны, я диқанды бөліп тастаса шығарманың өн бойына сызат түсер еді. Сызат түскен құрылыс құлайды. Қазақы болымыс жартыкеш күйде қалар еді. Тоқетері: Д.Досжан қаламы әлгі болымыстың іші-сыртын, күмбезін, босағасын, табалдырығын түгел тінтіп әшекейлеп, сырлап, майлап әспеттеуге дағдыланған. Бетінен қалқып, қызығын теріп, көлеңкесінен жеріп, алақолдыққа ұрынбайды. Нені көрсе де – ұңғыл-шұңғылына үңіледі, нені жазса да – үтірін, қос нүктесін қолмен қойғандай ғып, алды-артынан ыза су өтпетіндей етіп тас шемендеп шығады. Шеберлік шіркін осы болар, сірә!

	Өмірсерік шаруа жайымен арлы-берлі дариядан өткенде – ғасырлар бойы лықсып ағып жатқан ұлы дарияға сәлем бергендей – қос алқанын сілке жайып, үнсіз күбірлеп, бетін сыйпап тәуетеді. Ұлтының анасына айналған шикіл сулы, шүңейт иірімді, мың бұралып найқала, қинала аққан өмір өзенін ұлықтай білейік дегені.

	«Асыраушы анаға саусағын безеген... шалпылдатып кешіп өткен... бей-берекет ластаған... әрнәрсені лақтырған кісі оңбайды», – деп отыратын Өмірсерік жөн-жосықтың кеніші. Перзенттік парызын жүрек төрінде ұстаған Аңса кейіпкердің ойы сара.

	Төзімі темір, қиындық түскен сайын қатая беретін Өмірсерік, Кемеңгер секілді бейнелердің көркем сөздегі өмір жасы ұзақ боларына иланасыз, қол қоясыз. Найқала аққан дарияға бой сала сүңгіп шыққандай кеп кешесіз. Қарапайым кейіпкердің алқынжұлқын, апаш-құпаш көркем прозадағы толқын мінезі көпке дейін жадыңыздан жуылмай әртарап ойға жетелейді. Серіктесіп, селбелесіп, сырласып өтер двойник-серігіңіз секілді жаныңызда жүреді. Көкірек көзіңіз ашылады, қиялыңыз қанат қағады. Құм адамдарының төзімділігі мен жігері заман теперішінен Сізді құм болып кетуден әлмә-әл сақтандырады.

	Д.Досжанның дария ағысы секілді ішінен шүңейттеніп үйіре тартқан оқырманның ой дариясына ұласып, уақытпен салысып, сабылып аға берсін деп тілейік!





	Ғарифолла ЕСІМ





МІНЕЗ ФИЛОСОФИЯСЫ




	Әр заманның ғұламалары философия туралы нендей түпсіз ойлар айтқанымен, өзгермей келе жатқан – өзекті арна бар. Ол – философияны ғылымдардың ғылымы, ғылымдардың тәжі деу. Әрине, бұл пайымдауда философия туралы ғылыми сараптамадан гөрі, шендестіру сарыны басымдау. Мәселенің шындығына келсек, философияны ғылым сарайында ғана құрметтеп, сақтап ұстағаннан гөрі, өзінің табиғатына сай кең тынысты метафора әлеміне шығарғанды жөн демекпін. Осы тұста ол көркемдік ой-санамен тоғысып, оның түпсіз тереңге, шексіз кеңістік ке, қаламгердің қиялына өріс беріп, түрленіп сала беретінінің өлшеусіз дәлелдері бар. Әу бастағы тарихқа бармай-ақ, қайта өрлеу заманы тыныс ала бастаған кездегі Данте Алигьеридің «Құдіретті комедиясын», Мигель Сервантестің «Дон Кихотын», Оноре де Бальзактың «Адамзат комедиясын», Лев Толстойдың «Соғыс және бейбітшілігін», Мұхтар Әуезовтың «Абай жолын» көлденең қойсақ та жеткілікті. Әлемдік деңгейге көтерілген жазушылардың қаламының сиясы – философия болғаны анық. Бірде академик Зейнолла Қабдолов: «Философия дегеніміз әдебиеттің тереңі», – деп еді. Жазушы Дүкенбай Досжан осы әдебиеттің тереңіне бел шешіп түскен қаламгер. Оның алғашқы күрделі шығармасы әл-Фарабиге арналғаны соның айғағы. Әл-Фараби хикаяты ертерек жазылған, кеңес заманында, соның өзінде Дүкенбайдың даналыққа деген құштар көңілі еркін аңғарылады. Білмекке құмарлық жазушыны даңғыл жолға, дұрыс бағытқа алып шықты. Дүкенбай өз өрісін, қаламгерлік мінезін көрсете бастады. Бүгінде ол екі тізгінге кезек қол артып келеді, бірі – көркемдік сапа, екіншісі – даналық сана.

	Әңгіме осал жанр емес. Мен білетін әңгіме жанрының екі хас шебері бар, бірі – орыс жазушысы Антон Чехов, екіншісі – латын-американдық Хосе Луис Борхес. Бірі әңгімелерінде адамдық болмысты бейнелесе, екіншісі заман тынысын суреттеуге машықтанған. Ал, Дүкенбай болса осы екеуінің орта тұсын нысанаға алыпты. Әсіресе өзімді қаламгердің соңғы кездегі ізденісі қатты қызықтырады.Жазушылықтан бастап ойшылдыққа бірті-бірте ауысу, шым-шымдап сақтық жасау, онысы көркемдік шекарасын бұзып алмаймын ба деген күдігін – көңіл түкпірінен өшірмей суретшілдікке ат басын бұруы табиғи ізденістен туған. Хосе Борхес болса жанр дегенді ашып, аршымайды, өзі жанрға айналған автор. Бұл қауіпті жол, ондайларды дүйім қаламгер қауымы «біздікі емес» деп қабылдамауы мүмкін. Хосе Борхестің онда шаруасы жоқ, себебі ол және өзі сияқты көптеген латынамерикандықтар әлемге әдебиеттің тың үлгісін әкелген, оны «магикалық реализм» (магический реализм) деп атайды. Құба-құп дейік.

	Әдебиетте қиял мен шындық, аңыз бен ақиқат біте қайнасып, жаңа әдеби үлгіні дүниеге әкеліп жатады, ондай жазушылардың біразы Нобель сыйлығына ие болып үлгерді. Тақи-таза ізденіс қаламгері Хосе Борхес жанр талғамайтын, тек ой талғайтын, өз ойын еркін жеткізуді мақсат тұтқан қас қаламгерге айналды. Дүкенбайдың әңгімелерін оқып отырғанда – өз басым әлгідей көркемдіктен асып, мазмұнды әсіре тереңдетіп, ойшылдыққа бағытталған бетбұрысты аңғардым.

	Бұл қазақ прозасындағы тың ізденіс.

	Бальзак пен Стендальдің шығарымпаздығын жеріне жеткізе талдаған Эмиль Золя әңгімені – Жаратқан Иенің ойлап тапқаны дейді. Қай-қай халықтың жүрек тербетер кебі әңгімеде көрініс табады. Роман, хикаят, дастан, эссе, естелік, бәрі-бәрі әңгімеден бастау алады. Әдебиет теориясында әңгімені адамның шымбайына батып шымыр еткізер мезеттік шындығы дейді. Болса – болар.

	Жазушы өмір бойы қазақ әңгімесінің көкжиегін кеңейтуге қызмет етіп келеді. Бұл ауыр міндет. Дүкенбайға дейін әңгіменің нендей керемет үлгілері жасалған, жазылған, миллиондар таңдана, тамсана сусындаған. Ал, күшті болсаң, сол үлгілерден асып көр. Ол үшін ата-тегіңнен енген асыл қасиетің аздық етсе не етпексің. Өзіңді-өзің қалайша қиынға салмақсың, адам баспаған жерден соқпақ түзіп, таусылып бітпес бәсеке әлеміне бел шешіп, күш сынаспақсың, олай болмағанда – өзге кәсіпке көшкен абзал.

	Жазушы Дүкенбай Досжан, бір ғажабы, жүрексінбей, нартәуекелге барған. Өзгелерден ерекшелігі – нендей майданға кірерін саналы біліп барып түскен. Тыңдаңыз, ол былай дейді:

	«Тіршілік сапарында көзге көрінбейтін бір-бір қап арқалап жүрген пендеміз. Әлгі қапқа өмірдегі көрген-білгенімізді, тауып-танығанымызды жинап-теріп сала береміз... сала береміз... Өмір таусылуға қалғанда әлгі қапты иықтан дүрс түсіріп, аузын ашып үңілеміз. Олжа көріп, зілдей етіп арқалап жүргеніміз өңшең кәкір-шүкір... түкке тұрғысыз... әншейін болып шықса неғыламыз. «Өмір бойы жинап-тергеніміз осы-ақ па?» – деп өкініп жүрмейік». «Адамның дүние тіршілігі – таудан ылдиға бос жіберген арба секілді. Дөңгелегі шығып, күпшегі қирап, сай табанына шашылып қалмауды ойлайық».

	Айтса айтқандай, ойланайық. Сонда ойға не келмек? Әркімнің арқалаған бір-бір қабы – олардың тағдырлары. Пенде өз тағдырын өзі арқалап күн кешпек. Осы тұста сөзге жазушы араласады. Ол өмір шындығын өмір сүру шындығына айналдырып, көркем баянға тізгін береді. Шындыққа үміт, қиял, арман қосады, шындық – сұр қалпынан көркем кемпірқосақ бояуындай әлемге айналады. Жазушы жетегіне түскен оқырман жоқ пен бардың арасындағы өмір кеңістігінен өз керегін іздеп табады. Әлмеге әлем жалғасқан көркем шындықты өмірге тек жазушы ғана әкелмек.

	Жазушы өмір атты тұңғиық кептен сындарлы ой өруге, адамгершілік таразысына тартып алатын нең бар дегізуге, әрі жүйелі, әрі күрделі пәлсапа түюге машықтанып алған. Алғашқы әңгімесі «Ергежейлі» – Яғымус есімді кішкентай әлжуаз кемтар баланың сыбағасын аузынан жырып ала берген үлкендер арасындағы әділетсіздікті тербетеді. Мына өмірдің – біреуге жүзін, келесіге – ту сыртын көрсеткен қаталдығына арналған философиялық тағлым. «Ертесіне әкемнің сөзінен шошып ояндым. – Әттесі-ай! Яғымус әлгі күлегеш келіншектен ажырасып кетіпті, бетпақ неме аядай үйді тартып алып, Яғымусты қуып шығыпты...», – дейді әкесі күрсініп. Яғымусты қорғап жүретін бала кейіпкерінің қаяулы көңілін төмендегіше түйеді. «Яғымустың домалақ келіншекпен енді қайтып көңіл жарастыра алмасын білдім. Сынған тастың бүтінделмесін, кешегі шырайлы шыққан таңның қайыра жарқырап атпасын сездім. Иісі жұпар әдемі әңгелекті ешқашан жарып жей алмаспын... Әлдене десемақ Яғымус күн батқан жаққа кетіп қалатындай көрінді. Егер ол шынымен кетіп қалса кімді ермек етпекпіз, кімге күлмекпіз?.. Кешкі көлеңке ғана қалады, сол көлеңкеге ілесіп бүкшеңдеген зәлім Күмісбек қалады... Өңшең күлегеш күміс тістер қалады...» (Д.Досжан, Терезенің жарығы, Әңгімелер, «Фолиант», Астана, 2009, 65-бет). Я жыларыңды, я күлеріңді білмей, мұңға жуық тұнжыр ойға шомасың.

	Құйтырқы оқиға, алапат арпалыссыз-ақ адамдар арасында жақсылық пен жамандық, қуаныш пен мұң, ізгілік пен зәлімдік итжығысы – бірде оң иықтағы періште, келесіде сол иықтағы сайтан кейіпіндегі алыс-жұлыстан, мәңгілік майданынан хабар береді.

	Әр халықтың өзіне тән мінезі, қалыбы, ұлттық жаны болады. Әңгімеші барша кепті әлгі мінездің ашылар ұрымтал тұсынан бастайды. Кісі жадында ұзақ сақталар мінезден сұңғыла сурет көрініс табады. Былай қарасаң – бәріміз білетін оқиға, келесі қырынан қарасаң – алып-жұлып бара жатқан күрделі фабула жоқ. Енді осыдан жарты ғасыр бұрын жазылған әлгі әңгіменің өміршеңдігі неде дегенде, тәнті тұратын жәйіт – автордың қарапайым өмірдің қарапайым түйткілін қазбалай бастаса-ақ сезім таразысы – чувство меры – әдісінен табан жазбай... әр кейіпкердің өзі ғана тоқыған пайымды тап басып тануы – сөзді сезінуі – чувство слов қасиеті айрықша екендігі. Алапат шөл ішінен бір бұрым жылап аққан бұлақ көзіндей мейіріңді қандырып, мейманаңды тасыта түседі.

	Өмір сүру көпірден жүгіріп өту емес дейді. Өмір сүру – жалықпай үйрену, іздену, тау басына шыққандай шындық үшін өкпеңнің күюуі, жығылып-сүрініп жүріп діттеген межеңнен көз жазып қалмау. Парсының ұлы ақыны Жәләледдин Руми туралы «Жақсы кітап қалай жазылады» әңгімесінде автор кейіпкеріне тіршіліктің ең бір түйткілді, жерге қарағандай қатал кезеңінен – ізбе-із ілесе жүріп ақынның қайыршы халінен бастап, даңқы жер жарып, патша ағзамның өзіне ақылшы болған кезеңін тілге тиек етуі – жазушының философиялық әліпбиі деп таныдық.

	Жәләледдин Румидің көкірегі көмбе ұстазы болыпты. Әлгі ұстазы: сіңіріне ілініп өмір жасын өксітіп алдына жеткен жас ақынды қатал сыннан өткізіп бүй дейді: «Өзіңді өзің жеңе білдің. Бұдан былай жолың болады, бағың жанады. Жүрегіңнің түбінде кір қалмаса ғана – жүрек сөзін айта аласың» (сонда, 20бет) дейді даңғыл кісі.

	Мына өмірді бір кісідей бағып-қағып келеміз. Әйтсе-дағы басымызға іс түскен, тағдыр иықтан басқан кезде – жан баласына налымай, өкпелемей, желбуаздық жасамай – сүрінсем өз талайымнан болды дей аламыз ба?.. Бағымыз жанып, алды-артымыз қошеметші, жәркеленші, жәдігөйге толып биіктеген кезде – осы биікке өз шындығыммен жүріп, өз бейнетіммен жеттім дей аламыз ба?.. Қылдан таймас туралықтың жолымен жүріп келеміз бе? Осы сауалға анық, қанық жауап беру үшін ең алдымен жүрегіңіз кірсіз болсын. Жүрек тазарған кезде кісі періштеге айналады. Жаратқан Ие – әлемнің Ұлы кітабы. Сол Ұлы кітапты әр пенде әрқилы жолмен түсініп оқиды. Адам ата жаралғалы бастан өткізген нешеме ғаламат соғыс, аштық, зілзала, зұлмат, зәбірден құмдай үгітіліп, тарыдай шашылып, су боп сіңіп жоғалып кетпеуіне сеп болған жалғыз құдірет – сол жүрек тазалығы, жүрек ұяты, иман беріктігі. Жүрегін кірлеткен кісінің адамшылық нұры бұзылады. Бұл жалғанда жүректі кірлетпей өмір сүру мүмкін бе?

	Кейіпкер ойы, болмысы, әрекетінен пәлсапа түю жазушының әуелгі әңгімелерінде сүрлеу секілді; жылдар өте, кемелдене – даңғылға айналды. «Өлең шіркін өсекші жұртқа жаяр» дегендей, автордың әр әңгімесінен өмір сүрген ортамыздың сан алуан рухани басқышында жүрген кісілік болмыстың қыры мен сырының күйі шертілсе; жүрек қылын дөп басқан әлгі әуеннен жазушының өз мінезі, сөз төркіні желдей еседі.

	«Кітабы өлмейтін жазушы болу үшін үш тағылымды ұстану керек, бейбағым», – дейді ұстазы Жәлеледдинге қаратып.

	«Хатқа түсірген баяныңа я пендешілік құлықпен, я тіршілік қамымен өтірік сөз енгізіп жіберуден сақ болғайсың. Өтірік сөз кітабыңды өлтіріп тынады. Екінші тағылым: қалам ұстаған кезіңде «осыным қалай болар» деген – жүрегіңді күдік шалмасын, «жұрт қалай қабылдайды» деген уәйім – көз алдыңа тұман тұтады. Өмірді, мінезді, болмысты қате, қисық түсіну – көзіңе шел тұтады, әлгі шел көңліңе күдік ұялатады, күдік ұялаған жүректен шындық шықпайды. Не жазсам да осы халді өзімнен басқа ешбір кісі келістіре алмайды, мұны хатқа түсіру менің ғана талайыма жазылған, өзім ғана мөлдіретіп шығара аламын деген тәуекелмен кіріскен ләзім. Тәуекелге бас тіккенде жүрегіңді діріл жеңбесін, кір шалмасын, шәкіртім. Үшінші тағылым: өзін-өзі жеңе білген кісі ғана үлкен істің үдесіне шығады. Мінез тиянағы – әрбір істің байлауы, бейнетқорлық – темірқазығы. Жарым жазушы – оқырман көзбояушысы, жартылай тәуіп – жан садақасы, жартылай молда – Жаратқан Ие алдаушысы, жартылай сопы – сайтанның сыбайласы, сол секілді тайғанақ айнығыш жүрек биік өнер туғыза алмайды» (сонда, 21-бет) деп тұжырады ұстаз.

	Биік өнер таразысы қай заманда ізгілік болған. Жазушы ізгі болмаса, ол – кісі көңіліне тиетін, жара салғыш, қиянатшыл. Жазушылық ізгілік ізшісі. Қазақ топырағында осындай философия қалыптасқан. Ізгі іске бастамаған шығарма – залалды, осы қалай дегізер, ұшындырар, дертке ұшыратар тағам секілді. Сондықтан, Дүкенбай Досжан әңгімелерін оқыған кезде, адамның рухани катарсиске түскен кебінен тазарып отыруы – осы ізгілікке, адамшылыққа тікелей қатысты іс. Ізгіліктің бір ұшқыны бақыт.

	Бақыт туралы көп айтамыз. Жиын-тойда, тілек үстінде ауызға жиі аламыз. Бақыт деген үлкен сөзді тарқатып сөйлесек: жас жұбайлардың бақыты – бір-біріне деген ыстық ықыласы, жылы отбасы, құштарлық оты. Кедейдің бақыты – мол-мол табыс көзі; ізденгіш ғалымның бақыты – жаңалық ашу; диқан бақыты – егісінің ойылып бітуі... қысқасы – әр кәсіп иесінің өзіне тиесілі бақыты, қуанышы бар. Әлгі биік сөзді әрқилы мінезге, әртүрлі кәсіп иесіне лайықтап айтсақ қана көңілге қонады. Дүкенбай кейіпкерін жараның аузын ауыртпай алғандай ғып өз сөзімен, өз семантикасымен сөйлетеді. Сөз білгеннің жөні осы екен деп үйіп-төге бермей, орнымен қолдану, кісінің жан сарайын еркін аралауға септесер сөзді табу – алмас тасын қырлағанадай шеберлік жемісі. Дүкенбай қаламгер бақыттан – құтқа дейінгі ұзақ жолды біледі, оған жетудің бір жолы, сөз өнері дейді. Дүниенің қасиеттісі – сөз.

	Інжілде әуел баста сөз болған дейді. Сөз пайда болғанда адам мен мақұлықтың ара жігі ажырап жүре бергенге ұқсайды. Я сөзді дұрыс ұстамаған, я сөзді қасиеттей білмеген кісінің ақыры жақсы болмайды. Сөз киесі ұрған қаншама сөз қуған кісіні, қалам мен қағазды жастанған алақол жазғышты білеміз. Дүкенбай Досжан алақол емес, сөз қонған кісі. Сол киелі сөздің кепиетқасиеті жазушының әрдайым желкесінде қарауылда тұр десек қателеспейміз.

	Лев Толстой Наполеонның Ресей жорығын жазарда көп кітап оқығанын айта келіп, «тарихшылардың том-том кітабынан гөрі Стендальдің Ватерлоо шайқасын сипаттаған 14 бет суретінен көп мағлұмат алдым» деуінде үлкен гәп жатыр. Сол себепті – әңгіменің өміршең болуының бірден-бір кепілі – дәлдік, сол дәлдікті өзің таныған суретпен, бояумен баяндап беру ғана.

	Мінез. Әр жанрдың өзіне тән бояуы, сөз саптасы болатыны секілді, әңгіменің де өзіне тән мінезі болады. Романдағы қымқуыт тартыс, кереғарлық, мұхит толқынындай дөңбекшіген тағдыр талайы әңгіме ауқымына сыймайды. Хикаят – бір кісінің басынан өткен оқиғаның басталуы мен аяқталуы. Әңгіме – кейіпкердің бір мезеттегі жан толғанысы, сезім иірімі – жирену мен жақсы көруінің себеп-салдары. Кісі жанының мезетке ашылған сыр сандығы. Әңгімеге лайық ситуация – адам жанының астан-кестең аласапыраны емес, мезгіл өлшеміне сай – сол күнгі... сол сағаттағы... тегі бір мезеттегі кейіпкердің я қан қысымын көтерген, я жерге қаратып түңілткен баяны. Жүрекжарды сыры.

	Әңгімешіл Дүкенбай Досжан бәзбірде жанрдың шымырлығын ұмытып кетіп, құлашын кеңге жазып қазымырланып бағады. Сөзбұйдалық – әңгімеге артық жүк. Онсыз да шөлде үздігіп келе жатқан көлікке артық жүк артқандай жәйіт. «Арыстанды

	– Қарабастың желі», «Өрік», «Құмда қалған кемелер» – кейіпкердің жалғыз оқиға үстіндегі жан азабын ашуға арналса, «Құланшыда қалған із», «Ажалмен беттесу» – керісінше, хикаяттың жүгін арқалаған, әртарап әрекет үстіндегі мінез шарпысуы. Автор кейіпкер мінезіне жерік болғандай қалыбын, болымысын төңіректеп жүріп алады. Содан жанр қазаны қайнай-қайнай көбігі асып-төгіледі. Қызыға оқисың. Қызықтырған – сөздің дәмі, сөйлем ырғағы, жазушының дүниені суреттеп көруі, сөзді тұшынуы.

	«Ажалмен беттесуде» – ауыл ақсақалы Айса мен шаруа ұжымының отымен кіріп, күлімен шығып жүрген бейнетқоры, Айсаның өкіл баласы – Тойболды төңірегінде өрбиді. Ауылда сыйлы кісі қаза болып, жамбасын жерге тигізу үшін әкелі-балалы көр қазады. Жаназа шығаратын молданың мәшинесі бұзылып, жерлеу келесі күнге қалады. Апақ-сапақта келіп жеткен молда:

	«Қабірді түнемесіне бос қоймай біреулерің ішіне түнеп шығыңдар», – дейді. «Тақсыр-ау, сыңсыған қорым ішіндегі үңірейген көрге жүрегі дауалап кім түнесін?» – деп тіксінеді. «Түнемесіне бос қойсақ – жын-сайтан кіріп ластап тастайды, екінің бірі: я, біреуің барып қабірге түнеп шығасың, я ертеңгісін жаңадан көр қазасың». Күні бойы Сырдың борпылдақ құмшауыт топырағынан лақаттап көр қазамын деп шаршаған Айса ақсақал: «Мақұл, қабір ішіне өзім түнеп шығайын», – деп келіседі. Әңгіменің бірінші бөлімінде Айса кәрияның тастай қараңғы түнде қабір ішіндегі көрген қорлығы, жан азабы суреттеледі. Екінші бөлім: ақсақалдың жанторсығы, жетім өскен, өкіл баласы – Тойболдының қыз алып қашу қарбаласын баяндайды. Оқиға «Балам келін түсірді, той жасаймын», – деп шала шабылып, текке арамтер болған Айса ақсақалдың төңірегінде өрбиді.

	Диқанның сыз үйін жайлап, домбыра шертіп, ішімдікке елтіп өзді-өзі мәз болған үшеудің ойы үш түрлі. Ақ үрпек қалыңдықтың күміс ақшадай сыңғыр, сылдыр күлкісіне балқып, ішімдік буынына түсіп, екі езуі екі құлағында Тойболдының ойы: «Мынадай сұлуды бір кеште қолыма қондырған құдайыма қой айтамын, – дейді, – әй, аузымның салымы мол! Күріш жинасуға келген бақандай үнстөттің сәмбі талдай студенті бұйырады деп үш ұйықтасам түсіме еніп пе? Қырыққа дейін екі тіземді құшақтап, тірәктірдің майын иіскеп жүретін едім. Көр де тұр, бұл көкең ертеңнен бастап керзі етікті лақтырады, ұлтаны қалың лақа бас бәтеңке, өңін бермейтін, өтектелмейтін балоньи-резеңке көйлек киеді, мойнына томар түйінді галстук тағып, сіресіп биге шығады. Аман-есен той өтсін деңіз!..» Осы даңғазаны ұйыстырып, жастардың қолтығына су бүркіп, дымбілместің рөлін ойнаған Күрмекбайдың старшыны ойлайды: «Мына Тойболды миғұла біткелі тұрған шаруаны бүлдірмесін деңіз. Қыздың қытығын азайтып, қолына қондырып алғанша озатпын, мәслихатқа депутатпын деп батпансып, семіре түс. Қыз көніп, болар іс болып қалған соң – керзі етігіңді... күрішіңді... жетім екеніңді сайрай бер, көкешім!..» Ақ үрпек сұлу ойлаған: «Қой аузынан шөп алмайтын жуастың өзі екен» деп. «Танысқанына екі аптаның жүзі болды, ауыз тұшытып, көңіл демдейтін жалғыз ауыз сөз айта алмады. Ыржалақтап күле береді... Абайлап қараса – Тойболды ел аузындағы озатқа ұқсамайды, мінезі тым төменшік, сөзі тым қораш. Әңірейген сыз үйге ақсақал көкесі кіріп-шығады, етегіне сүрініп кейуана жүр. Түн аңдыған қарақшыға ұқсап үшеуден-үшеу өстіп отыра береді ме. Майлы жіліктің басы, ызғыған жеңіл мәшине, «Қара теңіз жағалауына жолдама мінекей!» – деп күліп жететін ұжым басшысы қайда?.. Аудан әкімі неге ұштыкүйлі, өл-тіріл депутаттың етегінен ұста деп азғырды ғой мына отырған старшыны», – деп бикеш бір пәлені сезгендей бой-бойы шыға еңіреп жібереді.

	Ауыл у да шу. Мал союмен, қонақ шақырумен қисықаяқтана басып шаршаған Айса-екеңе бала жүгіртеді. Есіктен ентіге енген Айса-екеңнің көзіне не шалынды дейсіз ғой. Баяғы өзін көр күзетуге жұмсайтын молданың аузынан түспейтін... жолаушының жолын тосып түн ішінде от жағып отыратын сайтан-келіншек елестегені. Манағы үлбіреген ақ үрпек бойжеткен аяқ астынан қанын ішіне тартып, сұрланып: «Зорлап алып қашты деп сотқа берем! Куәға жүгінемін! Мол-мол қаржыны алақаныма салмасаңдар аспаныңды төңкеріп, күліңді суырамын!» дегенде – үлкен-кіші шындап сасады. Шүйкедей ауыл сабауға түскен жүндей түтіледі.

	«Ажалмен беттесу» әңгімесінің кілем төсегіндей тінін автор төмендегіше түйіп, Айса ақсақалдың аузына салады. Араққа тойып, ауыл арасында жүйрігін зырлатып жүріп, түйелі кісіні қағып кеткен Күрмекбайдың старшыны: «Ата, мені өкімет екі жылға сотталасың дейді. Сөзім таусылып қалған... әрдайым алпыс жылға сотталған адаммын деп отырасыз. Ата, сол айтқаныңыздың мәнісін түсіндіріңіз!» – деп тақымдап қоймаған ғой. Айса ақсақалдың сондағы мегзегені: жарық дүниеге келгенің – ар сотына ілінгенің... Бұл өмір – өз арыңның алдындағы сотпен парапар (сонда, 175-бет) дегені екен жарықтықтың.

	Досжанның пәлсапалық пайымға, философиялық ойға тереңдеп барған тағы бір әңгімесін тілге тиек етелік. Мұнсыз эссеміз реңсіз шығады.

	«Жағылған қолжазба» әңгімесі 36 жыл өмір сүріп, әлемдік романтикаға өшпес із қалдырған ағылшын ақыны Джордж Ноэл Гордон Байронның қазасын суреттеуден басталады. Ақын көзі тірісінде шығармашылық, һәм пендешілік құпиясын жіпке тізіп күнделікке түсіріп жүрген. Келе-келе қалыңдаған әлгі күнделікті досына сақтауға беріп қойған. Ақын аяқ астынан бақилық болады. Көзі тірісінде араларынан қыл өтпейтін достары Джон Марри мен Джон Хобхаустың арасында адам айтқысыз итжығыс дау өршиді. Бірі: «Байронның құпия естелігін жойып жіберелік, күндердің күні жарық көретін болса – марқұмды масқара қыламыз, қолжазбаны өртесек – ақынның арын қорғап қаламыз», – дейді. Джон Марри: «Ақынның өз шығармасы өзіне адвокат», – деп қолжазбаны сақтап қалуға жанын салады. Джон Хобхаус – ақынның көзі тірісінде көлеңкесіне айналған, жәркеленші, жәдігөй жан: «Қайтсек те өртегеніміз жөн», – деп өзеуреп тұрып алады. Ақынның көзі тірісінде көңілдесі Изабелла леди араға килігеді. Тізе қосып күнделікте жазылған құпияны жойып жібермекші. Әрі тарт, бері тарт тартыс жарты күнге созылады. Көзі тірісінде бәсекелес, бақталас өңшең жәркеленші топ: «Ә, сені ме, жарық дүниеде өзіңнен де биік ақылдылар барын ұмытып едің», – десіп, іштей тісін қайрап... отқа май тамыза түсіп... ақырында күнделікті өртелік деп қол қояды. «Ұлы ақынның қолжазбасы жанған кезде құдды кісі сүйегі күйіп жатқандай пышырлады» дейді автор. Қағаз иісі бөлмені алып, қолқаны қапты. Шындық отқа жағылған кезде – өтіріктің дәурені аспандайды.

	Күнделікті отқа өртеуге құлшынған Анна Изабелла леди ақынмен бір жыл отасып, көп ұзамай айырылысып кеткен еді. Ақынның артында 36 жыл өмір сүреді. 36 жыл бойына том-том өтірік естелік бастырады. Естеліктің ұзын-ырға мазмұны төмендегіше. «Көншоқайы сартылдап, қара жаяу қалтылдаған кедей ақынды лорд дәрежесіне көтерген өзім едім», – деп төгілдіреді. Бұл не деген құдіретті күш десеңші!.. ақынның жесірі атанған бір жапырақ тыриған көкбет әйел естелік қолжазбаны отқа өртеп... шындық дерек, куә, мәліметтің ізін жойып... отыз алты жыл бойына Байрон татпаған шәрбат шарапты ішеді, Байрон көрмеген рахатқа шомады. Естелігінде: «Мына біздер бірбет дүлей лордтың жағдайын жасап жүргенде»... «мына өзім жолы болмай қиналған ақынды ел көзіне шығарып өліп-өшкенде – кейінгі жастар еңбегімді елей бермейді»... «ұлы ақынның бейшара көлеңкесі болып қалып қойдық... шеттеп жүрдік... осыншалық ақ тер, көк тер бейнетімді зиялы қауым ұмытпаса ғой!», – деп өтірікті суша сапырып жазғаны оқырманның ызасын оятады.

	Әңгімені төмендегіше түйіндейді. «Өмір деген ұлы жұмбақтың жауабын өзіңіз шешіңіз, оқырман қауым: уақытыңыз болса, қолыңыз жетсе – ұлы ақынның бірді-екілі шығармасын оқып, тозған арбадай өмірдің өрі мен ылдиына ұзақ сүзіліп көз жіберіп көріңіз. Пендешіліктің парқы неде... тірі сөздің нарқы қанша екенін түсінесіз» (Д.Досжан, Таңдамалы шығармалар, «Өлке», 3 том, 2011, 414-бет) дейді автор.

	«Шырақшы» әңгімесінің кейіпкері кешегі ырзық-несібе иесі, бүгінгі бақи жалғанға озғалы жатқан Дайрабай диқан. Көкірегі көмбе, ойы жүйрік жампоз жан. О дүние мен бұ дүниені таразылап ой сабақтайды. Ой болғанда қандай! «Әр адамға аяқ астынан жаналғыш әзірейіл келіп: «Сенің бұл тіршілігіңнен пәленшенің, түгеншенің өмірі әлдеқайда қызық, әрі ыстық; былайғы өміріңді сол кісімен алмастырасың ба?» – десе – кім де болса көп ойланар... Ақырында: «Соншалық сәтсіздігімен, қиындығымен өз өмірім өзіме қымбат», – дейтіні кәміл. Өйткені Жаратқан Ие әркімнің өз тіршілігін өзіне ыстық қылып қойған. Қателігі, кемшілігі, өкініші ішін қан жылатып тұрса-дағы – кісінің өзгенің өміріне қызықпайтыны қалай?! Мың сан адамның өз өміріне өзін мәз етіп, әрбірінің тіршілік жолын әрқалай ғып сызып қойған Жаратқан Иенің құдіретіне бас имеске не шара» (Сонда, 444-бет) деп тұжырады. Әр пенденің санасына өзімдікі дұрыс, өзім білемін, өзімше жүремін деген мінез беріп, адам ата, хауа ана жаралғалы әркімді өз қиындығымен, өз қателігімен, өз қызығымен алыстырып, жұлыстырып, мәз қылып қойған кереметі сол!

	Адамды айуаннан биік еткен – өзімшілдік, кісіні өз басымен өзін алыстырып қойған – өзім сезімі. Дайрабай диқан тіршіліктен оқып-тоқыған өмір тәлімін қапелімде кімнің құлағына құйсын?.. менің көсемдігім мынада деп кімге сыр ашсын?.. ештеме естімеген... білмеген... көрмеген... сезбеген дымбілместің кебін киіп, ақ кебінге оранып жер қойнына жұтылады-дағы» (Сонда, 444-бет). Оқып отырсаңыз қым-қиғаш тіршілік туралы философиялық силлогизмге тізгін бұрады. «Оң жағына шығып қарасаң – бір бейне, сол жағынан шығып көз салсаң – мүлде бөтен бейне болып көрінетін сюрреалист қылқалам сілтесі секілді».

	Өмір керуені туралы, пендешілік ахуал жайын тінте отырып философияға жүгінеді. «Адамның қай мінезі қасиетті болса – сол мінезі міні де болады» деген Мұхтар Әуезовті эпиграф еткен автор «Өмір арбасы» атты ұзақ әңгімесінде төмендегіше философия түйеді: «Оң иығыңа қараған кезде шуақтана түсетінің – тілеулес болып періштең отырар; сол иыққа назар салып құлазитының – қисық жолға азғырып сайтанның сапалағы отырар; бет алдыңда қалбаңдап кетіп бара жатқан – Тағдырың».

	«Кім де кім өзіне бұйыратын тіршілік сыбағасын, қиындығын, қыжылын алдын-ала сезер болса – өкіріп тұрып жылар еді».

	«Кісінің көңіл-күйі астындағы көлігі секілді, бірде семіреді, бірде ариды»... «Иесінің жер бетін күзетіп қалған рухы ма – Әуезов тіккен жаңғақ ағашы төбесінде теңселе сыбдырлайды, терең тамырынан тартып сықырлайды» (Сонда, 475-бет). Кейіпкердің қоршаған ортаға қатысының заңдылығы мен формуласы түзілген.

	Әбіш Кекілбаевтың «Жақсылық диқаншысы» деген мақаласында Д.Досжан туралы: «Жүрегіне сөз қасиеті қонған, табиғатына тарта туған, болсын деген ілгергі тілеумен жүретін, баладай аңқау, анадай адал, ерекше дарын иесі; сөзден – сөйлем, сөйлемнен – сурет салып, көңліне алған кебін қазымырланып қазып жазатын қазбагер, жақсылық диқаншысы болып елестейді көзіме. Мұндай кісі зұлым болмайды, кісіге жаулық жасамайды. Жасайын десе де қолынан келмейді. Жан сарайы шыны секілді, арғы-бергісі түгел көрініп тұрады» (Д.Досжан, Әңгімелер, Астана, «Фолиант», 2009, 7-бет) дейді. Пікірдегі «қазымырланып қазып жазатын қазбагер» дегенге кеңірек тоқталамыз.

	Қаламгер қай көріністі алса-дағы ішіне еніп, бақайшығына дейін шағып шығуға дағдыланған. Қиялы бай. Сірә, бала кезгі айдаладағы жалғыз үй... қарбаластан қолы босамайтын ата-ана... шыжыған күн астында сағаттар бойы тапжылмай қиялын серік еткен сәби... келешек жазушының ой-санасына қиялкештікті, қиялға қанат жалғағыштықты, ой бағуды қанына әуел бастан сіңірген. «Қызылқұмның желі не деп жылайды» әңгімесінде:

	«Құм ішінде жападан-жалғыз жүргесін бе: Мүсіркеп әр адамның арғы бір аңғарынан бір-бір мақұлықты елестететін мінез жамады. Адамның жан сарайында әрқилы жануар басбағып бұғынып отырады деп ойлайды. Кісі я қиналса, я ашуланса – әлгі мақұлық мінезді тулатып қалқып шығады. Біреудің ішінде маймыл, бірінде момақан тасбақа, үшіншіде құлан, келесіде жылан жасырынған. Иесі қиналған, тарыққан кезде әлгі ұйықтап жатқан мақұлық оянып, бас көтеріп, иесінің қалыбын мұқым өзгертіп, өзге полюске бұрып жібереді. Есепшотын сыртылдатып ақша санаған Басбух келіншек көзі шоқша жанған мүләйім мәлінге келеді. Екі-үш айда соғымға, сойысқа деп мал алуға жетіп кеп тұратын Құмбай құдды қорқау... Түйешіге алдында үш бүктеліп малдас құрып отырған ауыл әкімінің ішінен өзге бір мақұлық зәрлене иретіліп, сұп-суық боп, айбат шеккендей сезілді. Өзге Әмірше, басқа болымыс елестеп кетті. Әкім аяқ астынан ашу шақырып, жын иектеген бақсыға ұқсады, жан сарайындағы суық мақұлық аузынан атқып шығар ма деп тіксінді...» (Сонда, 279-бет). Автор құм ішіндегі шағын шаруа қожалығында нәпақасын айырып, жан бағып жүрген кісілерді түйешінің көзімен қазбалап шыққанда... кәдуілгі мінез рентгеннен өткізіп, кімнің кім екенін айнадағыдай көріп, адам көрмесіне кіргендей боласыз. Әр сөздің астында кілә зіл жатады. Сөйлем салалас құрмаластан – сабақтас құрмаласқа ауысып, бейне, құм толқынын кешкендей кепке енесіз. «Көкжиекте көлденеңдеген сары сағым о дүниеге жол тартқан керуен тізбегі... әрәдік шалынатын шөл сексеуілі – жолаушы адасып кетпесін деп шаншып қойған қада, жылдың төрт маусымы алкүрең, алжасыл, алшикіл, қанқызыл түске малынып бұлымданып желмен парақталған құм-белес – тарих кітабына ұқсады... көңілі, бейне, тасбақаның қауашағына сыйып семе түскендей... түйеші мұқым өзгеріп бірте-бірте Құм адамына айналып бара жатты» (Сонда, 284-бет). Әңгіме толқын-толқын құм жотасы секілді, ирек сағым, абзацсыз, 12 беттік дүние – бір деммен жазылған жалғыз сөйлем. Бұл не сонда? Эксперимент пе... Әлде қазақ прозасына енген ой ағанының көрінісі ме... Авангард үлгісі ме... Судья – уақыт.

	Уақыт сынынан сүрінбей өткен әңгімелерді сүзіп шыққанда қаламгердің дүниелік әдебиеттен үйренгені мен үлгісін қатесіз сезесіз. Қамырдан қыл суырғандай мәйін тілді, ырғағы, ұнасымы, жарасымы, келісімі, көрінісі мөлдіреген көркемдікке шомасыз. «Пайғамбардың өліміндегі» кейіпкердің екіге бөлінуі, бір адамның жалғыз ғұмыр ішінде бір жарым ғасырдай уақыт өмір сүруі – ғылыми фантастика мен құйтырқы оқиғаны қамшы өріміндей тігісін жатқызуы ғажап. Мұнда өзгеріп жататын уақыт мен кеңістік. Өзгермейтін мінез ғана.

	Себептен – салдар, салдардан – оқиға, оқиғадан – мінез шығады, мінез – тағдыр туғызады. Тағдырды сөйлетемін деп кері сүрлеуге түсіп, мінезден – оқиға, оқиғадан – салдар, салдардан – себеп туғызуы, сол себептің жан сарайындағы спектрлі бояуын табуы – тағы жаңалық. Әр кейіпкердің өз сөзімен сөйлеуі және жаңалық.

	Мінезді өзгеден даралап тұратын әрекет табу, сөз саптау, жалғыз сол кейіпкер ғана айта алатын – уәж, уыз тіл, мөлдіреген сурет, даусыз – жазушының өзіндік қолтаңбасы. Өзің ғана айта алатын, өзің ғана көре алатын шындығың болмаса – бәрі бекершілік. Д.Досжан әңгімесі «әу» дегеннен тосын оқиға, соны серпіннен басталып, ешкімге ұқсамайтын сөз саптау, ой сабақтау, философияға иек арту, түйін түюмен оқырманды бөтенше аураға шомдырады. Шөлде келе жатып жап-жасыл оазиске тап болғандайсыз.

	Фабула. Жазушы әңгімесінің беломыртқасы – кейіпкер жүрегінен маржан іздеу. Жан сарайын аралау, аралап жүріп оқиға өрбіту.

	Қай әңгімесінде де ұстаздың алдын көрген шәкіртке ұқсайсыз. Ана «Ақыл сатамын», мына «Мағжанды өлтіргендер» – тіршіліктің тәлімгері – өмір, қысқа өмірде тауға шыққандай биіктеп, таңғы ауа жұтқандай сергек сезіммен жүрсек неғылады дейді. Қазір сыбайлас жемқорлық – қатерлі кесел секілді есе бермей барады. Тақауда арнайы заң қабылданды. Әлденеше министрлік, комитет қызметкері үлкейткіш әйнекпен үңілгендей қылмыс ізін іздеп қарауылдап қас қақпай одлар отыр. Мұнымен жемқорлық жойылмайды дейді қаламгер! Әр адамның жүрегіне шүкіршілік, тәуба салмай – әлгі дерттен құтылу қиын дейді Дүкенбай. Жүрек тәубеге, шүкіршілікке толғанда ғана жеңілдейміз. Ашкөздік, немқұрайдылық, нәпсіқұмарлық, сатқындық, көзқамандық түскі көлеңке секілді бой-басымыздан ажырауын ойлайық. Жүрегіміз жауыздыққа, зәлімдікке толып тұрғанда – көзге шұқудан еш арыла алмай, қор боламыз дейді.

	Қай халықты торғайдай тозудан сақтайтын нектар – ұлттың рухы. Рухы кем ұлт – көзтүрткі, рухы мықты елдің орны төрде. Мына қалыбында, кейіпкер сомдауына салсақ – Дүкенбай Досжан ұлтымыздың бойындағы рух күзетшісі! Келешекте бар боламыз ба, әлде бордай тозамыз ба деген сауалды әлсін-әлсін көлденең тартушы... қазақы таным-түсінікті, қазақы мінезді алтын сандықтай асылдап ұсталық!.. әптиектей әспеттеп келер күнге жеткізелік!.. Олай етпесек: ішкі рух серіппемізден айрылып қаламыз деген философияны үнемі жадымызға салушы. Әңгімеші философтың қоңыр мұңы, тұнжыр үні.

	Жазушының тіл бояуы, сөз нақышы алабөтен. Сөз нақышы жылдар бойы еңбекпен келеді. Ізденудің жемісі. Қаламгер әлі күнге аттан түскен жоқ, қаламын қолынан түсірмей келеді.

	Автордың сағынышы көңіл күйіне сай әрқилы өріледі. «Өрікте» зергер ұстаның «жүрек түбіндегі сары сағынышы ұйықтатпады» (Д.Досжан, Терезенің жарығы, Әңгімелер, Астана, «Фолиант», 2009, 230-бет) десе; «Келіншек асуда» Тұрсынбала қызғалдақтай қызықты күндерін жасыл сағынышпен елестетті (сонда, 258-бет); «Жылы жауында» Жетібастың туған жеріне деген сағынышы алжасыл (сонда, 264-бет); «Қызылқұмның желі не деп жылайды» әңгімесінде Мүсіркеп түйеші кешегісін құм ішіне батып бара жатқан күннің алқызыл, алкүрең сағынышымен (сонда, 279-бет) еске алады; «Нәресте» әңгімесіндегі жас жұбайлар Мыңжасар мен Зәуренің сағынышы сексеуіл шоғындай қызыл өрт (сонда, 347-бет); «Терезенің жарығы» әңгімесінде Күнімпатша кейуана немересі Қуандықты бірде ағарып атқан таң шапағы секілді сағынышпен (сонда, 176-бет), келесіде батар күннің ұлы уәйім шикіл сағынышымен (сонда, 186-бет) аңсап көз іле алмайды. Кейіпкер жан сарайының сағынышын қаламгер бояп әуреленбейді. Сөз бояуы – болымыс айшығын өзі айқындайды. Тіршілік иесінің көңіл қалыбы, көңіл компасы қалай бұрылса – кемпірқосақ солай құйылады.

	«Домбыра тартты» демейді, домбыраны кеудесімен сөйлетті дейді; «тау көрінді» демейді, қарсы беттен иықтасып тау түрегелді дейді, «таңғы ауаны құныға жұттым» демейді, таң самалы сарайымды ашты дейді; «бойжеткеннің жанары көл секілді тұнжырады» демейді, бойжеткеннің түпсіз терең жанарына сүңгіп шықтым дейді; «келіншектің жалаңаш бөксесі қар жамылған әппақ шың» демейді, қар жамылған шыңға ұқсаған бөксеге тырмысқан альпинистің кебін киіп сүмек боп терледі дейді. Әр әңгімедегі аллегория, эпитет, шендестіру элементтеріне сүрініп жығыласыз. Ерекшелігі – суретшілдігі. Дүниені суретпен көруі қанға сіңген қасиеті. Табиғаттан кіндігі үзілмегендігі.

	Болған оқиғаны болғандай етіп әркім-ақ баяндап береді. Жылдар бойы қаламды серік еткен жазушы шеберлікке жетеді. Атақ үшін де, шатақ үшін де қаламға жармасатын жастан асып кеткен. Әңгімелері көбіне ой ағыны – поток сознания әдісіне жүгінеді. Жаңа тынысты қазақ прозасы осындай болар-ау деп ойлайсыз. Шетелдің мынау деген қас шеберімен иық теңестірер, бәзбірде асып түсер көркемсөзге көңіл тоғайып, көз сүрінеді. Тауға шыққандай тынысыңыз тереңдейді, иығыңыз биіктейді. Шеберлік – үлкен мектеп. Мектеп есігі алақол шимайшыға ашыла бермейді. Әдебиеттің бас қояр құбыласына парапар шеберлік мектебіндегі әр сынып, дәліз, әр бөлме өзінің бояу-белгісімен, аурасымен ерекше. Екшеп айтсақ төмендегіше.

	Шеберліктің бірінші сыныбы Дүкенбай көркем прозасындағы өзінше бір әлем болып қосылған ой ағыны, яғни ойдың суреті дер едік. Бірінші жақтан сөйлеген кейіпкер жан сарайындағы сол мезеттегі, сол оқиға үстіндегі ашылып-сайрауы, жүрекжарды кебі – алақанға салғандай. Иірім, қайырымы мол философиясы. «Қызылқұмның желі не деп жылайды» – өкіметтен көмек, ағайыннан қайыр таппай құм ішіне қаңғып кеткен түйешінің қоңыр мұңы, ой ағыны пернесіндегі сезімнің, жанның суреті – жазушы шеберлігінің жоғары сыныбы. Жанр табиғаты әңгіме ырғағынан, сазынан сезіледі.

	Келесі сынып адам рухының кеңістік пен уақыттан тыс көрініс табуы – магиялық реализм әдісінің дәрісі. Кейіпкер бірде бозбала, келесіде жасамыс кісі қалпына кезек алмасып шәргез мінезбен көрінеді. Уақыт субстанциясынан тыс, тек қана бірде ана қоғамның, бірде мына қоғамның қалып-ортасына түскен кейіпкердің жанталас әрекеті. Мұнда мінез соншалық өзгере қоймайды, қоғам, орта өзгеріп отырады. Кеше кемел социализм төрінде шәниіп отырған образ бүгін – рынок есігінен сығалаған сормаңдай. Құбылған заман ба, адам ба – түсіну үшін жазушының екінші сынып әдісі – магиялық реализмнің есігін ашып енесіз. Қиялға тізгін берген ұтымды әдіс, ұғымды сөз саптасы арқылы адам метамарфозасының табиғатына сүңгисіз.

	Шеберліктің үшінші сыныбы – уыз тілді, мәйін сөздік қорының молдығы, сөз төркінін бағзыдан тартып қолдану дәрісінің есігі. 1967-87 жылдары Ұлттық Ғылым академиясының тіл білімі институты шығарған 10 томдық «Қазақ тілінің түсіндірме сөздігінде» көп сілтеме жазушы әңгімелері мен хикаяттарынан алынған. Бұл дегеніңіз: Дүкенбай көбіне қанық бояулы сирек ұшырасатын, емге ғана табылатын сөзбен жазады. Тіл мәйегіне уызынан жарып өскен. Академик Рабиға Сыздықова жазушының қышкер – қыш құюшы, қолдай – қолбасы, зертас – мозаика сөздерін жасап емілемізге енгізгенін құптап мақала жазды. Жазушының көп әңгімесі сабақтас салалас, салалас құрмалас сөйлемге ыңғай. Таяқ секілді илікпейтін, ішті тескен тақұл-тұқылдан ада. Бейне – иірімі шымырлап найқалып ағатын дария ағыс кенеуіңізді кернейді, тереңіне тартады. Ойды теңеу, аллегория, эпитет арқылы тұздықтап бергенде әлгі кептің суреті жадыңыздан жуылмай өмір-өмірге кетеді. Жансерігіңізге айналады.

	Жасырып неғыламыз. Бәзбір жастардың тілі жұтаң, ағаш атқа мінгендей боласыз, жауыр сөздерге сүрініп жығыласыз. Тілі кедейдің ойы тайыз. Тақыл-тұқыл сценарий тілімен көркемдікке жету қиын.

	Шеберліктің төртінші сыныбы – диалог құруында. Дүкенбай диалогі бостекі баян, ділмәрсу, екеуара сөз қағысу құралы емес, шиыршық атқан мінез қақтығысы. Өмірде мүлде аз сөйлейтін, аузында құлпы бар адамдар болады, олар жаны мұрнының ұшына жеткен кезде, түртпек сөз шымбайына батқан кезде – бомба болып жарылады. Кесіп айтады. Серпімді сөзімен өзін де, өзгені де жайратып салады. Жазушы кейіпкері айтпауға болмайтын кезде ғана – айтып қалатын; айтып үлгермесе – дүние бүлініп кетердей кезде – бұрқ ететін бірсөзді кісінің кебі. Көке мылжыңға жоқ, бомба уәждің уәлі иесі. Тартысты жайдақтатып жіберетін «деді», «дейді» етістігіне сирек қол артады. Бұл баяғы Феодор Достоевскийдің оқиғаны, тартысты екеуара диалогтің ішіне түсіріп жіберер әдісінің – қазақы қырын елестетеді.

	Шеберліктің бесінші сыныбы – қазақ көркем сөзін, әсіресе магиялық реализм әдісін мұхиттың арғы жағындағы Америка жазушыларының жазу машығына жақындатуында. Қияли, тұнық ойлы, тұнжыр қабақты кейіпкерлері баяғы Эдгар По, Борхес қалам сілтесін еске түсірсе; халықтың атам заманғы салт-дәстүрінен жүрегіңді жаншып, қан қысымын көтерер баян табуы, сол баянды («Қызыл-Кеніш оқиғасы» «Анасы жақсы адамдар», «Виртуоз», «Билік дәлізі») жаңаша бояумен сақаға қорғасын құйғандай етіп беруі – Маркес, Фолкнер тәсілін еске салады. Бұлай дегенде біз Дүкенбай жоғарыда аты аталған классиктермен парапар төлтума туғызды деуден аулақпыз. Әйтсе де жазушының соңғы кезде жазған әңгіме, хикаяты баяғы кетпенмен үйген қазақы тоғанды бұзып, алыс жағалаудағы өзге құрлық қаламгерлеріне шындап бет бұрған... сәлем салған... дәстүр мен дәстүрді жалғастырған... қазақ қара сөзінің көкжиегін Америка сөз өрнегіне жақындатқан жылы ағыс дегіміз келеді.

	«Гольфстрим» әңгімесі алыс жағалауға ұмтылған бауырмалдық, туыстық, сыбайластық сарынының терең ағысты ырғағы. Жүзімізге үлпілдеген үкілі лебі жетеді. Бесінші сыныпты жылы ағысқа ұқсаған туыстық, түсіністік, жылы лебіз сыныбы дер едік.

	Осы күні бәзбір қаламгер: «Біздер қазақ оқырманы үшін жазамыз... қазақ жазушысы қазаққа ғана қажет» деген ұшқары ой айтып қалады. Қазақ бір ұтылса – тұйықталудан, ақпай қал ған тоған секілді өзі-өзіне мәз болудан ұтылып жүрген халық. Жүнімізді дүрдитіп дәу бола алмаймыз. Жаһандану үрдісінде жеке арал жоқ. Ол үрдіс сіздің шегара қамалыңыз берік екен, айналып өте тұрайық демейді. Домалақ жердің арғы бүйіріндегі дүмпу бүгін болмаса – ертең сізді, бізді табады. Өркениеттің ұлы көші бізсіз де келешекке бет түзегені бет түзеген. Шаң жұтып қалмасақ жарағаны. Шаң жұтпаудың тәсілін тәуелсіздік тізгінін өткен ғасырдың ортасында алған Латын Америка елдерінің жазушылары ертерек игерді.

	Даналық дегеніміз қарапайымдылық деп талай ғұлама айтқан. Латын қаламгерлері өркениетті, әдебиеті керемет жетілген елдердің соңынан салпақтамау үшін, көштің көлеңкесі болмауы үшін өздерінше тыңнан сүрлеу іздеді, жол таба білді. Олардың ұстанғаны: «Бәрін үнділік өлшеммен өлшеу» деген ұран болды. Ұмыт бола бастаған аңыз, қиял, мифтер жаңа интерпретацияға түсіп, керемет көркем шығармалар дүниеге келіп, сөз өнеріне «латын американдық роман», «магикалық реализм» деген ұғымдарды әкелді. Қазақ әдебиетіне де тың жол керек. Іншалла, біздің рухани қазынамыз еш елден кем емес, ендеше оған Ренессанс, сілкініс қажет. Сілкініс ерекше мінезді, шеберлікті талап етпек, осы талапқа Дүкенбай Досжан әңгімелері толық жауап береді деген сенімдеміз.

	Шеберлік қаламгердің мінезінен өсіп шығатын көрініс. Мінез деген кімде жоқ, мінезсіз адам бола ма? Менің айтқалы отырғаным, жазушы, қаламгер мінезі, ол өзге өлшемді талап ететін дүние. Жазушы мінезі дегенде, оның тыңнан әлем құру шеберлігін, жоқ әлемнен бар ету қабілетін және де сол әлемге күллі оқырмандарын сендіре алатын, еліте, еріте білетін көшбасшылығынан тартып жазатыны. Сол арқылы ұлттың жанын таба білетіні. Жазушы ешқашан да жалғыз емес, ол өзі құрған әлемнің басты кейіпкері әрі қаһарманы. Міне, осы тұста оның елден ерек мінезі қымбат. Мұхтар Әуезовтен кейінгі қазақ прозасын білгісі келгендерге бір-біріне мүлдем ұқсамайтын, керісінше, бірін-бірі толықтыра түсетін төрт қаламгерді айтар едім, ол Әбіш Кекілбаев, Әбдіжәміл Нүрпейісов, Мұхтар Мағауин және сөз болып отырған Дүкенбай Досжан. Төрт түрлі ғажап мінез иелері, мінездері шығармасынан құйқылжып төгіліп тұр. Кітаптарының сырт мұқабасын сөгіп алып тастап оқытса – бірден Әбішті, бірден Әбдіжәмілді, сөзсіз Мұхтарды және тірі сөзін барынша түрлендіріп, сөзбен сурет салып жазатын Дүкенбайды қалтқысыз таныр едіңіз. Мінез деген стиль деп те айтып жатады, мүмкін мұнда да шындық бар шығар, тегін айтылмаған сөз. Бір білетінім, мінез болмаса қаламгер жоқ. Қаламгер өзінің төл мінезімен қадірлі әрі құнды. Мінезді қаламгер еліктемейді, өзіне біреулерді еліктіре жүреді.

	Дүкенбай Досжан ешкімге еліктемеген, дара бітімді мінезі бар, айтқанынан айтпағы мол қаламгер.





	Рақымжан ТҰРЫСБЕК





ҚҰБЫЛЫС




	Д.Досжан шеберлігі хақында



	Руханият әлемінің әлеуметтік мәні,көркемдік нәрі,сырлы сипаты сан алуан. Дарынды туынды бір күннің нәтижесі болып жерден өніп шықпайды, ол жылдар өте жемісін төгеді. Әдебиеттің әлемдік тәжірибесі осыған табан тірейді. Әңгімемізді әдебиет төңірегінде өрбітсек: көркем шығарма түрлері (әңгіме, хикаят, роман, өлең, пьеса), оның құрылым-желілік сыйпаты (фабула, сюжет, оқиға, тартыс), жазылу тәсілдері (натурализм, магиялық реализм, ой ағыны, авангард) табиғи талантты, іргелі ізденісті, өмірлік тәжірибені, талмас қажыр мен тер сіңген шеберлікті қажет ететін күрделі құбылыс. Адамтану – мәңгілік өнер. Кісі жан сарайын тірі сөзбен жіті аралау, тінту, сөздің суретіне басу – сол сөз туғызған шабыт құдіретінен бастау алады. Жазушы көзқарасы, қолтаңба құбылысы, көркемдік көкжиегінің алыс-жақынды қамтуы, қамтыған кездегі сәулелі сәті, қазыналы биігі –самаладай қаулап әдебиет жоқшысының алдынан шығады.

	Насихатқа зәру жазушы ағайын толып жүр. Ал мұның керісінше көтермелеуді, я көпшік қоюды қажет етпей-ақ; кез келген шығармасын оқып құштарлық қызуы бет шарпыған, ашылмаған аралға аяқ салғандай кеп кешетін, тынысың кеңіп, ойыңа ой қосатын шынайы суреткер болады. Суреткердің алғашқы сөйлемінен-ақ бұрын сезбей, ескермей жүрген, тереңдеп мән бере қоймаған өмір шындығын былайғы суішкілігіңізге шам етіп алдыңызға ұстайсыз.

	Жазушы Дүкенбай Досжан қаламы заманымен қосыла жасасып, мезгіл өткен сайын дүлдүл шабысына шабыс қосқан қарымды қаламгер. Ойлау жүйесі, ізденіс шеңбері, көзқарас-таным орнықтылығы бұл күнде ешкімді бейтарап қалдырмайды. Жалғыз ғана дүниені суретпен, бояумен көру, сөздің жанын сезіну, сөйлем құру машығынан жазушыны кітап теңізінен қатесіз танып тамсанасыз.

	Жан әлеміне еркін еніп, көңіл пернесін, түйсік-сезімді қозғар сөзбен сурет салу қиынның қиыны. Бұл үшін кәнігі шеберліктің шыңына шығу ләзім, сөздің суреті сезіліп тұрғаны құп. Шығармашылық стихиясы туған халқының арғы-бергі тарихына, ұлттық матрицаны айқындауға, қоғамның басты байлығы – адам мен оның еңбегін ардақтауға, ізгілікке негізделіп, сол ізгілік ізінен көркемдік шешімі шынайы шығып, қай-қай шығармасы жан-таптырмай жүректі тербетіп, бейтарап қалдырмасын тәптіштеудің қажеті аз. Кітаптан-кітапқа еркін көшіп, жүрек нәрін терең де ұғынықты стилмен көпке көлеңкесіз жеткізген, қолтаңба құбылысы ерекше, оқшау қаламгер туралы ой тербету кәусар бұлақтың көзін ашқанмен бірдей. Тегінде шығармашылық ізденіс: “Қиналмай жазылған дүние – әсерсіз оқылатынын ескерсек” (С.Джонсон, ағылшын жазушысы), Д.Досжан қаламының жемісі “Отырар”, “Фараби”, “Жібек жолы”, “Зауал”, “Дария”, “Табалдырығыңа табын”, “Жолбарыс сүрлеуі”, “Кісі ақысы”, “Мұхтар жолы”, “Алыптың азабы”, «Абайдың рухы», «Ақ Орда» секілді кесек-кесек туындының тарихи тағылымға қол артқан – оқиға өруі, сөз сабақтауы, ой төгуі, тіл-стиль сипаты, көркемдік көкжиегі – ізденістен көз жазбаған, ақ тер, көк тер бейнетті еншілеген, кезеңдік көрініс пен уақыт талабын әрбір қадамына өлшем етіп алған альпинистше – ұрынып ұмтылған жанкештілікті аңғарамыз.

	Көне Тұран мен қарт Қаратау, Ұлы Жібек жолы мен ДештіҚыпшақ өркениеті, ескі орындар: Түркістан, Отырар, Тараз, Баласағұнның қирандысы, солардың көне қобыз сарынындай қыр асты жырақтан жеткен мұңлы сазы, қоғамдық-кезеңдік дүмпу, тұлғалар апшуы, ел-жер тағдыры, тіршіліктің түгесілмес құпиясы, адам жаратылысы – кемпірқосақ бояуындай мың құбылып, төңкерілген аспанға ұқсап көркем тілмен көрікті шежіре төккенде – бейне, абыз ақсақалдың алдында отырғандай, көне сазға құлақ салғандай жап-жасыл ғажайып әлемге енесіз. Бұл ретте сыншы Г.Бельгердің: “Д.Досжан тақырыбы, бейне домбыраның қос ішегі секілді: бірі – қоңыр үнді көне тарихи оқиғалар тізбегі; келесісі – ащы шындығымен құлаққа қытымыр, шыңылтыр естілетін қазіргі өмірдің өз үні” деген пайымын құп аласың, қаламгердің тіл өрнегі, сөз нақышына арбаласың, тақырып аясының кеңдігіне таңқаласың.

	Д.Досжан шығармашылығы қалың жыныс тоғай есепті. Қолыңызда әдебиет әдісінің компасы болмаса – адасып шаршайсыз. Таңдап, тауып мәтіннің – екінші, үшіні астарын түсініп барып, көркемдік ізіне абайлап түссеңіз ғана кемел кеңістікке алып шығады. Кәусарына бас қойғызып, мейіріңізді қандырады.

	Көркемдіктің ауылы алыс, ол ауылға қалам ұстағанның бәрі қоңсы қона бермейді. Оған күн сайынғы үзбей жетілу, сөз ұстарта білу шеберлігі, ұлы классиктерден ерінбей үйрену, үйренген жәйітті ұлттық мінезге, менталитетке лайықтап нөсерше төгіп, оқырман бүйрегін бүлк еткізіп, жүрегін жылытып қана әдебиетте жаңа сөз айта аласыз. Сонда ғана ақ қағазға түсірген өзіндік ойың, танып-білген шындығың құбылыс саналады.

	Жазушының ізденіс-еңбектерінің жемісті әрі құнарлы екенін тәптіштеп жатудың қажеті шамалы. Бұл тұста көзқарақты көпшілікке алғашқы әңгімесі 15 жасында жарық көріп, одан бергі кезеңде әлемнің жиырмадан астам тіліне аударылып, алыс-жақын елдердің баспасынан 7,2 млн. таралыммен басылғанын; қаламынан туған 100-дің үстінде әңгіме, 20-дан астам хикаят, 11 роман, естелік-эссе, сұхбаттары бас құрап – әлгі айтқан ну тоғай-джунглиді елестетер еді. Бұған қосымша жазу бөлмесіндегі мыңға жуық образ – кейіпкерлердің картотека жүйесі, Қазан, Мәскеу, Тәшкен, Омбы архивтерінен алынған сирек қолжазба, әралуан дереккөздер жазушының көркем hәм тарихи туындысының қайнар көзі. Бұған Э.Неизвестный, М.Плицеская, Ә.Несин қолтаңбасын қосыңыз. М.Әуезовтің 19301932 жылдары абақтыда жазған үш түсініктемесі, Фатимаға арнаған 18 хаты, А.Байтұрсыновтың өкіл қызы Кәтезге аманат хаты, М.Дулатовтың “Келешек ұрпаққа хат” жазбасының толық нұсқасы, Б.Момышұлының, І.Есенберлиннің, Ө.Тұрманжановтың, Ә.Тәжібаевтың, З.Қалауованың әлі баспа бетін көрмеген өлеңдері мен хаттары қаламгердің аса бай мұрағатын құрайды. Шынын айтсақ жазушы алтын көмбенің үстінде отыр. Көмбені әзелде бір сирек ашып, бәзбір хаттарды жариялап қана оқырманды әлмә-әл елең еткізеді. Осындайда көмбе туралы көне аңыз еске оралады.

	Есте жоқ ескі мезгілде байпатшаның қойшысы болыпты.

	Әлгі қойшы күнде кешкілік өрістен малын түсіріп, ауыл маңына үйіріп тастап, өзі бір төбенің үстіне малдас құрып демалады екен. Әлгі бейбақ сәлден соң аяқ астынан иықтанып, таяғын шошаңдатып сөйлеп кетеді. «Жалғыз ұлыма байпатшаның қызын алып беремін!» – деп аспандайды дейді. Мына сөзді естіген шабарман, алармандар әлгі бейшараны қамшының астына алады. Байпатша кім, сен кім, астам сөйледің деп жазалайды. Ертесіне әлгі кеп тағы қайталанады. Бір күні байпатша қойшыны торсылдатып қамшыға алып жатқан жандайшаптан жөн сұрайды.

	Жандайшап айтады: «О, бұл нақұрыс көншоқайы артына қатып жүріп сіздің қызға құда түсемін» деп, мұрнын қисайта сөйлейді; тіліңді тарта сөйле деп жазалап жатқанымыз, тақсыр депті. Байпатша ойланыпты. «Ай, ол байғұста кінә жоқ шығар, отырған орнын қазып көріңдерші! Астам сөйлеткен әлдененің буы шығар», – дейді. Әлгі тұсты қазып жіберсе – алтын шығады. Осы бір көне аңыздағы жәйітке ұқсап қолындағы көмбенің буына мастанып астамсыған, кеуде керген қаламгерді тағы көрмейсіз. Ешқашан болдым... толдым... жеттім деген емес. Ілкіден жанкешті еңбегімен ағарып-көгеріп, әлі күнге қаламын қолынан түсірмей келеді. Шендестірумен сөйлесек: қаламгер қол төңкерген ұлы жорықтың сардары секілді күн сайын дүбірлі жортуыл үстінде, ұлттың сөзін ұлылап ұстап қана уақыт оздырумен жүр. Д.Досжанның көркемдік құпиясына, әсемдік әлеміне, адамтану ізденісіне енген сайын – таңқалатын айрықша кеп: “Көркем өнердің міндеті – мінезге еліктеу емес, оның сырын ашу” демекші – қаламгер шығармашылығы қоғамдық-кезеңдік құбылыстардан бастап, ұлт тарихының арғы-бергі кезеңін, танымал тұлғалардың тағдыр талайын, уақыт пен ұрпақ үндестігін, адамгершілік, имандылық өзегін, тіршілік тереңін түп қопарып қазып жазумен келеді. Қалам мен қағаздың құдірет-киесі осы тұстан қылаң береді. Шығармашылық құбылыс – талант пен тағдыр, жанр мен жауапкершілік, парыз бен қарыз, қысқасы ізденіс пен оған қатысты сан алуан компоненттер бас құрап қана үлкен үйдің шаңырағын көтерген уығы секілді ақ отаудың күмбезі астында қалыптасады. Сыр мен сыйпат қаулап алдыңыздан шығып, дүние тіршілігінің сан алуан сауалы кесекөлденеңдейді.

	Өмір – кереғар қақтығыстар толқыны.

	Сенің бейнетің шаш етек болғанда – өмірдің парадоксі сол – пәлен жылдан бері сын естімей, әлде басқа қонған бағы, әлде көтеріп жүрген лауазым портфелі сеп, әрдайым жаны қиналмаса да есімі әр төбенің басынан қылт көрініп, тізімнен түспейтін жазушы болады. Нәтижеде ол көкең ылғи төр жақта жүреді. Былай қарасаң – алып бара жатқан дәнеңесі жоқ, таңдай қағатын көркемдік кестесі кем. “Неге бұлай” деп мәселенің шындығына үңілесің. Несіне жасырамыз, қазақ оқырманы әлі күнге дабыраға еліккіш, я әрнәрсенің тереңіне бойлап ой қорытпайды, я көз жеткізіп барып сөз айтпайды. Бастауыш пен баяндауыштан құралған бара жатыр... келе жатыр... секілді хабарламаны көбіне көркем әдебиет деп қабылдап уақыт оздырып жүр. Кешегі ұстаздар, бүгінгі қас қаламгер өрнектеген кемел үлгіге үш қайнаса сорпасы қосылмайтын, көркемдік ізденіске бойлап бара алмайтын, дарынды мен алақолды айрмайтын... екеуін де газон қырыққандай бір деңгейде ұстап бағалайтын үр-р-рит-соқтың заманына тап болдық. Бұл аз десеңіз осы кезде «аз жазсақ – саз жазамыз» деген екіұшты пікір айтылып қалады. Таңғалмай көріңіз!

	Иығынан жалқаулық басып, мың салсаң бір баспайтын бәзбір жазушы тұтамдай тіршілікте өзін-өзі қамшылап, жетілудің орнына – бармақтай бәсін көрер көзге көтергісі келіп: “Ой, пәленше бұрқыратып жаза береді,” – деп әңгімесін қасақана өзге арнаға бұрып, «өзімнің арбам жүре тұрсын, өзгенікі қирасын» дегенді – аузы батып айта алмаса-дағы, жауырды жаба тоқып жұртты шатастыруға шебер. Өз басым неге өндіре жазып жүргенімді түсіндіріп берейін дейді Д.Досжан сұхбатында. «Сөзбен ауырған қас қаламгерге жазушылық – қаламақы табу, я атақ шығару емес, шер тарқату, сыр бөлісу дейді. Бір қауым ел көтерген жүкті шығармаға арқау етсең – романға тартып тұрады. Хикаят арқылы – жеке адамның көңіл күйін, жан сарайын армансыз аралағаның; я болмаса әңгімеде пәстік сезім, көңіл шырғалаңын түйіп шешесің. Өзгенікі деп отырып өзіңнің мұң-шеріңді ақтарасың. Көкейдегі қордаланған ойды тірі сөзбен өрнектеудің жалғыз жолы шығармашылық – кәсіп, ойы байдың – тілі бай, тілі байдың – көркемдік көкжиегі алыс. Керісінше, оқиғаны қалай бастап, қалай аяқтауын көзге елестетіп жүрсе-дағы айлапжылдап жалғыз бет қағаз жаза алмай жүрген «қағаз жолбарыс» кісілерді білеміз. Ендеше бар гәп – кісінің ішкі серіппесі – пружинасы босағаннан, қолы суып, шабыт қоламтасы бықсып өше бастағаннан. Айтарым бар, ішкі серіппем босай қоймаған», – деп түйеді әлгі сұхбатында жазушы.

	Біраз замандасы нарық заманына өкпелеген өгей баланың мінезін танытып: «Қаламақы төлемейді, оқырманға жетпейді», – деп әдебиеттен сырт айналып кеткелі қашан. Жақында бір журналист жазушы ағамызға тас кенеше қадалыпты. “Осыншалық ақ тер, көк тер бейнетіңізге қанша аласыз?..” – деп сауал қояды. “Баспалар көк тиын төлемейді, қарызға батып тұралап қалыпты. “Екі дүние есігін” басқан кісілер: “Жақсы мұқабамен шығардық, демеушілік қаржы түсір” деп өзімді қажап шаршатты. Әлі күнге өзімді өрге сүйреп келе жатқан тірі сөздің қасиеткепиеті!», – дейді жазушы. Мына жауапқа жас журналист басын шайқап, қолын сермелеп: «О!.. бұл көкеміз көркем сөз теріп жазбаса отыра алмайды!» – деп ішінен мырсылдай күлген секілді.

	О!.. ол жазбаса отыра алмайды!..

	Ол ішпесе жүре алмайды, дегендей естіледі әлгі журналистің жазушыға қаратып айтқан кекесін сөзі.

	Күн сайын жазу үстеліне жүгіну жазушының мінезіне айналған. Күн құрғатпай бірер бет я күнделік, я көркем дүние кестелеумен әуре. Шипажайда емделу, сейіл құру, шетелге шығу, Астанаға дүмеп келіп жатқан өнерпаздың ойынына қол соғу, өзгелерше ләззат қуып желпіну, пендешілік қызыққа мас болу секілді хикметтен ада-күде қаламгер басындағы кепке қарап отырсаңыз кәпір аяғандай, жазудан қолы, ойдан басы босамай, өзін-өзі қапырық бөлмеге қамап, маңайын қарадай абақтыға айналдырып, сұрау белгісіне ұқсап, кеш жатып, ерте тұрып, рынок заманында кітап жазған бұл көкең – баяғы көтерем атын тепектеп, найзасын көкке шаншып әділет іздеген испан идалгосы Дон-Кихотқа ұқсайды. Адамгершілік, адалдықты ту еткен 21-ғасыр Дон Кихоты секілді! Ендеше өмір өлшемі әлгі айтқандай, я аз жазу, я көп жазуда емес екен. Бар гәп өз шоғыңды өшіріп алмай, үнемі үрлеп, өрелі жағып, шеберлік жолына шам алып түскенің екен. Тегінде француз жазушысы Альфонс Доде: “Осы мен қандаймын” деп, ауық-ауық айнаға қарап алған жөн дейді. Өзіне-өзі ауық-ауық сын көзімен қарап тексеріп алған адам тегін болмайды. Тынбай ізденіп, жетіле жүрген кісі – төзімі тас, мұратына жетеді дейді қас қаламгер (ҚӘ. 15.10.99). Осы бір шағын сұхбаттан жазушының жан сарайы айқын сезіледі.

	Сөздің кепиет-қасиеті ілуде қонады. Қонған кезде түйсіктен – сезім, сезімнен – ой, ойдан – пайым, пайымнан – сөз, сөзден – сөйлем, сөйлемнен – силлогизм сабақталып ұлттың жаны сезілердей тірі сөзді көркем дүние күмбезі көтерілмек. Нендей күрделі қиын тақырыпқа Дүкеңнің қаймықпай батыл баратыны, өзін-өзі аяусыз қамшылайтыны – бала жастан көп оқып, көп тоқығаннан, сол тоқығанын күндердің-күні «керек болып қаларау» деп я күнделігіне, я зердесіне түйе жүрегенінен. Көкейіне білсем... игерсем... түкпірлесем деген ұлы мақсаты, алып-жұлып бара жатқан қандағы құштарлық, тынымсыз, тыңғылықты мінез – жылдар өте қаламгердің ұйқысын азайтты, мазасыз етті, табиғат берген дарынын жетілдіре түсті, қымбат ой шыркөбелек айналған дүниенің диірмен тасына айналды. Бұл күнде дүлей дауыл соқса-дағы шабыт кемесі дамылсыз шайқалған, алған бетінен қайтпайтын қайсар теңізшіге келеді. Француз жазушысы Альфонс Доденің: «Өз мінезін айнадан көре білу, дұрысын мақұлдап, бұрысына күле жүрудің өзі үлкен ерлік» дегені тегін айтылмаған. Балықшы балықшыны жырақтан шолады дегендей, қазақ қаламгері әлгі сұхбатында шығармашылық дерті – көбіміз ойлағандай – шабытың құс қанатында қалықтап ұшу ғана емес, жан азабы, өзін-өзі қинау, өзгелердің төзімі жетпейтін нәрсеге – төзу, басқалар аяқ салмаған биікке ұмтылу, қасақана аяқтан шалған, күйе жағып қаралаған сынды – көтере білу екенін дәлелдеді. Кәсібін қаламмен биіктете білді.

	Жазушының тақырып аясы кең. Тарихи кезеңді айқындау, өмір-тұрмыс сырын танып-түстеу, тұлға тағдырының бүге-шігесін түкпірлеп суреттеу сәтінде – оқырманға телегей пайым, терең пәлсапа ұсынады. Тарих пен таным тоғысы, тұлға мен тағдыр, қоғам сипаты, уақыт-кеңестік ара қатынасы мидай араласып, қай-қай шығармасынан күн шуағына ұқсап құбатөбелденіп алдымыздан шығады! Философияға табан тірейді.

	Әрі шығармасынан айтуы жоқ ақ тер, көк тер еңбектің тер иесі аңқып еседі. Жақсылық, жасампаздықтың баршасы еңбекпен келеді дейді автор. Кимелеп келіп төрімізге шыққан нарық заманы қай-қайсымызды еңбек елегінен өткізіп сынайды. Өз ісін жан-тәнімен сүйетін, сол істің көзін таба білетін шебер бола алсақ қана – әлгі електің көзінде қаламыз. Керісінше, мың салса бір баспайтын жалқау, жайбасар, марғау кісіге осынау сын өткелде сыбаға жоқ деп шегелейді. Бейнетіне сенген, тәуекелге басын тіккен кейіпкер мінезінен тарих пен бүгіннің күйіп тұрған ұрымтал қақтығысын ұстайды. 21 ғасыр қақтығысы – мүйіздесу, текетіресу емес; мінездегі нәзік лиризм, ойнақы сезім, ой ағыны, логикалық силлогизмнің көркем фрескасынан тартыс туғызу. “Досжанов сөз қаруын қасиет тұтатын себепті қаламға жөнсіз жармаспайды. Егер сол қару-қаламын қынынан суырса – онда ол әрдайым әділет жағында болып, әлсізді қорғап, мұңлыны жұбату үшін ғана қару-қаламын әжетіне асырады» деп жазыпты «Жібек жолының» орысша басылымының алғысөзіне Олжас Сүлейменов.

	Ақын, жазушыда көріпкелдік қасиет болады.

	Жазушы өрнегінде тарихнамалық сипат, шежірелік бояубелгі, ұлттық-этнографиялық нышан, кеше мен бүгіннің байланысы кілем өрнегіндей бояуы қанық, бұралаң, бұлтарысы анық. Сабақтастық жазушы көркемсөзінің күретамыры. Өмір-уақыт тынысын, тұлғаның тағдыр-талайын тілге тиек еткенде – елдік мұрат, туған жер сыйпаты, еңбегі зор, тері сор бұқара суішкілігі биік регистрде үн қатады, әңгіме, хикаяты бір-бірімен сабақтаса өріледі. Қызылқұм мен Сырдария өңірі, туған жер әуені, уақыткеңістік гармониясы, салт-дәстүр өрнегі, кейіпкер жан әлемі сирек ұшырасатын аллегориялық қанық бояу ашылып-сайраған кепке – оқырман гүлге қонған араша шүйлігеді. Мінез экологиясы деген тосын термин ашып, қоршаған орта мен кейіпкердің жан күйзелісі жымдасып барып қаймағы бұзылмаған ұлттық танымға сегіз өрім қамшыдай өріледі.

	Д.Досжан архив қойнауына жіті ат ізін салып, тіршілік-тұрмыс сырына лупамен үңіліп, мінез әлеміне терең бойлап, сол арқылы қоғам-кезең сипатын, уақыт ағысын сөйлетуге әуел бастан мықтап дағдыланды. Ғажайып ғұмыр иелеріне көркем сөзбен түрен салып, бас-басына сергек, сыралғы мінез қалыбын дөп басып таныды. Сөз өнері қонған кісі зәлім, қиянатшыл болмайды, ұлтына қызмет етуді ғана ойлайды; басқа қонған бақтың тұрақтап қалуы – ізгі тілек, кісілік мінезге байланысты дегенді ауызға жиі алады. Жазушы мәтінін жеделдетіп, сыдыртып атүсті оқи алмайсыз; уыз дәмін тұшынып қана іңкәр сезіміңіз оянады. “Зауал”, “Дария”, “Табалдырығыңа табын” трилогиясында – жер-су ортақ, кейіпкер ортақ. Мінез экологиясы, Арал теңізінің аспанға ұшуы, Сырдария суының тартылуы, құм көшкіні, азапен өтіп жатқан өмір қилы кейіпкердің қым-қуыт өмір соқпағы (Мақұлбек, Доскей, Батыр), ауыл белсендісінің (Мүлкімен, Нағанай, Құлшығаш) тіршілік жанталасы маңдайға ұстаған темірқазық есепті адастырмайды, жадыңыздан жуылмайды. Ауыл адамының адал еңбегін, келешекке үміт-сенімін бүгінгі жастарға аса қажет тәпсірдей ұлылап тербетеді. Әлемде болып жатқан өзгеріс-құбылысқа деген пайымы – телегей қиырына дүрбі салған теңізшіге келеді. Авторлық кредо штурвал есепті; теңеу, шендестіру, суреттеу – әлгі кемнің жел кернеген желкені. Дөңбекшіген мұхит айдынынан, я болмаса жыныс тоғайдан дін аман алып шығатын сөзбен сурет салу, сөйлем нақышы, кейіпкер жан сарайынан қазына іздеу машығы.

	Күн құрғатпай ізденісі – кісі аяғы із салмаған алыс қиырға алып шығады. Бірқыдыру әңгімесі ой ағынымен жазылса, келесі хикаяты магиялық-мифтік реализмге, үшінші дүниесі ойдың суреті – авангард тәсіліне табан тірейді. Сөз қолданысы тосын тынысты азон аурасын ашады. Оқырман осыдан бір жылт еткен жаңалық табамыз деп қолға алатындай, шығарымпаздықтың тастай бұлағына мейір қандырып, қажыр-қайратын қайыра табатындай; тірі сөздің қасиет-кепиеті көңіл кірін жуып, қиялға қанат жалғап, таңғажайып бұл не хал дегізеді.

	Көбіне психикалық діріл, лүпіл, опыныс-өкініш мінез хронометрі есепті. Қиял әлемінің көз жеткісіз кеңдігі ғажайып. Ізденіс сүрлеуі – ұлар қанаты талатын ұшар шыңға тарта түссе, сөйлем әдібі, ой ағыны, образдың қалып суреті, тебіренісі балалық шақтың уыз естелігіне айналып соғып, мөлдіреген маржан түзеді.

	Ұлы дала ойшылдары, көне қала сыйпаты осындай да кеп болған дегізіп, оқиға арнасы құм ішін кезген өзенге ұқсап жиі аунап, тосын тіркес, қанатты сөз нөсерше төгіліп, кемпірқосақша құбылып, әсер-сезімнің пернесінде ұстайды. Аты аталған үш роман шеберлік көкжиегіне іліккен авторды ақыр соңында «Таразы» кітабының жазылуына себепкер болды. Оқырманды уағында елең еткізген, әдебиетші, зерттеуші ортасында құбылыс саналған, күйіп тұрған қоғамдық-әлеуметтік дүрбелеңді арқау еткен үш шығармасына кеңірек тоқталамыз.

	Бұлар «Таразы», «Алаң» романдары мен Ұлттық қауіпсіздік комитетінің құжаттарынан құралған «Абақты» деректі кітабы.

	“Таразы” роман-толғауы адам тағдырын, ұлт мұратын кең көлемде қамтыған эпикалық тынысты шығарма. Өмірсерік пен оның адал зайыбы Аңса туған жерді аралауға шығады, жас кезінде байқамаған жәйітке ересектің ақыл көзімен үңіліп Америка ашқандай болады. Аумалы-төкпелі қоғамнан өз орнын іздеуі – әрбірімізге етене болса-дағы жазушы түзген көрінісқұбылысқа ұлт мұраты сабақтаса өріліп кейіпкерді биік образ деңгейіне көтереді. Адам мен табиғаттың ара жігі, экологиялық апатқа қарсылық Өмірсеріктің көкірек жарған күрсінісі мен әттегенайы есепті. Қызылқұмға қатысты тұнжыр ойы, әл-Фараби, Құлыншақ ақынның рухымен іштей шүйіркелесіп сырласуы, кеше мен бүгіннің айырымы, ұрпақ сабақтастығы күретамырша лүпіл қағып кейіпкер жан сарайының жағаны ұрған толқындай толғанысына куә етеді. Романдағы сталиндік зұлмат, Дүйсенқұл, Мағазбектің жалған жаламен итжеккенге айдауы, ақталып, аман-есен елге оралуы қаны тамған қадым тебіреніспен суреттеледі. Әміршіл-әкімшіл жүйенің сипаты, отаршыл саясаттың қыры-сыры алмакезек таразы басына түседі. Бұл – бұл ғана ма! Күрделі тағдыр иелері құм ішіндегі арпалыспен өтіп жатқан азапты әр күнімен қымбат. Өмірдің күнес жағын, жан рахатын қайтсем табамын деп жығылып-сүірініп жүрген бір жан. Абдолла мен Исаның кереғар шарпысуы, Тынышбектің ішкі монологі, Аңсаның әйел-аналық жан жылуы көркем сөздің айнадағы көрінісі. Кейіпкер іс-әрекетін автор қиял қанатымен асыра сілтеп қалқытып, шалқытып жібермей, керісінше, тіршілік күйбеңін жертабандатып қазымырлана қазып суреттеп, әрбірінің табиғатына сай қимыл-әрекет беріп, болмысты болғандай ғып, ою ойып, кілем тоқығандай өрнектейді. Кейіпкер әрекеті олайбұлай жүгірген құр далақтау емес, әр ісін меже тұтқан, әр сөзін мірдің оғы еткен күйіп тұрған күрескерлік.

	Өмірге келгенің – ар сотының алдында таразыға түскенің. Мына тіршілікте таразыға тартып алар нең бар?.. Жарық жалғанда не тындырып жүрсің?.. Кімге жақсылық жасап қол ұшыңды бердің? Кімдерге қайырың тиді?.. Кіммен ренжісіп көрместей болып кеттің?.. Осы сауалдың баршасы күндердің-күні алдыңнан шығып, жол тосып, тіршілігіңді бір уыс алақанға сыйғызып әкеліп таразының басына төндіреді. Сол кезде тізең дірілдеп, буының сырқырап, өкпең өкінішке толмасын деген сөз қасиетті кітапта жазылған. Осы философияны алдына меже етіп, шығармаға өзек етіп алған автор әр кейіпкердің ісін, мұңын, қуанышын көз жазбай жіті қадағалап, ой ағынына, ішкі монологке салып, тарау-тарау етіп көз алдымызға мінезден моншақ түзеді. Иланасыз, құп аласыз. Әр тарау дара әңгіме есепті, бір деммен оқылады. Кейіпкердің өз мінезіне өзі үңіліп, өз тағдырын өзі екшеп, шыңыраудан қауға тартқандай шамырқанар оқиға мен қақтығысқа кезек тізгін беруі магнит өрісінде ұстап, шаш етек шырғалаңнан шығармайды. Ой ағыны – поток сознание тәсілінің үйіріп тартар иіріміне жұтылып, бой жаза алмай шаршайсыз. Бәзбір сыншының «Таразы» ауыр оқылады, шендестіру – аллегориядан арыла алмайсыз деуі шындыққа саяды.

	Д.Досжан “Таразы” арқылы ел-жер тағдырын, кейіпкердің әртарап мінез-ерекшелігін аңыз-хикаят, шежірелік үлгі-өрнекпен ой ағыны арқылы әрәдік шегініспен беруі оқырманды үнемі магнит өрісінде ұстайды. Тіл бояуы, сөздің жаны, стиль ерекшелігі, ішкі монолог, сыр-сезім сипаты көркемдік қазанын сақырлатып қайната түсуімен жұғысты; жантаптырмай ізденісі, шабыт-шырайының алуан өрнегі құп келіскен “Таразы” қазақ прозасының белесті биігі, тәлімді туындысы еткен.

	Осы тұста Д.Досжан қаламы қуатты он жыл өмірін Мұхтар Әуезов өмірінің қиын кезеңін, беймәлім қырларын зерттеуге неге арнады деген сауал туындайды. Жауап бере кетелік. Жазушы бұл тақырыпқа екі роман жазды. Алғашқысы «Алыптың азабы» Әуезовтің 1930-1932 жылдары істі болып ұсталып, тергелуі, абақтыға қамалған хикметі туралы; екінші роман «Мұхтар жолы» Әуезовтің екінші мәрте қуғынға түскен 1951-1952 жылдар оқиғасын қамтиды. Осынау екі романға апарар басқыш есепті Ұлттық қауіпсіздік комитетінің архивінен құралған «Абақты» деректік кітабы екенін әлі күнге ешкім айтқан емес.

	Әуезовтің жарияланбаған хаттары, абақтыда адам төзгісіз мехнат шегуі, қуғын-сүргін кезеңі, ұр да жық, сен тұр, мен атайын сайқал саясаттың сұмдығы – қаны-жынымен түршіктіре түседі. Тұлғаның ауыр тағдырына із қалдырған құбылыс-оқиғаларды салыстыру, эпитет, әсірелеу, аллегория, дерек-шындық көрінісін кезек ұсынып сөзден бұзаутіс қамшы өреді. Тарау сайын кейіпкер өресі биіктеп, құбылысы айқындала түседі. Ақтаңдақтың ақиқаты, жүрек сыздатқан сұмдығы түршіктіреді. Кеше мен бүгіннің айырым-белгісі арқылы кейіпкер мінезін ұрымтал тұста ашудың сәті түсіп: Әуезовтің алдында дәріс тыңдағандай әсерде отырасыз; Әуезов мені авторлық менмен мидай араласқан баян жер мен айдың тартылысы секілді тартылыста ұстайды.

	Тәуелсіздік әлеуметке руханиятымызға тың серпіліс әкелді. Алаш көсемдерінің қайыра жарқ етіп жарыққа шығуын қауым құбылыс деп қабылдады. Ұлтымыздың екінші тынысы ашылып, жүрек оты оянды. Д.Досжан алғашқының бірі болып алаш ардақтысының “істі болу құпиясына” ат ізін салды, Ұлттық қауіпсіздік комитетінің алпыс жылдан астам жабулы мұрағатына еніп, қол тимеген, жарық түспеген сот құжаттарын сүзіп алып шықты. Дерек пен дәйекке толы құжаттар, естелік әңгімелер, сұрақ-жауап үлгілері – “Абақты” («Қазақстан», Алматы, 1992 жыл) кітабының күретамырына айналды. Үзіндісімен “Жас Алаш” газетінен, “Жалын” журналынан танысқан біздер алаш ардақтысының жазба дерегінің толық нұсқасы «Абақты» шыққан кезде кітап базарында нарық көтеріліп, дүрлігіс басталды. Тираж екі, үш мәрте қайта басылды. Кітап қолдан-қолға тимеді. Ғалымдар зерттеуіне «Абақтыға» сілтеме жасау дәстүрге айналды. Кітап бастан-аяқ құжаттық дереке сүйеніп жазылғаны сыншы тіліне сүйек, ғылымға тиек болды. Жазушының тың тақырыпқа дер кезінде ат ізін салып, құпияның шаң тозаңын қағып халық көзіне шығаруы со кезеңдегі ерлік еді.

	Алаш лидерлерінің істі болу тарихын ашуды мақсат еткенімен “құжаттық очерктің” кілтін табуда кіріспе үлкен рөл атқарғаны мәлім. Әр детальға мән беріп қазып жазғаны елең еткізеді. Ең әуелі 1925-30 жылдар саяси ахуалына әрі терең, әрі байыпты шолу берілген. Ең әуелі жаңа экономикалық саясат қазақ сахарасына жетті ме... жетпеді ме... төңкеріс толқыны әлсірегенненәлсіреп базар нарқы қалыптаспаған қазақтың қара табан кедейлері оны қалай қабылдады. Екінші: байларды кәмпескелеу, кулактарды тап есебінде жою, жер аудару – қауымға қаншалық зардап әкелгені бұлтартпас дәлелмен сөйледі. Үшінші: саяси дүрбелең кезінде жартылай көшпенді, жартылай отырықшы кедей шаруаға кұштеп телінген қондырғы – жаңа экономикалық саясат не берді. Тұяғына қараған бар малын сыпырып, жан да ортақ, мал да ортақ, ұжымдық шаруа құра қал, мемлекеттік жоспарды орында деп кедейдің төбесіне қамшы үйіру қаншалық қасірет әкелгені тәптіштеледі. Асыра сілтеу, кедей-кепшіктің рухани тамырына, күнкөріс қамына, әдет-ғұрпына балта шапқаны, орны толмас қателікке ұрындырғаны белгілі. Халықтың жерге қарап, қан түкірген наразылығын туғызды. Қан тартты.

	«Шығыс Қазақстан облысындағы қанды қырғын Шұбартау көтерілісі, Оңтүстік Қазақстан облысындағы әйгілі Созақ көтерілісі (халық арасында “Аққалпақ” көтерілісі деп аталады) бұрқ етті” (44 бет) деп мәсенеің басын ашып шағып береді автор. Айтса – айтқандай!

	Созақ көтерілісінің шығу себептерін, ағайынды Әділовтердің ісін ашқан Ұлттық қауіпсіздік комитетінің мұрағатынан шерткен сыр, ұсталған кісілердің естелігі, тергеу, айыптау – уақтылы дөп берілген, әрі сол кездегі талас-тартысқа кеңінен жол ашқан шамырқандырар шындық арқауына айналды. Таразы тасын я жеңіл, я ауырлатып, қоғамдық пікірдің теріс кетпеуіне септігін тигізді.

	Құжаттық кітаптың тағы бір қыры: Жүсіпбек Аймауытұлының Қызылорда, Бутырка абақтысындағы хал-ахуалы, азабы, тергеу ісі, айыптау көшірмесі рет-ретімен берілуі дер едік. Тергеу ісінен жазушы түсініктемесі, сілтемесі, дәйектемесі логикалық үндестікте өріліп, сюжет ширыға түседі. Отбасы, ұрпақтарынан табылған естелік ұтымды тіркелген. Қансонарға шығып із кескен саятшы есепті мұрағаттың әр қарпі, әрбір үтір, нүктесі қағыс қалмапты. Архив құжаттарын тірнектеп теріп, тереңнен қазып, тартымды сөйлеткені сол: “жасыратыны жоқ, – деп еске алады автор, – сол кездегі ізденістеріме Ұлттық қауіпсіздік комитетінің бірінші орынбасары, генерал-майор Сапар Қопабайұлы Әбдірахманов жан аямай жәрдемін жасады. Құнды жазбаның қолыма тиюіне қол ұшын берді” (“Алматы ақшамы”, 1992, 27 наурыз) деп тебіренеді. Ұрпақ үшін үлкен, кәделі істің абыройлы аяқталуына академиктер З.Қабдолов, С.Қирабаев қымбат ойпікірін аямады дейді автор. Жазушыға баспасөз дерегі, естелік, күнделік жазбасы біршама көмек жасаса, ағалар кеңесі барометр болыпты. Дереккөзге мұқият ден қойып, қол ұшын берген, көмек қолын созған кісілерге ілтипат сезімін ұмытпаған. «Абақты» тірнекшілдік, ізшілдік, ізденімпаздық үлгісі ретінде талай уақыт қымбатымыз саналары анық.

	1929 жылғы Аймауытұлының соттағы тергеуіне үстеме тарау Дінше Әділовтің төңірегінде өрбіген. Ол туралы автор төмендегіше мағлұмат келтіреді: “1900 жылы туған. Белгілі мамандығы жоқ. Түземдік гимназияның 5 класын бітірген. Туған жері – Сырдария округі, Сарысу ауданы, КазЦИК-тің мүшесі болған, Орынбор мен Ташкент, Қызылорда арасында көбіне ұйымдастыру, төтенше шаралар бойынша елшілік қызметте жүрген. 1924 жылы Созақ көтерілісінің тұтануына тікелей себепші Ақмоладан түнеріп жеткен милиция өкілі, қаныпезер, ұр да жық, нәсіпқұмар Әбубәкіров Қараноғайды осы Діншенің ағасы Байсейіт атып өлтірген...” Бұдан кейінгі тұста Дінше Әділовтің ұзақ тергелгені құжаттық деректер байыбында беріледі. Жүсіпбек Аймауытұлы мен Міржақып Дулатұлының бетпе-бет жауаптасуы, түрмеде толтырылған тергеу ізімен сөйлейді. Әсіресе Аймауытұлының Бутырка түрмесіне тап болуы, Дінше Әділовпен арадағы қақтығыс, “Алқа” ұйымына екіұшты, екіұдай көзқарас бұлтартпас құжаттық деректермен нақтылана түскені қымбат қазына. Автор көркем ойлап, қанық бояулы, бейнелі өрнекпен кезең кестесін нақтылы құжатпен өрбітіп, дәйекпен дамытады. Уақыттың таңбасы ап-айқын сезіліп, қолдан жасалған қылмыс көзі, өтіріктің ақ-қарасы дөп ашылады. Дерек пен дәйектің үйлесімі, абақтыдан жеткен алыптар мұңы, жан айқайы әрдайым сөздің магнит өрісінде ұстайды.

	Күнделік жазбасынан алынған дерек, ағайынды Қоңыратбаевтар ісі әһм еңбектері, Созақ көтерілісінің кең өріс алуына себепші болған Қараноғай Әбубәкіровтің нәсіпқұмар қанқұйлы әрекеті нақты құжат арқылы берілген. Ақтаңдақ қосымша кепте алынса-дағы Жүсіпбек Аймауытұлының істі болу тарихындағы аштарға жиналған малды өз мүддесіне жаратты, ішіп-жеп қойды деп, домалақ арызбен ұсталған жазушыны жар басына апарып, жалған дерекке сүйеніп, түймедейді түйедей етіп көрсеткен. Көпе-көрнеу қаралауға желдей ескен айыптаушы тергеу ісін «әу» дегеннен теріс жүргізеді. Адам айтқысыз сұмдық қылмыс ізін тапқандай күпінеді, “мінсіз” жұмыс тындырған боп соңынан мақтау алады. “Мінсіз іскерліктің” ақиқаты араға алпыс жыл өткенде ашылады. Уақыт – төреші. Қаламгердің ұлтшылдық деген не?.. ұлтына жаны ашу, ұлт жолында басын бәйгеге тігу – теріс пе, әлде дұрыс па деген сауалға дүниелік классикадан тартып, тіпті Эмиль Золяның «Шындық» романындағы Альфред Дрейфустің ісімен паралель-қума етіп өрбітуі табылған құба-құп.

	Бес қаламгердің істі болу шежіресін мұрағат дерегі арқылы тербете қозғап, өткен ғасырдың 30 жылдар шындығы мен қазақ зиялысының тағдыр-талайынан сыр тартқан “Абақты” – дәйек пен дерегі мол, кезең зерттеуіне арқау есепті, мәні мен маңызы ерекше еңселі еңбек. Абақтыдан жеткен сөз – күрделі кезең кеселін, бас кеспек болса да тіл кеспек жоқ – мәрттікті тануға, “жоғары жақтағылардың” айрықша іскер, мейлінше “мейірбан мінезінің” қан-жынын ағызған тың талпыныс, сәтті барлау.

	«Абақты» –“Қазақстан ГУЛАГ-ін сөйлеткен сындарлы кітап” деп жазды сол кезеңде сыншы Г.Бельгер. Бүгінгі буын, кейінгі көпшілік тарих тағылымынан сабақ алуға тиіс. Кеңестік тас қамаудан естілген күңіреніс, күрсіністің шындығы жастарымыздың қалғып бара жатқан намысын сілкіп оятқандай күшке ие, сабақты ине сәтімен дедік сол кезде.

	«Абақтының» құжаттық қыры, перзенттердің ұлтжанды парасаты, төзімі туралы авторлық пайымы қанық, сыралғы сыйпатымен жадымызды жаңғыртуымен қымбат.

	Құжаттан бас құраған «Абақтыда» – Мұхтар Әуезовтің елжер қадірін терең түсінетіні, білім-ғылымға, өсіп-жетілуге құштарлығы, ұлтқа жанашырлығы һәм дүниетаным иірімдері кеңінен қамтылған. Әсіресе жазушы тұтқындалған кезге куә болған академик Шафих Шөкіұлы естелігі, М.Әуезовтің айыптау ісіне қатысты төрт мәлімдемесі, түрлі арыз-шағым, алаш көсемдеріне қатысты көзқарасы, “Әдебиет тарихы” оқулығын жазған кездегі көңіл-күйі, ізгілік, ар-ождан дәргейінен жауап беруі, “Қилы заман” хикаяты, сұр үйдің жендеттеріне қолды болған “Сұғанақ сұр”, төңкерісшіл оппонентке оң жауабы, Мәскеу, Ташкенттегі ұлттық-рухани бағыттағы жанталасқан ізденіс ізі ет жүректі езетіндей баянымен құнды. Идеологиялық ахуалды теріп, тізбейақ, уақыт ұсынған сауалға тергеу ісінің құпия құжатын көлденең тарту арқылы соқталы жауап сарқады. Қайсібірде түсінік-талдау беріп, уақыттың қатал сынын, саясат пен парасат ара жігін жіліктеп шағады. «Абақтыдағы» осы желі кейінше қазығын айналған қазанаттай “Алыптың азабы” романына – Әуезовтің қилы тағдыры мен қайшыласқан ізіне барлау жасауға, кейіпкерді көркем әрі кең тыныспен суреттеуге мұрындық болды.

	Әуезовтің “Абай” журналын шығару кезіндегі шатақ пен қиындықты еңсеруі, көркемдік асуына алғаш басқыш қоюы, Абайдың әдеби мұраларына қатысты – әрі тартып, бері жыққан – талқылауға қатысуы, алғашқы зайыбы – Райхан, одан кейінгі зайыбы – Кәмилаға оттай ыстық сүйіспендігі, Оңтүстік Қазақстан облысына шығармашылық сапары (1957, 1960 ж.ж.), ұстаз-ғалым Бейсембай Кенжебаевпен қиын-қыстау кезеңде сыр бөлісуі, тілеулестігі, Гогольдің “Ревизор” пьесасын қазақша құлпыртып сөйлетуі – тақ-тұқ еткен ордашарқы хаттамалық баянмен емес, қоңыр мұңлы бояу, тірі сөзбен төгіледі. Күрделі тақырыпқа қаймықпай барған, уақыт тынысына, әкімшіл-әміршіл жүйенің көз жұмбай кесаспап бағытына, ғанибеті – Әуезовтің ұлт жанына қосқан үлес-салмағына басымдық берген, кейіпкер жан сарайын тінткен, жүрек сөзін сездіріп лүпіл қаққан авторлық, суреткерлік – позицияға таңғалмай оқу мүмкін емес. Оқырманға ұсынар тін арқау – ұлт рухын іздеу қамы шығарманың кеуде керген екінші тынысы. «Абақты» зиялы қауым өкілінің ұлы мұратын тереңнен қанын шығара қазған тағылымды шығарма.

	“Алаң” романы 1986 жылғы Желтоқсан оқиғасының туу себебі, қоғамдық ахуал, әмірші-әкімшілердің тақталасын, жас ұрпақтың берсе – қолынан, бермесе – жолынан деген бақталасын телқабыс өрген қоғам шындығының шынайы көрінісі. Шығарма стилі, таным-түсінік, түйсік-сезімнің баршасы алаң арқылы өтеді. Алаң – символдық сипат. Саяси-пәлсапалық көзқарасқа иек артқан адамзаттық пайым – адамгершілік пен аярлықты, ақиқат пен өтірікті, ізгілік пен қатыгездікті шімірікпей шиыршық атқызып, безендеп береді, философиялық түйінін көлденең тартады. Ақтаңдақтың қыры-сыры түпсіз тереңде жатыр, оны танып-түсіну үшін ғалымның пайымы, суреткердің алмас жанары, уақыттың безбені қажет дейді. Роман қоғамдық-кезеңдік көріністі сұңғыла саралаған, күрделі образға көзі тірі кісілердің мінез қырын ұрымтал көгендеген ұтқыр ойлы, шымыр сюжетті, суреткерлік қызуы бет шарпыған шынайы шығарма.

	Өкінішке орай «Алаң» – әдебиетшілер көзінен қағаберіс қалып, көп уақыт ауызға алынбай келді. Мұның себебі кітаптың аз тиражбен, демеуші қаржысымен шыққаны еді. Романның архитектоникасы, желілік құрылымы, беломыртқа-фабуласы мүлде жаңаша, құрылымы дара. Озық үлгідегі Латын америкасының Габриэль Гарсиа Маркес, Хорхе Луис Борхес, ағылшын Ульям Сомерсет Моэм, Айрис Мердок стиліне үндес ойнақы, бұрылыс, құбылысы көп желі тартуы баурайды. Зер салайық: желтоқсан дүрбелеңі. Жастар ереуілдеп көшеге шығып тәуелсіздік жолына басын тігіп, өзекжарды сөзін айтып шыж-көбелек. Мұздай қаруланған жасақ жастарды резеңке сойылмен ұрып, төбелеріне мұздай су құйып, тұтқындап, тор көз мәшинеге тоғытып әкетіп жатыр. Көше қанжоса қақтығыс... Ал осы ахуалға кереғар, мүлде өзге полюсте – өзінің шен-шекпенін күйттеген шенеунік шала мас күйінде, ұлттың мұңын, мұқтажын есінен тарса шығарып, түнгі жүріске салынып, бәденді бикештің құшағына тұншығып жатқаны суреттеледі. Көшенің бас жағында – ұлты үшін қанжоса болып жатқан жастар жосқыны, дәп сол көшенің пұшпағында – жылы үйде, бойжеткеннің ыстық құшағына көміліп ләззат ойынын ойнаған шенді шенеунік. Кереғар кеп, қайшы көзқарас. Жаны ашымастың қасында басың ауырмасын. Жүйкеңізді бірде ысытып, бірде мұздатқан кейіпкердің хамелеон ахуалын ашып салып – сезім шырғалаңына тұсап тыпыр еткізбейді. Кереғарлыққа килігесіз. Жазушы стилі қос тарапта – бірде ыстығы бет шарпыған ләззат ойынына, келесіде кісіні түршіктірген қанды жосқынға енгізіп, абың-күбің есіңізді алады. Алмағайып уақыт есесін жүрегіңізден өткізеді. Ет жүрегіңіз сусорғыш қағазша қалтырайды, біреуінің – немқұрайды, тірі өлік мінезіне, келесінің – жаны ышқынған мінез шәт-шәлекейіне куә боласыз.

	Тағы бір жаңалық: шағын жанрдағы ізденісі алабөтен екендігі. Сөз қолданысы, сөйлем нақышы – бәз-баяғы дүниені суретпен көру шеберлік мектебінен. Ұлт мұраты, халықтық салт-дәстүр өнегесі кейіпкердің өзіне шақ көйлегіне ұқсап қанық та алуан бояуымен көрініс тауып, кеп шертеді. Әңгімелеріне (“Жаңғақ”, “Нәресте”, “Жолаушы”, “Өмір арбасы”, “Шырақшы”, “Тегіне тарту”, “Екі дүние есігі”) тән басты белгі аллегория – «әу» дегеннен атойлап алғы межеде, жұлынтұста. Түпқазық мазмұн, уақыт тынысы сахарадан соққан ыстық желдей аңқаны кептіреді. Кейіпкер мінезі, тіл-стиль сипаты әрдайым жақұт тасы есепті тосын қырынан жарқ та жұрқ көзге ұрады. Адамгершілікті биік ұстау, жақсылық, ізгілікке ғұмырын сарп ету (“Жаңғақтағы” шешен шалы Ахмет); ұлт мұраты, ұрпақ қамы, адал жар сыйпаты (“Нәрестедегі” Мыңжасар, Зәуре); көріпкелдік, шығармашылық құдірет (“Шырақшы”, «Суретші»); туған топыраққа тарта туу («Қызыл кеніш оқиғасы», “Тегіне тарту”) тайға таңба басқандай, сұлуға алқа таққандай көз тартып, көңіл көншітеді. Әңгіме жауһары – адам жанының бірін-бірі қайталамайтын құбылысын, тектілік төркінін іңкәр ілтипатпен ақ жауындай себелеп суреттейді. Тақырып аясы кең, мазмұны бай, тіл-стилі жібек гобелен тоқымасындай; авторлық көзқарасы, қолтаңба машығы жырақтан «мен мұндалап» шақырған меже есепті. Мәдениет және ақпарат министрлігінен өткен жылдары авторға «Ең көп оқылатын жазушы» мәртебесін бұйыртуы қаламгердің әңгіме жанрдағы жетістігіне ілтипат деп таныдық.

	Өмір құбылысының көркем сөз әлеміне көшу процесі, қоғами-адами бейнені танып-түстеуі – Д.Досжан шығармашылығында алабөтен көзге ұрады. Қағаз бен қаламның қасиетін терең сезіну, жатпай-тұрмай соныдан із кесу, үнемі жетілуден бой тартпау, үнемі маңдай терін тамшылатқан қаламгердің елге, тарих пен танымға жалықпай қызмет етуі, ұлт мұратына, руханият ісіне адалдығы – темірқазық секілді әрдайым көзге қиырдан шалынады. Дүкенбай Досжан прозасы – биік мұратты меже тұтқан көркем сөз, әрі тапқыр, әрі бірегей айшықты аллегория, шендестіру мен ширығу, ұлт жанын терең түсініп түкпірлеудің шебер үлгісі. Әдебиетке айтуы жоқ адалдықтың белгісі. Дүбіріңе дүбір қосылсын, өміріңе өмір жалғансын – қара сөздің қас шебері демекпіз!





	Жарасбай СҮЛЕЙМЕНОВ





Д.ДОСЖАН ШЫҒАРМАСЫНДАҒЫ МАХАББАТ ПЕН ҒАДАУАТ




	Махаббат. Сүйіспендік. Құштарлық қызуы. Адам бойындағы осынау үш бірлік – өнердің алдына ұстаған шамшырағы. Бұл үшеуі болмаса дөңгеленген дүние тіршілігі көңілсіз тартып, пендесі құрғыр күйкіленіп, көзі тұнып адасар ма еді, қайтер еді. Дүние тіршілігі дамылсыз дөңбекшіген түпсіз терең мұхит секілді. Кәнігі теңізші суға кетіп қарық болмасам деп компасын қолынан түсірмеуге дағдыланса – адам баласын қанша ықылым індет-аурудан, қанқұйлы соғыс, азып-тозудан сақтап келе жатқан жүрегінің төріне ұстаған махаббат киесі.

	Бейнелеп айтсақ: қалың жыныс тоғайдан, я болмаса аңқаны кептірген құба дүз шөл ішінен адастырмай алып шығатын адам бойындағы өмірге деген құштарлық қан қызуы екенін бәріңіз білесіз. Француз жазушысы Бальзак: «Дүниенің билеушісі түптің-түбінде құштарлық. Құштарлық – жазушы қаламына шабыт қосады, қолбасшыны не қилы жорықтарға бел буғызады, корольдердің тақталасы, пенделердің бақталасы адам бойындағы құштарлықтан бастау алады», – деген сөзі шындық. Ендеше жазушы Д.Досжан шығармасындағы бұрын-соңды тілге тиек болмаған махаббат пен ғадауат тақырыбын қозғаймыз.

	Кейіпкердің қуаныш, реніш, мұң, нала, өкпе, ыза, жақсы көру, жек көру сезімі, бәрі-бәрі, кісі бойындағы қан қызуынан бастау алады. Тіршілікте бары-жоғы белгісіз, көлеңке секілді құр әншейін тірі жан болады, олардың қан қызуы кемшін, сүлесоқ жүретіні содан дейді ғалымдар. Ал жүрген жерін дүбірге толтырып күйіп-жанған мазасыздар қаншама, олардың қан қызуы шыдатпай бет шарпиды. Көзге ерте түсіп, ерте піседі. Өмірдегі қақтығыс, тартыс – әлгі патша сезімнен бастау алады. Әлгі құштарлық қызуы күндердің-күні иесін тауға шығарады, я болмаса күйдіріп-жандырып күйретіп тынады. Генетик ғалым ашқан жаңалық осы.

	Махаббат тақырыбы мәңгілік, ол өнердің гүлі, көркі. Жазушы Дүкенбай Досжан сөзімен айтсақ: «Ол – қан қыздырған күю мен сүю, я кейіпкердің жар басынан өзін-өзі ылдиға тастап жіберуі, я өмірі жетіп болмайтын биіктерге ұмтылу». Сүйіспендік, құштарлық сырына тереңдеп барған «Ине ұшындағы өмір» хикаятына келейік.

	Оқиға Болашақ бағдарламасымен алыстағы Кембридж университетін үздік тәмәмдап елге оралған, биік лауазымды қызметке кіріскен бозбала Айбар Арыстанұлының кешқұрым баспанасына жетіп, ұзын диванға сұлай кетіп, ауыр ой кешуінен басталады.

	«Не болып барамын, – деп бозбала іштей мүжіледі, – түріме не болған?.. Әлде ауырып жүрмін бе, әлде ойнап жүріп от басып алдым ба?» деп күйзеле кеп кешеді. Айнадағы Айбар жиырманың сегізіне шыққан, тепсе темір үзетін, үлкен бизнес орталығында компьютердің құлағында ойнайтын программист – тосын тест енгізушіге мүлде ұқсамайды. Жанарының оты азайып, бетінің қызылы тарап, бозаң тарта бастапты. Айдың жаңасында мұндай емес еді. Оң қолын білегінен жалаңаштап алақанын аударып-төңкерді, көк тамыры көрінбей, ет пен терінің арасына сіңе түсіп әзер шалынады. Бармағымен басып еді, тамыр соғысы білінбеді.

	Терезе алдындағы кәрі үйеңкі қарауыта сықырлайды. «Не деген мықтылық десеңші. Осы ағаштың қасында мына біздер құр әншейін жел қуған қаңбақ, үрген қарын, қураған қурай секілдіміз. Бәле қайда – бассақ аяқ астында. Андыздаған пәле, вирус, сырқат, өкпек жел, бәрі-бәрі пенделердің аяғынан шалып омақастырып келеді... омақастыра бермекші» деп, Айбар қалың ойын уәйіммен тұздықтай түседі. (Д.Досжан, Ине ұшындағы өмір, Астана, «Фолиант», 2002, 11-бет). Қызметтен қайтып келе жатып көзтаныс дәрігерге көрінген. «Белгісіз бикештермен жыныстық қатынасқа түсіп пе едіңіз», – деп сұрайды індете тексерген дәрігер. «Несіне жасырайын, жаңа жылдан кейін екіүш мәрте сұлу бикешпен мейрамханаға барып көңіл көтергенім еміс-еміс есімде», – дейді Айбар. «Өзіме жұққан қатерлі вирус па сонда, ашып айтсаңшы» (сонда, 12-бет) – дейді бұл. Қатерлі деген сөзді қылғынып барып әзер айтады. Дүние көз алдында шыркөбелек айналып, аяқ-қолын аспаннан келтірген секілденеді, жүрек соғысы жиіледі. «Қай жерден қателік жібердім» деп Айбар жерге қарап таусыла түседі.

	Оқиға ер мен ұрғашының эротикалық шарпысуынан басталады... Оқып көрелік. «Жұмысында бірге істейтін, бәдені ұршықша үйірілген, үзіліп піскен мәуедей Аяулым алдында ғана: «Айбар орталықтан екі бөлмелі үй алды, басы бос» дегенді есітіп, ертеңгісін телефон шалып, бозбаланы өз аяғымен іздеп келген еді... Аш қарынға аздап шарап ішеді, шамалап шала мас кепке түседі... Өз көзіне өзі сенбеді дейді автор. Айбардың жүрегі атқақтап аузына кептеледі. Үлбіреген бойжеткен тырдай жалаңаш әппақ болып диванға жатып қапты. Жігіт еңкейіп кесе төңкергендей дөңгеленген анарынан иіскеп елтіді... Ендігі баян аллегорияға ауысады. «Айбар бала кезінде көшкен қойшыларға ілесіп Қызылқұмның шөліне шығатын. Құм – теңіз толқынына ұқсап бірінен ассаң – келесісі көлденеңдеп, адымыңды тұсап жүргізбейді, ындыныңды кептіреді, шөл қысады. Қиянда мөлдіреген көлге жетем деумен бала Айбар адымын санап басып, ілгерілей түседі. Шекесінен күн өтеді. Шөлге шығандап шығып, қаны қоюлап қаталап өліп қала жаздаған сол бір күн Айбардың көз алдына қайта елестейді. Шағыл баурайына тырмыстым дегені – қыз анарын уысына толтырып, қырға шыққандай өңмендей ұмтылып, төсіне төсін тигізіп, бойының балқып ерігені екен. Ындыны кепкені – жон арқасынан тер су боп ағыпты. Бейне, шағыл құмның арғы қабағынан құлағына қыздың әлсіз үні жетеді. «Жапалағым... жаным...»

	Бір мезетте теңіз толқынына қайық салып жағалауға жете алмай әлсіреген балықшыға, ендігі кезекте – қар жамылған әппақ тауға жандәрмен тырмысқан альпенистке ұқсайды.

	«Бұл не сонда? Махаббат па, құштарлық па? Ертелеп үйіне келген үзіліп піскен мәуе-қызбен осынша ұятсыз, арсыз жалаңаш құмарлыққа барғаны әлде азабы, әлде тозағы, лездің арасында арбауға түскен торғайдай аяқ астына топ ете түскенім қалай деп Айбар қинала толғанады» (сонда, 23 бет). Ертесіне есін жиса жігітіміз екі оттың арасында қалыпты.

	Сол жағында – ерін ұшында тарыдай меңі бар, қыр мұрынды, ашаң жүзді, еріні сөлді, жалын өрті шарпыған Аяулым бойжеткен – «ә» дегеннен арбап-матап жолын тосқан әзәзілге ұқсайды. Таңсәріден үйіне басып кіргені әлгі. Оң жағында – өзге қыздай емес, бір қарағаннан-ақ рентген сәулесі секілді ішіндегісін сезіп-біле қоятын, соншалық терең жанарды ешкімнен, ешқашан ұшыратпаған; ну шалғын арасынан ойылып шаққан тұнық көл секілді тұнжыраған, сөз байласып жүрген Жансая қыз – желеп-жебейтін періштесі. Алғаш кездескенде қыз баланың көзінде тұна қалған сыр, мұң, саз, бояу, осыншалық тереңдік болады екен-ау деп таңқалған. Алғаш рет танысқанда тұнық көлге ұқсаған қыз жанарына қарай-қарай... үңіле-үңіле... жиегіне ернін тигізіп, сүйіп алған мезетте – өзіне-өзі ие бола алмай талып қала жаздаған. «Сен мәңгілік менікісің!» – дегені есінде қалыпты (сонда, 26-бет). Екі оттың арасында күйіп-жанбағанда несі қалды!

	Кеше ғана... иә, дәп солай... кешіккен айыбын жуып-шайғысы кеп Жансаяның жанарынан еңкейіп сүйіп алғысы келіп ұмтыла бергені есіне түседі. Періштесі шегініп кеткен еді. Айбардың жан әлемі жел үргендей уілдеген. Айбар айдалада жалғыз қалғандай сезінді дейді автор. «Үйге жүр, – деді Жансая күбір етіп, – папам, мамам «көреміз, батамызды береміз» деп күтіп отыр. Күнде келеді деп күткендеріне айдан асты, олай-бұлай түрлі сылтау айтып, сырғақтатып, бұлқынып көріп едім. Безектетіп жіберді. «Бүгін қайтсең де ертіп кел» деді...» Мына сөз Айбардың төбесінен тас түскендей әсер етеді. Қайтпек керек? Азғырғыш әзәзілден құтыла алмай, желеп-жебеуші періштеге жан сырын, болған оқиғаның бүге-шігесін айта алмай тірідей өртенді деген осы болар-ау!

	Алыстағы ауданға телефон шалып, азаматтық, қылмыстық кодексті езіп ішкен, жалғыз ұлының жолына қарап отырған әкесіне мән-жайды түсіндіріп: «Қызметке тұрдым, үй алдым, тағы бір маңызды жаңалығым бар, келіп қайтыңыздар...» демекке оқталып жүрген. Көзі түскен қалыңдығы оңай жердің қызы емес. Сарыарқаның қызғалдағындай дәп осы қалада туған, білдей министрдің орынбасарының үлпілдетіп өсірген, жоғарғы лауазымды бастықтың үкілі үміті. Алыстағы қауым ел мұның сыртынан «Болашақты бітірген болашағымыз есепті Айбарымыз бар» деп көңіл тоғайтып, иықтанып, алдағы айдың басында үйіліп поезға отырмақшы. Жолына қарап, тілеуін тілеген ағайынның сәлемін жеткізіп, батасын беріп қайтпақшы... Осылайша оқиға желісі оқырманды шырмап алады.

	Жансая қояр да қоймай Айбарды ата-анасымен таныстырмақ оймен үйіне алып келеді. Үйдегі кейуана жөн-жосықты білетін, мол пішілген киімдей, әрі сөзшең, әрі көреген, екі жасты жылы жүзбен қарсы алады. «Отағасын әлгіде министр аяқ астынан шұғыл шақыртып әкетті, қысылмай отырып, шай ішелік... Шын сүйетін болсаң – қызымның қадіріне жетерсің, ұшып-қонған көбелекке ұқсасаң – быж-тыж болмашымен әйтеуір бір күніңді өткізерсің. «Бақыт дегенді қалай ұғасың, қарағым?» – дейді кейуана суып қалған шайын қызметші қызға ұсынып жатып. Айбар су боп ағып терлеп отырып: «Бақыт деген үлкен сөз ғой», – деп өз әлінше жауап берген болады. «Түсінікті, – дейді сабырлы кейуана – Жансаяның шешесі, – қызымның мінезі тұйық еді, екі тұйық қосылып ақпайтын, жаңа арнасын таппайтын әншейін бір тіршілік көлшігіне айналмасаңдар неғылсын!», – деп бір кідіреді кейуана. «Қаныңның группасы қалай?» – деп екінші рет сауал қояды. «Бірінші резус, отрицательный!» – деп жауап береді Айбар. «Апырмай, осыншалық ыстық қанмен бір нәрсені бүлдірмей, я от қойып жібермей, я бұрынырақ үйленбей қалай шыдап жүрсің?.. Жә, үлкейген кісі күдікшіл келеді, көңіліңе алма», – деп кейуана сөз аяғын жуып-шаяды.

	Осы мезет бұлт арасынан сытылып көрінген күнге ұқсап төр бөлмеден Жансая шығады дейді автор.

	Келесі күні көзтаныс дәрігер Айбарға ойда жоқта телефон шалады. Қала шетіндегі клиникаға дереу жетіңіз дейді. Келеді. Дәрігер мұның жүзіне тесіліп ұзақ қарайды. «Анализ жақсы емес, қалай жұқтырғаныңызды бір құдайым біледі, сізде иммуножетіспеушілік синдромы бар, яғни СПИД жұқтырып алғансыз», – дейді. Мына сөзден Айбардың орындығының асты жылжып бара жатқандай сезіледі. Дәрігердің байыппен, түкпірлеген сөзінің ысабы: өміріңізде оңбай қателік жібердіңіз, сол қателігіңіз үшін Жаратқан Ие көп ұзамай тіршіліктің таразы басына келіп, сізге аманат қып тапсырған жанын өзіне қайтарып алуға қам жасайды деген үкім секілді естіледі. Жас жігіт талып түсе жаздайды. Мына өмір не болып бара жатыр деп түңіле түседі.

	Тіршіліктің уыз дәмі, алғаш Жансаяның ерніне ерні тиген кездегі шырын ләззаты, қарсы беттегі асқар ала тауға ұқсаған арман асуына аяқ салғаны, дос-жаранға үлкен белдей зорайып көрінген абырой-атағы... биік мансабы... тым жырақта... Қызылқұмның іргесінде құммен алысып тіршілігі азаппен өтіп жатқан ата-анасы... түбінде үміт еткен жұлдызымыз... Айбарымыз өмір жасымызды ұзартады, өмірімізді жап-жасыл әлемге айналдырады деп иек артып отырған ата-анасының үкілі үміті – тасқа түскен құмырадай күлпаршасы шыққаны ма сонда!

	Жас құрақтай жетіліп, өмір туын желбірете аспандатқан мұның жанын алуға Жаратқан Ие асықпаса неғылады? Жастайынан білім қуғаны... қатарынан оза шапқаны... Жансаядай әдемі үркек қызды есі кете ұнатқаны... бәрі-бәрі, шолақ тайдың құйрығындай шолтаң етіп шыға келгені несі? Бір минөт бір кісінің өміріне ұқсас деген ақын сөзі еске оралады. Өмірдің қызықшыжығы, құмарлықтың жөні тап осылай болар деп тіршілік тізгінін тым-тым жіберіп алғанын жаңа ғана шындап ұғынды бейбақ басы.

	«Әрбір жақсы нәрсенің өлшеуі бар, – деп жазыпты абыз Абай, – өлшеуінен асса жарамайды. Өлшеуін білмек – бір үлкен керек іс... Іске тіпті салынып кеткен кісі ойын байлай алмай, қияли болып та кеткені болады. Ішпек, жемек, кимек, күлмек, көңіл көтермек, құшпақ, сүймек, мал жимақ, мансап іздемек, айлалы болмақ, алданбастық – бұл нәрселердің бәрінің де өлшеуі бар. Өлшеуінен асырса – боғы шығады...» Ұстаз айтқандай лапылдап өршіген өмірін айналмай жатып қи басқандай ластап алғанын, бойдағы қуатқа ие бола алмай – көзі аспандап жүріп омақасқанын – Айбар кеш түсінеді. Түсінгенмен не пайда!

	Алыс ауылдан ірімшік-құртын арқалап «жас келінімнің бетін ашамын!... Жалғыз ұлымды аяқтандырамын!.. ел-жұрттың көзіне қарқарадай болып көрінемін!..» деп етек-жеңі делеңдеп жеткен ата-анасы, бейне, Астананың аязына ұрынған өсімдіктей аяқ астынан үсік шалмасын деп тілейік.

	Он екіде бір гүлі ашылмаған, көз жанары тұнық көлдей тұнжыраған Жансая періште өмір аялдамасында құр текке адасып қалады. Нәпсінің, көрсеқызарлық, апаш-құпаш ләззат ойынының қызығымен өмір сүрген Аяулым секілді әзәзіл – жол айрығында, іңір көлеңкесінде, түкпір бөлмеде, мейрамхана төрінде сықылықтай күліп әлі жүр деседі. Әркімді азғырып, жолдан тайғызып шаршайтын емес. Аңдап басыңыз, аяқ шалғыза көрмеңіз.

	Домбыраның үстіңгі ішегін шерткендей хикаяттың қан қыздырған махаббат сазы осылайша ойыңызды он саққа жүгіртеді, сілкіп оятқандай кепке енгізеді. Астыңғы ішек үні әлгіден мұңлы, тұнжыр. Хикаяттың дәрігер ойымен берілген философиялық астары аза бойыңызды қаза етеді.

	Бірте-бірте Жоғарғы Иені естен шығарған адам өзін айдалада жалғыз қалғандай сезінеді. Құжынаған халықтың арасында жүріп жалғызсырайды. Сыр бөлісіп, іш тазартысар серік азаяды. Техника дамыған. Гендік инженер адам ағзасындағы мыңмиллион тектік құрылым – хромосомды есептеп шықты. Жарық дүниеге әлі келмеген нәрестенің келешегін болжайтын тетік тапты, ақыл алға озып шықты. Жүрек сорлы бәз-баяғы атам заманғы елжірегіш, елп еткіш, иланғыш нәзік қалпында қалды дейді автор кейіпкер ойын тарқата түсіп. Ең жаманы – адам санасын өзімшілдік, күдік, сенімсіздік жайлап алды. Не істесек те өзіміз білеміз, есеп алып, таразылап, біліп-білмей істеген күнәмізді өлшейтін Жоғарғы Ие тым жырақта... жердегі пенделермен ісі жоқ... деп ойлайды. Ең сұмдығы – күндіз сұлу киініп, сыпайы сөйлесіп, дүниенің ілім-білімін меңгерсе-дағы, түнде үйіне келіп, оңашаланып, жалғыз басы қалғанда – пенде шіркін шешініп кәдуілгі сайтанға айналады.

	Күндізге кеткен есемізді, тата алмаған ләззатты түнде аламыз деп ойлайды. Жоғарғы Иеден шімірікпейді, сескенбейді.

	«У мен дерт қоймасына айналған жер жарықтық ырғағынан жаңылады. Әр қиырда жер сілкіну, тайфун дүлейі, теңіздің тартылуы, дауыл, аштық, індет, тұмау өршіп, адамдар арасында қит етсе ереуіл, көшеге шығу, бір-біріне тас ату дендейді. Көрсеқызар, қызықшыл, қатыгез, «өзімнен кейін топан су қаптасын» деген өзімшіл көбейеді. Көріпкел, тәуіп, құмалақшы, сыйқыршы, жорамалшы қиқымдай өріп: «Бұл не деген заман болды!» – деп жұрттың есін алып гөй-гөйлеуін үдетеді. Жер мәйегінен қамырдай көпсіген атом қалдығы, улы зат, радиация, шірінді, ерітінді адам ағзасына ауысты» дейді хикаяттағы көзтаныс дәрігер пәлсапалық ойды тарқата түсіп. Мұны естіген Айбардың төбе құйқасы шымырлап, сорпаланып терлейді. Бозбаланың өз мұңы өзіне жетеді.

	«Көктей солатын Жоғарғы Иеге не жаздым!» деген Айбардың жан айқайына дәрігер жігіттің жауабы жүрек сыздатады. Бейне, ғадауаттың қыл көпірінің үстінен үн қатқандай естіледі.

	«Мен айтайын, сіз құлақ салыңыз,» – дейді көп оқимын деп көзінен қалған көзілдірікті дәрігер. – Әлгіде айттым: адамдар бір-бірін сағыну, аяу, жек өру, жақсы көру сезімінен баяғы атам заманғы қалпынан оншалық ұзап кете алмады. Бойындағы құштарлық отын ақылға билете білмеді. Тән ләззатының қызығына көп салынды. Құрлықтың ең ыстық нүктесі – экватор бойлығында адамдар аюанмен, маймылмен жыныстық қатынас жасады. Бей-берекет, тежеусіз қатынас тажал; көктамырға есірткі екті, көкнәр, тамырдәрі, қарасора, күшәлә, темекіні езіп ішті. Қайтсек жарық жалғанның миды қажаған ызы-қиқу алыс-жұлысынан бір пәс жырақтап, бұ дүниенің құлаққа ұрған танадай тыныш, шуақты, бей-жай, рахат кебіне шомамыз деп шаршады... дәмеленді... бірте-бірте ой дерті ағза дертіне ауысты. Дүниеге жәһіл-жауыз иммундық антителожетіспеушілігі – СПИД келді, басбағып жол тосып адам ағзасына өтті».

	Дәрігер сөзін тыңдап отырған Айбардың көз алдына тұнжыраған жанары үзіліп Жансая елестейді. «Құдай-ау, қыз жанарынан хатқа жазылғандай нешеме сауал қаулап шықты десеңші! Бейне, алыс жағалауға салып ұрып лықсыған мұхит толқыны секілді... бірін-бірі қуалап... айғыржалданып кетіп барады... жосып жылжиды... «Жалғызсырама, жабықпа, – дейді әлгі тұнжыр жанар, – дүниеде өзіңді жан-тәнімен жақсы көретін бір кісі болса – ол мына өзім. Жаза басқаныңды кешіруге күш салайын...айбыным... жаңылмасам Жоғарғы Иенің екінші есімі кешірім емес пе еді дейді қалыңдығы».

	Самбырлап сөйлеп отырған дәрігер сөзін кілт үзіп: «Клиенттің басындағы шаригі түгел ме осы» деген күдікке қалады.

	Айбар уақыт өте жазылмайтын дерт жұқтырғаны жақын-жұрағатына белгілі болатынын ойлағанда ғадаут майданына түскен жалғызілікті жауынгерше жаны ышқынып, ұстараның жүзімен жүргендей сезінеді.

	...Түстік өңірінен шыққан жүйрік поезд Астанаға таң алакеуімде келіп жетеді. Ата-анасын күтіп алуға шыққан Ай бар суық жел өтінде қалтырай түседі. Ортаңғы вагон есігінен әкесінің қақпақтай нұсқалы жауырыны шалынды, шешесінің шаршылап жаулық тартысын таныған кезде жүрегі езіле соқты дейді автор. Арсалаңдап жүгіріп келіп әкесінің құшағына жұтылған кезде – Қызылқұмның жыңғыл, сексеуіл, жиде, күн иісі сезіледі. Ұлының бет-жүзіне назар салған кейуананың жанары боталайды. «Қарағым-ау, не болғансың?»деп, ботадай боздап дауыс салып жібереді. Анасының әлемді жаңғыртқан ащы үні шыңылтыр ауаны тіліп-тіліп өтеді.

	«Не болғансың, ұлым!» деген өзекжарды дауыс жүрекке жетеді.

	Әсемай ананың таңғы ауаны сілкіген жан дауысы бүгінгі баршамызға, әсіресе жас ұрпақтың құлағына жетсе ғой дейсің! Хикаяттың лейтмотиві, жұлынды ойы оқырманға: «Қарақтарым, не болғансыңдар!.. Абайласаңдар нетеді!..» болып естіледі. Хикаят бір әулеттің бетіне қарап, жолын күтіп отырған, өршіп, өсіп келе жатқан бозбала Айбардың өзіне-өзі қол салуымен аяқталады.

	Әсемай кейуана инфаркт алады. Алғашқы махаббаттың бет шарпыған қызуына балқып, уыз ерінінен балшырын татып мейірі қанбаған Жансая-қалыңдық былайғы өмірінде, бейне, ескексіз қайыққа айналады. Адасады.

	Әлде тағдырдың тәлкегі, әлде нәпсісіне тыйым болмаған былайғы жезөкшелер жертабандап жүрсін деп Жоғарғы Иенің тас төбеден ұрғаны ма?.. Жастай «жесір қалған» Жансая қалыңдық жұма сайын базардан тірі гүл сатып алып, қала сыртындағы қорымға аяғынан тозып барып жас қабірге гүл қойып жүреді. Молаға гүл қойып жүргенін әкесінен, шешесінен көпке дейін жасырды дейді эпилогта.

	Домбыраның астыңғы ішегінің үні есепті – шығарманың әрі ашық, әрі шыңылтыр, күйіп-жанған ләззат ойынына лық толы төменгі желіні әдейі-ақ тілге тиек етпедік. Күрсініске толы, қоңыр мұңға жуық философиялық пайымды тізіп шаршатпалық дедік.

	Бүгінгі проза бүге-шігесіне дейін жайып салатын жорналшының баяны емес. Жазушы өзіне тән магиялық реализм, ой ағыны әдісіне бұл жолы ат басын бұрмапты. Мың қатпарлы өмірді түкпірлей зерттеген шынайы суретті реалистік сурет алдымыздан қаулап шығады. Автордың төл машығы шендестіру мен аллегорияға жиі жүгінеді. Мысалға, «Жансая, бейне, жылы жаққа ауа көтерілген серіктерінен жырылып қалған аққуға ұқсады», «ендігі кезекте жігіт денесі дөңбекшіген теңіз толқыны», «мидай жазық құба дүзде өзегіне құрт түсіп, қартейіп құлауға қалған алып ағашқа ұқсады», «дүниені өз бояуымен сезіну – кісінің бақытты шағы», «қоламтаға ұстаған темір қалақтай күлбеттеніп кетті», «Арыстан-әкенің төсегін салып жатыңыз десе – жатады, киін десе – үнсіз киінеді, тамағын аузына тосса – ішеді, ешкімді жыға танымайды... жанды роботқа айналды»... секілді теңеу абзац, бет сайын сізді көркемдіктің төріне жетелейді.

	Абай сөзі әрәдік шығармаға дәм кіргізген тұздық есепті.

	«Мансапсүйгіштік, мақтаншақтық, ашуланшақтық, өтірікшілік, осыған ұқсаған әрбір маскүнемдікке тартып, құмар қылып, ақылдан шығарып жіберетұғын... нәрседен бойды ерте тыйып алуға керек» (сонда, 71-бет). Шағын хикаяттың махаббаттан жылыстап өтіп, ғадауатқа тартып бара жатқан тәлімі терең. Көркем фильм тіліне сұранып-ақ тұр.

	«Суретші» әңгімесі сұлу сезім мен іңкәрлігі құп үйлескен әдемі саз, тән сұлулығы мен жан сұлулығының біте қайнасуы. Бет ажары көз тартып тұрса-дағы ішкі әлемі тақыл-тұқыл бойжеткен ешкімді қызықтырмас-ау. Ақылды арудың дене бітіміндегі кемшілік – тағдырына тұсау, өмірде жолы болмай көп шаршайды. Ал бет ажары мен ақылы құба-құп үйлесім тапқан бойжеткен ағарып атқан таң секілді, көз тойғызып, көңіл көншітеді. Өнерге өзек болады, сіз бен бізді өмірге құлшындырады.

	Оқиықшы. Дарынды суретші Жасбай кедейшілік құрығынан құтыла алмай, бояу езіп, сурет салуға қаржысы болмай жабығып жүргенде – министрліктің «Жасбайдың көрмесі өткізілсін» деген жарлығы шығады. Астанада, Президент орталығында. Жүрегі жарыла қуанған суретші алқын-жұлқын шабылып Астанаға суретін жөнелтеді, мерзімді күні өзі де келіп жетеді. Аспандаған көңілі су сепкендей басылады. Көрме лентасын қиюға министрліктің лауазымды кісілері келмей, арқанмен сүйрегендей бөлім бастығы әзер жетеді. Там-тұмдап екі-үш журналист төбе көрсетеді. Ұялғаннан бірер кісі қолпаштап сөз сөйлейді.

	Фуршетке ақша қаралмаған. Кісі аяғы жиналмаған. Жасбайдың майлы бояуы құбылып, жарық пен кеңістікке құлаш ұрған ғажайыбы қаракөлеңке қабырғада жетім баладай елеусіз қалады.

	Суретші үш-төрт күн өте қалтасы қағылып, қарны қабысып қайтуға бет алады. Вокзалға келсе – жүрдек поезға билет жоқ, автобус әлдеқашан кетіп қалған. Сандалып жүріп тәуліктік пәтерші іздеген келіншекке кезігеді. Жас әйел иығында мольберті салақтаған жүдеу суретшіні үйіне ертіп келеді. Басы бос. Қарайды: келіншектің көзінің асты көгіс, жүзі сынық. Ашып-жұмған жанарына айрықша көрік сызған ұзын кірпігі. «Жайғаса беріңіз. Өзім ас үйге қисая салам. Шайлық дәм-тұз табылады. Ертең бір-ақ есептесерміз», – дейді сыпайы сызылған келіншек.

	Мына Жасбай жүзге жуық кескіндеме салыпты... әлденеше елде көрмесі өтіпті. Мың салса бір баспайтын жауыр ат секілді кедейшіліктен құтыла алмай көлеңкеге ұқсап әлі жүр. Қалтадағы азғана теңгесін ойша он санап, арзан пәтер жалдап, арзанқол шай ұсынған кірпігі ұзын, қолы қысқа келіншекке көзін сатып мөлиіп отырысы мынау. Осы да өмір болып па дейді іштей қапа болған Жасбай.

	Пәтер иесі – Айменкеш суретшінің ойын оқып отырған секілді. «Күйеуім сәулетші еді, сызған нобай-нұсқасын қала әкімі жиеніне жаздырып жіберді... күйікке шыдай алмай ішіп кетті... мәшиненің астына түсті... дүниеден түңіліп біттім», – дейді. Әппақ табақтай ай терезеден сығалайды. Жасбай түрегеліп барып жарықты өшіреді. Келіншек жүзін көтереді. «Неге өйтесіз?» – дейді. «Бала жастан ай сәулесін жақсы көремін. Ай сәулесіне шомылып жатып ұйықтағанды ұнатамын», – дейді Жасбай. Айменкеш келіншек болайын деп бола алмай қалған дизайнер суретші екен. Жасбайды түсінеді. Құйылып түскен әппақ ай сәулесі жан тербейді. Ұзын кірпігін жиі қағып, бірде мұңайып көз жасын сығып алып... бірде әппақ қаланған тісін көрсете жарқылдап күліп... сыр бөлісіп отырып... суретші бейбақ табиғатқа бір табан тақай түскенін сезінеді. Келіншектің үгітілген саусағынан ұстайды. «Осы қалпыңда... ай сәулесінің астында... қырын қарап отыршы... эскизіме түсіріп алайын...» – дейді өтініп. Келіншек көнеді. Жасбай түннің бір уағына дейін сурет салып әлектенеді.

	Беу, жалған-ай! Жалған болмасаң – мына тірнекшіл, бейнетқор, қолы қысқа еркек пен ұрғашыны осыншалық жан азабына салып; бірін – терезе түбіне кеудесін жалаңаштатып үкіше үрпитер ме едің!.. Екіншісін – қылқаламды басына көтере ұстап бос ауаны қармалатып... арбаңдатып... далбаңдатып сурет салғызар ма едің!.. Ойда жоқта аруағы қозып, шабыты ұстап жанталасқан Жасбай сүмек боп терлеп, түннің бір уағында іші түскен диванға гүрс құлап ұйықтап кетеді. Түс әлетінде басын көтереді. Жастығының жиегінен тілдей қолхат табылады. Оқиды. «Жамбаспұл төлемей-ақ қойыңыз. Кілтті есік жақтауындағы ойыққа жасырып кетіңіз. Айменкеш». Жасбай тұрып жуынып-шайынады. Жатып ләззат ойынын ойнаудың орнына сурет саламын деп үй иесі – келіншекті қарадай натурщица бол деп шаршатқаны есіне түсіп жер боп ұялады. Өзі ілді ме, әлде келіншек ілді ме, оншасы есінде жоқ, түнгі салған суреті қабырғада. Жанарын уқалап жіберіп тақап келгенде – көзіне не түсті дейсіз ғой.

	Нәзік әйел бітіміндегі әдемілікке – әппақ айдан құйылған ұлы мұң – құп үйлесіп сұлулық симфониясын желдей ескізіпті. Осымен әңгіме тәмәм.

	Жоғарыдағы «Ине ұшындағы өмірде» эротика мен құштарлық, қан қызуы мен құмарлық кезек алмасып есті алса; мына әңгімеде – арам ой мен астам сөзді – желпілдетіп алдыға тартып табиғат – Тәңір жаратқан сұлулықты бұзып алмайық деген философия өріледі. Әдемілік пен иба-ұят жалғасын таба берсін дейді. Әдемілікті әспеттеп ұстауға үндейді. Әдемілікті сақтайық десек – денедегі құштарлықты тежей түсейік. Тазалық болған жерде: көрік – тәңір дәулеті, көріктің гүл қауызы ашылады. Саф өнер – сұлулық сақшысы. Әдемілік, әсемдік, әсершілдікті өнерге арқау етіп қана өмір жасымызды ұзарта аламыз дейді автор мегзеуі.

	Іңкәр сезім симфониясы бір деммен оқылады.

	Жазушы «Шахеризаданың мың үшінші түні» арқылы махаббат тақырыбына қайта оралады. Әңгіме төмендегіше басталады.

	«Мың бір түнді» елестетіп отырып ұлы Бальзак «Сайқалдың жұлдызды шағы мен қайыршылық халін» жазды. Америкалық жазушы Эдгард По «Шахеризаданың мың екінші ертегісіне» қалам тербеді. Дүние әйелдің сұлулығы мен әйелге деген сағыныштан басталады. Дүние әдемілікке деген көз құртынан, ынтығудан күш алады. Ұлылар жүріп өткен сүрлеуге біз де түстік дейді кейіпкері Досбол аузымен. Сөйтіп автор от жалыны бет шарпыған күйініш, сүйініш сезімін сәуір нөсерінше төгіп өтеді. Үркек қояндай аққұба, күлкісі сыбызғы шалғандай, төсі тікшиіп, еріні көпсіген Ақива есімді студент қызбен Досбалдың сөзі жарасады. Өзі де студент. Екі-үш мәрте мейрамханаға шақырады, бірер театрға барады, аяқ астынан жазған басы ғашық боп қалады. Қызды ойласа – бірде от, бірде мұз болып аласұрады.

	Қыздың сәмбі талдай қыпша белінен қысып, көпсіңкі ернінен балшырын татқанға бұл көкең төбесі көкке жетіп жүре беріпті. Кітапхананы күзетшімен қосыла жауып жүріпті. «Дон Жуаннан» лекітіп лекция оқыған еврей кемпірдің сөзіне ұйып иланыпты.

	«Жарайсың, Досбол!.. Әуезов степендияты болдың!» – деп, деканның арқасынан қаққанына мәз болыпты. Сөйтсе. Сәмбі талдай бойжеткен кітап бетін ашпай-ақ, лекцияға қатыспай-ақ қопақардай қоқырайып жүрген жайсаңдардың қолжаулығына айналыпты. Бұл көкең құр тұлыпқа мөңіреп жүріпті. Қыздың жел ашпаған етегін ашқаны, көпсіңкі ернінен балшырын татқаны алдамшы ғана таңғы бу... сахараның сылаң сағымы... түс көргендей түскі көлеңке екен. «Мың бір түннің» ертегісін есі кетіп тыңдай беріпті. Күндердің күні есін жиып, көзін ашып қараса – мына адамдар мүлде басқаша, өмір көп өзгерген.

	Нарық заманында «Мың бір түннің» ертегісін ешкім есі шығып тыңдап жатқан жоқ, бәрі тіршілік қамында тырбаңдап жүр. Сәмбі тал сұлу бұл көкеңді әлдеқалай керегі боп қалар деп запасқа ұстап жүріпті. Заман өзгерген, заң түзелген. Кейіпкердің психикасы күндердің-күні 180 градусқа төңкеріліп түседі. Құданың құдіреті дейді ғой бұл көкең!

	Досболдың мінезі – қой аузынан шөп алмайтын мондыбас көрінгенімен; жан сарайы байтақ, төзім шеңбері тастай берік, беттегенін я алып тынады, я шалып жығады. Алғашқы «Мың бір түннен» тауы шағылды, беті қайтты. Баяғы профессор Поссе кемпірдің: «Сайтанға бейнетіңді сатсаң да, жаныңды сатпа» деген сөзі жадында қалыпты. Әрәдік бұл көкең баяғы сүйкімді сәмбі талы кіммен... қай жерде дөңгелене билеп жүр екен деп сағына ойлап қояды. Алғашқы күйіп-жанған күндерін есіне алса-ақ отыра қалып жер тепкілеп жылағысы келеді.

	Уақыт зырлап өте береді... Досбол діттеген арманына жетеді. Дүниені суретпен оқитын, сөздің жанын ұстайтын жазушылық шеберлік биігіне көтеріледі. Басына бұлт ораған алып дараққа ұқсайды. Бір заманда мұның жазушылық атақ-даңқын естіген баяғы сәмбі тал сұлу өз аяғымен іздеп келеді. Жаздым-жаңылдым... құлдығың болайын... өткен-кеткенді еске алып оңашаланып – «Мың бір түннен» ертегі айтып берейін деп жатып азғырады.

	Баршаға белгілі кеп: ертегі елінде құм кешкен қаңғыбас бәдәуи болады. Шендестірумен сөйлесек – бұл көкең аяқ астынан бәдәуиге ұқсайды. Баяғы сүйіспендік балшырыны жадымнан жуылмады ғой, шығыстың жан баласы естімеген ертегісін таң атқанша тағы бір тыңдайыншы деп елп етеді. Түнімен тоған судың ұйығына батып бара жатқандай кеп кешеді.

	Таң алакеуімде келіншектің қасынан құлазып түрегеледі. Тіршіліктің ызың-ызың бәйітін ыңырсып қана изектеген бәдәуиге ұқсаған екем дейді. Көз жеткізгені – тоған мен тоғанның, ұрғашы мен ұрғашының бір-бірінен айырым белгісінің аздығы... деп аяқтайды кейіпкер ойын – жазушы тастай ғып шегелеп. Ұққаны – алғашқы сүю, күю сезімінің мәңгілікке жоғалғаны.

	Уақыт – уыстағы құм. Қатты қысқан сайын жылдам сусиды. Сүйіспендік сезімі де сол секілді. Қаншалық жалын боп лапылдап, от боп күйіп жантаптырмай құмартқан сайын – соншалық бықсып жанып тез өшеді. Адам бойындағы қан қызуы да сол секілді. Бүгін басын тау-тасқа ұрып өршіген бозбала – ертең қаны суып қарттық қырқасына тақағанда – көкейінде өзегін өртеген өкініш, тұма тоған ғана қалады. Баяғы алақұйын естелік ұмытылады. Өмір, бәлкім, осы өткіншілігімен қызық шығар дейді кейіпкеріміз.

	Тоған секілді ақпай, тұйықталып тұра берсек – кешегі қызықтың сәні, мәні қайсы! Сарқырағаннан-сарқырап жайдақ өзендей лықсып аға берсек – соңымызда көз тоқтатар не қалады?

	Мінекей, жазушы тіршілік, махаббат, сүйіспендік туралы көз алдымызға әдемі сурет әкеледі де сезімнің сылаң сағымына ілестіре отырып – кешегі мен бүгіннің боямасыз пайымын, махаббат философиясын алдымызға желі ғып тартады. Батып бара жатқан алқызыл күнді елестетіп көкірегіңізді айтып-болмас мұң кеулейді, қамығасыз, әлденеге елегзисіз.

	Кешегіні аңсап жүріп бүгіннен бос қалмайық дейді автор. Бүгінге мәз болып, бүгінді ғана қызықтап жүріп шөлдегі алып дарақ секілді өзегімізге құрт түсіріп алмайық, сақтанайық дейді. Со күндердің ізі, өнегесі, мұңы, шері, сазы, қызығы, уәйімі, бәрі-бәрі... мына жүрегімізде қалсыншы! Жүрек – қазыналы сырсандық!

	Дүкенбай Досжанның «Шахеризаданың мың үшінші түні» өксік толы өкінішті махаббат реквиімі, сұлу сезім, өршіген жастықтың тірі сөздегі суреті. Жадыңнан жуылмайтын ләззат ойыны.

	Махаббат әлімсақтан бері жырланып та, жазылып та келе жатқан ең көне тақырып. Көнелігіне қарамастан қай-қай мезгілде құм арасынан екшеп алынған алмас тасындай жарқ етіп шалынады. Әлі күнге әр қырынан жанарды арбайды, кісі көңілін өрекпітеді һәм көншітеді.

	Толстой махаббатты өмірдің ең асыл қазынасы – шындықпен ғана салыстырған. «Ақыл-парасат қай жерде көрінеді? – Махаббатта. Ақыл-парасаттың жалғыз күші махаббат». Махаббат дегеніміз ең ақылды, мөлдір күй. Махаббаттың тұқымына «тек қана бір-ақ нәрсе – оны өсіретін парасат күнін ештеңенің де көлегейлемеуі керек. Махаббат дегеніміз өмірдегі барлық қарамақайшылықты шешетін, және тек қана өлім үрейін жеңіп қана қоймай, өзгелер үшін адамды өмірін құрбандыққа шалуға итермелейтін нағыз, ұлы игілік: ...басқа біреу үшін жаныңды қиюға даярлықтан басқа жерде махаббат жоқ. Махаббат – құрбандыққа басыңды тіге алатын кезде ғана махаббат бола алады» – дейді ұлы суреткер.

	Оңтүстік Африка еліндегі алмас өндірушінің кітабын оқығаным бар еді. Сонда жазады. Асыл тас тым тереңде, әрі оқшау жынысқа жасырынып жатады-мыс. Мың, миллион жылдар бойына жер кіндігінің қызуына балқып, қырланып, қорытылып қаттыға айналады-мыс. Күн көзіне түспей, шемен мен қаратүнек құрсауында жата береді. Геологтар жер кіндігіне түтікше салып әзер алады. Бір күндері төзімді кісілер әлгі асылды күн көзіне жарқ еткізгенде – жарық дүниеге жаңалық енеді. Әлгі асылдың қаттылығы, ауырлығы қайран қалдырады. Жер қыртысын қақыратып сөгетін бұрғының ұшына орнатады, айға ұшатын кемеге қолданады. Алмастай өткір деген сөз содан қалған.

	Махаббат та алмасқа ұқсайды. Жүрек тереңінен қайнап шығатын сүйіспендік сезімін, қан қыздырған құштарлық сөзін әлгі айтқан алмас тасы ысабында жаңа қырынан көркем сөзбен жарқ еткізгенге не жетсін!

	Өнердің абзалдығы, ауырлығы осында емес пе! Жазушы ағамызға әлгі айтқан ұлы сезімге суарылған асыл сөзің түгесілмесін дейікші!





	Жолтай ЖҰМАТ





АҢЫЗДАЙ ЖҰМБАҚ ҒҰМЫР




	(эссе)



	Елге жол түсті...

	Соңғы кезде сирексіп кеткен сапар болған соң ба, осы жолы өзгеше толқып, ауылдың әр тасына, әр қыратына дейін назар салып, қайта-қайта қара жолына қарағыштай беріппін.

	Жанымдағы серігім – Әкім. Жо-жоқ, аудан әкімі деп ойлап қалмаңыз! Тіпті ауыл әкімі де емес. Ол – үлкен әріппен жазылатын Әкім. Өйткені, бұл маған тереңнен қозғап әңгіме тиегін ағытқан асыл ағаның есімі. Яғни, аты – Әкім, ал заты – ақын!

	Әкім аға туған топырақтың арғы-бергі тарихынан сөз сауып, кешегі батыр бабалар Көкен, Құттықожа, Төлек, Айтбай, Сырғақтарды тілге тиек етуде. Қорасан мен Қылауыз баба, Бақсайыс пен Айхожа ишан, Сунақ ата мен Сабылт ата, сосын Құлан мен Құтбай секілді ақын-жыршылар, нешелеген қоғам қайраткерлері хақында еселеп айтады. Бірқатар жазбалары да бар бо-лып шықты. «Әттең, елдемін ғой, елде жүріп ақын-жазушы болу азап, әйтпесе басын қосып кітап етіп шығарса, кемі 2-3 том болар ма еді, қайтер еді», деп қояды сөз арасында.

	– Туған жердің тарихын мүлде аз біледі екенмін, сізді тыңдап отырып, соны байқағандаймын, – деп, мен ағымнан жарылдым. Әкім ағам күлді. Күлді де:

	– Жазушы болсаң, ана Дүкенбай ағаңдай болғаның абзал, – деді. – Дүкең әрі тарихшы, әрі зерттеуші, әрі жазушы…

	– Оны білем…. – деп күмілжігем.

	– Жоқ, білмейді екенсің, – деді Әкім аға. – Білсең, бұлай сөйлемеген болар ең. Сен өзі Дүкенбай Досжан деген қаламгердің қандай тарихи көркем дүниелерін ерекше бөліп айта алар едің?

	– Ол енді… көп қой. Айталық, «Жібек жолы…».

	– Орта жолдан бастадың, – деп, ағам сөзімді бөліп тастады. – Сені бұлай жайдақ сөйлейді деп ойламап ем.

	Мен де қисая тілге келдім енді.

	– Немене, «Жібек жолы» осал роман ба? Нашар шығарма ма?

	– Осал емес! Тіпті де осал емес! Мәселе, бірақ, мынада. Дүкенбай осы романға келмес бұрын қаншама әңгіме-хикаяттар жазды. Жазушы болып қалыптасып та үлгерді. Алдымен соларды атамайсың ба, а?

	Ойланып қалдым. Көз алдыма Дүкенбай ағамның «Жусан мен гүлдер», «Фараби» «Отырар», «Түркістан» секілді шоқтығы биік повестері елес бергендей.

	– Ертегі… – деді Әкім ағам. – Ертегі секілді бәрі де…

	Сөзін сол сәтте түсінбей қалсам керек, аузым ашыла Әкім ағама қарап тұрмын. Әкім аға енді былай деді:

	– Есіңде болсын, мына Сыр өңіріндегі шым-шытырық, тараутарау тарихты ертегідей етіп қара сөзбен жырлап бере алған қаламгер – ол Дүкенбай. Дүкенбайша есте жоқ ескі заманды тірілте сөйлету, жан бітіре жырлау – әркімнің-ақ арманы.

	Менің ойыма Дүкенбай көкеммен болған бір мөлтек әңгіме орала берді.

	* * *

	2002 жылдың жазы.

	Жазушы ағам Дүкенбай Досжан қырық жылдан астам уақыт тұрған сүйікті Алматысымен қош айтысып, Астанаға қоныс аударып, көшіп келгеніне көп уақыт бола қойған жоқ-ты.

	Бір күні ол кісі маған телефон шалды.

	– Жұмыста отырсың ба? – деді.

	– Жұмыстамын.

	– Ерте шыға аласың ба?

	– Білмедім. Жағдайға байланысты…

	– Сені сағат жетіде үйде күтемін. Әңгіме бар.

	– Жарайды, аға. Баруға тырысайын.

	Сәтін салғанда, сол күні кеңсе жұмысында сәл-пәл тыныштық болды да, дереу Дүкенбай ағаның үйіне тарттым. Сол айтқан уақытында есігінің қоңырауы басып тұрдым. Ағам есікті өзі ашты да:

	– Е, мемқызметтегі жігіттердің бәрі мына сендей берген уәдеде тұратын болса, біздің Қазақстан жайнап-гүлдеп кетер еді-ау! – деп әлде арман, әлде өкініш, әлде әзіл… сөзін айтты.

	– Ой, аға, үлкен басыңызбен сіз шақырған соң, кешігіп келуге бола ма! – деп, мен де ол кісіге қолпаш білдіріп, екеуміз зал ға қарай өттік. Үйде жеңгей жоқ екен. Бәсе, Сәуле жеңгем болса, ендігі аңқылдап, алдымнан шығып, «ой, данышпаным» деп жарқылдап сөйлеп тұрмас па!

	– Жеңгең Алматыға жол жүріп кетіп еді, оңаша сөйлесейін дегенім ғой, – деп Дүкең де менің ойымды оқып қойғандай, дереу анықтама беріп жатыр.

	Әңгіме бірден әдебиет жайына ауысып жүре берді.

	– Мені білетін, һәм қадірімді арттыратын қатарлас қаламгерлер, сыйлас жазушылар, құдайға шүкір, қазақ топырағында баршылық, – деп Дүкең әңгіме арқауын ағытты. – Биыл 60-жасқа толмақшы екем, мерейтойлық мақала жазатындар да табылар. Арманым ол емес…

	Сәл тоқтады. Стаканға толтыра құйып, су ішті. Тамағын кенеді.

	– Менің өмірім бейнелеп айтсақ, аңызға ұқсас, – деді сосын.

	– Кейде өзімді ертегі әлемінде өмір сүріп жүргендей сезінетін сәттерім көп… Оның себебі неде деп ойларсың сен…

	– Қызық екен. Әрине, себебі…

	– Себебі, мен әу баста қаламгерлік жолды есте жоқ ескі замандар шындығын түп-тамырымен қопарып ашамын деп, сол заманға шым батып кетіп, көркем сөзбен сурет сала бастаппын. Бір әфсананы екінші әфсана жалғады. Бір аңызды екінші аңыз тірілтті. Мен туралы осы күні тереңнен ой толғаса, әсте не Әбіш (Кекілбай), не Мұхтар (Мағауин) болар еді-ақ. Бірақ…

	Тағы да әңгімесін үзді. Тағы да су ішті. Тағы да тамағын кенеді.

	– Ол кісілер молынан қамтып қалам тербесе, ғажап болмас па еді,аға, – дей беріп ем, Дүкең сөзімді бөліп:

	– Менің аңыздарым сонау ел ішінен, Сыр бойынан, Қаратау иірімдерінен һәм Қызылдың құмынан бастау алып жатқан жоқ па! – деді.

	Сосын тағы да былай деді:

	– Әр жазушының көңіл түкпіріндегі асыл арманы – шығармаларының тағдыры қайдан, қай жерден басталып, қандай асубелестерден асып һәм қай жаққа бағыт бұрғанын дөп басып білетін ойлы оқырманы көп болғаны…

	– Ол ғана емес, – деді сосын тағы да. – Ең бастысы – жазушы үшін үлкен бақыт сол – сені мақтаса да, сынаса да біліп-түсініп, ақ-қараңды ажыратып, төресөз тізіп, қара қылды қақ жарған әділ әңгіме болса ғой…

	Мен таңданулымын. Дүкенбай ағамның дәл осылай барынша шешіліп, бүкіл жан-тәнімен сыр айтып, ағыл-тегіл сөйлегенін алғаш рет көріп отырмын. Көп шешіле бермейтін, көп сыр шаша бермейтін көкемнің бүгінгі жағдайын қала ойласам да, еш түсіне алар емеспін…

	Есіме түсті. Бір жылы белгілі сыншы З.Серікқалиұлы Дүкенбай жазушы туралы былай деп жазды: «…Екінші қадап айтарым: Дүкенбай Досжанның ешкімге ұқсамайтыны, ешбір канон, қалыпқа сыймайтыны; сондықтан ба, кезінде қаламгердің сыншысы көп болды, бәсекелес, бақталас қатарлары да аямай тірсектен қағып бақты…».

	Сонда… қаламгердің өзгеден оқшау құпия таланты, сөз құдіретін тануы һәм кестелі көркем дүние тудыруы-бәрі де түкке тұрмағаны ма?

	Сонда… жазушының сөз айдынында жарқ-жұрқ етіп, алмастай жарқылдап, төгілте жазып, мейлінше жаңа қырынан танылуға талпынған әрбір ізденісі елеусіз қалып, қарапайым өмірдегі момын-момақан мінезі елге ілік, сөзге тізгін бола бергені ме?

	Қараңыз: «…Ұшы-қиырсыз Жібек жолының бойымен лықылдай соққан сары жел бір мезет демін ішіне тартқан. Күн арқан бойы көтеріліп, демде қызған көсеуге ұқсап жер құйқасын көңірсіте түсті. Күйген иіс көтерілді…».

	Бұл – «Жібек жолы» тарихи романының әп деп басталардағы алғашқы сөйлемі. Осы шығарманы қағаз бетіне түсірген кезде Дүкенбай жазушы отызға да толмаған екен. Өзінің тұстастарының біразы ол кезде енді-енді ғана танылып, алғашқы әңгімехикаяттарын жазып жүрсе керек…

	* * *

	Менің осындай бас-аяғы бітпес ұшы-қиырсыз ойымды қасымдағы ақын ағам Әкім Мейірбекұлы бөліп жіберді.

	– Дүкенбай қаламгерді бұл қазақ, шамасы, әлі түсініп болған жоқ. Әсіресе, тарихшылығын, терең тарихтан молынан қарпып, телегей сыр тарта, төгіліп жаза білетін сыршылдығын…

	Әкім ақынның бұл сөзіне өзімше дау айтқан болып:

	– Дүкең тек тарихи тақырыпты қаузаған жоқ, ол кісі бүгінгі заман туралы да кесек-кесек шығарма жазды. Әңгіме дейсіз бе, хикаят дейсіз бе, роман дейсіз бе… – дей бергенімде, Әкім аға:

	– Ол бөлек әңгіме, – деді. – Мен саған туған жердің тамырлап тараған тарихын бейнелі сөзбен берудің үлгісі қандай болады деген жағдаятты түсіндіріп отырмын.

	– Сонда, – дедім мен өзімше қисая сөйлеп. – Тарихты қаузап жазбаған жазушы-жазушы емес пе? Олар туған топырақты риясыз сүймегені ме? Бұл тақырыпқа ешқашан бармаған, өмірі мақсат-мұрат тұтпаған қаншама ғажайып қазақ қаламгерлері бар. Мысалы, Соқпақбаев…

	Ақын ағам маған жалт бұрылып қарады да, дереу көзін тайдырып әкетіп, былай деп күбірледі:

	– Күз де келіп қалыпты-ау, ә! – деді. Енді күз туралы ойға беріліп кетті білем!

	Мен білетін Әкім Мейірбекұлы – өмір бойы Сыр бойында, Жаңақорған кентінде тұрып жатыр. Ешқашан үлкен қалаға ұмтылмады.

	Жас күнімде Әкім ағам біздің үйге жиі-жиі келетін. Келген сайын мені оңашалап әңгімеге тартушы еді. «Талабың зор, тілің жатық, қаламды тастама» дейтін.

	– Біздің өмір өтті! – деп, дауыс шығара айтқанда, селк еттім.

	Ойым кілт үзілді.

	– Өткені қалай, аға?

	– Шығармашылыққа барынша ынта-ықылас қойып, қасиетті өнермен түбегейлі айналыса алмағаным өкінішті. Бойда бар қабілет-талантты аялап ұстап, мейлінше пайдаланбадық. Енді, міне, жас болса жетпістен асып, сексенге бет түзедік.

	– Ал, Толстой 80-ге тақаған шағында «Қажымұратты» жазды деген дерек бар…

	– Білем. Толстой – ол Толстой! Бізді ондай тау тұлғамен салыстырма, – деп алды да, сәл-кем бөгеліп, тағы да Дүкенбай ағам жайлы әңгімеге ауысты.

	– Біздің елден шыққан Толстой – ол осы Дүкенбай Досжан болар, – деді. – Қарашы, артында қаншама мол мұра қалды. Әттең, жетпістен аса бере-ақ көз жұмды. Енді тағы да бес-он жыл өмір сүргенде, бұдан да көп дүние бере алатын жағдайы бар болатын. Дүкенбай досым шаршаған жоқ, қалжырағанын байқамадым… Ол кісі сөйлеп отырғанда есіме тағы да Дүкенбай көкеммен болған бір әңгіме орала берді.

	– Мен тәуелсіздікпен ілесе алғашқылардың бірі болып Алаш арыстарын тірілту бағытында аянбай тер төктім, інім! – деп еді Дүкең. – Сен менің 1992 жылы жарыққа шыққан «Абақты» деген тарихи эсселер кітабымды оқыдың ба?

	– Оқығам, – деп күмілжідім.

	– Оқысаң да атүсті қараған боларсың. Ол жарамайды. Ал, мен сол кітабымда М.Әуезовтің, М.Жұмабаевтың, Ж.Аймауытовтың, М.Дулатовтың, А.Байтұр-сыновтың істі болуы жайынан сыр суыртпақтағам-ды. Бастан-аяқ тарихи дерекке құрылған дүние. Сол асылдар бастан кешкен азапты, ауыртпалықты, қиянатты танып-білмейінше, еш қаламгер тыныш ұйықтауға хақылы емес. Мен соны білем.

	Ағамен сөз тайталастырып, қайта ақталып жатуды жөн санамадым. Әйтпесе, «Абақтыны» әуелгілердің бірі болып, түп-түгел оқыған да мен едім. Өзім де Алаш арыстарының өмір жолын аз-кем қаузап жүрген соң, неге оқымасқа! Сол жылдары С.Қожановты, Н.Төреқұловты, С.Сапарбековті зерттеп, енді кітап жазуға бел байлаған кезім-ді.

	Ойыма оралды.

	Досжан былай деп жазып қалдырыпты:

	«…Әуезовтің қиналып келген кезіндегі медет тұтары – кіші мақсатын үлкен мақсатының жолына қия білетіндігі, келешек ұрпақпен жүздесетін, шүйіркелесіп әзіз ғұмырын мақсаттардың мақсаты деп түсінетіндігі…» («Абақты», 43-бет).

	Менің Дүкенбай көкем ше? Ол да аз мехнат көрмеген боларау!..

	* * *

	2012 жылы Дүкенбай Досжан 70 жасқа толды. Бірақ, неге екені белгісіз, қаламгердің мерейтойын өз деңгейінде атап өту туралы еш жерде сөз болмады. «Осыны өткізу керек еді» деген ынталы топ бой көрсетпеді. Бәрі де селқос кейіп танытты.

	Осындай күндердің бірінде Дүкең мені тағы да іздеді. Телефон арқылы сөйлестік. «Үйге кел» деді ағам. Бардым. Оңаша отырып сөйлестік. Сәуле жеңгем шәй құйып беріп, «ой, данышпаным» деп менің бетімнен сүйді де, «әңгімелеріңе бөгет болмайын» деп келесі бөлмеге шығып кеткен.

	Дүкеңнің осы жолы тым шаршаулы екенін байқағандаймын.

	– Аға, бір жеріңіз ауырып жүр ме? – деп сұрадым.

	– Тәнім сау, – деді ағам. – Бірақ жаным сау емес.

	– Неге? Неліктен?

	Дүкең ойланып отырды да:

	– Жетпіс жасымды дүркіретіп тойламай-ақ қояйын деп шештім, інім, – деді. – Тек үйге мол етіп үлкен дастарқан жаямын. Ең сыйлы деген оншақты кісіні шақырамын…

	– Ол да дұрыс, – дедім мен Дүкенбай ағамды көңілдендірейін деп. – Осы жетпіс жасты міндетті түрде елге дабыралап, шулатып тойлауды кім ойлап тапты екен? Мынадай заманда…

	Осы сөзді естіген Дүкең де сәл жымиып:

	– Сол дастарқанды сен жүргізесің, –деді. – Бәлкім, сені қазіргі аға буын қаламгерлер әлі де бала көретін шығар, ал мен үшін қалыптасқан жазушысың, өз қолтаңбаң бар. Оның үстіне – бір елдің суын ішкенбіз. Сенің әрбір сөзің – маған қуат береді. Туған ауылдың бойға шымырлап даритын саф ауасындай болады…

	Келіспеске амал қалмады.

	Үйге қайтып келе жатып, тағы да Дүкенбай көкемнің тарихи романы туралы ойлағам-ды.

	«…Иен даладан дүркіреп жабайы бұлттар өтті. Адырлардан қарғын ақты. Қарғынның қызыл суы жолындағы қиыршық, тас, құм, бұта, ағаш атаулыны құмыға жұтып, қоймалжыңына араластырып, алысқа-алысқа әкетті…».

	Бұл – «Жібек жолы» тарихи романының соңғы жолдары.

	Түйінделер тұсындағы сөз түзілімі.

	Есіме түсті.

	Қаламдас, сыйлас досы, үлкен жүректі жазушы Ә.Кекілбай былай деп жазды: «Дүкенбай Досжановтың бір шығармадан бір шығармаға баспалдақтан өсіп, тынымсыз ізденуі өзімді қатты қызықтырады…».

	Олжас Сүлейменов жазады: «…Меніңше, Досжанов сөз қаруын қасиет тұтатындықтан да қаламға қажетсіз жерде жөнсіз жармаспайтын жазушы…».

	Г.Бельгердің, В.Бадиковтың, т.б. қаламгерлердің де ой-пікірлері жүрегіңді қозғайды.

	* * *

	Осы әдеби эссені жазу үстінде мен әртүрлі ойға ерік бердім. Кеше ғана өмірден озған қарасөздің жүйрігі Дүкенбай Досжан туралы қалам тербегенде, бәлкім, оның шығармаларына үңіліп, тереңірек талдаған жөн бе еді. Айталық, тарихи дүниелерін бір бөлек, бүгінгі заман туралы роман, әңгімелерім бір бөлек – жеке-жеке сөз етсе ше! Оның ішінде «Жібек жолы», «Дария», «Зауал», «Табалдырығыңа табын», «Ақорда», «Алаң», «Мұхтар жолы» іспетті кең тынысты романдарына тоқтала сөз арнасақ ше! Болмаса отызға жуық әртүрлі тақырыптағы кесеккесек хикаяттарын талдаған дұрыс па? Бәлкім, ең соңғы жинағы – 100 әңгімеден тұратын екі томдық кітабы сөз өзегі болғаны орынды ма еді?!

	Жо-жоқ, біз зерттеуші емеспіз. Әдебиеттің әр жанрын түп-түгел тамырлап жазып, терең талдау да – біз үшін мақсат болмақ емес.

	«Абақты» кітабында М.Дулатов туралы жаза келіп: «… Уақыт – сарапшы, тарих – таразы. Арада өткен жетпіс бес жылдан астам уақыт кімнің кім екенін таразыға салып өлшеп көрсетті. Дулатовтың өзіне тән тұлғасын ұрпағына енді ғана айқынырақ көрсетіп берді…» деген түйіндеме жасайды. Асылы, осы түйінсөз Дүкенбай қаламгердің өзіне де арналса, еш артық емес. Ол – шын бағасын енді ғана алады. Алдағы күндерде артындағы мол асыл мұрасы таразыға салынады. Шындық айтылады. Жазылады. Біз үшін ең керегі –Дүкенбай есімді кең жүректі қаламгердің көзі тірісінде айтылмаған қырлары мен қадір-қасиетін аша түсіп, артында қалған жас ұрпаққа оның әдебиеттегі ерлік істері мен шынайы азаматтық бет-бейнесін барынша ашып көрсету… Мен елден қайтар сәтте тағы да Әкім ағаммен аз-кем тілдестім. Ол кісі маған туған елді сүюдің ең үздік үлгісі – туған тарихты һәм кесек-кесек аңыздарды терең білу екендігін, оны көркем тілмен кестелеп жаза білу екендігін тағы да қадап айтты.

	– Дүкенбай аға сияқты ма? – деп мен күліп едім, Әкім аға маған жалт бұрылып:

	– Оның еш күлкісі жоқ! – деді. – Дүкенбай ертегі-арманмен өмір сүрген қаламгер. Оның бүкіл ғұмырын әдемі де әсерлі ертегі деуге болады. Ендігі жерде Дүкенбай – қаламгер туралы әдемі әфсана, әлде ертегі, әлде аңыз шығарма жазуға да болар… Осы ой ешқашан есіңнен шықпасын, бала!…

	Тұп-тура Дүкенбай көкемнің өз аузымен айтқандарын маған қайталап тұрғандай.

	Содан соң аз-кем тыныстап алып, бір өлең оқыды.

	– Өгей көрмейсің өзгенің жырын, Туысыңдай тыңдайсың өзгенің сырын! Қуана білесің, қуанта білесің,

	Осы ғой, осы, азаматтық қырың!..

	Тоқтап қалып еді, мен де жұлып алғандай асыға сөйлеп:

	– Кімге арналған жыр бұл? – деп сұрап үлгердім.

	Ағам үндемеді.

	Өлең туралы ләм деп тіс жармады… Тек бір-ақ ауыз сөз айтты:

	– Жақында үш ғасыр бұрын өмір сүрген аңыз адам – Көкен батыр жайлы көлемді тарихи дастан бастадым. Бұл да сол Дүкенбаймен болған әңгімеден өрбіген ой. Жетпіс бестің биігіне көтерілген ағаңның арыны қалай, шабысы қалай – оны осы туынды аяқталған кезде бағалай жатарсың, бауыр інім…

	Ақын ағаммен қоштасып болып, поезға отырғанымда терезеден Сыр бойындағы менің туған топырағым – Жаңақорған аймағы көз алдымда дөңгеленді. Бұл – Дүкенбай туған жер. Бұл

	– Дүкенбай ағама алғаш ертек әуезін тыңдатқан, аңыз әлемге барынша жетелеген кең дала! Демек, осындай аңыз – дала аман болғанда, сол даланы өле-өлгенше қара сөзбен дамылсыз жырлаған Дүкенбай Досжан неге естен шығады? Жоқ, Дүкенбай – қаламгер тірі! Ол біздің жүрегімізде…

	Елден бастау алған ертегі – арман бұдан кейін де жалғаса бермек! Өйткені, ол – «Мың бір түндей» ұзақ…





	Нұртөре ЖҮСІП





КӨРКЕМ СӨЗДІҢ КЕСТЕГЕРІ




	«Біздің елімізде жазушы Дүкенбай Досжанды білмейтіндер кемде-кем десек қателеспейміз.

	Тырнақалды әңгімесін он бес жасында жариялаған, содан бері өз оқырмандарына жүздің үстінде әңгіме, жиырмадан астам хикаят, оннан астам роман ұсынған Дүкең қазақ әдебиетінің көсегесін көгертіп жүрген қабырғалы қаламгерлердің бірі-тiн. Әлі де беретіні мол еді. Әттең, сұм ажал арамыздан ертерек алып кетті. Мемлекеттік сыйлықтың және М.Әуезов атындағы ұлттық сыйлықтың иегері, есімі АҚШ-тың «Әдебиет және өнер адамдары» энциклопедиясына, Ұлттық және Абай энциклопедияларына енген. Дүкенбай Досжанның кітаптары әлемнің 20-дан астам тіліне аударылып, 7,7 млн. таралыммен басылған. Ол – біздің еліміздегі оқырманы ең көп жазушы болатын.

	Қалың оқырман оның әр кітабын асыға күтетін, әріптестері де осыған дейін кітаптан кітапқа көшіп, халықтың көңілінен шығып жатқан көл-көсір дүниені төгіптөгіп тастаған Дүкең «енді не берер екен» дегендей, әр қадамын жіті қадағалап, шығармашылық табыстарына ортақтасып отыратын. Белгілі қаламгер Герольд Бельгер: «Д.Досжан тақырыбы бейне домбыраның қос ішегі секілді: бірі – қоңыр үнді көне тарихи оқиғалар тізбегі; келесісі – ащы шындығымен құлаққа қытымыр, шыңылтыр естілетін қазіргі өмірдің өз үні» деп оның парасат-пайымына, азаматтық ұстанымына тәнті екенін білдірсе, қазіргі қазақ әдебиетінің көшін бастап келе жатқан заңғар жазушы Әбіш Кекілбаев: «… жазушының суретшілігі басым, сөздің ішіне түсіп жазатын қазбагер жазушы» деп оның тереңдігі мен шеберлігін дәріптейді». Әріптесіміз Жарасбай Сүлейменовтің жазушы Дүкенбай Досжан шығармашылығы туралы жазған осы бір пікірімен толық келісуге болады.

	Сусыған жүйрік уақыттың жалына кім жармасқан? Қазақтың көрнекті жазу-шысы, Мемлекеттік сыйлықтың лауреаты Дүкенбай Досжанның бақилық болғанына да бір жыл өте шығыпты. Жазушының аяулы жары Сәуле Досжан жеңешем «Ағаңның қайтқанына бір жыл болды, қыркүйектің он сегізінде жылдық асын береміз, сені ерекше қадір тұтушы еді, басқа-басқа, өзің осы ретте бір естелік жазарсың» деп қолқа салған болатын. Қазақ сөз өнерінің өз биігінен түспеуі үшін жанкештілікпен күндіз-түні жұмыс істеген, өлгенше қолынан қаламы түспеген асыл ағаның күлімсіреген жүзі көз алдыма келе қалды. Алматыда тұрған үйіне қонаққа шақырып, төрге шығарып, төредей құрмет көрсеткені күні кеше секілді: сол кезде «міне, менің жазу кабинетім» деп текемет төселген бөлмесін көрсеткен; пілдің сүйегінен жасалған жазу үстелі жоқ, бар болғаны қалың кітаптар жинақталған кітап сөресі бар, бір көрпеше төселген бөлмеге таңырқай қарағаным есімде; ағаның «мен барлық шығармамды үстел басында емес, екпеттей жатып жазамын» деген сөзі тап қазір де құлағымның түбінен естіліп тұрғандай. Сонда Дүкеңнің жазу өнеріне келгенде өзін-өзі аямаған, осы бір құдіретті істе ештеңеден аянбаған жазушы екенін ептеп болса да аңғарғандай болғам. Кейін жыл аралатып болса да дидарғайып жүздесіп тұрдық. Кездесе қалғанда айтатыны – көркем сөздің мә-селесі, елдің жайы, өзінің жан толғанысы. Жан дүниесіндегі небір толқын ағысы баяу, қоңыр үні арқылы жалпақ әлемге ақтарылып тұратын. «Адам баласына жабығу мен жалығу – тән. Адам жаратылысында – өзімшіл. Өзімшілдік кім-кімді де өрге сүйрейді. Қоғамдық баспалдақтар өзгеруі мүмкін, ал адам санасындағы «әуелі өзім», «өзімдікі» деген ұғым ешқашан жуылмайды. Ол қанмен сіңіп, сүйекпен кететін мінез. «Атақты кісі болсам» дейді, «байысам» дейді, «алған жарым бәрінен сұлу болса» дейді. Өзімшілдік қатты қонған кісі ауырған адамға ұқсайды. Аса дарынды, қасиет қонған адамдардың өзімшілдігі туралы жазылған қыртысты қалың кітап көп, оны ешкім түбіне жетіп тауыса алмайды», – деп ілкі бір әңгіменің шетін шығара сөз ететін. «Өзімді әрдайым қатарымнан қалмауға, шаң жұтып жүрмеуге қамшылаған қасиет – намыс қой деп ойлаймын. Қайтсем де жоғары оқуға түсемін, білім аламын деп тістеніп жүріп Алматыға келдік, көпшілік кітапханасының қуысы екінші үйім болып, оны да түнгі күзетшісімен қосыла жауып, шұқшиғаннан шұқшиып, қалың емтиханнан сүрінбей, университетке түстік. Газет, журнал редакциясының есігін тоздырып жүріп жазғанымызды бастырдық. 60-жылдардың ақын-жазушылары бұрқырап ішіп жүретін, алдынан жан баласын өткізбейтін; солардың сарынына ілестік… көндік… төздік… көрдік. Сыпайы бола алмадық. Жазғанымызды сыншыекеңдер сынай қалса – намыстан өртеніп, ертесіне кешегіден де жақсы жазуға тырыстық. Қолжазба талқылау, пікіралысу, әдебиеттің ашылу-сайрау жиналысына мидай араласып, намыстың от-жалынына шарпылып, я сүйеуі жоқ, я сүйреушісі жоқ осы күнге шашылып қалмай тірі жеткенімізге о тобалап қайран қаламын» деп өзінің шығармашылық ортаға қалай келгендігін баяндап бергені бар. Өткен ғасырдың алпысыншы жылдары бірқатар қазақ ақындары әдебиетімізге ақ өлеңнің алуан формасын алып келуге әрекет жасады. Ақын Жүсіп Қыдыров, Оразбек Сәрсенбай, Дүкенбай Досжан секілді қаламгерлер қазақ поэзиясына ақ өлеңді орнықтыруға көп күшжігер жұмсады. Бұл кезеңде Сырбай Мәуленовтен бастап Қадыр Мырза Әлиге дейін ішінара бірді-екілі ақ өлең жазған қазақ ақындары да бар еді. «Жазуға итермелейтін екі ғана мақсат, – деген еді Дүкенбай аға. – Соның ең бастысы – жылдар бойғы өзім тапқан көркемдік бояуларымды, баяндау ма-шығымды кітапсүйер қауымға қалдырып кету. Қолыма қалам алғандағы екінші мақсатым – жалғыз менің ғана қолымнан келетін тақырыптарды игеріп үлгеру. Мысалға, қазір Астанаға ат басын тіреген, Астананы құлпыртуға қатынасқан әлемдік деңгейдегі сәулетшілер туралы хикаят жазып жүрмін. Жапондық Кисе Курокава-санды көзі тірісінде ұшырасып, бірер ауыз тілдесіп үлгергенім – бір қазына. Хай-тек королі Норман Фостер мырзамен Пирамиданың тұсаукесер рәсімінде тілдесіп қалғаным – ол да бір тарих. Қазір елорданың төріне орнатылатын Президент кітапханасы, Опера және балет театрының, үлкен мешіттің нобай-нұсқасы талқыдан өтіп жатыр, сол ғажайып құрылыстарды жасауға дүниенің 18 елінен саусағы сиқыр сәулетшілер қатынасты. Сол сәулетшілердің сызу үрдісін бірсыдырғы танимын. Сәулетшілер туралы жазуыма Елбасының өзі мұрындық болды. Енді осы тақырыпты өзім ғана ұқсататын секілді боламын да тұрамын. Кеңестер одағы ыдырамай тұрғанда, тәуелсіздіктен көп бұрын, 60 жыл бойына жабық болып келген мемлекеттік қауіпсіздік комитетінің мұрағатына сол кездегі Жазушылар одағының басшысы Олжас Сүлейменовтің көмегімен алғаш еніп, Алаш абыздарының тергеу, хаттама құжаттарын көтеріп «Абақтыны» жаздым. Менің алдымда, менен кейін де қауіпсіздік комитетінің архивіне енген кісілер болған. Әйтсе де Әуезовтің, Аймауытовтың тергеу хаттамасын, үндеместерге жазған түсініктеме, үштік үкімін алғаш сөйлету өзіме бұйырды. Өткен ғасырдың 60-жылдар басында «Отырар», «Фарабиді» жазғанымда – Сыр бойы қалалары туралы өзім ғана жаза алатындай сезіндім. Содан «Құм жұтқан қалалар» 1967 жылы дүниеге келді», – деп шығармашылық жолы туралы сыпайы түрде баян етті. Пышақтың қырындай бір кітабы шықса, шіренгенде ат тарта алмайтын өзге жазармандар секілді кеудемсініп, мінез өрлігін көрсетпейді. Ақырын ғана үйреншікті кәсіп нәтижелерін баяндағандай қоңырторғай қалыпта сөз етеді.

	Дүкенбай Досжанның «Көкпар» деген алғашқы әңгімесі «Лениншіл жас» газетіне 1964 жылы басылыпты. Іле-шала 1965 жылы тарихи тақырыпқа түрен салған «Отырар» повесі газеттің он нөміріне түгел жарияланған екен. Дүкенбай Досжан есімі АҚШ-тың «Әдебиет және өнер адамдары» энциклопедиясының 2-томына, Ұлттық энциклопедияның 3-томына енген. Кітаптары әлемнің 19 тіліне аударылып, Кітап палатасының есебі бойынша 3,3 миллион таралыммен басылып шыққан. Күн сайын қалам мен қағазға жүгіну мінезіне, сөзбен сурет салу кәсіби шеберлігіне айналған қаламгер осы кезге дейін 11 роман, 22 хикаят, 100-дің үстінде әңгіме жазып, ұлттың ұлы мұрасын толықтырды. Жазушының 13 томдық таңдамалы прозасы биыл «Білім» баспасы арқылы оқырман қолына тиеді. Соның бәрі жақсы ма, жаман ба, көзіқарақты оқырман елеп, екшеп, таразыға тартып алады. Дүкең өзі жиі жүгінетін Абай атамызға ұқсап артына мол мұра қалдырды, керексінген кісі «қалағанын алар, қаламағаны қалар»...

	«Баяғыда «басым отта тұрған қазан секілді» деп сұхбат берген едім, – деген бір жолы келгенінде. – Жаңа оқиғалар ойлаймын, тосын мінездерге үңілемін, дегдар ойшылдардың кітабын оқимын, ерте тұрып, сағат онға дейінгі уақытымды шығармашылығыма арнаймын. Жазуға отырамын. Бұл сүйекке сіңген кәсіп. Бала кезімнен кітапқа құмар болдым, көп оқыдым. Келе-келе сол кітаптардың авторы секілденіп «мен неге кітап жазбаймын» деген қиял санама мықтап сіңді. Шұқынып жазуды тым ерте бастадым. Әкем сол кездегі колхоздың төрағасы, қысы-жазы аттан түспей жортып жүретіні көз алдымда қалыпты. Шешем ағам мен әпкемді қасына алып, өзен жағасында желілеп бие сауады, қымыз әзірлеп, сондағы диқан, шөпшілерге тасиды. Соғыс уағы. Бала ғой деп өзіме көңіл бөлетін кісі жоқ. Ата-анамның бала кезімнен бойыма сіңірген мінезі – төзім болды. Жасымыздан жұмысқа салды, еңбекке баулыды. Әкем аса қажырлы, бір орнында ешқашан тыншып отырмайтын бейнетқор кісі еді. Ол кісінің соғыс жылдарында жар жағалатып қазған арығы, құбажонға тіккен бауы әлі күнге бар. Үйдегі малды байлау, аула тазарту, отын-су әзірлеу – біздің мойнымызда болды», – деген Дүкенбай ағаның әкесі мен шешесіне деген құрметі ерекше еді. Анасы «Дүниеде жақсы адамдар көп. Егер бұл дүниеде жақсы адамдар болмаса, жер бір жағына ауып кетер еді» деп отырады екен. Анасы туралы «Жүзге жетіп бақи жалғанға озған Жәмила шешем айтып отырушы еді: адамды тілеуі билейді деп. Жақсы тілесең – жақсылық келеді. Жамандық ойлай берсең – жамандыққа кезігесің. Жүрегінде шамы бар кісілерді ұшыратып жүрген соң, бәлкім, маңайымда жақсы адамдар көбірек секілді.

	Адам баласы дүниеге жақсылық жасауға келеді», – деп толғана сөз еткен. Былтыр Түркістан қаласында ата-анасына арнап арнайы құран оқытып, ас берді, сол шараға бізді де қолқалап шақырған болатын, бірақ пәнәйі себеппен соған бара алмай қалғанбыз, бірақ інілік ілтипат көрсетіп, аға-жеңгеміздің иығына шапаны мен қамзолын жауып, құрмет көрсеткен болдық. Сол ыңғайда Алматыға келгенінде редакцияға соғып, өзінің жан сырын тағы да ақтарып салған еді. «Мен үшін жазушылық – кәсіп. Өз басымның тағдыры – жазушылық. Тағдырдан ешкім қашып құтыла алмайды. Жазбай отыра алмаймын.Нарық қыспағында қылғынып қалған ұлтымызға әдебиет керек пе?.. Қоғамдық көзқарасқа көркем әдебиет ықпал ете ала ма? – деген сауал жиі көлденеңдейді. Мұның сыртында «жазғаным шықпайды», «кітабым өтпейді», «оқырманға жетпейді» деп жылап жүргендер қаншама. Өз басым үстелге отырған кезде жазған нәрсем қайда басылады?.. Қашан кітап болып шығады?.. оны кімдер оқиды?.. деген сауалдарды көңіл төрінен жуып кетіремін. Оншасын ойлай бермеймін. Бар ойлайтыным: жүрек басында топ болып мазалаған сырды, шерді, мұңды, тірі сөзді қалай да ақ қағаздың бетіне түсіріп құтылу. Үлкен ойлар үлкен кітап туғызады, бір пәстік сезім шырғалаңы дүниеге әңгіме әкеледі, бір пенденің пенделік мұң-қайғысы көп-көрім хикаятқа ұласады. Жүрегімді қозғаған мұң мен сыр ертеңгі күні мың сан оқырманды немқұрайды қалдырмай ойландырар болса, онда тігісі жатық көркем сөздің кәдеге асқаны. Қоғамға әдебиеттің керек болғаны», – деп көкейіндегі көп ойдың ағысты арнасын ортаға салған. «Қали Сәрсенбай екеуіңді кейінгі толқын арасынан қазақтың кес телі сөз өнерін терең түсінетін жандардың қатарына қосамын; екеуің де газеттің қара жұмысынан әдебиетке мойын бұра алмай жүрсіңдер, бірақ сендер жазсаңдар біздің он ойланып, жүз толғанған мәселемізді нақпа-нақ, шап-шағын, қып-қысқа нұсқада мөлдіретіп бере қоясыңдар; сендерде қуат бар, жалын бар, әдебиетке керегі де сол тірі сөз, бір мезет көркем сөздің әлеміне ат басын бұрып отырыңдар, сендерден үлкен үміт күтемін, көрсетпей жазып жүрсіңдер-ау, соларыңды шығарыңдар, жазушылық – таза бейнет, ағаларың қолы мүйізгек тартқанша сол қаламға жармасып, көз майын тауысып, тіртінектеп келеді. Сұқ саусақты сүйел етіп, көз майын азайтып, үлкен тақырыптарды түбірінен қозғауға ұмтыламын. Әкемнен ауысқан мінез болар, тиянақты болғанды құп көремін. Қолымнан келгенше өзге өркениетті елдер секілді – қазақ ұлы өзендердің бойына Отырар, Сығанақ, Жент, Сұяб, Баласағын, Ортасағын, Бассағын, Қимақ, Бозоқ секілді бекініс, қала салған деп кезінде қисапсыз мақала жаздым. Өзге өркениетті жапон, қытай, ағылшын секілді қазақтың ешбір ұлтқа ұқсамайтын салт-дәстүрін ұлықтап Шабандоз, Көкпар, Қымыз, Бастаңғы, Екі дүние есігі, Күміс керуен атты көркем әңгіме, хикаяттар туды. Қазақтың өзге ұлттан ерекше қасиеті – ақкөңіл, кеңқолтық, мейрімді, кешірімшіл, бір сөзді, мәрт, тастай төзімді, қылыштай қайраулы, өзі есікте жатып қонағына төрін ұсынған кеңпейіл; тәттісін, дәмдісін баласының аузынан жырып мейманға сақтаған қонақжай деп Таразыны, Кісі ақысын ұсындым. 50 жыл бойына балаларға үнсіз ұстазбын. Ізет, ізгілік мұғалімімін. Ұлтыма жасаған қызметім деп алтын асықтай бес бала өсіріп, бір-бір отау үй еткенімді айтпаймын. Өмір бойы ізгілікті, мейірімді, кешірімшілдікті, қазақы мінезді ту етіп көтерген үлкенді-кішілі кітаптарымды айтамын. Жетімжесірге жасаған жақсылығымды тіземін! Тәуелсіздікке жарыла қуанып жазған «Біздер қандаймыз», «Президент және біз», «Ақ Орданы» есіме алам. Дүниеде жүз жазушы болса – жүз түрлі жазады. Әр жазушының сөз бояуы, көруі, сезінуі әрқалай; оны оқитын оқырманның да талғам түйсігі әр алуан. Сөзбен сурет салудың, я болмаса басқаша айтсақ – жазушы болудың ең төте жолы – айтайын деген ойыңды ақ қағазға әрі әдемі, әрі нәрлі етіп түсіре білу ғой. Жапон ғалымдарының септеуінше, мектеп оқушысы өз ойының 7 пайызын ғана қағазға түсіре алады екен, ал, жоғары білімді пошта қызметкері «әу» дегеннен діттеген ойының 13 пайызын, аузымен құс ұстаған пәлсапашыл ғұлама ойының 30 пайызын қағазға түсіре білген. Бальзак, Диккенс секілді майталман жазушылар ойға алған нәрсесінің 33 пайызын ғана қағазға түсіріп үлгерген. Көңілдегі көрікті ойдың ауыздан шыққанда түсі қашады дегеннің кері бәріміздің басымызда бар.

	Бір кітапты аяқтағаннан кейін өзімді босаған қап секілді сезінемін. Сөзім таусылып қалады. Содан ағайын-туысты аралаймын, ұшырасқан дәмдес-тұздас болған кісілердің әңгімесін тыңдаймын, әлгі босаған қапты қасуан сөзбен, оқиғамен, әсермен толтырғанша ел кезіп тентіреп жүргенім», – деп кере қарыс маңдайы тершіп тұрып, ағалық ақ тілегін білдірген-ді.

	Күні кешегі «Алматы ақшамы» газетінде Президент сыйлығының лауреаты Қали Сәрсенбай өз архивіндегі Дүкенбай Досжанмен арадағы әңгіме-сұхбатты мөлдіретіп берген екен. Сонда Дүкеңнің атына қатысты айтылатын нешетүрлі алыпқашпа әңгімелер қақында Қали мырза сауал тастапты. Сөз зергері «Сайып келгенде, қазақ, әсіресе, сөз қорыған ақын-жазушылар қаңқу сөзге араша үймелейді. «Абақты» кітабын жазарда 60 жыл бойына жабулы қазан болып келген Ұлттық қауіпсіздік комитетінің архивінде алты айға жуық отырып Байтұрсынов, Жұмабаев, Дулатов секілді Алаш ардагерлерінің іс-қағаздарын, хаттама тергеу істерін алып сүзіп шыққаным бар. Мысалға, 7093 нөмірлі Мағжан Жұмабаевтың іс қағазы қатталған қалың папкі үш мәрте беттелген, соғыстың алдында болуы керек, қағаздар қара сиямен беттелген, одан біршама кейін қара қарындашпен қайта беттеліпті; арасында біраз жауаптау, айыптау қорытындысы жыртылып алынған; алпысыншы жылдардың аяғында іс қағаздары қызыл қарындашпен қайта беттеліпті. Әуелдегі қалың папкі жүнін жұлған тауықтай жұқарып-ақ қалған. Алаш аза-маттарының ақырғы сөзін, ұрымтал жауаптарын жыртып алып тастаған Ұлт-тық қауіпсіздік комитетінің өз адамдары деп ойлаймын. Сол кезеңнің ащы шындығын бүркемелеп, өшірмек ниетімен жыртқан. Ал пәленше архив қағаздарын құртты, жыртты деп шығарып жүрген сол салпаңқұлақ үндеместердің өзі. 60-жылдардың аяғында чех журналисінің Солженицын туралы «фашистерге сатылған, дезертир болған, Власовты қолдаған» деген құбыжықтай кітабын оқығам. Кейінше білсем, Александр Исаевичті күстаналау үшін КГБ-нің тапсырмасымен әдейі жазылған кітап болып шықты.

	Жазушылар құрылтайында ашу үсті стаканның лақтырылғаны рас. Әйтсе де, лақтырылған стакан ешкімнің ар-ожданына тиген жоқ, қайта керісінше, аяққа тапталып бара жатқан ар-ожданды арашалау үшін лақтырылған болатын.

	Біреу: «Сұмдық бай екен» деп өсек өрбітеді, келесісі: «Жыл сайын әйел ауыстырады екен» деп желпілдетеді; енді үшінші біреу: «Ойбай, несін айтасың, жылда бір кітап жазамын деп қияли болып кетіпті» деп дүңкілдетеді. «Жұрттың аузын күзетсең – күн көрмейсің, өзіңді-өзің күзет, кел шырағым» деген Абай аузы дуалы. Мемлекетіміздің іргетасын берік етіп қаласып, тәуелсіздікті ұлылап ұстап, баяғы Сизиф секілді күніге маңдайтерін мың тамшылатып қадау-қадау тақырыптарға қалам ізін салып жүрген қаламдастарыма ризамын. Соларша еңбек етсем, соларша белімді бүксем деймін. Бар байлығым: республиканың түкпір-түкпірінен хат жазып, я жазбай-ақ, іштей тілеуімді тілесіп жүрген оқырман қауым, шын елжіреп сәлем беретін інілерім мен қарындастарым дер едім. Халық көзінде жүрген адаммын. Халық көзінде жүрген адамға ұшқары сөйлеуге, жалған атақ үшін дабыра жасауға, жұрттың көзіне құбылып көрінуге болмайды», – деп барлық адамдық болмысымен ашық жауап беріпті.

	Дүкенбай ағаның: – «Мен – суретшімін, құралым – сөз, кәсібім – тірі сөзбен суреттеп шығарма жазу. Екінші сөзбен айтсақ: болмысты көркем сөзбен келістіріп, оқырманның көз алдына елестетіп беру. Мысалға, «күн батты» десек – бұл журналистика, ал «күн шоққа ұстаған сүрдің майындай құм шағылға еріп сіңді» десек, бұл – сурет. «Алдымыздан тау көрінді» десек – бұл журналистика, ал «алдымыздан ақ бас тау иықтасып түрегелді» десек – бұл проза, яғни шендестіру. Өз басым бір нәрсені көңілге түйіп жазар кезде – сол нәрсені көз алдыма келтіріп елестетем, солай еткен мезгілде – дүние шіркін дөңгеленіп, сол нәрседен басқасы тарс естен шығып, шырқ айналып кетеді. Ойға алған жайт қана көз алдымнан елес боп кетпей қояды. Жайлап отырып ойды, қиялды үзіп алмай, қаламсапты алып қылқалам сілтеген суретшіге ұқсап ақ қағазға сөзді түсірем, сөйлемді иіп келтірем. Сөз өз-өзінен құйылып келе береді. Ішімдегі тірі сөзді, көркем сөйлемді, қадау-қадау ойларымды жарық дүниеге, сырт әлемге қайтсем де шығаруым керек көрінді. Аян берген сол ойлар! Шығармасам – шерленемін кеп. Мына мен үшін жазушылық кітап жазу, атақ шығару емес. Жер әлемді бояумен бедерлеу, шер тарқату, мысқалдай болса-дағы, кептердің қауырсынындай көрінсе-дағы – өзімнің тапқан шындығымды айту» деген ақжарма сөздері жадымызға жаңғырып қайта оралды.

	Қазақстан Президенті Нұрсұлтан Назарбаев танымал жазушы, Мемлекеттік сыйлықтың иегері Дүкенбай Досжан дүние салғанда оның отбасына және туыстарына көңіл айтып жедел хат жолдаған болатын. «Оның қаламынан шыққан әңгімелер, повестер және романдар мазмұндалу сұлулығы мен ұлттық бейненің жарқын сипатталуының арқасында оқырмандардың назарын бірден баурап алды», делінген сөздер бар жеделхатта. Қазақстан Президенті жазушы туындылары халық есінде мәңгі қалады, деп атап өтті. Қазақ барда Дүкенбай Досжан шығармалары халықтың жадында қалады, халқымен бірге оның есімі де жасай береді. Жігерін намысқа жаныған, өзінің туған өлкесін суреткер көзімен таныған, өмір бойына көркем сөздің кестегері болуды мақсат тұтқан ардақты жазушының артында қалған мол мұрасы Қазына аралы іспетті қазақы сөздің қайнарын іздеген жандарды өзіне тарта береді.





	Қали СӘРСЕНБАЙ





ІШІНДЕ ЖАЙТАСЫ БАР ЖАЗУШЫ




	немесе үш шындық туралы



	Архивімді ақтарып отырып, «басталған, тасталған дүниелер» деген папкінің арасынан мына қолжазбаны тауып алдым. Дүкенбай Досжанның «Құм кітабына» жазылған шағын пікір екен. Кезінде неге жарияланбағаны белгісіз, бәлкім, қайта қарау керек деген ой болған шығар. Бұдан кейін осы жазушымен жүргізілген сұхбат та қолжазба күйінде сақталған. Бұл сұхбат та баспа жүзін көрмеген тәрізді. Себебі, басқа дүниелердің газет қиындысы сақталған. Қазір бұл сұхбат та ком-пьютерге теріліп, алдағы шығатын кітапқа дайын тұр. Бәлкім, оған дейін мерзімді басылымдардың бірінде жарияланып та қалар. Ал бүгін оқырмандар назарына жазушының рухы шат болсын деп «Құм кітабына» жазылған пікірді көп өзгеріссіз күйінде ұсынып отырмын.

	АВТОР.



	Оқырман Дүкенбай Досжан есіміне әбден қанық. Ол туралы ұзақ әңгіме айтып, көлдей мақала жазудың қажеті жоқ. Біздің халқымыз кенжелеу қалған өнер түрлерінің (мәселен, бейнелеу өнері т.б.) өкілдерін болмаса, жазушыларын жазбай таниды. Оның ішінде де жүрек сүзгісінен өткендерін, көңіліне мықтап орныққандарын ғана айтар еді. Соның бірі де бірегейі Дүкенбай Досжан екеніне екі дүниеде де талас жоқ. Бұл бірінші шындық. Енді осы шындықты, ақиқат пікірді бір алынбас қамал дейтін болсақ, жазушы соны қалай бағындырады? Осы сауалға ойымызды көктей шолып, тұжырымдап айтып жауап қайтарсақ деймін.

	Қолымда белгілі жазушы Дүкенбай Досжанның «Құм кітабы». Жастанып, құ-мартып оқитын, бір елі ажырағың келмейтін кітап. Неге?

	Ол ең алдымен, Алла тағаланың әу бастан ана сүтімен келген, әркімге бұйыра бермес сыйын орнымен пайдалана білген жазушы. Тарихтан басына қонған бақты теуіп кеткен кекіріктер мен құдай бермегенді тартып аламын деп күндіз-түні тыраштанып жазушы боламын деп жүргендерді де білеміз. Бұл жағынан келгенде Дүкенбай Досжан бақытты. Әлгінде айтқанымыздай, жазу-шылық бір адамның басына бере салған Тәңірінің көл-көсір сыйы десек, Дүкенбай Досжан соны абыроймен алып жүрудің асқар биігінен көрініп келе жатқан жанкешті жазушы.

	Көркемөнер – ләззат. Демек, жазушы шығармасы ең алдымен, оқырманды ойға салуы, ләзаттандыруы, шабыттандыруы, әріберіден соң рухтандыруы, өмірге деген құштар сезімін туғызуы керек. Шын мәніндегі жазушы оқырманды осындай көркем шындықпен баурай білуі, иландыра алуы қажет. Міне, өнердің жөпелдемеде ауызға алатын алғышарттары осы. Осы қағидамен өмір сүріп, ой кешіп, оқырмандарын әлденеше уақыттан бері осындай әсерден бір сәтке ажыратпай келе жатқан Дүкенбай Досжан әр кітап сайын өсу, өрлеу үстінде десек, аңғал айтпағанымыз. Бұл – екінші шындық.

	«Құм кітабы» іркіп айтқан осы ойымыздың ақсамас айғағының бірі екендігіне еш күмән жоқ. Аталмыш кітап хикаяттар мен әңгімелерден тұрады. Бұл кітаптағы туындылардың қайсыбірі болмасын кісіні әрқилы ойға салады. Күрсіндіреді, жылатады, жабырқатады. Әлденеден емексітеді, ашындырады, қысқасы, пендеге тән қылықтың бәрімен баурайды. Жазушыфилософ, эстет, психолог… Оның тамаша таланты осыншама кәсіп, осыншама ой мен сезімді бағындырған. Бір образды ашу үшін әрқилы қырынан көріну әр жазушының маңдайына жазыла бермейтін бақыт. Ол өзіңе жақсы таныс көрініс пен оқиғаның, образдың біз біле бермейтін көп сырын ашады. Мұндайда тек білімділік пен біліктіліктің болуы аздық етеді. Соның бәрін сүзгіден өткізіп, талғам таразысына салып, парасат пайымымен өлшеп, соның ішінде, оқырманға керек дәнін ұсына білуі, айта білуі қажет. Шыны керек, осы қасиет кейде біздің кейбір талантты дейтін қаламгерлерімізге жетісе бермейді. Кітаптағы «Құм адамы – Абориген» мен «Өз ажалымен өлген адам» атты көлемді хикаяттарды айтпағанның өзінде, кей тұста көп ойды айта алмай қаламын-ау дейтін әңгімелердің өзінен мұндай қауіпті сезіне алмайсың. Тәкен Әлімқұлов айтпақшы, ол «алпыс сөзбен» әңгіме жазбайды.

	Әдетте, қысқа жазып қыруар ой айту, тағы да айтамыз, талантты адамның ғана қолынан келетін шаруа. Дүкең бұл қасиетін тек көркем шығармада ғана емес, сол көркемдік қалпынан айнымай, өзге өрісте де мол аңғартып жүр.

	Ой мен сезімді романтикалық кеңістікте кең құлашпен көсіліп айтып дағдыланған ғажайып романшының хикаяттары мен әңгімелері де мөлт-мөлт еткен көз жасындай мөлдір, тұнық. Қысқа әрі нұсқа. Жазушы әлдебіреулердей табиғатты суреттеймін деп мол сүрлеуге түсіп кетпей, жанр табиғатын терең түсініп, кейіпкердің, оқиғаның, алыстан орағытпай, бірден ішіне еніп, орта тұсында он ойландырып, тоқсан толғандырып, ақыр соңында тамаша бір әсерге байлап тастайды.

	«Құм кітабындағы» сондай әңгіменің бірі – «Қайрауық күйші». Адамзат жаратылғалы жер бетінен қаншама алапат оқиғалар өтпеді десеңізші! Жермен жексен болып қаншама қалалар қирап, гүл орнына күл қалды. Азуын айға білеген талай баһадүрлер мен дүниенің жартысын билеген патшалар да өткен бұл пәниден. Бірақ, өлмейтін де өшпейтін бір-ақ нәрсе бар, ол – өнер. Егер Кетбұға болмаса Шыңғыстың, Бұқар болмаса Абылайдың, Қанқожа болмаса Шоқанның әкесі Шыңғыстың аты тарихта қалар ма еді. Егер Мұхаммед Хайдар Дулати секілді қазақтың тұңғыш тарих-шысы болмаса, тарихта талай патшалар, хандар, ханзадалар мен бекзадалардың аты қалар ма еді. Осы ойымыздың тасасында өнер тұр. Дүние алма-кезек. Адам қолымен жасалатын өктемдік, жауыздық атаулының бәрі уақытша, көшкен селдей, соққан желдей өтеді, кетеді екен. Соның ішінде мәңгілікке қалатыны — адам қолымен жасалатын өнер ғана екен. Міне, алты саусақты Қайрауық күйші осы ойымызға мың бір дәлелдің бірі.

	– Қушық кеудеңе сыйғызып жүрген қасиетіңнен айналдым, – деді тебірене күбірлеп (306-бет).

	Бұл – Отырардың әміршісі Қадырханның аузынан шыққан сөз.

	Осы әңгіменің соңғы жолдарын үзіп-үзіп оқиықшы.

	– Қайрауық інім, астыңдағы жаман текежәумітті ана қақсауыққа қалдыр, қазір келіп жететін атқосшының жетегіндегі тұлпарға мін, алты домбыраны алып Отырарға жүр, бұдан былай Отырардың саңлақ күйшісі атанасың, – деді. …Енді бір сәтте күміс саусақты күйшінің соңында… жазылып бітпес әңгімесі бар кер дала, керулі түн пердесі, перизат қылықты самал жел, үрпиісіп, үріккен керуен жетімсіреп қала берді. Дәшті-қыпшақ жұртының және бір жарық жұлдызы сорғып барып Отырар қаласынан мекен тапты.

	Жазушының ең басты жетістігі – оқырманды ойландыруында. Осы жолдарды оқыған жанның әртүрлі ойдың жетегінде қалары сөзсіз. Ал сол ойды таратып түсіну, талдау – зерделі оқырманның міндеті. Осыдан жүздеген, мыңдаған жылдар бұрын жермен жексен болған Отырардың алты саусақ күйшісі бүгінгі күнге де ой салмайды деп кім айтады…

	Өнер – мінезден туады. Мінезсіз шығармада мағына болмайды. Кісілік пен кішілік, ұлылық пен ұлағаттылық, енді бірде жақсылық пен жамандық, мейірімділік пен мерездік секілді бір-біріне қарама қарсы пәлсапалық категориялар жазушы шығармаларында қамшының қос өріміндей көрінеді. Жай ғана көрінбей, эстетикалық сезім, таным-талғам түсінігіңді қалыптас-тырып, байытып кетеді. Осы ретте кітаптағы «Нәресте», «Өмір арбасы», «Шырақшы», «Көз», «Жолаушы», «Үлкендер мен кішілер», «Дон-Кихот» секілді әңгімелерді айрықша атауға болады.

	Жалпы, Дүкенбай Досжанның жұртшылықты жазушылығымен әлдеқашан мойындатқанына бір тәнті болсақ, оның өнердегі ұстанған тазалық қағидасына, азаматтық, адамгершілік кредосына да бас имеске болмайды. Ол бүгінде кешегі арыстарымыз өмірінен ешкімді де жалықтырмайтын бірнеше ғұмырнамалық эссе-роман жазып бітірді. Осы кітаптағы сол қиын тағдыр-лардың бір үзігін көрсеткен «Мағжанды өлтіргендер» әңгімесін тебіренбей оқу мүмкін емес. Жазушының кеше мен бүгіннің арасына рухани күміс көпір, алтын қазық болу ниеті тұшындырмай қоймайды.

	Жазушы «Жақсы болсаң жарықты кім көрмейді» деген әңгімесінде кейіпкерін «ішінде жайтасы бар» деп суреттейді, кескіндейді. Сірә, осы сөзді жазушының өзіне қаратып айтсақ, алға қойған мұратына бір табан жақындай түскен болар едік. Бүгінгі біздің өнерге, әрі-сәрі хал кешіп, заманға ілесе алмай, сәл кейіндеу қалып келе жатқан әдебиетке Дүкеңдей «ішінде жайтасы бар», ойы мен сезімі кенен, ақжарылқап жазушылар қажет-ақ.

	«Құм кітабының» тұла бойы тұнған саз, қоңыр әуенге толы. Бұл кітап оқырманның ел мен жерге деген сағыныш сезімін, азаматтық арын оятады.

	Егер өнер тілімен сөйлесек, күй дегеніміз де бір ақылгөй, дана қарт секілді ғой. Ендеше, бұл кітапқа да осындай биіктен қарау керек. Бұл – үшінші шындық.

	Жазушы-философ, эстет, психолог… Оның тамаша таланты осыншама кәсіп, осыншама ой мен сезімді бағындырған. Бір образды ашу үшін әрқилы қырынан көріну әр жазушының маңдайына жазыла бермейтін бақыт.





	Азамат ЕСЕНЖОЛҰЛЫ





ЖАНКЕШТІЛІК




	Эссе

	...Өмір көбіне тосын сәттерді көлденең тартады... 2009 жылы «Мәдени мұра» журналына қызметке келдім. Басылымның бас редакторы, көркем сөздің су төгілмес жорғасы – Дүкенбай Досжан. Есімі бала кезімнен етене таныс қаламгермен қызметтес болу – үлкен мәртебе, жауапкершілікті іс. Әсіресе жазушының бұрын-соңды жазған әңгімелері табиғатыма жуық, жаныма жақын еді. Әр кейіпкері туысымдай көзіме жылы ұшырайтын. Беймаза сезімге бөлейтін. Және әлгі кейіпкерлер біздің ауылда, маңайымда өріп жүргендей сезілетін. «Ергежейлі» әңгімесін алайық. Бас кейіпкері – құдды біздің ауылдағы Жылқыбай ағама ұқсайды. Оның таудан тас домалатқандай алдыр-салдыр мінезіне бала біткен жынды деп күлетінбіз. Дүйім бала сыртынан сықылықтап мазақ қыламыз. Ол болса маңайында қаулаған қиқар сөзді елең қылмай, өз білгенімен мәзденіп өзінше өмір сүріп жүріп жатады. Ептеп өлең жазады, онысын ешкім көңіл бөліп оқымайды, текке өлген уақыт десеңші!

	Д.Досжанның Яғымусы – сайқымазақ балалардың тілінде – жағымсыз аталып кеткен кейіпкері еш қалыпқа сыймайтын, өз басымен өзі алысып жүрген әпенде мінезі көңілімді қатты толқытты. Әлгі әңгімені оқығаннан кейін әдебиетке құштарлығым оянды. Жазушы болсам деп армандай бастадым. Кейінше Жылқыбай ағамның жүріс-тұрысына жаным ашитын жағдайға түстім. Сөз саптасы, қалыпқа сыймайтын бейнесі көз алдымнан еш жуылмай қойды. Бірде ашық-шашық, келесіде томаға-тұйық жүрісі кісі күлерлік, әрі ерсі, әрі оғаш. Аузындағысын бөтенге жырып бергендей ақкөңіл, алаңсыз, артында зілі жоқ.

	Ергежейлі – Яғымус қазақ әдебиетінде бұрын ұшыраспаған, тосын бейне, тың образ.

	Құйтақандай кішкентай кейіпкерін жазушы жанды қуыршақша шырқ үйіріп сөйлете білген. Жан сарайын аралап көрсеңіз – жүрегіңіз сыздайды. Яғымустың жанары осы мезет кішкентай күнге ұқсады, жарығы таусылып, сөніп бара жатқан қызыл нұрын айтсаңшы. Қызыл жас. Өте шығар өмірде жалғыздық дертінің болатынын алғаш рет сонда сезіндім. Әлгі қызыл жаста сол дерттің тұнбасы... тұзы... үлкендерге деген өкпе... тіпті күміс тісті Күмісбектің қиянаты... біздің әзіліміз... жәбіріміз... бәрі-бәрі тұнып тұр-ау, тұнып тұр. Жүрегім әлдебір жаманшылық сезгендей езіле соқты. «– Далабай күннің бетінде де өмір бар білем, – деді ол. Жауап беруге батпадым. Бірдеме десем-ақ Яғуымыс күн батқан жаққа жылыстап кетіп қалатындай көрінді. Егер ол шынымен кетіп қалса – кімді ермек етпекпіз, кімге күлмекпіз?..» (Д.Досжан.1том, 69 бет). Әңгіменің өне бойынан жалғыздық... жетімдік... жетіспеушілік... дерті желдей еседі. Жүрегіңді кермек мұң кеулеп, тұнжырай түсесің, әлемтапырық күй кешесің. Яғымуыстың жалғыздық дертін өзің де бастан кешкендей боласың. Сөз, сөйлем баланың ойымен өріліп, әрқилы әсерге бөлеп бесіктегі сәбише тербетеді. Жүрекке қоңыр мұң ұялайды. Жазушы Мақсат Тәж-Мұраттың «біздер70-80 жылдары Ергежейлімен есейдік» дегенін оқып едім, сол шындық еді.

	Шығарма нендей жағдайды сөйлетсе де – оқылып, оқырман ойын сан-саққа жүгіртіп, толқыта білсе – дегеніне жетті деп білгейсіз. Күндердің-күні қаламгер иелігінен шығып, халықтың көркемсөз қазынасына айналады.

	Жазушының бал шекердей тіл үйірер «Шортанбай», «Қымыз», «Арыстанды-Қарабастың желі», «Терезенің жарығы», «Жігіттің бір жұрты», «Көкпар», «Қыдырдың құбылысы», «Қызылқұмның желі не деп жылайды?», «Құмда қалған кемелер», «Адамға қанша қуаныш қажет» секілді тірі сөздің жауһар түзілімі, ою-өрнегі кілем түгіндей классикалық әңгімелерін оқып пайымыңыз кеңейіп, қиялыңыз қанаттана түседі, ортайған ойыңыз толады. Әбіш Кекілбаевтың бір жазғанын еске алсам:

	«Баяғыда перғауындар бақилық болған перғауынның дереу кеудесін жарып, жүрегін алып тастап, орнына асыл тас салып балауыздайтын болған. Ондағысы – әлгі өлген перғауын Жаратқан иенің алдына барған кезде – сол перғауынның көзі тірісінде я біліп, я білмей істеген күнәсін жүрек шіркін Бас иеге айтып қояды деп қорқады екен. Сол секілді Дүкенбай Досжан жүректің оттай ыстық лепесін сияға малып жиырмаға жуық мөлдіреген хикаят жазды, кейіпкер жаратылысын індете қозғап жүздің үстінде әңгіме туғызды. Бұлардың бәрін жіпке тізіп ғылыми еңбек қорғап жатқан ғалымдар легі бір шоғыр» (Ә. Кекілбайұлы, Шығармаларының жиырма томдық толық жинағы, 13 том, Алматы, «Жазушы», 2011, 397 бет) дейді. Аталаған әңгімелер өткен ғасырдың 70-80 жылдары жазылса да әлі де көркемдігін жоймаған, қайта жыл өткен сайын құндылығы артып, қын түбінде жатқан болат кездіктей өткірлене түскенін сезесіз. Кәусарға бас қойғандайсыз. Тас қайнардың тастай мөлдірі шекеңізден шып-шып тер шығарып, жүрек төрінен орын алады, мейіріңіз қанып, мейманаңыз тасыйды.

	Аталған әңгімелердің ерекшелігі неде? Бедерлеген әр кейіпкер бойынан ұлтқа тән қанағат, мейірім, ізгілік азоны аңқып соғатыны неліктен!

	Ұлтымыздың сан ғасыр бойы қанына сіңген салт-дәстүрінің қайнар көзін ашқан, үріп ауызға салғандай, таңдайдан дәмі кетпес балшекердей әдемі штрих пен көрініске сүрініп-жығыласыз. Бір ғана «Қымыз» ұлттық сусынның жасалу, кемелдету, ұлықтау үлгісінің көркем энциклопедиясындай. Онда саба әзірлеудің өзі үлкен өнер шоқтығына көтерілген. «Өлкеге әйгілі Ақәділ ұстаның қолынан шыққан бұйым осы. Өрік ағашынан қиып құраған сөре саусақ тисе өз-өзінен сөйлеп кетеді. Сөренің төрт жақтауы жаңа туған ай секілді әппақ сүйекпен зерленген. Көзді арбап құбылады. Сөреден төменірек кереге басына ілген қос бірдей саба шермиеді, бірі тайсаба да, келесісі құнан саба. Сабаның сырт жүні құндыздың күзгі түгіндей күреңітіп, жақұтша жылтырайды, ішіндегі қымыз табы өтсе өстеді. Бұл сабаны Түркістан ұстасы жасаған. Жылқының терісін іреп сойып, сүріп, шеліп, көлеңкеге кептіреді, қымыздың бетіне шыққан іркітінен и жасап, иге салады. Құнан терісі бықырған иде апта жатады. Исінді болған теріні кермеге іліп, қырғышпен қырады, шелиді, сөлін сылиды. Таза тері көгеріп шығады. Саумалап саба ғып тігеді. Жас тобылғыны өртеп, ащы түтінмен ыстайды. Ысталған сабаға саумал құйып, күнұзақ ерінбей шайқайды, саумалын төгіп тастайды. Және ыстайды.. және саумалмен шаяды... Қашан құйған қымыздан тері дәмі кетіп, тобылғы табы қалғанша өстіп алмастыра береді...» (1 том, 44 бет). Қаламгердің ежіктей тәптіштеуінің жөні бөлек, жүрекпен ұғасыз. Сабаның не екенін білмейтін ұрпақ өсіп келе жатқаны рас. Ата дәстүріміздің көмескіленіп бара жатқаны жүрегіңді сыздатады. «Өмірді түбіне дейін үңіліп танығысы келген кісі – кірпияз, кіді, шікәмшіл болмайды. Шікәмшіл, кірпияз кісі өмірдің түбіне үңіле алмайды, бетінен қалқиды. Бетінен қалқыған адам өз мінін, өзіндік болмысын жоғалтып алады» деген ағылшын жазушысы Джон Голсуорсидің сөзі жұғысты болғандай. Жазушы нені жазса да қазып жазады, кірпияз емес.

	Өткен ғасырдың 70 жылдары мінез экологиясы... немқұрайдылық... сезімсіздік... ұмытшақтық... дертінің алдын алып, қазақы кеңқолтық, көнтерілік мінезді төбесіне көтереді. Уақыттан оза ой тербеу ұлтқа жаны ашығаннан. Бүгінде «кешегінің бәрі көне ғұрып деп» мұрын шүйіріп жүрген космополит қандасқа қазақы қалып, ұлттық танымға толы әлгі әңгіме – мегзеуімен, тұспалымен-ақ шымбайға батырып шымырқандырады. Өз қағымыздан өзіміз жеріген киіктей болмасақ дейді.

	Барынша ақкөңіл, жайылған дастарқанда пейілі кең, терін тамшылатып, белін бүккен, бейнеттен бойын тартпаған қариялар бейнесі өзінше бір әлем. Текті, ынсапшыл, қанағатшыл, қиындық атаулыға сабырмен, төзіммен қарайтын шынайы мінезді түстеп танып аламыз. Бүгінде асыл текті қарияларды жанарына жас мөлдіреп, көңілің жартыкештеніп, арғы-бергіңнен жел өткендей сағынасың. Ел ішінде әлі де ақылды қариялар там-тұмдап табылар-ау, тым азайып кеткеніне ішің ашып, жаның құлазиды.

	«Момындар» әңгімесіндегі Айса шалдың бейнесі көнтерлі мінездің жиынтығындай болып көрінеді. Магнит өрісіндей үйіре тартып, уысынан шығармайды. Дарияның қолтығына қоныс тепкен шағын ауылдың қарапайым диқаны дүниеден озған. Ағайын іші алтын бесік: бірінің жыртығына бірі жамау, біріне түскен ауыртпалықты бәрі жабыла көтерісіп күңіреніп кетеді. Былайғы уақытта аузы қисық, көзі қысық, ішегіне шынашақ айналмайтын пендешілікті ұмытып, бір атаның баласындай татулық танытатын әдеті. Ортақ шаруаға әсіре бейіл Айса шал – жұрт аузындағы Момын Айсакең мұндайда шыдап отыра алмайды. Белін буып, білегін сыбанып азалы үйдің отымен кіріп, күлімен шығып шат-шәлекей болып жүргені. Ақкөңілдің аты арымас, тоны тозбас деген осы.

	Көрегеннің кейінгіге айтар ақылы төмендегіше. «Ешкімге міндет қылма, өзіңнің осы өмірге келгеніңді әке-шешеңе де міндет қылма, маған неге көмектеспейді деген сөзді мүлде санаңнан сызып таста, келдің бе өмірге – өзің әрекет жаса, өзің өс, өзің жетіл. Өзің шығатын биігіңе өзің жетуің керек, біреудің балдағын пайдаланып шықпа», – деген сөзі жігерін жанитын қайрақ есепті. Адам неге жетсе де өз еңбегімен, өз қажырымен жетсе – опалы деген Айса шалдың көкірегі тұнық, көзі көреген. Еңбегіне ешқашан ақы, пұл сұрамайды,ешкімге міндет қылмайды, парықсыз пендешіліктің безін шығара шенеп, адамгершілікті кәкір-шүкірден арши жүреді. Ашық-шашық жүріс-тұрысына мырс-мырс күлесің, езу тартасың, ақырында еңсеңді ауыр мұң басады. Тығып жүрген қазынаңды тонатып алғандай, жападан жалғыз қалғандай боласың. «Қайдасың – қазыналы кәриялар» дейсің.

	Қаламгердің көркемдік жолындағы ізденісі прозаның үлкен жанрларында қапысыз танылды. Қаламынан «Жібек жолы», «Дария», «Табалдырығыңа табын», «Зауал», «Мұхтар жолы», «Алыптың азабы» сынды қалың роман, «Жолбарыстың сүрлеуі», «Тілегімді бере гөр», «Адамға қанша қуаныш қажет», «Күміс керуен», «Сексеуіл шоғының қызуы» секілді бір тыныспен оқылатын баян туды. Тұнық, мөлдір тіл бояуы, сөз суреті, қатар алмасқан мегзеу мен тұспал мұхиты, қайталанбас көрініс гобелені – қиялды қаузап, көзді арбайды. Тауға шыққандай биіктейсің.

	«Жолбарыстың сүрлеуі» хикаятына тоқталайық.

	Шығарма 1981 жылы жазылыпты. Ықшам, бас-аяғы 36 бет. Баяны шымыр, жылы ағысты дария иіріміндей. Бас кейіпкер – Аяпберді. Қойшы болса да ой бағатын философ. Өз-өзінің жан сарайына жиі үңіледі. Жан-жағынан құм саулаған Қызылқұмның қиян түкпірінде ата кәсіптің жолын қуған бозбала шаруасына шегедей мығым. Үйлі-баранды, күні еңкейген кәрі шешесі, қолды-аяққа тұрмайтын келіншегі, қос бүлдіршіні бар. «Ойлайтын: маңдайына жазған жазуы – қысы-жазы төбеде шыжғырған аптап күн, ысқырған аңызақ жел, сары сағым, ит байласа тұрғысыз Қызылқұмның қиян түкпірі деп. Ұжымның азынаған ашқарақ қойы тағы. Биыл ерте көктемнен құм ішіне жылы жаңбыр ел-сел жауып, айдаһар – жел ішін тартып, бетінен боздағы шыққан өлке түлеп шыға келгені. Кейуана соңғы отыз жылда құм төсіне құдайдың рахымы жауғаны деп жеті нан пісіріп, күңіреніп құран оқыды. Ерте тойынған мал жедел күзекке түсті, үйіп төл төкті. Әшейінде қусаң құмалақ түспейтін қатпа саулық биыл егізден қозы маңыратты. Табалдырық жанында, тізбенің соңында ілдебайлап жүретін Аяпберді аяқ астынан «озат», «Аякең» аталып, балағын шұбалтып мінбеге өрмеледі... тәжірибесін термеледі...» (Д. Досжан. 3 том, 110 бет). Оқиға осылай басталады. Ұжым атқамінері, өзге белсенділер кеу-кеулеп Аяпбердіні шипажайға жөнелту қамында шала шабылып жүр. Дай-дай көтерме сөздің аяғы мұны Мәскеу түбіндегі қалың жыныс тоғай арасына қоныс тепкен шипажайға сүйреп әкелді.

	Аяпбердінің ойы өзге полюсте. Тағдыры құммен құмша сусыған кейіпкердің жүрегі ойнамалы, көңілі алай-түлей. Үй іргесіне көрпесін қымтап саулап кеп қалған құмға баспанасы көміліп қалмақшы ма?.. Күнұзаққа қолды-аяққа тұрмай, үйдің былыққан шаруасында тыпырлаған келіншегінің мойнына бар салмақты үйіп сап, шипажайдың ақ сейсепті төсегінде аяқты көсіп салып шіреніп жатпақшы ма... Анасы, екі баласының тағдыры не болады деген сан сауал кейіпкерді жегідей жейді.

	Аяпберді алыстағы Мәскеуге жол тартады. Көмекшілікке ас ішіп, аяқ босатқаннан өзгені білмейтін екі бозбала жегіледі. Кейіпкеріміз іштей жүз толғанады: «Ел шетінде отырса бір жөн, Қызылқұмның бөрі жортып, мәлін шулаған, желі азынаған қиян түкпірінде жан сақтаудың өзі қиямет-қайым» деп уәйім жейді... түңіледі... күңіренеді... Шипажайдың ақ төсегі жамбасына тастай батады, ішкені ірің, жегені желім.

	Әдебиетімізде бұрын-соңды тілге тиек болмаған соны тақырып – Құм тағыры туралы азапты, өксікті, шерлі шындыққа табан тірейсіз. Құмды өлкеде өмірге келген қаламгер бала жасынан шөл азабын сезініп, біліп, тұшынып өскен, сол себепті құмның сексеуіліне, жантағына тіл бітіріп қозыдай жамыратып шығарма желісіне құп көгендейді. Төзімділік, көнтерілік құмнан ауысқан. Сусыған құм уақыт секілді. Қазақ құмды кие тұтады, құмдай көп болайық, бір-бірімізге сеп болайық дейді. Көкірегі көмбе Аяпберді құдайдың құтты күні шегелеп келеді: «Бұйраттың балапан сексеуіліне тимеңдер, қызылдың құмы ішкері суси түссе – қарап қылады, қыстауды басып қалады», – деуші еді» (3 том, 113 бет). Айтқаны келіп, жағадағы тотияйындай селдір тоғайды жұтып, үй іргесін кеміріп құлатуға айналды. Айтқан ауыз жаман. «Әуелі қораның іргесін басты, ойпаттың шұрайлы жерін жалмап жұтты, қолтықтағы қойшы құжырасына айдаһарша ысқырып, жербауырлап төне түсті. Қомағай, тойымсыз, жұтқаны жұмырына жұқ болмай, құйрығымен жер сабалап ындыны кепкен құм-жыланға Аяпберді күн сайын күрегімен беттесуге шығады. Құм-жыланы әккі, түнемесі жылжиды» (3 том, 113 бет). Осы апатты көре отырып, біле тұрып ауыл әкімі дәрменсіз. Сынап секілді сырғанап, сырғақтап, жауырды жаба тоқиды, басшыға қосшы тағдыры керзі етік ауыстырғанмен пара-пар. Төрт аяқты малдың амандығын ғана сұрайды. Құм-жыланмен алысып, шалысқан Аяпберді тірсегі тірсегіне тоғысып титықтайды. Дүниеден баз кешіп кеткісі келеді. Ақыл сұрап алыстағы ғұламаға хат жазып әуре. Маңайы таскерең мылқау... Жазушының:

	«Қойшы қой бақпайды, ой бағады» деген сөзі еріксіз еске оралады.

	Содан көз ашқалы түкпірдегі ауылдан ұзап шықпаған Аяпберді үлкен қалада құмырсқадай құжынаған нөпір жұрттан жүрегі көтеріліп, басы айналады. Аман-есен шипажайға жетіп, жан шақырып, ой теңізіне батады. Жазған басы: «Бұйраттың пұшпағын жүлгелеп өтетін жолбарыс сүрлеуіне малды да, жанды да жолатпай түнемесі сақ жатыңдар» (3 том, 117 бет) деуді жүрерінде тарса ұмытыпты. Жон арқасынан суық тер құйылып, жүрегі май ішкендей кілкиді. Сұмдығы соңынан ашылады.

	Ілкі заманнан кісі аяғы баспаған сексеуілі, жыңғылы дарияның сағасына тірелетін. Заман озады, табиғат тозады. Ғасыр басында құммен қоян-қолтық жаптасқан тоғай ішінде жолбарыс жортқан деседі. Өткен ғасыр аяғында Ақмешітті алған әскербасы Черняев әлденеше дүркін осы маңнан жолбарыс аулай шыққанын жазушы ағамыз тәптіштеп жазған. Сымтемір сүргімен отаған сексеуіл мүлде сиреді, жыңғылды өрт шалды, нарқамыс қарттың шашындай сиреп жоғалды. Азнаған жел мен ойдым-ойдым айтақыр қалды. Жел үп етсе күл суырғандай көзді тұтады.

	Найқала аққан дария жағасында жолбарыс болған деген аңыз кешегі күнге дейін айтылатын. Ел ішіндегі ескі сөз ұмытылсын ба. Бабасы жолбарыс аулап жан бағыпты. Нарқоспақтың белінен жолбарыс ырғып өтсе – түйе белін көтере алмай қалады екен. Жолбарыс жортқан көне сораптағы қауіпті ойлағанда кейіпкердің жүрегін уәйім тіліп өтеді, кірпіге отырғандай кеп кешеді. Ел шетінде жүргенде киелі аңды көзі шалып қалғандай еді. Малдың жайын малдан артық сезетін Аяпберді жаз шыға азығын сайлап, бөктергіге жұмырын байлап ашқарақ мазасызды алысқа айдап жоғалады. Далаға түнеп бұйраттың етегіне аяқ созады. Сүті қайтып, үрпісі қатып тойынған саулықты күн көтеріле қыстауға айдаймын ғой деп бекінген түні... «Түн емесау, апақ-сапақ кешқұрым, көкжиек қызылы әлі жуыла қоймаған кез... Жолбарыс сүрлеуі аталып кеткен еспе құмның күнес беткейінен созалаңдап бара жатқан әлденені шалып қалды. Саулық дүр етіп үрікті. Бұрын «көкжал көрсе қаймықпай қарсы шабады», – деп дүрдиткен төрткөз төбеті құйрығын бұтына қысып қыңсыласын, жер бауырлап жата кетсін...» (3 том, 117 бет.).

	Әлгі оқиғадан кейін піскен бауырдай тілініп жатқан құм ішіне аттап баспауға бекінген. Көргенін ешкімге тіс жарып айтпаған. Жүрер алдында осы қауіпті зайыбына ескертіп кетпегенім-ай деп бармағын тістейді.

	Ауыр бейнеттің кезегінде қалған жас келіншектің басыннан өткен азапты халді көркем бояу, көрікті тілмен көзге елестетіп майын тамызып береді. Келіншектің әрі нәзік, әрі сезімтал, әрі бейкүнә жан сарайын аралайсыз. Сыпайы, қазақы, жан жылулы, құштарлығы отша шарпыған әйел басына төнген қатерді тағдыр деп қабылдайды. Көмекшіге сенбей отарға өзі иелік етеді. Ақ тер, көк тер бейнеттен мүжіле бастаған. Күйеуіне көп жәйітті жіпке тізіп айта бермейтін. Біраздан бері жар төсегінің ыстығы басылған. Күйеуі құлағың қайсы десе – мұрнын көрсетердей можантопай, мырың мінез, құм адамы деген есім жамады. Жұбайына қаратып айтылған әзіл-оспақ әйелдің нәзік жүрегіне біз боп қадалады. Құрбылары: «Миы ашыған, мәңгүрттен құтыл», – деп келеке қылады. Табиғаттың тылсым сырын тамыршыдай тап басатын жігіттің кері кеткен қадамын, жан азабын түсінетін әйелдің өз мұңы өзіне сор.

	Автор әуелгіде ағыл-тегіл ақтарылмай, оқиғаны шиеленестіріп барып біртіндеп шешеді. Ой қайшыласуы оқиға қайшыласуына алмасады. Мәскеуде жатқан Аяпберді мен ауылдығы Зейнелдің ой ағыны бір көлбеуде түйісіп, өрмек тініндей қатар өріледі, мистикалық элементтерге жиі жүгінеді. Демалыста қамсыз жатқан кейіпкеріміз оқыс ойдан түс көргендей шошынып, бұйрат сүрлеуінде бүлкектеп бара жатқан құбыжық пәленің келіншегін қанжоса қылып талағанын ойша елестетеді. Төсегінен атқып тұрып: «Сақта-сақта!..қайда-қайда!» – деп жын қаққан кісідей сыртқа ытырлады.

	Осыдан кейін-ақ оқиға өзгеше полюстен өріс алады. Келіншекті баяғыда тұқымы тұздай құрыған аң патшасы емес, іргедегі үлкен шаһарда жер сілкініп, хайуанаттар саябағынан қашып шыққан, қолдан тамақ жеп үйренген Австралия ақ қасқыры алқымдапты.

	...Ай жарығы астында келіншек түзге шығады, қаперінде дәнеме жоқ, әудем жерге ұзап кетеді. Әсерлі сурет көлбеп өтеді:

	«Ашық қалған есіктен ашыққан, бүктетілген әппақ мақұлық үйге сып енеді. Келіншек аяңдап келіп табалдырықтан ішке аттап, сол қолымен есікті қаусыра жапты. Қаракөлеңкеде кәсекіні сипалап ілгекті тауып, ішінен ілді. Артына айналып, кібіртіктей басып төр бөлмеге жылыстап жылжи берген. Жүрек басы дір етті. Әппақ иретілген құбыжық ар-р етіп, қарсы ұрып, жағаласа кетті. Үрейден есі шыққан ұрғашы бетін басып, аһ ұрып, құлап түсті...» (3 том, 138 бет). Жаңа бүр жарған өмір қызғалдағы – жас әйелдің ғұмыры қысқа. Жазушының мегзеуінше, тұспалынша – ғұмырды үзген – құм ішіндегі ауыр бейнет, құм-кеселге ұшыраған кісілердің немкеттілігі, енжарлығы, қамсыз-мұңсыз жүріс-тұрысы, суы тартылған апаңқақтай мінез экологиясы дер едік.

	Сарғыш сағымға жұтылып, бірде керілген жіпке ілген кірдей, бірде таңғы бұлтша желпілдей жүзіп, көлденең ұзап бара жатқан келіншектің үлбіреген рухын көресіз. Хикаят осымен тәмәм.

	Хикаят неге қайғылы халмен аяқталады деген сауал көкейде көлденеңдейді. Әрине қайдан құлақ шығару – қазаншының еркінде; символға, мистикаға жүгіну жазушының талғам танымы.

	Қаламгердің үш ерекшелігін бөліп атаймыз. Бірінші: бұрын әдебиетте сирек көтерілген құм тағдыры, кісінің еңсесін езіп, иығын басқан ауыр бейнеті сөз болады... Екінші: табиғат пен адам мінезінің экологиясы – адам жан дүниесінің табиғи ортамен қосыла жұтауы, табиғаттан бірте-бірте кіндігі ажырап бара жатқаны егіз өріледі. Үшінші: жиі қалам тартылмаған мистикалық сарынға, магиялық мегзеуге еркін бойлап, ой мен оқиғаның көркемдік тінін тауып, философиядан өрмек тоқып, логикадан қисын қалыптайды.

	Әдебиеттің басты этолоны – тіл. Жазушының қай шығармасын алсаң да айшықты көркем тілмен көмкерілген. Таңғы самалдай есіп жаныңа самал боп лықси төгіледі. Шарада шүпілдеген балқымыз секілді, тіл үйірген көркем тілі, гобелен тоқығандай өрнегі бай өрмек тіні баурайды. Көненің сазды сарыны құлаққа үзіліп, үздігіп жетеді. Тәңір жарылқағыр, бояуы қанық, мазмұны терең хикаяты, әңгімелері жылма-жыл жарық көруде. Біраз ойымыз қағаз сыртында қалды, айтылар, ағытылар хикмет көп еді, алдағы уақытта үкілі үміт үзілмесі кәміл. Жазушының әлі күнге қаламы суымаған, ат үстінде қол төңкерген дүбірлі сарбаз бейнесі елестейді.

	«Жазмыштың жазуы» естелігінде: «Тұнжыраған, мұңайған кісіні көрсем сыр тартып жан әлеміне үңілгім келеді», – деді автор. Осы сөзді оқығанда көз алдыма қаламгердің өз бейнесі келді. Жазушы үнемі тұнжырап, өз ішіне өзі үңіліп, томаға-тұйық, әрдайым ойлы кейіпте жүреді. Пікірін тереңнен толғап, суретпен тұздықтап айтады. Көп шешіле бермейді, көп сыры бүркеулі ме деп қаласыз. Өмірден көрген-түйгені, тоқығаны теңіз. Бар арманы – көкейінде қоздаған суретті ақ қағазға түсіргісі келеді. Жазудан бас алмайды. Қашан көрсең қағазға, кітапқа еңсесін салып үңіліп отырғаны.

	Жанкешті сөзін тақырып еткенде – жазушының көп жазғаны, я болмаса көп кітап шығарғаны есеп емес. Кітапты кім шығармай жатыр, кім елдің көзіне түспей жатыр. Жанкешті сөзін – алпыс жылға жуық көркем сөздің соңына шам алып түскен ұзына бойғы уақыт ішінде қаламгердің шығармашылық мінезіне берген бағамыз.

	Сөзден – сөйлем, сөйлемнен – силлогизм, силлогизмнен – пайымды індете іздеп, сөздің жанын тірілтіп, көркемдіктен кемпірқосақ құрып, өрмек тоқу... сол өрмекті жүрегінде тербету – төзімсіздің жігерін жүн етер еді; төзімдіні ширата түсіп, қиынға салып, ақыр соңында шеберлік әлемінің асқар алатауына алып шығады. Жазушыда індете іздеушілік басым. Осынша ақ тер, көк тер бейнеттен бойын тартпай, әлі күнге жазудан бас алмай, алдына жан салса – екі-үш кісіні ғана салып – дүниедегі бар қызығы жазу болған қаламгердің мінезі – көз алдымызға жанын аямаған жанкештілікті елестетеді. Шығарымпаздық жанкештілік дегеніміз осы болар.

	Кейіпкер хикметін – автордың өз хикметім деп сезінуі ғажап. Адам жан сарайының рентгеніне айналуы бар. Хатқа түскен образдың тіршілік кебімен өмір сүріп, тынысымен тыныстап, күйінішімен күйініп, сүйінішімен сүйініп, ой-пікірімен мидай араласып кетуі оп-оңай. Кейіпкердің өмірімен өмір сүрудің өзі өзгеше тарап әңгіме.

	Жанкештілік – ең әуелі сөз ұстартуда, тірі сөздің жүрек бүлкілін, жан тебіренісін тап басып тануда жатыр деп ойлайсыз. Сосынғы жанкештілік – саусағын сүйел еткенше, көз майын тауысқанша – қалам мен қағаздан бойын тартпай, оқу, ізденудің жолына түсіп: Яғымус, Палмантай, Аяпберді, Далабай секілді баяғыдан көпке таныс кейіпкердің жан әлемін – өзінің жан әлемімен табыстыра жалғап тіршілік кешуінде ме деп қаласыз. Кейіпкерден қаламгердің өзін танисыз. Жазушының қалыбы: шаш етек шаруадан қолы босамай, біразырақ бос мойын жүріп қалса, жаза алмай кетсе – екі қолы алдына сыймайды екен. Барынша кірпияз, ашушаң, шамарқанғыш кепке түсіп, аяқ астынан түлен түртіп жүреді. Жын иектеген бақсыға ұқсайды. Кеңқолтық, бауырмал, ірі сөйлеп, ірі турайтын мінезінен аяқ астынан көз жазып қалады. Бұрындары берген сұхбатында – басым отта тұрған қазан секілді, жазбасам, оқымасам – үйге сыймай кетемін дегені жазушының сол бір жанкештілік жазу бейнетіне белшесінен батқан мінезінен хабар бергендей. Әлі күнге үзбей жетіліп, дамылсыз ізденумен келеді. Әңгіме жанрын биік деңгейге көтерсем деген дәмеде. Кәміл шындық, Дүкенбай Досжан жыл өткен сайын, сөз жоқ, сапа сатысына аяқ салып биіктеп барады. Тәуелсіздік алғаннан кейін қазақ әдебиетінің көсегесін көгертіп жүрген, өткен ғасырдың 60-70 жылдары бірбір толқын болып келген буынның – қанатты, табанды, төзімді, қайсар жүректі өкілінің бірі. Ақ тер, көк тер еңбегімен еңселі. Сөз төркінін іздеймін деп көркемдіктің төріне шықты.

	Жазушымен істес бола жүріп оның кісілік қалыбын, сөзінің парқы мен азаматтық пайымын біршама түсінген секілдіміз.

	Өнер адамы бірде бұлтша түнеріп, бірде шырайы ашылған аспан секілді мөлдірейді. Шырайы ашылған кезде кісіні ақкөңіл, кешірімшіл, кеңқолтық, аңқау, адал мінезімен үйіріп тартады. Жалғыз штрих. Дүкенбай Досжан кез келген мақаланы өңдеген кезде бәйге атының бапкеріндей – жалын тарап, сауырын сипап, үкілеген сәйгүліктей жұтындырып жібереді. Тірі сөзді дөп табады, ешкімге ұқсамайтын сөйлем ағысымен жазады. Мақаланы қалай, қай сөзден бастап кетуді сол кісіден үйрендім. Біраз қолжазбасын үлгі есебінде сақтап жүремін. Үлкен университеттен дәріс алғандай жұғыстылық тәлім-тәрбие – басы бүтін бөлек әңгіме.

	Жазушылыққа жанкешті қасиет өте қажет екені рас. Джек Лондон күніне екі мың жол жазамын деп өзін-өзі орындыққа байлап қоятын болған. Лев Толстой қалам мен қағазаға шұқшиған кезде көзіне дүние шыркөбелек дөңгеленіп, жанарына жазудан өзге түк көрінбей кетеді екен. Жүрекке дәрі боп сіңетін шырайлы шығарма айтып болмас жан азабынан туады.

	Ұлтымыздың тірі сөзін өрнектеп жазарыңыз мол болсын қазақтың қабырғалы қаламгері демекпіз!





	Ақбота ХАМИТОВА





ҚОҢЫР




	Эссе



	«Бақ бағалай бiлгеннiң,

	шүкiршiлiгi бардың басына қонады»

	Д.Досжан



	Қиялдағы автор. Оқушы кезімізде Дүкенбай Досжанның тұнық судай мөлдіреген шығармаларын оқып, кейіпкерлерімен қосыла мұңайып, бірге ойланып, бірге қайғырып, бірге сағынысатынбыз. Бала болған соң ба, әлде шығарманың мазмұнына бір сүңгіп кеткен соң, тереңіне бойлаған сайын, жаның бірде рахаттанып, бірде күйзеліп, ой иірімдері қайта-қайта үйіріп алып кете бере ме екен, шығарма аяқталғанда – қатты толқын тұншықтырып кеп жағаға лақтырып жібергенде ғана әбден сілең қатып, сол шығарма-теңіздің жағасында шалқаңнан түсіп, есіңді жинай алмай (шындығында жинағың келмей) сұлқ жата бергің келетін де тұратын. Мұны жазған адам туралы біраз уақыт өткізіп барып, кітапты екінші, үшінші мәрте қолыңа алғанда ғана ойланатын едік. Ол кезде интернет деген атымен жоқ. Іздеген авторың туралы мәліметті «Қазақ әдебиеті», «Жұлдыз» сияқты газет, журналдардан іздеуге тырысатынбыз. Кітаптың алдыңғы бетінде автор туралы аз-кем мәліметке разы болып, ол жайлы көп білетін адамдай иықтанып жүретінбіз.

	Қандай да бір еңбекті оқи қалсаң, оның ар жағынан ылғи да оның авторы көзіңе елестей кететін. Елестегі автор мен өмірдегі адамның айырмашылығы қандай екен?

	Өзім оны алғаш рет осыдан жеті жыл бұрын көрдім. Президенттік мәдениет орталығында, «Мәдени мұра» журналының редакциясында ұшыраттым. Шыны керек, алғашқыда, төрдегі үстелдің басында, қолындағы сүрткішімен айналасын жылан жалағандай етіп сүрткілеп, бипазданып, жетінші сыныптың озат оқушысы сияқты аппақ көйлек киген орта жастағы кісіні көргенде осында қызмет істейтін, тықыршып қалған қазымыр қырмасақалдың бірі екен деп қалдым. Ондайлардың жаңадан келген адамға менменси қарап, төбеден түскендей сынап-мінеп отыратыны белгілі ғой. Ал мына кісі өзге полюстен табылды. Мән бермеуге тырысып, сол бөлмеде отырған қызға шаруамды айтып, шығып кеттім.

	Күдік. Содан біраз уақыт өткенде оның бір кездері өзіміздің таңды көзімізбен атырып оқыған кітаптарымыздың авторы Дүкенбай Досжан екендігін білдім. Өзі ылғи қыз-келіншектің ортасында отыратын. Әрқайсысы ол кісі туралы әрқилы әңгіме айтатын. Ақырын тыңдап, «ммм» деп қойып жүретінмін. Бір қызығы, менің қолыма бұған дейін ол кісінің Ине ұшындағы өмір деген шығармасы түспепті. Содан, бір келіншек: «Сен оның «Ине ұшындағы өмірін» оқы», – деді. Оқыдым да, сүйікті жазушым туралы пікірімді 180 градусқа өзгерттім. Ондағы ойым: «Осының бәрін өз басынан кешіріп, өзі өмірінде көрмеген болса, қалай дәлме-дәл, қолмен ұстағандай етіп, суреттеп жаза алған» деген күдік еді. Сол кезден бастап, оған өзім үнемі күдікпен қарайтын болдым. Сондықтан да болар ол туралы сыртынан ғана естіп жүретінмін, өзімен ауызба-ауыз сөйлеспедім. Ал әлдеқандай бір себептермен ұшырасып қалсам, амандасып қана өте шығатынмын.

	Құрмет қайда. Содан бірер жыл өткенде жұмыс бабымен сөйлесіп, сөйлесіп дегенім жай әншейін ғана, бірімізді біріміз жаратпай жүрдік. Ол кісіні қайдам, маған солай көрінетін де тұратын. Өйткені басшылыққа, жоғары жаққа тапсыратын әлдеқандай құжаттарға «Мәдени мұра» журналы туралы да мәлімет керек болып жататын. Соған байланысты, журнал ұжымынан мәлімет талап етсек, Ағай жатып кеп ренжитін. Себеп: қысқаша мәліметтер мен есептер ресми жазуды қажет етеді. Ал Ағай бар нәрсені қанық бояуымен, көркемдеп, керек жерін әдіптеп жазып бергенді ұнатады. Ағайдың жазып бергендерін қалыптап отыруға тағы уақыт жоқ. Содан қайтарам ғой баяғы... Бір күні екеуіміз директорының алдына дейін бардық. Маған: «Кеңсе көртышқаны деген болады, нағыз соның өзісің. Қолыңнан ештеңе келмейді. Күні бойы қағаз кеміріп отырасың-дағы қоясың, соны жұмыс деп, өзің де мастанып, елді де дүрліктіріп бітесің. Алтын уақытым саған жазатын екі парақ қағазбен өтті», деп жер-жебіріме жеткені. Бір қызығы, осы сөздерінің бәрін ұзақ мақаммен, ызылдааап, тағы бір өрнекті сөздерімен тұздықтап отырып жеткізді.

	Менің де ызадан дауысым қаттырақ шығып кетті. Содан отыратын орныма келдім де біраз туладым. Қасымдағылар жұбатып жатыр. Кешкісін үйге жаяулап кетіп бара жатып, ал келіп ыңғайсызданайын. Сөзімнің бұрыстығына емес, бағанағы дауысыма ұялдым. Ертесіне Ағайға кіріп кешірім сұрадым. Ағай орнынан тұрып, өзі де артық кеткенін айтып, қолымды алып, арқамнан қағып, шығарып салды. «Мен танымал жазушымын. Керек десең, қазақтың көзі тірі классиктерінің бірімін. Айналайын, сен кімге сөз айтқандайсың», – десе, қайтер едім? Олай демеді. Қарапайым сөзбен, жылы жүзбен қолтығымнан демегендей болды. Осы сәттен бастап, кім не десе о десін, шамам келгенше ол кісісні құрмет тұтуға тырысатын болдым. Қызық әлі алда екен. Жақсы көру. Неге екенін өзім де білмеймін, мен үнемі адамдардың бәрінің мінез-құлқын ұғуға, ішкі жан дүниесін түсінуге тырысам. Оныма кейде өзім де ренжимін. Өйткені, өзім олардың сол сәттегі ахуалын қаншалықты түсініп, кішірейген сайын, олардың кейбірі одан сайын кекірейіп, кішірейгенді – қорыққандық, түсінгендікті – жағынғандық деп ойлап қалып жатады. Қаншама опық жеп жүрсем де, осы мінезімнен құтыла алмай-ақ қойдым. Менің бала кезімнен жаттап алған нақылымның бірі:

	«Екі адам ұрысса, қай ақылдысы жеңіледі» деген сөз. Осыны кім шығарды екен, сөйтіп ақылды болам деп, ылғи ұпайымды біреуге жегізіп жүрем.

	Мекемеде үш жүздей кісі жұмыс істейді. Сол үш жүздің ішінде менің жанымды түсінетін бірер адам бар болса, соның бірі – Дүкенбай аға. Кейінгі бір жыл бойы екеуіміздің кабинетіміз қатар болды. Ол кісіні жиі көріп, жиі сөйлесіп тұрамын. Ағамыз әрбір дүйсенбі сайын қарамағандағы қызметкерлерін жинап, тапсырма беріп, есеп алады. Кей кезде кейіген дауысы, кей кезде қасындағы редактор қызға шимайы мол қолжазбаларын дауыстап оқып, компьютерге тергізіп отырған қоңыр дауысын, бәзбірде жиналыста ұсыныс айтқан кездегі ашына сөйлегенін, кей кезде біреумен келіспеген сәттердегі қынжылған дауысын құлағым еміс-еміс шалып қалады. Ойлап отырған шығарсыз, иә ол кісінің дауысы қалай-қалай құбылады екен деп. Құбылмайды. Бірқалыпты дауыс, бірқалыпты мінез, бірқалыпты жүріс. Бірақ өзім ол кісінің әр сәттегі дауысын естіген уақытта, көңілкүйінің қандай екендігін білетіндей дәрежеге жеткенім сондай – саққұлақ көрші болдым ғой деймін, сірә.

	Бұл күнде екі ауыз сөбен көңіл түкпірінде жатқан қалың ойын жеткізе алатын адамдар саусақпен санарлықтай. Дүкенбай аға сондай адам. Алайда оның екі ауыз сөзінен барлық ойын түсіне алу үшін сізге оның кітаптарын оқып шығу керек. Әсіресе, «бала Дүкенбайдың» әңгімелерін оқысаңыз. Бұдан кейінгі тұла бо-

	йыңызды толқытқан сезімді ауызбен айтып жеткізу мүмкін емес. Мен осы әңгімелердің ішіндегі «бала Дүкенбайды» жақсы көрем. Бала Дүкенбайдың арқасында – дана Дүкенбайды қалай жақсы көріп қалғанымды сезбей қалыппын. Шындығында кейіпкердің психологиясын көпті көрген дана мен ішкі жан-дүниесі пәк бала ғана сезіп, тани алады. Өзім солай ойлаймын.

	Жазған әңгімелерін оқып отырсақ, бала Дүкенбайдың жүрегінің қаншалықты нәзік, қаншалықты сезімтал, балғын санасының күнәдан пәк, пайым-парасатының ойын баласына тән емес – тереңдігін байқар едіңіз.

	Мінез. Ал бірауық балалықты да, даналықты да, жігіттікті де, қариялылықты да қоя тұрып, азаматшылыққа, жалпақ сөзбен айтқанда еркектікке тоқталсақ деймін.

	Жаны нәзік еркек. Жүрегі жұмсақ еркек. Шын сүйіп, шын ғашық бола алатын еркек.... Дүкенбай ағаның шығармаларынан әйелдің психологиясы мен физиологиясына қатыстының бәрін де жақсы түсініп, түйсінуге болады. Ешқандай анатомияға да, қазіргі заманауи сексопатолог-ғалымдарыңыздың ғылыми пайымдауларына жүгінбей-ақ бірер шығармасының аясында көп нәрсені аңғарар едіңіз.

	Ағай бәзбіреулер сияқты өзінің зайыбын әңгіме арасында «біздің қатын», «біздің үйдегі хозяйка» деп айтпайды. Ол «менің келіншегім» дейді. Және осылай деп айтып отырғанда оның көзіне көзіңіз түсіп, дауыс ырғағын тыңдаңыз. Асылы, біз «келіншек» дегенде уылжып тұрған талдырмаш келген, сұңғақ бойлы, ұяң келбетті аруды елестетеміз ғой. Яғни ол кісінің өзінің зайыбын асқан нәзіктікпен құрметтеуі деп түсініңіз.

	Ағамыз айтса айтқандай, ол «келіншек» расында да жаңа түскен келіндей аппақ боп жарқылдап кіріп келгенде, бұлт арасынан күн шыға келгендей көрінеді. Қабағы айдай ашық, келбетті, инабатты, жүзінен нұры тамған көркем әйел. Бірде өзіміз жұмыс істейтін мекеменің астыңғы қабатында орналасқан асханада екеуіне еріксіз көзім түсіп кеткені... Қандай әдемі көрініс еді. Біз ғой, еуропаша мәдениет осы екен деп, еркектен бұрын барып, үстелдің басына қонақтай қаламыз. Ер азамат болса, даяшыға ұқсап, ас мәзіріндегі тағамдардың түр-түрінен подносқа салып алып келіп, тізіп қойып жатады. Сонан соң ұялмай-қызармай шөмиіп отырып тамақ ішеміз. Ал әлгі келіншек әуелі азаматын отырғызып, не жейсіз, не ішесіз деп бәрін тәптіштеп сұрап алып барып, алған тағамдарын алдына тосып, құрақ ұшып күтіп отырды. Өзім үшін осы көріністің өзі үлкен сабақ еді.

	Көрмес көзім көріп, сезбес көңілім сезіп қоятыны қиын-ақ. Ылғи да көзім ұлан-асыр топтың ішінде айналасына шуақ шашып жүретін осынау екі жұпқа түсе берген-ау шамасы. Орталықтың Концерт залында жиі жүріп жататын іс-шаралар мен мереке-думанымыздың қадірлі қонақтарының бірі Сәуле апай. Ол кісі құрметті қонақ боп келіп отырып, мұнда келген қайнағалары мен ағаларына келінге тән инабаты мен қарындасқа тән ізеті көл-көсір. Кісінің алдын кесіп өтпей төгіп өтетін көңіл шуағы қаншама! Әрине, ол алдымен өзінің азаматына құрмет көрсетеді.

	Бұдан басқа жерлерде болып жатқан думанды шараларға бара қалған кезде де Сәуле апайдың Дүкенбай ағаны қолтығынан алып, төрдің қақ төбесіне апарып отырғызып жатқанын көремін ылғи. Екеуі сонадайдан көзіме жылыұшырап сала береді. «Жақсы ай мен күндей» деген осы шығар, сірә. Ілгергі тілеудің адамы. Жүрген жеріне шөп шығады. Кісіге болсын деп қана өмір сүретін секілді.

	Сыпа. Дүкенбай Аға кейбір тауларды ғана көре алатын «тау ағалар» сияқты қарсы алдынан шыққан қарапайым пенденің сәлемін алмай кетпейді, керісінше биікте жүріп, етектегіні шалатын қырандай анадайдан қарап келе жатады, сәлемдессең, тоқтап тұрып сәлеміңді алып, хал-ахуалыңды сұрап, жаныңа жылу дарытатын сөздерімен жақсы аура-ықылас сыйлайтын тылсымның қуат-көзі іспетті.

	Бірде көрші отырып, мынадай бір көріністің куәсі болғаным бар. Ағай қарамағында істейтін бір келіншекке біраз ескерту жасады-ау деймін. Дауысы талып жетіп еміс-еміс естіліп отырды. Бір уақытта қарамағындағы редактор келіншектің ащы дауысы шықты... тоқтар емес. Әлгінің шыж-быж сөзіне бастығы ләм-мим деп жауап қайтарған жоқ. Көрші бөлмеде отырып, жермен-жексен болдым. Бірер минуттан соң үнсіздік орнады. Орнымнан қозғала алмай қалыппын. Қабырғалас өзімнің күйім осындай болғанда, Ағайдың халі не болды екен деймін. Ілбіп басып барып, ақырындап есікті аштым да баспалдақпен төмен түсіп кеттім. Өзөзімнен қысылдым.

	Неге, не үшін астыңғы қабатқа түскенім өзіме де түсініксіз. Содан салқын сумен бетімді жуып, қайта көтерілдім. Көтеріліп келе жатқанда Ағайдың кабинетінің есігі шыға беріс есікке қарама-қарсы. Ағай үстелінің басында үнсіз отыр. Жүзі алабұртып, қызарып кетіпті.

	Бұл кісінің ішіндегі ойының бәрі бетіне шығып тұрады. Әйнек адам. Кейде бір «астарлы мәселелерге» қатысты ойларын бүгіп қалуға тырысады. Онысы арамдығы емес, адалдығы. Яғни өртенейін деп тұрған шоқты үрлемеуге тырысуы, таразының басын теңестіруге тырысуы. Байыптылығы мен байсалдылығы. Бірақ қаншама ашуын ақылға жеңдіріп тұрғанымен де ішкі арпалысы, жан сарайының күйзелісі лап етіп бетіне шығады. Мұндайда бойында сәл де болса сезімі бар жан – оның жүзіне тіктеп қарай алмас еді. Ағаның осындай кездердегі жүрек тебіренісін байқаған сәттерімде – бейкүнә кейіптегі «бала Дүкенбайдың» басынан сипап, жылы сөз айтып, жұбатқым келеді.

	Хадис-шәрифте: «Ғибадаттардың ең оңайы және ең пайдалысы – аз сөйлеу және жақсы мінезді болу» деп айтылған. Сондайақ, «Аллаһ тағала – жұмсақ, әр ісінде жұмсақтық танытқандарды жақсы көреді, жұмсақ мінезділерге нәсіп еткен игіліктерін басқа ешкімге нәсіп етпейді» (Mүслим, Бирр уә сыла, 77) деп те айтылады. Сондықтан да жақсы мінезі мен шүкіршілігі мол Дүкенбай ағаға Алла игілікті нәсіп етіп, басына бақ қонып отырған адам. Қазақ философиясын кәсіби деңгейге көтерген ұлы тұлға Шәкәрім өзінің «Үш анық» атты еңбегінде қоңыр философияны «ар ілімі» деп атап, дүниетанымның көптеген мәселелерін теориялық тұрғыдан талдай келе «ар-ождан о дүниеде де бар және осыған сену имандылықтың түп-қазығын құрастырады», – деген жоқ па еді.

	Дүкенбай ағаны ар ілімін нәрлі тілімен, көркем сөзбен оқырмандарына жеткізуге күш салған қазақтың қоңыры деп білем. Сондықтан да осы шағын эссеге Қоңыр деп ат қойдым.

	Бір сөзінде әкесі туралы әңгіме сабақтады. «Әкем соғыс жылдары ұжымдық шаруашылықтың төрағасы, кейінде бәйге атын жаратқан атбегі, жылқышы болған кісі еді. Сүйегі сыпа еді. Сыпалығы сол – айдалада, ат үстінде келе жатып та қақырыптүкірмейтін. Өзі құралпы үлкендерді үйге шақырып, қонақкәде жасайды ғой. Сонда бір шалдың текеметтің шетін қайырып насыбайын түкіргенін, келесі қарияның бейпіл ауыз боқтық сөзін жаратпай, алакөзденіп отырушы еді жарықтық. Ол кісі келе жатқанда ауылдың қатын-қалашы, бала-шағасы именіп бойтасалап кетуші еді», – деген сөзі құлағымда қалыпты. Көп кісілер Дүкенбай Досжанның бетке шауып, төске өрлеп өзеуреп шыға келмей, біртоға, тұйық жүретін мінезін момындықа, жуастыққа жориды. Көз жеткізгенім: Дүкенбай аға жасық та, жуас та емес. Ішінен шымырлай үйіріліп ағатын дария секілді. Көп біледі, көп толғанады. Жағаны дамылсыз ұрған теңіздің толқынындай мазмұны терең, мәні байтақ қиялдан басы бомайды. Өзі де бір сыр-сұхбатында «басым отта тұрған қазан секілді» депті. Көңілі әлгі айтқан қазан секілді ешқашан суымай, асыл, жұпар ойларды кемерінен асыра төгіп, үнемі бұрқ-сарқ қайнай берсе ғой деп тілейсің. Сүйегіне сіңген сыпалық пен тектілікке тәнтісің.

	Сөздің суреті. Аяңдап әдебиетке келейік. Дүкенбай Досжанның әдеби шығармаларының басым көпшілігін оқып шықтым. Оқыған сайын тынысым ашылып, таусылып бітпейтін тіршілік күйбеңі, адамдар арасындағы алыс-жұлыс, өсек-аяң, аяқтан шалу, жорта көрмегенсу, жорта елемегенсу секілді жүз қатпарлы пендешілік халден бір пәс биіктеп, бой-басым, жан сарайым тазара түскендей болады. Әсіресе Ағайдың әңгімелерін сан қайталап оқимын. «Ақыл сатамын» атты әңгімесін алайықшы. Кішкентай Дүйсенбі, бастауыш сыныпта оқиды, мектеп табалдырығын аттаса-ақ мұғалімнің «басың піспеген кәмек қуын секілді», «сабақта ұйықтап отырасың», «ақылың шамалы»... осы секілді кейісінен құлағы тыншымайды; үйіне келсе – сиырдың астын тазала... ауланы сыпыр... су әкел... отын жар... Ақтөс тазыға тамақ сал... деген жұмсау, нұқудан көз ашпайды. Бір күні сыныптас досы әкесіне ілесіп Түркістанның базарына барғанын айтады. Қан базардың ішінде еңгезердей бір кісі: «Ақыл сатамын!.. Үш сомға ақыл сатамын!..» деп дабырлап бара жатыр. Әттең қалтамда ақшам болмады, болғанда – әлгіден ақыл сатып алып, есеп мұғалімінің тоқпағынан құтылар едім дейді досы.

	Дүйсенбі апасынан үш сом сұрап алып, су тасушының арбасына мінгесіп, жексенбіге әлгі базарға таудай талаппен тартып кетеді ғой... аңқау баланың бастан кешкен қым-қиғаш оқиғасы... «басың істемейді» деп жекіп, ұрсудан көз ашпаған досының қырға шығып, Дүйсенбінің жолын күтіп жүргені. Бала көзімен суреттеген оқиғаны оқып отырып, көзіңізге еріксіз жас аласыз. Не деген аңқаулық!.. мөлдір сезім!.. аузын ашса – жүрегі көрінетін табиғи тазалық!.. Кірсіз көңілдің суретін кірсіз қалам мөлдіретіп түсіріпті қағазға! Таңғы шықтай іңкәр сезімнің саф құймасы.

	Дүкенбай қаламгер болған оқиғаны болғандай тізіп жаза бермейді. Кез келген оқиғадан тартыс іздейді. Тартыстан мінездің қырын аңдайды. Мінез қырынан тек қана сол адамға, сол кейіпкерге тән сөйлем ырғағын құрайды. Сөйлем ағысынан тірі сөзді сүзіп шығарады. Әлгі тірі сөздің дәмін келтіріп, тамсанып, тұшынып төгілдіреді. Мұндайды жүректің сиясына малып жазады дейтін секілді.

	Көп әңгімедегі тірі сөзді теріп жатпаймын. «Құланшыдан қалған із», «Келіншектаудың тас түйелер», «Қызыл-кеніш оқиғасы», «Қымыз», «Көкпар», «Келіншек асу» әңгімелерін оқып шыққан мезетте... ұзақ-ұзақ ойға шомып... несімен баурайды?.. жүректің қылын қалай шертеді?.. көпке дейін жадыңнан жуылмайтын қасиеті неде?.. сан сауалға жүгінемін. Біріншіден: тірі сөздің жаны сезіледі. Екіншіден: «әу» деп алғашқы сөйлемін қағазға түсіргеннен жанын шүберекке түйіп, кейіпкер көңіл күйімен, жан сарайымен мидай араласып, кейіпкер басындағы кеп, мұң, шер, ахуал тап өзінің басынан өтіп жатқандай сезініп, егіліп ақтарылады. Образға өз мұңын, өз сырын сіңіріп сөйлейді. Ара жік, шекара, қалыпты сезбейсіз. Жанды жерінен ұстаған соң, автор мен образ арасында айырым-белгі болмаған соң, мұқым дүнеиге өз шындығымен, өз дүрбісімен қараған кезде – кәдуілгі қара сөздің жүрек бүлкілі сезіліп, сөйлем толқынының бетіне өзінше өрнек, өзгеше кеп қалқып көрініс табады екен.

	Әлгі көрініске елтисіз, иланасыз.

	Қаламгер: «Көсегенің көк жоны селеуі толқыған жап-жасыл жастық шағым болып елестейді» (Д.Досжан. Терезенің жарығы.

	– Астана: «Фолиант» баспасы, 2009 ж., 211-бет) дейді. Пәлендей апшыған аллегория, шынайы теңестіру жоқ. Әйтсе-дағы жастық шағын туған жер бояуы арқылы елестеткен кезде – көз алдыңызға алаңсыздық... албырт шақ... қиырға көз тіккен өспірім... күтіп жатқан өмірдің бел-белестері қалқып шыға келеді. Сөздің суреті дейтінім осыдан. Сөздің суретін сезіне жазу – жазушының басына қонған бағы. Тарғалаң тағдырының айнасы!

	Әдебиеттің тілімен айтатын әдебиетші емеспін. Қалтқысыз ойымды хатқа түсірсем – оқырман айып етпес деп ойлаймын. Жасымнан кітапқа құмармын. Бір жазушының баяндап отырған оқиғасы қызық, сөйлемі таяқ секілді илікпей, тақ-тұқ етсе де, әрекетімен еліктіріп әкетеді; келесі қаламгер қан-сөлі кем сценарий стилімен жазады, кейіпкердің қимылына, ойына қол қоясыз. Терең философиялық толғаныспен қазып жазатындар бар. Өзім таныған Дүкенбай Досжан көбіне оқырманды адами қалып, бетпердесіз, таза шындығымен алады. Кісі ойына келмеген сзім пернесін сөйлетуге, шертуге шебер. Кәдуілгі пәлен жылдан бері таныс-білісіңмен ұшырасып, жан сарайыңды ашып сырласып отырғандай сезінесіз. Жүрегі кірсіз кісінің арғы-бергісі шыныдай түгел көреді. Ала көңіл болмайсыз. Ағамызға салса дүниеде жаман адам жоқ. Бола қалған күнде – тағдыр теперішінен қаны қарайған, қатыгезге айналған. «Айнығыш, алақол кісінің жүрегіне кір жұққаны, жүре бара – нұры бұзылады» (Сонда, 212-бет) дейді.

	Осыдан шығатын ой: Д.Досжан көркемсөзінің мінезі бай, жаны бар. Қара сөздің жаны деген не сөз ол деушілер болар. Өнер атаулы – саз әуеннің, бидің, суреттің, мүсіннің өзіне лайық жүрек соғысы, қан қысымы болады. Қызуы бет шарпыған сөз, сөйлемді оқимыз. Ағын судай құйылысына, ырғағына қызығасыз. Тауып айтса, тұшынып жазса – магнит өрісі секілді қара сөздің де жанын сезесіз. Тірі сөзбен оқырман ойы бір мезетте биік регистрде, кеңістікте жалғасқан кезде – тіл жеткісіз аура арбап алады. Биікке баспалдақ қойғандай боласыз. Қара сөздің кепиет-қасиеті қолтығыңыздан демеп көркем әлемге құсша ұшырып әкетеді. О, тоба, дейсіз!

	Сөз сиқыры. Әр жазушы, көкейіне сөз киесі қонған нағыз дарын иесі өзін жазады. Яғни өзінің көргенін, білгенін, түйгенін жүрегінен өткізіп қағазға түсіреді. Бұл жерде өзін жазады дегенді дәлме-дәл түсінбеген ләзім. Қай-қай шығармасында қаламгердің сырт дүниені қабылдауы, көруі адамдарға деген көзқарасы абайлап қараған оқырманға қаз-қалпында сезіліп те, естіліп те тұрады. Мысалға, жазушының тұңғыш «Зауал» романын көктемгі нөсерден кейінгі жап-жасыл қыр астындағы қызғалдақты балалық, жастық шақтың көрінісі десе болады. Ондағы ұжым төрағасы, кейіннен сәйгүлік баптап, бәйгеден бірінші келтіретін атбегі Доскей – бәлкім, автордың арқасүйер әкесі; алыс арманға құлаш ұрып жоғарғы оқуға түсіп, елдегі тұңғыш махаббатын, кірсіз құштарлық сезімін сол биік арманға құрбан еткен Далабай – бәлкім, автордың өз прототипі. Кеудені кернеп кететін азонды ауасы, таң алакеуімнен кісіге ұйқы бермей шырылдайтын бозторғайы, толқынын тау-тасқа ұрып секірген Ақүйік өзені, өзеннің қос жағалауынан бір-бірімен дауыстап сөйлескен кеңқолтық, қарапайым ауыл адамдары... бәрі-бәрі... айналып келгенде туған жердің кемпірқосақты көрінісі. Айтып болмас аурасы. Тіл жеткісіз әдемі саз-әуені, сиқыры. Тіпті қарақұрым алыс-жұлысты қала тіршілігінен шаршап-шалдыққан Далабайдың балалық шағын еске түсірсе-ақ – қара жерге табаны тисе күш алып кететін Антей секілді – тұла бойына шымыр-шымыр күш-қуат құйылатыны көкжиегіңізді кеңіте түседі. Табиғатқа бір табан жақындата түседі. Бәлкім, бағзы философтардың табиғаттан кіндігі үзілмеген деп жазатыны осы болар, сірә.

	«Зауал» – жазушының туған жер, туысқан ортасына деген реквиемі. Ұлы сағынышы. Айтылып та, жазылып та бітпейтін жастық ностальгиясы, шығармашылық тағдырының көзі бітелмес бастау бұлағы.

	Келе-келе... жылдар өте.. кісі философқа айналады. Арғы-бергіге көз жібереді. Кемелдене түседі. Осы кезеңде туған «Жібек жолы», «Дария» романдарында жазушының хрестоматиялық ой ағыны, тірі сөзден түйін түюі, ойдың астарын ашып, әдібін сөгуі белең алғаны рас. Өмір сүрудің өзі өнер. «Осынау өмірде көзге көрінбейтін бір-бір тіршілік қабын арқалап жүрген әлгі қапқа сала береміз... тере жүреміз... Жер ортаға жеткен кезде әлгі қапты иықтан дүрс түсіріп, аузын шешіп, ішіне үңіліп қарамаймыз ба. Сол кезде ғой қап түбіндегі кәкір-шүкірді көріп:

	«Осы-ақ па!» – деп өкініп жүрмейік» дейді қаламгер. Айтса – айтқандай. Автордың мегзеп тұрғаны – өлшеніп берген қамшының сабындай осынау қысқа өмірде кәкір-шүкірге қызықпайық дейді. Түкке тұрғысыз тіршілік түйткіліне қамалып қалмайық.

	Ірі сөйлеп, ірі турап, ірі жүргенге жетпейді. Кісіні қор қылатын нәрсе – күнделікті кәкір-шүкірден шыға алмай жүріп майдаланып кету.

	Өмір өнегесімен қымбат. Уақыт уыстағы құмдай, қатты қысқан сайын тез сусиды. Мінекей, «Дария» романының философиялық арқауы.

	Шығармада шынайы деталь мол. Соның бірі – шағын ұжымның агрономы Қанайдың басындағы хал. Жоғарғы оқуды қызыл дипломмен тәмамдаған, қай іске кіріссе-дағы жанып жүріп істейтін алғыр маман, күріш кеңшарының агрономы. Ертеден кешке күріш танабынан шықпай, су жағалап, дақыл баптап жүрген жан. Өзге әккі басшылардың жетегіне ермей, тура сөйлеп, адалын айтып, таза жүремін деп ауыл белсенділерінің мазағына айналады. Ауыл белсенділері жалған есепке қол қой дейді, бұл қасарысып қоймайды; ортақтың қазанынан ұрлап-жырлап сыбаға алайық деседі; бұл көкең ұрлыққа аттап баспайды. Бармақ басты, көз қыстыға үйренген белсенділер бұған Бөпе деп жанама есім жамайды. Барынша аңқау, жейдесінен жүрегі көрінген, тура жолдан табан аудармайтын Бөпені о ғып, бұ ғып араларынан аластап, істі қылып құтылуды ойлайды. Санақ уағында тоғайдан әзер жинаған ірі қараның өлісін – тірі ғып жаз, тірінің біразын – қасқыр жеді деп актілеп... пактілеп... списайт қылайық деп басын қатырады. Ақырында қасарысқан немені қарақұрты көп жерге жатқызып, улы жәндікке шаққызады. Ісіп-кепкен Бөпені жедел жәрдем шақырып ауданға жөнелтеді. Төбедегі қарауылдан «уһ» десіп құтылып, әлгілер күзгі қарғаша шуласады. Өтіп жатқан өмір осы.

	Жазушы қай-қай тақырыпқа қалам тартса-дағы себептен салдар, салдардан оқиға, оқиғадан тартыс туғызып құлпыртып әкетеді. Жайбарақат жүрген тірі жан жоқ. Бәрі өз әлінше, шамасы жеткенше өмірден ойып тұрып орнын алып, суішкілігін айырып жүрген өлермендер. Өмір мектебінің озық ойлы шәкірттері.

	Д.Досжан шығармаларының тарихи тіні, яғни, бағзы заманғы баяны деген тақырыпта жазылған бірнеше зерттеу мақаласын бұрындары оқыған едік.

	Оларды қайталаудың қажеті болмас. Соныдан тартып пікір сабақтайтын болсақ: Дүкенбай Досжан шығармаларының тарихи сарыны – бүгінгі заман қантамыр соғысынан әлдеқайда басым, әрі ауқымды. Кез-келген әңгіме, хикаятына зер салсаңыз – арғы бір астарынан көнеліктің, бағзының сары желі аңқылдап соғып тұрғандай сезіледі. Мысалға, «Жолбарыстың сүрлеуі» хикаятында осы заман кейіпкері, Қызылқұм төрінде жападан-жалғыз қой бағып, қоңыр тіршілік кешкен Аяпберді жалғыздық жанын жеп, жүйкесі жұқарып, қиналған кезде – ай астында Ұлы Жібек жолының қоңыраулы керуенімен ойша... қиялда.. қапияда ұшырап тілдесуі, сыр бөлісуі, бүгінгі мен кешегі кезбелікті ойша салыстырып гәп шертуі – шынайы шеберлік. Қолданбалы экскурс. Ойдың суреті. Уақыт пен кеңістіктің бір көлбеуде түйісуі десек болады.

	«Пайғамбардың өлімі» хикаяты – философиялық шығар ма. Бас кейіпкер Мырқы мырза. Өткен ғасырдың басында ең дәулетті кешіп өскен, мұрнынан есекқұрт түскен бай баласы. Түкірігі жерге түспей шіреніп жүргенде заман ауысады, әке бақилық болады. Мыңғырған мал тәркіленіп тақыр кедейге айналады. Балшабек белсендінің көзтүрткісіне айналып жекетұр аталып, баяғы заман көзінен бұлбұл ұшады. Сүрініп-жығылып жүргенде социализмнің берекесі кетіп, нарық капитализмінің тақыр мұзына топ ете түседі. Базарда мықынды бикешпен танысып, екеуара жауапкершілігі шектеулі серіктестік құрады. Әкеден қалған қыш үйді банкке тігіп, несие алады. О дүниеге дейін серіктесеміз деген бәденді бикеш несие ақшаны жымқырып ұзамай ізін сұйылтады. Шығарма соңында сіңіріне ілініп, Мекеге мінажат етіп, Арапа тауының қоңыр тасына көз жасы тырс-тырс тамған, пұшайман болған Мырқы мырзаны көресіз. Ситуация жалғыз кейіпкердің басынан өрбиді. Әйтсе-дағы гәп мұнда емес. Гәп – 150 жылға созылған ұлан-асыр оқиғаны бір кейіпкердің басына үйіріп, нанымды етіп, төндіре суреттелуінде.

	Шығарма түсініктемесінде жазушы бүй дейді. «Үш түрлі қоғамдық формацияның адам тағдырына тигізер әсері мен қалыбын, ұбақ-шұбақ оқиғаны үш түрлі кейіпкердің басына үйіру – шығарманы рабайсыз ауырлатып жіберетін болды. Әлденеше заманға ортақ – жалғыз кейіпкер алынды. Жалғыз кейіпкер әрқилы ситуацияға түседі. Мырқы мырза өмір айнасында үш түрлі мінез метаморфозасында – үш түрлі бет бейнемен көрінеді. Үш мәрте психологиялық сілкіністен өтеді. Мұндай әдіс қазақ прозасында сирек...» Айтса – айтқандай. Кейіпкердің үш түрлі кезеңді тұста жан сарайына үңіліп, ашылу – сайрау құбылысына куә болу – кісіні адами психологиялық регистрге ұстайды. Кемпірқосақтан өрмек тоқығандай боласыз. Кісі жан сарайына, қантамыр соғысына еркін енген көркемсөз сиқырына арбалып, тірі сөздің сиқырына тұтыласыз.

	Шеберлік. Шеберлік – ұсталық секілді. Бірер шығарма жазып, бірер мақтау сөз естігеннен басқа қона кететін бақ емес. Сөзбен сурет салу өмір бойғы машықты тілейді. Ол жылдар бойғы саусақты сүйел етіп, көз майын сарқып, сарыла іздеудің нәтижесі. Қалың бейнеттен бойын тартпаған автор ғана алақолдықтан арылады, төлтумаға тақайды. Жазушының кейінгі жазған «Қан тарту», «Анасы жақсы адамдар», «Билік дәлізі» әңгімелері әлгі айтқан шеберлік атты асқаралы шыңға аяқ салған шығармалар. Оймақтай әңгіме. Жолдан келген жас жігіт ауылдағы сыйлы кәрияға сәлем бергелі бұрылады. Шілденің шыжыған күні. Жертамның төргі бөлмесі. Ақ сұрыптан тігілген масахана. Ақ көйлекті, ақ дамбалды ақсақал. Қимылсыз жатыр. «Ата, халіңіз қалай?» – деген кейіпкерімізге ләм-мим деуден қалыпты. Біраздасын барып кемсең қағып: «Шырағым, сөзім таусылып қалды», – дейді ақсақал. Кейіпкеріміздің жаны құлазып қоя береді... Оқиға осы. Арғы жағы философиялық ойдың тұнбасы.

	Әңгіме көнеден жеткен қобыз сарынындай әсер қалдырады. Көкірегі көмбе кәрия. Бақи жалғанға озғалы жатыр. Көз жұма қалса – көне қобыз үні сап тиылады. Бағзы баян ұмытылады. Естелік айтар кісі қалмайды. Қазірдің өзінде о дүниеден естілгендей: «Сөзім таусылып қалды», деген сөзі сай-сүйекті сырқыратады. Жүз жасаған көне көз бен бүгінгі тәлімді ұрпақтың арасына аткөпір болған қадым қазақтың тірі сөзі. Тірі сөз өлмесін дейік. Тірі сөзді құлағымызға құйған кәриялар о дүниеге озбасын дейікші!

	Оймақтай әңгіме бүгінгі ұрпақ көзімен жазылса-дағы тым жырақтан бебеулеген көне сарындай... тарихтың үніндей.. көңілімізге айтып болмас қоңыр мұң ұялатады. Қоңыр саз. Құбатөбел көңіл. Қаракөлеңке бөлме. Қоңыр хал. Қоңыр сағыныш. Қырдан түсіп келе жатқан қоңыр кеш... Мінекей, әлгіде айтқан жазушы қай заманға барлау жасаса-дағы, қай кейіпкері кеп шертсе-дағы – арғы бір аңғардан көзге көрінбейтін көне тарихтың күмбір-күмбір қоңыр күйі үзіліп құлаққа жетеді.

	Д.Досжан ағамыздың әр шығармасы бағзының бүгінгі баяны, көненің қоңыр баяулы суреті, тарихтың бізді түртіп оятқан тәлімді әңгімесі болып естілетіні – жазушы бойындағы қадым көнеліктен. Көнені сөйлетем деп жүріп көмбеге айналғаны. Фразеологиялық тіркестері тым әрідегі архаизмге тартып тұрады. Лексикасының тазалығы, тіл байлығының құнары. Орыс сыншысының: «Молодой, но со старческим мышлением» дегені шындық болғаны. Тіл байлығының құнарын іздесек – Д.Досжан шығармасын таңдап тауып оқыған ләзім.

	2011 жылғы 20 мамырда Астанадағы ұлттық академиялық кітапханада жазушының бір айлық кітап көрмесі өтті. Сол көрменің ашылуында Әбіш Кекілбаев ағытылып сөз сөйледі. Сөз көпшілікті бесікке салып тербетіп отырғандай сезілді. Кейінше сұрастырып жүріп Әбіш ағамыздың сол сөзінің стенограммасын тауып алдым. Көкейімде жүрген ойымды тап басып танығандай болған соң әлгі көқкейкесті баянның шағын үзігін қаз-қалпында келтіре кетсем деймін: «Мен білетін Дүкеш көп өзгере қоймайтын еді. Баяғыда ауылдан келгенде етбеттеп жазатын еді, сол етбеттегенінен әлі тұрған жоқ деп естимін. Үстелге отыруға үйренбеген, отырса – әлі басы айналатын Дүкенбай – жазуын іркіп, ұсақ жазатын қолтаңбасы ірілей қойды деп есептемеймін.

	Осынша өндіріп жазып жатқанына қарағанда Дүкенбайдың шын мәніндегі үлкен профессионал художникке айналғаны деп түсінемін. Үлкен профессионалдар негізінен күніне бәленбай таңба, бәленбай әріпті жазбаса, басы ауырады екен. Эрнест Хэменгуей деген кісіні бала кезімізде көп оқып, еліктеуші едік. Сол кісінің өзі күніне бәленбай таңба жазбаса – ұйқысы келмеген көрінеді. Сол уру мына Дүкешке жұққан. Күніне бәлен парақ жазбаса жата алмайды. Біз енді Дүкенбай сияқты емес, кейінгі кезде ауыз әдебиетінің өкілдері болып барамыз. Жол-жөнекей сөйлеп қоямыз, айтып қоямыз.

	Дүкенбай сөйлегенде тереңдеп кетеді де ішімізді пыстырады, оны тыңдап жатқымыз келмейді. Сондықтан Дүкеш өз ойын бас ауыртып, ежіктеп түсіндіріп жатпайды, қағазды алып жіберіп – әлгі ойын жазып шығуға іштей әуел бастан әзірленген адам. Сонысы өте дұрыс болды. Ауызекі айтқыш болмағаның жақсы, әңгіме білмегенің жақсы. Құлағың тыныш, ұйқың дұрыс болады. Ең бастысы – әдебиетте өндіріп, бітрігенің көп болады. Осы кезге дейін тындырғаның көп екенін мына бүгінгі көрмеңнен көріп отырмыз, ризалықтан көңіліміз толып тұр. Он төрт томдығыңның он шақтысын оқыдым ғой деп ойлаймын...

	Дүкенбай біздің қазақ әдебиетінде өндіріп жазатын жазушымыз екендігіне, сол өнікті жазушылар ішіндегі қазып жазатын қазбагер, қазіргі заман прозасының деңгейінде жүрген үлкен шебер жазушы екендігіне иманым кәміл», деп төгілдіргенде көңіліміз толғандай болды.

	Кісі әрдайым естелікпен өмір сүреді. Естілер ескере жүрсе дейді. Есте сақтау қабілетіне қарап кісілікті таразылайды. Ес білгеннен еңкейгенге дейінгіні хатқа түсіре берсе – ақапарат ағынына жұтылып, кітап теңізіне тұншығар едік. Көпірме ділмәрсуден құтқаратын – тірі сөз ғана. Кәдуілгі жүректен шығып жүрекке жетіп жығылатын көркем нұрлы лепес қана.

	Қаламгер «Жамыштың жазуы» естелігінде тұнжыраған, мұңайған кісіні көрсем сыр тартып жан әлеміне үңілгім келеді дейді. Яғни қаламгердің өзін өзгенің орнына қоя білетіні. Мұңға жуық жүретіні. Кісінің қабағынан, сөзінен, көзінен рентген сәулесі секілді арғы аңғарын, мінезін алақанға салғандай қапысыз танитыны. Б. Паскальдің «Адам неғұрлым ақылды, мейірімді болған сайын, соғұрлым өзгенің жақсылығын бағалағыш келеді» деген сөзі еріксіз еске оралады. Ағамыздың «тұнжыраған, мұңайған кісіден сыр тартқым келеді» дегені сол – адам баласының арқасына батқан ауыр жүгін иықтасып көтеріскісі келгені... жанына шипа сөз дарытып жадыратқысы келгені... өзін осынау алапат, алмағайып, алып-жұлып бара жатқан уақыттан бөліп қарамайтыны. Үлкен әріппен жазылатын адам баласының жүрек бүлкілі, уәйімі, қуанышы, күдігі... бәрі-бәрі өзімнің-дағы ет-жүрегімнен өтеді дегені.

	Дүкенбай Досжанның жан дүниесі нәзік те тұңғиық терең. Жүрегінде көзі бар адам. Олай дейтінім, ол кісі қарапайым пенделер сияқты көзімен көргені бойынша ой түйіп, пікір қорытпайды. Айналасындағы күллі мұқым дүниені жүрегімен көреді. Ешқашан жан баласының көңілін қалдырғысы жоқ. Әркімнің көкейіндегісін көріп, ойындағысын оқи қояды. Кім де кімнің ішіндегі сан сауал пиғылдарының арасынан тек жақсысын ғана сүзіп алып, жақсылыққа ғана бағыттауға құмар. Әзілді әзіл ретінде, сынды сын ретінде қабылдай алатын «таразы адам». Үлкеннің салмағын да, кішінің еркелігін де оп-оңай көтеріп кете беретін палуан көңіл, ақжүрек жан.

	Өз ойымша, басқа адамның бағын ашып, бақытына жол сілтеген адамның бақытсыз болуы мүмкін емес. Кейіпкерінің де, айналасындағының да бағы жансын деген ізгі тілекпен көкірегін ашып ғұмыр кешіп келе жатқан Дүкенбай Досжан бақытты һәм ардақты адам.

	Ендеше қаламы қуатты, көнеден қозғап сыр тартып сөз сиқырымен оқырманын елу жыл бойына тербетіп келе жатқан жазушы ағамызға қаратып: «Сөзің таусылмасын!» дегіміз келеді. Сөз болғанда – қандай! Кәдуілгі еттен өтіп, сүйекке жететін, қадым қазақты тербетіп қозғай білетін өмірдің өзіндей өнегелі тірі сөзіңіз сарқылмасын дейік!





	С. ҚОРАБАЙ





ҚҰМ ТАҒДЫРЫ




	Көргенімнің жартысын да

	жаздырып үлгере алмай кетіп барамын.

	Абақтыдағы Марко Полоның сөзі, 1324 жыл



	Күн баяғыша құланиектенді. Жұлдыз табанға түскен шоқтай бірсін-бірсін өшіп жатты. Жерден Мәді өніп шықпады, көктен Ғайса түспеді. Шөл төсі жүз жастағы кәрияның маңдай әжіміндей қыртыстанды. Осыдан мың, миллион жыл бұрынғы қалыбынша көз жеткісіз мігірсіз сұлқ түсіп жатқан жалпақ әлем. Сырт көзге осынау алапат шөлде тіршілік тоқтап қалғандай сезіледі. Шындығында солай ма екен?..

	Фабула. Белгілі жазушы Дүкенбай Досжанның бұрын-соңды сыншы қаламына ілікпеген, әлі күнге тілге тиек бола қоймаған толымды тақырыбы – құмдағы тағдырлар. Бұл тақырып жазушы шығармаларының негізгі өзегі. Атап айтсақ: Д. Досжан, Жолбарыстың сүрлеуі, хикаяттар, А. «Жазушы», 1984 жыл; Д.Досжан, Құмда қалған кемелер, әңгімелер, хикаяттар, А, «Жазушы», 1986 жыл; Д. Досжан, Таразы, роман-толғау, А, «Жазушы», 1992 жыл; Д. Досжан, Құм кітабы, хикаяттар, әңгімелер, А, «Жазушы», 1995 жыл; Д. Досжан, Екі дүние есігі, эсселер, әңгімелер, А, «Қайнар», 1998 жыл. Осы кітаптардың бас-басына үңілcек: керуенші, қазбагер, түйеші, қойшы, саятшы тағдырын қозғаған Абориген хикаятындағы Абылүйген, Жолбарыстың сүрлеуіндегі Аяпберді, Таразы романындағы Асанәлі, Құмда қалған кемелер, Қызылқұмның желі не деп жылайды әңгімесіндегі балықшы, қазбагер, түйеші – табиғат пен адам жанының бір пернеде үндесуі.

	Қаламгер құм өміріне, құм стихиясына өз үйіндей еркін еніп, төрінен табалдырығына дейін жіті көзбен індете зерттейді. Құм адамы мен табиғат мінезі арасындағы сырт көзге сезілмес қымқуыт тартылысты дөп басып тануы тамыршыдай.

	1996 жылы Мелекеттік сыйлық алған «Құм кітабының» бас кейіпкері – төлқұжаттағы есімі Абылүйген, ауылдастары Абориген атап кеткен қарапайым қойшы. Таң алакеуімнен үй сыртындағы биік белге көтеріліп, малдас құрып отыра-отыра баяғының бітігші шебері қашаған балбал тасқа ұқсайды. Көлеңкесі кішірейе-кішірейе бүйіріне кеп бүктүсті. Төбе басындағы балбал тас Аборигеннің көзіне не кеп елестетеді дейсіз.

	Өмір – оазисте, гүлмайса көгалда ғана салтанат құрады деген берідегі сөз. Құмның да өзіне лайық өмірі болады, тіршілік керуені үзіліссіз жүріп жатады. Ол әсіресе жазушы көзін де – ешкімге ұқсамайтын, ештемеге айырбастауға болмайтын ерекше сипаттағы, айрықша кемпірқосақ бояулы көркем әлем. Иықты жаншып, төзімді тескен қатал сынаққа төтеп берген өлермендер өмірі. Қайсарлық пен қаталдықтың итжығысы.

	Бұлдырап сағымға сіңіп бара жатқан жоғалған түйе; бағзыдан өшуге айналған Ұлы Жібек жолының көне сорабы; басынан қалпағын алғанда төбесінен бу шыққан әріптесі – Қалтақ қойшы; аулақта көне қаланың орнын қазып ерні шыт-шыт жарылып, қабырғасы сөгіліп бүкшеңдеген қазбагер; әудем жерде көзіне құм толған, ауызын орамалмен буған керуенші; көз ұшындағы сағымға күн сала қараған көріпкел кәрия; бәрі-бәрі көре білер көзге -құжынаған өмір. Бейсеубет жолаушыға құм іші – күйіп тұрған тандыр пеші... тымпи ойнағандай меңіреу, тыныш, тыптипыл, тұлдырсыз жарты әлем ғана. Толып туған айдың жүзі, тоқтап қалған уақыт.

	Құм іші алапат ыстықтан сексеуіл шоғына қойған қазанға ұқсайды. Жан баласы үйден шығып болмайды. Жертам үйдің түкпіргі бөлмесінің еденін жалаңаштап, келіншегі жертөленің ортасын шұқанақтап қазған. Күн әбден ысыған кезде үйелмелісүйелмелі үш бірдей қарадомалағын сүтке тойғызып, тыржалаңаш шешіндіріп, әлгі су себілген дымқыл шұқанаққа жатқызады. Сәбилер ыстықтан бас көтеріп ойнай алмайды. Ойықта бүйірін солқ-солқ соғып тырапай асып жатысы қызық. Күн еңкейіп, қапырық қайтқан кезде барып шешесі қарадомалақтарын тұрғызады. Тіршілік арбасы қиқалақтап жүріп жатқандай.

	Құм кейіпкері. Абориген отырып-отырып таңқалады: күндізгі қапырық бойына сіңген құм түнемесі көрпесін ашып ұйықтайтын ұрғашыға ұқсайды. Түнде мың сан жұлдыз моншақша тізіліп бет жүзіне тамып-тамып кетердей. Келіншегі түнемесі денесі күйіп-жанып дөңбекшіп шығатыны несі деп түсінбейді. Түнгі ұйқысы шала болып басы мең-зең. Күшала қосқан қымыран ішкен кісідей ойы он тарап. Қарға үркітер тұлыптың көлеңкесі секілді. ілби басып мал соңынан ілеседі.

	Қой түлігі жылқы тебіндей алмайтын, сиыр төзбейтін, шошқа көбеймейтін, шөп шықпайтын құба дүзге қуылған. Былтырдан бері. Таң алдында күйісте жатқан мал дүр етті. Абориген аяғына қоңылтаяқ керзі етігін сұға салып сыртқа жүгірді. Я мәліннен үрікті, я шетінен қасқыр килікті – қорадан лықси құйылған мал қайтару бермей шөлге шықты. Соңынан бүлкектеген бұл көкең тамағы қарлығып, даусы бітіп сілеледі. Күн арқан бойы көтерілгенде білді – қасқыр бір тоқтыны бауыздапты, өңгесі түгел. Аптап тұтанбай қыстау іргесіндегі құдыққа жетіп жығылуға жанын салды. Өзегі тартып бара жатқан соң шыдамай қалтасынан құрт алып кеміріпті. (Ергенбай дәрігер тік ішегіңіз жарылған, жазылғанша – құрт жемеңіз дегені есінен шығыпты). Кешқұрым күндізгі жүгірісінен сілелеп шаршап, қаңылтыр пеш іргесіне тырапай асып көзі ілініпті (Ергенбай дәрігер жатарда тік ішегіңізге салыңыз деп берген майтүйнек еріп бітіпті). Түн жарымда ындыны кеуіп оянып құдықтың тастай суын сіміріпті (Ергенбай дәрігер тік ішегіңіз жазылғанша өлі су ішпеңіз деген). Ертесіне, таң ата құм асып кетіп, біраздасын барып түсі бұзылып оралған Абориген әйеліне бүй деді: «Қатын, дәрігер айтқан режім бұзылды, ішегім тағы қанады». «Ауданнан дәрігер шақырталық», – дейді әйелі. «Әй, сойған түлкідей ырсиып жатқан құм ішіне ауданның ақ желеңділері аттап баса алмайды... қол рацияны іске қосып облыстан тікұшақ шақырмасақ...» (Д.Досжан, «Құм кітабы», хикаяттар, әңгімелер, Алматы, «Жазушы», 1996, 30-бет).

	Өлдім дегенде, ай жаңарып туғанда – облыс орталығынан тікұшақ келіп қойшыны облыстық ауруханаға әкетеді. Бә-әлі, деген! Дәрігер жағасын ұстап, басын бос шелекше шайқап таңқалады. Алдындағы адам ба, әлде соның сүйретіліп жер басып жүрген сұлба көлеңкесі ме. Аборигеннің анализі қыл өткел! Қан құрамындағы гемоглабин 130, қарай гөр өзін!.. соэ 22, кретинин 163, билерубин 13,5, мочевина 15... дәп мұндай анализбен баяғыда тырапай аспай, мына қойшының қалтаң-құлтаң жер басып жүргеніне тегі қайран (сонда, 36-бет). Былайғы оқиға облыс ауруханасында өтеді.

	Кейіпкеріміз ауруханада жападан-жалғыз қиялын серік етіп, ой кешеді. Қойшылық кәсіпті қалай қамыт қып киіп алдым деп таңғалады. Марқұм әкесі бұл дүниеде көрмеген қызықты о дүниеде көрермін деп мал соңында сүйретіліп жүріп суішкілігін таусыпты. Бұл көкең балалық шақтың бар қызығы қой бағу, қозы қайыру, үнемі үні бітіп шаршап жүретін әкенің қолын ұзарту деп біліпті. Шыжыған күннің ыстығында қалпағының астынан бу шығып, мақталы күпәйкенің жонынан тұз соры теуіп, мың салсаң бір баспайтын аяқ лаудың арқасына жарбиып мініп құм ішінде... ел шетінде жүре беріпті. Өмір өтіп кетіпті.

	Қызыл орамалы желбіреп, томпиған тоқ еріні үлбіреп, жылдам қоштасып көгілдір поезға отырып, астанаға оқуға кеткен сыныптас қызының сылдыр... сыңғыр күлкісі көпке дейін құлағынан жуылмай жүріпті. Құм – жазушы көзінде құштарлық қан тамыры ұрып тұрған өмір лүпілі. Импрессионалдық фресканың символ-суретке ауысқаны секілді.

	Сіз бен бізге мүлде құпия мелодраманың жігі білінбей өрілген желісінде кесек мінезді Абориген – ешкімге ұқсамайды, еш ортаға сыймайды. Іш пыстырған... зеріктірген... бірқалыпты... уақыттың өзі өтіп болмайтын ортадан аракідік ашу шақырған – мінез апшуын танисыз. Рас, кісі тағдырын таңдамайды. Тағдыр адамға бұйырады. Былайғы өмірдегі суішкілік, күнкөрістің құлы секілді. Байлық – артықшылық болмас, кедейшілік – кемшілік емес. Өмірдің күнесі мен көлеңкесін түкпірлеп – тұнжыраған, мұңайған мінезді тап басып тауып жазатын қаламгер – мәңгілік тақырып екеу дейді. Бірі – махаббат, екіншісі – ақталмаған үміт. Домбыраның қос ішегі іспетті, бірінсіз бірінің шешілуі қиын.

	Қаламгер құмдағы тағдырды қозғағанда – осы екінші тақырыпты – қиялы қай құстың қанатында кеткені белгісіз, арманы құм шағылының ыстығына күйген, ақталмаған үмітті қазбегерше қаза түседі.

	«Бірде, шілдеде, Абылүйгеннің жотасына қойын иіріп қойып, атынан түсіп, шикі сүттен ұйытқан ақтасын ішіп мүлгіп отырғанда тым жырақтан сыныптас қыздың күлкісін естігендей болды. Елең етіп басын көтерген... көзін уқалап жан-жағына қараған... белдің белін құшақтап ирелеңдеген сары сағымға жұтылып бара жатқан қызыл көйлекті талдырмаш қызды көріп қалғандай. Қос қолын құмға тіреп ұмтыла түрегелді. Далақтап жүгіре жөнелді. Ылдитөмен аяғы тайып омақаса жығылды. Еңсесін көтеріп, ентігін басып көкжиекке үңіле-үңіле қараған еді – қызыл көйлекті қызды, оның тұп-тұнық тұнжыраған көзін жоғалтып алды... аңырып, елеңдеп жан-жағына тігілді, сары сағым, білеуленген құмнан өзге дәнеме шалынбады.

	Етбеттей кетіп, ыстық құмды уыстаған қалпымен аш өзегінен запыран ағытып өксіп-өксіп жылады. Апырмау деп ойлады: қызыл көйлекті қызды ғана емес, жастық шағын, одан берідегі жігіттік дәуренін, ұлы дүбір додаға түсер жүрек отын тып-типыл етіп жоғалтып үлгеріпті ғой. Кешегі санасын сан саққа жүгірткен қиялы қай құстың қанатында кеткен, базарлы ортасы қайда!.. айдалада омалып, құм уыстап уілдеп отырғанына жөн болғай!.. енді ойласа: қызыл көйлекті қызын ғана жоғалтпапты: өз қатарынан қалыспай ілгері басамын, ірілеп көрінемін деген дәмесі құр әурешілікке айналып, барша жақсы күндерінен айрылыпты ғой» (сонда, 37-бет).

	Ауыл кәрияларының айтқанын екі етпей, алдын кесіп өтпей, адамгершілік пен ізгілікті жүрегіне бөлеген, барынша аңқау, барынша адал, жүзінен ұяты төгілген Абориген күнделікті тіршілік үшін күн сайын күреске түседі. «Жолбарыстың сүрлеуінде» Аяпбердінің зайыбы ентелей жылжып үйін басып қалуға айналған құмды күреп белін бүгеді. Бүгінсіз өмір сүре алмайтын, ертеңіне үмітін жалғаған кілең өлермен жандар.

	Мына Абориген, ана Аяпберді жанды жеген қиын кәсіптен ығыр болғаны сонша – өз-өзіне қол салмаса-дағы, алдыңғысы рухани тозып ұмытшақ болады, соңғысы сүйікті зайыбын қасқыр талап қайғыға ұшырайды.

	Құмдағы мінез. Жазушының құм тағдырын тереңдей қазған романы «Таразы». Мінез колориті, түстіктің кемпірқосақ бояулы тірі сөзі, стиль тазалығы, сөздің суреті – жазушыны құм тақырыбының қазбагер-археологі еткен. Қазып жазу әдісіне қол артқан.

	Ой ағынымен жазылған бір күнгі оқиға қалың романға сыйған. Мұндай тәсіл қазақ прозасында некен-саяқ. Оқиғаны ойнатудан гөрі кейіпкердің жан сарайын аралауы басым. Мінекей: Асанәлі туған жері – ұлы Жібек жолының көне сүрлеуімен қайта бір жүріп шығуға тәуекел етеді. Кейде жаяу, кейде көлікпен. Бәз бірде құм жотаға шығып шағылдың қиырына ұзақ үңіледі. Ойлап қараса Ұлы Жібек жолының керуені әлдеқашан кетіп қалған... үлкен соғыс біткен... абыз ағалары дүниеден өткен... кешегі сенім... үміт... сағыныш... бәрі-бәрі сағымға айналған. Үзілген үміт. Жоғалған ұрпақ. Құлазыған көңіл. Өткеніміз бен бүгіннің арасындағы көпір әлдеқашан қираған. Шегінетін тыл жоқ. Айдалада жападан-жалғыз қалғаны қалған.

	Импрессионизм – суреттегі ойдың, түйсіктің, қиялдың қозғалысы; ой ағынын таңдаған қаламгер әрі-беріден кейіпкердің жан сарайын аралап кеткенде – нендей ситуация, қандай кеп шертілсе-дағы оқырман құп көріп иланады. Сөз, сөйлемнің ішкі қуатының молдығы, жазу әдісінің қан қыздырар құштарлығынан табан жазбайтындығы. Бейне әлгі кейіпкер жай тіршілік иесі емес; оқыс оқиға, ашыну мен апшу, тағдыр тәлкегі үшін жаратылған есепті. Өмірден тірідей безіп кеткісі келгенін, қателігін, жеткенін, жетпегенін құп көріп, әр ісіне, әр сөзіне – имандай сеніп ілесе түсесіз. Кешегі кемел социализмнен капитализм айтақырына топ ете түскен кейіпкер өзгермелі өмірдің ойыншығы секілді. Дүниеде тұрақты дәнеме жоқ дейді.

	Бүгін – ар-ожданы үшін басын бәйгеге тіксе, ертең – сатқын болып шыға келуі оңай; бүгін – сері, ертең – базардағы делдал; бүгін – ұстаз, ғұлама, ертең – ері мойнына кеткен қойшы; бүгін – арқасын кеңге салған ақшалы кәсіпкер, ертең – жылап ішіп, шыңғырып т...қан мүскін жан.

	Романдағы қай-қай кейіпкердің осыншалық өзгеру, өкіну метаморфозасы оқырманды магнит өрісінен еш шығармайды. Бұл кейіпкердің қылығына ілескен камералық хикаят емес, қоғам мен тұлға арасындағы кереғарлық, готика стиліндегі психоанализ; кісі жан сарайының ұңғыл-шұңғылын кезген рентген дейсіз.

	Құм өмірінде құпия, сыр, қиын жұмбақ жоқ. Жылтыраған теңеу, алып-жұлған оқиға қумай-ақ – күнделікті суішкілік нәпақадан нанымды фреска жасаушы, психоанализ тамыршысы.

	Дүниедегі барша халықтың өзіне тән ертегісі бар. Ертегі айтпайтын ел таппайсыз. Әйтсе-дағы «Мың бір түннің» айрықша биікте, темірқазық жұлдызындай ерекше жарқырап, уақыт сынынан сүрінбей өтуінің сыры неде деген сауал Асанәліні бала жастан ойландырған. Мектептегі мұғалімі, ауыл әкімі жарытып түсіндіре алмаған. Қиян түкпірге, Қызылқұм ішіне көшіп келіп... құмсағатты басына жастап... ертеңді-кеш қой қайырып, ой бағып... құмға басын тығып тіршілік кешіп жүріп – әлгі сауалдың жауабын табады. «Мың бір түнді» өлтірмей келе жатқан екі ақ нәрсе, бірі – құштарлықтың құмсағаттай мәңгілік құпиясы, екіншісі – мөлдір жанар, мамық бөксе кәнизәктің от құшағы. Дүниені қалай қабылдасаң, дүние саған солай бұйырады. Жалжал болып жылжыған... ысылдаған... жер бауырлаған... бұлақ көзін, көк өскінді жалмап жұтқан... ұйықтасаң – қойны-қонышыңнан, тұрсаң – табалдырығыңнан табылар... Өмір түгесіледі, ал құм ешқашан түгесілмейді. Мәңгілік пен еспе құм егіз дейді автор.

	«Таразыға» байланысты жазушы сыр бөлісіпті: «Шынымды айтсам: сөз киесі қонған кісінің желкесінде тұратын, былайғының көзіне іліне бермейтін жын-перісі болады. Ол жын-пері күні-түні, әрдайым, иесінің қолы қалт етіп босай қалғанда – құлағына үнемі сыбырлап «жаз-жаз» деп титығына жетіп тұрады. Кісінің сыртқа шықпаған, түбінде бір айтылуға тиіс жан сырын, жүрек шерін, әлденеге ренішін, әлдекімге наласын запыран тастағандай – көркем сөзбен көзге елестетіп бересің дейді. Содан ештемеге қарамай, осыны кім оқиды?.. осыдан не пайда түседі?.. демей, дамылсыз жаза түсесің. Қалам мен қағаздың құлы секілдісің. Дәп сол шерді, дәл сол сөзді сақаға құйған қорғасындай ғып, келіден шыққан күріштей ғып сенен басқа жан баласы келістіріп сөйлете алмайды» дейді әлгі жын-пері.

	Жазушы желкесіндегі жын-перісі – құм өмірі, құмда өмір сүру – өлшеусіз азап. Құмдағы кісінің ешқашан шаруасы бітіп болмайды. Бірде қалқима қораны жел жығады; келесіде отар ішіне құмның ашыққан ешкіемер-кесірткесі еніп дүр еткізеді; түнемесі құрсағы қабысқан қасқыр жортып ол жүр; ертеңгісін сыртқа шықса – жер бауырлап жылжыған құм табалдырықты басып қалған; білек сыбанып жалма-жан күреп тастаған ләзім... күн көтерілгенше, мал құлағанша – құдықтан қауға тартып, әуітке су толтырып өліп-өшеді. Ентелей жылжыған құм енді сәл кешіксе есікті қымтап көмеді. Ыстығы көтеріліп, күн өтіп ауырған қарадомалағы «көкелеп» ол құлақты жейді; қыр беткейден ботасын іздеп боздаған інгеннің дауысы жүректі тіледі; сексеуіл бұтап алақаны ойылған әйелі тізерлей кетіп көз-жасын сығып алады; мал соңында салпақтаған алабай төбеттің шөлден тілі аузына сыймай кеткен; сонадайдан көтерілген жынды құйын ұршықша үйіріліп төніп келе жатқаны шошынтады. Абориген жантаптырмай қабырғасы сөгіліп, құмды күрей түседі.

	Бейне күнұзаққа түгесілмейтін... мәңгілікке тапсырыс берген... мәңгі двигатель – порпетум мобиле секілді – құм өмірі кісінің титығына жетіп, ыңыршағын айналдырып, қарасирақ ететін – баяғы «Таразы» авторының желкесінен түспейтін жынперісі секілді.

	Құмдағы оқиға. «Жолбарыстың сүрлеуі» – меңіреу құм өлкесінде сырт көзге жым-жылас, іштей алыс-жұлыс шытырманы жетерлік драма деуге келеді. «Жылқы жылының көктемі құм ішіне ел-сел жылы жаңбыр жауып, азынаған айдаһар жел ішін тартып, жота түлеп шыға келген. Көкке тойынған мал күзекке жылдам түсті, ертелеп төл төкті. Әшейінде қусаң құмалақ түспейтін қатпа саулықтар биыл егізден қозы берді. Бар тізбенің соңында сүйретіліп жүретін Аяпберді – «озат Аякең» аталып, балағын шұбалтып мінбеге өрмеледі, шаруа жайын термеледі: семіз сөздің аяғы азынаған жел өтінен жұлып алып – Мәскеу түбіндегі ағашы малынған шипажайға баруға мәжбүрледі. Әуелгіде үйінен ұзап шығып көрмеген Аяпберді: «Әйелімнің жер бауырлап жылжыған құм жыланды күреуге шамасы жетпес» (121-бет) деп; «Қалашылап келгенімде қалқиманың қаңқасын ғана тауып опық жемейін» (122-бет) деп, кежегесі кейін тартқан. Әйтседағы ұжым басшылары бопсалап болмайды. Кеше ғана қырдың қызғалдағы секілді, енді күнде қалған кілемдей оңып бара жатқан келіншегін, үйелмелі-сүйелмелі бүлдіршіндерін, кәрі шешесін қиян өлкеге құммен алыстырып тастап кетуге қимай қиналады. Көмекшіге Таубай, Әбутәліп есімді бозбастар келеді. Аяпберді санаторийдің ақ төсегіне көсілсе – қойны-қонышынан саулаған құм жатса да, тұрса да еш түгесілмей шаршатады. Ақжелеңді әулеті үш мәрте моншаға түсіріп құмнан әзер арылтады. Қойшы Құм адамы деген жанама есім жамайды. «Ау, ағайын, Құм адамы кімнен кем, ана газеттер шулап жазып жатқан Қар адамы дегенің әншейін қиялдағы мистика, мінезі бөлек, жүріс-тұрысы ерек, мына көкеңнің жанында ол дегенің жіп есе алмайды деп жорналшыға сырсұхбат төгілдіреді...

	Оқиға содан күрт өзгереді. Іргедегі ірі қалада жер сілкініп, хайуанаттар саябағы қирап, тордағы Австралиядан әкелінген ақ қасқыр маң далаға қашып шығады. Бөлтірігінен қолдан жемтік жеп үйренген дүлей тағы құм ішін індете кезіп әбден ашығады... көзіне қан толады... Иен қыстауда жалғыз үй отырған қораны ториды. Құмға құлаған ай нұрына ұқсап көзін сата үңіліп, жер бауырлап үй маңында арыстай әппақ қасқыр жатқан. Ойында дәнеме жоқ. Шопанның келіншегі ай жарығымен түзге шығады. Осы мезет белін садақша бүккен бөрі ашық қалған есіктен сып етіп үйге енеді. Арғы жағы қайғылы оқиға... әлсіреген Зейнелді атына мінгізіп ел шетіне жеткізуге жанын салған көмекші байқамапты. Бөбекше әлдилеп алдына алып келе жатқан сүйкімді келіншек – Қызылқұм қызғалдағы... «Құм адамының қосағы – тіршілік базарынан бос дорба арқалап қайтқан саудагердей көрер көзге тынысы тарылып, демі бітіп, бозарып... қолынан суси шығып... көкжиектегі ирек сағымға жетуге асыққандай сезілді... денесі суи берді... Жігіт еңкейіп мақпал кеудеге құлағын тосты – тым-тырыс, ашық қалған жанарына үңілді – бос кеңістік қана.

	Боркемік жігіт өзегі өртенгендей болып ат жалын құшып өкіріп жіберді...» (сонда, 158бет) Тірсегі тірсегіне тоғысқан Аяпберді сарғыш сағымға жұтылып, бір батып, бір шығып қалқи жүзіп көлбеңдеп бара жатқан қызыл келіншектің рухын көреді деп аяқталады хикаят. Қайғылы хал!

	Отыз жыл бұрын жазылған шығарманы олқылықты етіп тұрған шиыршық атқан ұрымтал оқиға да болмас, былайғы жұрт біле бермейтін ерекше экзотика да емес; таңдайда еріген уыз дәмді, бәйгеге түсер сәйгүліктей сұлу стилі, бір сөз я артық, я бір сөз кем емес көркемдік бояуы дейміз. Құм секілді толқынданып ығысып келетін сөйлем ырғағы, сөз суреті, серпімді диолог, енді не болар екен дегізер ішкі драмалық серіппесі.

	Сөзіміз дәлелді шығуы үшін төмендегі детальді алайық. Оқиға екі ұдай өрісте жүріп жатады. Бірі: Мәскеу түбіндегі шипажайда – Аяпберді төңірегінде; келесісі: қиыр түкпірдегі, жер шетіндегі құм ішінде – Зейнел төңірегінде. Осы екі полюстегі шытырман, бейне – қамшының өріміндей, жігі, жапсары білінбей, бір ауыздан шыққан кептей, қайықтың қос ескегіндей бір деммен оқылады. Жалғыз әңгімешінің әлқиссасындай. Шағыл үстін алақанмен сыйпағандай. Шыңыраудан қауға тартқандай. Кілем төсегіне тосын өрнек салғандай айтып-болмас әсерге шомасыз.

	Келіншектің тұңғиық қаракөк жанарында осынау асты үстіне шыққан құм мұхитының жалаңаш тіршілігі, сол тіршілік иелерінің ескерусіз, елеусіз, бір-бірінен еш айырғысыз, бір-біріне еш ұқсамайтын... қызықсыз... тынымсыз ұлы сапары, өмір базары, сол базардағы құмға басын тыққан айтылып бітпейтін құм адамдарының әлі ашылмаған... кешегісі, бүгінгісі, опынысы, күлкісі, ызасы, наласы, сүйіспендігі, жиіркеніші, үміті, пендешілігі, дәм-тұзы, ырзық-несібесі, құштарлығы... бәрі-бәрі су бетіне жүгірген майда толқындай қалқып шыға келеді. Сосын тастөбеде шыжғырған күн, бауырымен жылжыған жалаңаш құм ғана... Көне қобызға түскен саз әуендей оқырман жүрегіне тіл жеткісіз қоңыр мұң ұялатады. Мұң мен өнер егіз.

	Жүрекжарды зілдей әжуа ғана шын өнерге қоңсы қонбақ. Абыз Абайдың «ойын-арзан, күлкі – қымбат» деп мегзегені де кісінің жан сарайынан жанартау іспетті ағытылар ашынған ауыр күлкі болар, сірә. Эпилогта ауыл белсенділері Сүлеймен мен Мұсаның ауыр қаза үстінде, қойшының қасқыр шапқан қорасы төңірегінде... ат үстінде, бір-бірімен әкесінің құны кеткендей ащыласып, кеңірдектесіп бірін-бірі тілмен іреп союы шығарманың жұлынды түйіні, әттегенайындай әсер етеді. Құм өмірінің үлкен симфониясы осылайша шетпұшпақ тіршіліктің қоңыр сазындай жалғызаяқ соқпаққа айналып там-тұмдап барып тынады.

	Құмдағы уақыт. Ғылымда уақыт – кванттық, космостық, күн уақыты болып бөлінеді. Біздің қолданып жүрген сағат, құмсағат, секунт, минөт, ай, жыл дегеніміз – күн уақыты. Ақын Пушкиннің «Құранға еліктеу» атты өлеңінде жас адамның енді бір ұйықтап тұрғанда баяғы мініп жүрген көлігінің сүйегі қурап... өлкені құм басып... өзінің пәлен жасқа егделенгені тілге тиек болады. Космостық уақытты мегзегені ақынның.

	Д.Досжанның Абориген хикаятында бас кейіпкер – қойшы. Қызылқұмның етегінде құм астында қалған Жент қаласының іргесінде жантаптырмай азынап шөлдеген қойға водовозбен су жеткізген зоотехник Мамырайхан бүй дейді. «Әй, Байпатшаев, қойыңды суға қандырып алып қайқайып кете бермей мойныңды бұр, құлағыңды сал!.. Тап ертең көлік жіберемін, баяғы Жент қаласының іргесіне қонысыңды аударып көшесің. Өңештемей қоя тұр енді! Бастықты тыңдап үйренбеген әулекі неме. Сол қаланы қазамыз деп астанадан бір топ қазбагер келіпті, жабдығы қыруар деп естідім. Атам заманда қирап қалған сол шаһардың іргесіне қосыңды тік те малыңды шулат... қатын-балаңды шұбатып бар да жыла... құбыр салып, су көзін ашып беріңдер деп! Кім біледі, айдаладағы көтерем ұжымның малшысына жүрегі жібір... қол ұшын берер... Екінші айтпағым: республика парламентіне депутаттыққа түскелі жатырмын. Платформам айқын: Арал теңізін толтырамын, Сырдария суын телегей етем, сары ауру, сүзек, іштүйнек дертіне тосқауыл қоямын деп үндеу тараттым. Малшылар арасында сөзімді ұзартып үгітшім бол. «Көреміз» деген бастықтарға жарасатын сөзді айтып өтіп кетермін бәлкім» (Д.Досжан. «Құм кітабы», А, «Жазушы», 1995, 19-бет). Зоотехник Мамырайхан «көрерміз» сөзін көп айтып жүріп депутат болып сайланады. Абориген жел өтінде, құм ішінде жүріп тік ішегі жарылып ауруханаға түседі. Аурухана төсегінде жатқан кісіге уақыт тоқтап қалғандай сезіледі. Жент қаласының маңында, қиян шөлде қалған отбасын, бүлдіршіндерін ойлап ойы онға бөлінеді. Жамбасы тесіледі. Аурухана бас дәрігері: «Жасаған емге шүбә келтіріп аштық жариялапсыз, ақсақал!.. Ауған соғысының, Арал апатының ардагерлеріне арналған жалғыз төсекті сізге берсек те жақпаймыз. Сіз жай ғана құмдағы қойшысыз. Мына «ауру кітапшасына» тіркелген жасыңыз 37, бет-жүзіңізге қарасақ алпысты алқымдаған адам секілдісіз. Шын жасыңыз нешеде?» деп сөзге тартады. «Шын жасымды ұмытып қалғам, қағаздағы жасым қалтамдағы құжатта», – деп жауап береді Абориген.

	Шындығында Құм адамының жасын түр-түсіне қарап еш айыра алмайсыз. Қазбагер жігіт қала орнын ашамын деп жүріп осыдан пәлен ғасыр бұрынғы бағзы бабалардың рухымен сөйлесіп... соларша кесіп-пішіп... соларша ойлаймын деп жүріп бүгінгілермен тіл табыса алмай қарадай пұшайман. Қарағайдай депутат Мамырайхан біраз уақыт өте сайлаушылармен кездесемін... сыр бөлісемін... мәдениетін көтеремін... деп қиян түкпірге әртіс келіншек алып келіп, қойшының таспен бастырғандай жабырқау көңілін желпінте алмай әлек. Құм ішінің улы жәндігі шақса ем-домға қолданамын ғой деп жүрген шопанның бірер шөлмек спиртін сұрап ішіп, бастың аяқ, аяқтың бас болған кебін кешеді.

	Қойшының қолы неткен ұзын еді. Қызыңқырап қалған мұны үйге сүйрейді. Шофері Шалабек: «Басеке, бұл арадан тезірек кетелік», – деп әудем жердегі мәшинеге қарай сүйемелдейді. Абориген төрге, Шалабек есікке тартады. Қолын қол, бұтын бұт қылып бөліп әкетердей. Бұл көкең: «Ау, иттің ғана балалары, о заманда бұ заман халық қалаулысын көкпарша тартып, масқара етпексіңдер ме! Ес бар ма сендерде!» – деп жан дауысы шығады. Бастығын бұрын да талай бәле-жаладан құтқарып әдіс алып қалған ба, кім біледі, Шалабек әй-шайға қарамай мұны қолтығына қысқан күйі әкеліп кабинаға екі бүктеп тықты. Мәшинеге от берді» (сонда, 84-бет). Шығарманың өн бойынан кейіпкердің іс-әрекетіне, суішкілік тіршілік кебіне ой жүгірткен оқырман көзіне: Мамырайхан үшін уақыт – көрінгенге көрерміз... көрермін... көремін... деп уәдені үйіп-төгіп оңды-солды уәде беру: Абориген қойшының уақыты – таңның атуы мен батуынан өзге тасбақа көзінде тұнып қалған мөлшерсіз мезгіл, есептеуге келмейтін, адамның тууы мен өлуі арасындағы қас қағымдай өмірі; қазбагер археолог Байпақ үшін уақыт – қыш көзе, балбал тас, қураған қаңқамен өлшенетін белгі-бедер ғана; Ергенбай дәрігер үшін уақыт – кісіге жабысқан дерттің ем-домның күшімен я ағзаны босатуы, я тастай қатып көрге апарып тығуы. Осы екі арадағы алмағайып хал. Қобызын желмен қосыла азынатқан Қорқыт бабаға уақыт – кеше мен бүгінді жалғаған, ұрпақтың зердесінде қалған өмірдің қоңыр мұңы. Қойшы келіншегіне уақыт – пештегі көңірсіген тандыр наны, қарадомалақтардың «қарным ашты» деп қыңқылдағаны. Тағы сол... күннің батуы ерсі. Дөңгеленген қызыл доп көкжиекке еңкейген мезет лапылдаған жалынға ұқсады. Қойшының жанары қанталады деп тәмамдайды хикаятты.

	Құм философиясы. Құм мінезін түкпірлеген автор келе-келе, уақыт өте құм философына айналған.

	Түйеші көлігінен түсіп, еңкейіп, көне қабірге шыққан адыраспанды жұлып алғысы келіп оқталды да, қолын тартып алды. Онсыз да тұлдыры қалмаған моланы тонағысы келмеді. Іргесінде домаланған жәндікті көзі шалды. Ала қабыршақты құм тасбақасы. «Бұл байғұстың мола жағалап жүргені несі деп ойлаған. Жер астынан қатер сезсе – тасбақа, жылан іннен безеді деуші еді, шынымен ауа ауысып ақырзаман тақағаны ма. Тасбақаның түйме көзі өңменінен өтіп барады, жүрек басы дір етті. Апырмау деді, мына мұндардың көз жанары баяғы дүкенші Оңғарбайдан еш аумайды ғой. Таразыдан жеп, ауыл шалдарының қарғысына ұшырап тасбақаға айналып ұшты-күйлі жоғалды деуші еді». Рас болса – рас шығар.

	Дүниеде екі нәрсе әлі даулы, нешеме ғұламаның басын қатырумен келеді. Бірі: рухтың, жанның бір кісіден келесі кісіге ауысуы; екіншісі: адамның өз ақырын сезінуі, алдын-ала білуі туралы.

	Абай ақынның сүйікті ұлы Мағауияны, содан кейін қырық күн өте өзін бақи жалғанға жалына мінгізіп алып кеткен ақбоз сәйгүлік туралы «Өз ажалымен өлмеген адам» атты деректі хикаят. Хикаят Абайдың үстінен мол-мол арыз түсіп Семей уезінің мировой судьясына барып жауап беруімен басталып, Мағауияның қырқын үш күн ерте бергізіп, жұрт аяғы басыла – Абайдыңтіл ауыздан қалып о дүниеге аттанған мезетімнен тәмамдалады. Шығарма өмір мен өлімнің шарпысуы туралы трактат. Ақын санасының сезім рентгені. Ғабитхан молда мен Тұрағұлдың айтуынша ақынның ақырғы қиналған күні, таңалакеуімде іргесін дүбірге толтырып кісінеп ақбоз ат келеді. Абай: «Жанымды алуға әзірейіл жіберген сәйгүлік осы!» – депті.

	Ақынды бақи дүниеге алып кеткен ақбоз сәйгүліктің заман өте, ұрпақ ауыса енді қашан кімге айналып келері неғайбіл. О дниеден, ұлы жарықтан дүниені дүбірге толтырып жететін жүйрік туралы әлі ешкімнен естімеппіз. Ақын рухы қай ұрпаққа ауысып қонары белгісіз. Абайша арқаланып, Абайша тұтанып, Абайша теңселіп отырып өлең туғызып, жанып өтетін кісіні мүмкін табармыз, бәлкім ұшыратпаспыз; бұл дүниенің құпиясына кім көз жеткізіпті, кім о дүниені көріп келіпті. Бәрі жұмбақ, бәрі шешуі қиын тылсым дүниенің түгесіліп бітпес дүбірі ғана. Құмсағаттың сусуы ғана! Жазушы шағын хикаятты осылайша түйеді.

	Бірер ауыз Құмда қалған кемелер, Қызылқұмның желі не деп жылайды әңгімелері туралы. Екеуі де 1983 жылы «ҚӘ» газетінің үздік әңгімесі аталған. «Құмда қалған кемелер» Арал қасіреті туралы реквием. Тобағабыл балықшы табаны жалаңаштанып қалған теңізден күдер үзіп балық іздеп аяңдап Сарыарқаның төсінде – Торғай мен Ырғыз өзенін үнсіз жұтып жатқан желкедегі құрдымға келеді. Ұлы даланың төсінде жерді тесіп, қос өзенді обып жұтып жатқан ми батпақ құрдымның жағасында ой кешеді. Кешегі толқыған көкбұйра теңіз қайда?.. Жазира даланың қаймағы секілді шикіл толқындай жосыған ақбөкен, киік неге ызым-ғайып?.. Мына қос өзеннің ғасырлар бойы ығысқан суы қайда жұтылып жатыр?.. Қарап тұрса маңайында қыбырлаған ашкөз адамдар мен мына жатқан алып құрдымның арасында іштей бір үйлесім, үндестік бар секілді. Табиғат-ананың ашкөз, тойдым... қойдым... деуді білмейтін қанағатсыз пенделерді – бәрібір нәріме, ырзығыма тойғыза алмаймын, тойып бітпейді, одан да өз суымды өзім жұтып бітірейін дегені бәлкім. Қитығып, қатігезденуі болар деп түйеді.

	Дүниені шайқап өттік, қызыққа кенелдік, көрдік... білдік... тасыдық... деп астамсыған пенделерді осынау құрдымға ұқсаған ызым-ғайып, тып-типыл, үн-түнсіз зауал күтері кәміл. Мұны дер кезінде ұғынатын да, ұғынбайтын да бар деп түйеді Тобағабыл.

	Балықшы зердесімен қаламгер өз замандастарының ашкөздігі... тойымсыздығы... іштарлығы... қаталдығы туралы философия өреді. Заманына сай адамын іздейді. Баяғы теңіздің аспанға бу болып ұшып кеткеніне көзі жетеді. Көкірегі қарс айрылғандай болып, көз ұшында құмға сіңіп жоғалып бара жатқан Арал теңізіне жаутаңдайды. Түстік бүйірден құдайдың құтты күні еш тынбай азынап соққан Қызылқұмның желіне налиды. Қызылқұмның желі не деп жылап тұр деп кісілерге сауал тастайды. Жауап таппайды.

	Құм ішінде малымыз бар, түйеші Мүсіркеп түгендеп қарап жүр деп мәзденеді көрші-қолаң. Сөйтсе бір күндері түйеші де, түйе де ызым-ғайып. Бастық құм арасында қаңғып жүрген қияли түйешіден айрылдық деп маңайын сыйпалап түңіледі. Тобағабыл аң-таң. Біреулер айтады: «Мүсіркеп құм ішінде жоғалған түйесін іздеп әлі күнге сандалып жүр», деп; келесі кісі: «Қарақалпақ асып, қайындап кетіпті», – дейді; бұл ауылдың молдасы:

	«Түйеге айналып кетті», деп өзінше өсек өрбітеді. Не істерімді білмей дал боламын, жоғалған түйе табылар-ау, тегі болмаса бірдеме ғып актіден шығарармыз; әлгі қалбақтаған Мүсіркеп түйеші аман болсыншы», деп бастық маңдайын тоқпақтап ол отыр» (сонда, 317-бет).

	Бірер күн қыдырып, көңіл көтеріп қайтқалы Аралдың арғы қабағында жатқан қарақалпақ нағашысына барады. Нағашысы астынан теңізі кетіп, айдалада, құм арасында қаңсып қалған кемеге соншама ұқсағаны. «Нағашысы: Шөп болмаған соң уақ мал ұстамаймыз, теңіз қашып кеткен соң дастарханымызда қатқан құрт қана», – деп аузын газет қиындысымен сүртіп, қонақасыға тандыр нан турап, алдына көк арақ қояды. Ертесіне Тобағабыл төсегінен түнеріп тұрып: «Сай-сайдағы қаңсып қалған кемелер түнемесі желмен аш қасқырша ұлып ұйықтатпады... жүрейін... қайтайын...» – деп жолға шығады. Көз ұшында қалбақтаған әлде жолаушы, әлде адасқан балықшы ма дерсің; тақап келсең – желмен керней шалған қаңсыған қайық қана; батар күннің қызылына малынған құжынаған базар жаймасы ма дейсің – елі көшіп кеткен көне қыстаудың қаңқасы ғана; түйесін қайырып жүрген Мүсіркеп түйеші ме дейсің – қазақты қалмақтан қорғап шейіт болған батырдың моласы боп шығады; су іздеп сирағын сөзған ақбөкен бе дейсің – омырылып құлауға қалған кәрі сексеуіл; Қызылдың құмы жел тұрса қосыла желпілдейтін туырлық болып кетіпті.

	Әңгіме соңында кейіпкеріміз Ырғыз бен Торғайдың құрдымына сүзіткі салады, тор жаяды, қырбық мұз жапқан құрдым жағасын алтын жонды сазан балық көміп кетеді. Жер де, су да сексеуіл шоғына қойған тайқазанға ұқсайды. «Күн алқызыл көкжиекке балық уылдырығындай шашылып сіңіп бара жатқан. Тобағабыл суды белшесінен кешіп, аудағы сазанды жанталасып жағаға лақтырып жатып байқамапты – тұла денесі дір етіп қолын тартып алды... Алып балықтың жанарымен жанары түйісті... Бұрын естігені болмаса Алып балықты көріп-білген пенде емес еді. Тіктеп қараған балық көзі, бейне, ортасы ойық жұтпа құрдымға ұқсады... бұл тіршіліктің арпалысы... дәмі... наласы... қызығы... өкініші... кешкі суреті... кешегі елесі... құдайау, балықшы әулетінің ау тарта күрсінген әупірімі... тірі жаннан алыстап қашып бара жатқан көк теңіз... бәрі-бәрі Алып балықтың қарашығына кілегейше ұйып қалыпты ғой». Бірсін-бірсін аяғы сусыма ұйыққа батып, Алып балықтың саусағының арасынан шығып бара жатқанын сезді... сезді де жандәрмен дауыстап:

	«Мына балық құрдымға тартып барады... құтқарыңдар!.. құмда қалған кеменің бірін сүйреп әкеліңдер!..» деп, жан дауысы шыға айқайлады. Тобағабыл жер астының түпсіз терең құбырына құйылып жатқан құрдымның үйірейген сұп-суық өңешін көрді. Қақпақылша зырқыратқан жойқын иірім ағысты сезді. Бір пәс шым батыратын шыңырау тесіктің ернеуіне ілікті; алқын-жұлқын кешкі қарбаласта балықшының жан айқайын ешкім естімеді.

	Осымен әңгіме тәмам.

	Әңгіменің аяқталуы Э.Хемингуэйдің «Шал мен теңіз», Э.Поның «Жер кіндігі» атты шығармаларын еріксіз еске түсіреді. Кейіпкер жан әлемін кеулеген шарасыздық, сыздауық мұң, адам мен табиғаттың бір регистрде үн қатысуы әлемдік сөз маржанымен терезе теңістіріп, үзеңгі қағыса сүрлеу салады. Оқырман жүрегіне айтып-болмас қоңыр мұң ұялатады. Обып жеуден артылмаған, атаққұмар ашкөздіктің ақыры – жіңішкерген пендешілік сүрлеу; нәпсіқұмарлықтың соңы – сарқылған үміт; қанағатсыздықтың басы дардай – аяғы құрдымдай екенін қадап отырып сездірген жүрек сыздатар сары уәйім. Маржан сөздің мағналы ұнасымы. Лексикадан зергерлікті сезінесіз. Әуелде шежіреші кәрияның ертегісін тыңдағандай кеп кешесіз; келе-келе әлгі қиял қанатындағы кемпірқосақ әлем – қарапайым жерге түсіп... қарапайым кейіпкердің көңіл күйін суреттегенде – қым-қиғаш тағдыр теперішінің реалистік басқышына сүрініп жығыласыз. Экзотикалық пейзаж – аптап күннің астында құм күреп жан алып, жан берген я қойшы, я түйешінің жүрек сыздатқан түйткіліне айналады. Баяғы қиял ғажайып ертегі қатал тіршіліктің текетіресіне, итжығысына ығысып орын босатады. Ілгерідегі сөз маржаны – пәлсапалық жақұтқа айналып шығады. Оқырманды сөздің, сосын сөйлемнің ішкі қуаты биіктетеді.

	Әлгі ішкі қуат келесі кезекте мегзеу мен тұспалға орын береді. Сол мегзеу, сол тұспал жанрдың мінезін ашады. Бір отырып оқып шыққанда – әңгіме балықшы өмірі туралы секілденеді; қыр үстіндегі қаңсыған кеме сұлбасына айналып соққанда – теңізі қайтып, жері айтақырға айналған кейіпкер жанының құлазуын сезінесіз; үшінші мәрте оқығанда – экологиялық жұтқа мойынсұнып, еміс-еміс желмен азынаған заманақырдың үні ме дейсіз; қайта айналып көз жүгірткенде – қарапайым кейіпкердің қарабайыр психикасынан өмір туралы тұтас философия тұшынасыз.

	Кейіпкерді жан-жақты ашу романның («Таразы») құзырына жатса, дәп сол кейіпкердің жалғыз қырынан суреттеп-ақ («Құмда қалған кемелер») адам мінезінің барша болмысын көзге елестету – әңгіменің әлуетінде. Осыдан келіп құм тағдырының тұтас көрініс-полотносы шығады. «Таразыда» – құм өмірі жағалауы көз жеткісіз найқала аққан дария секілді; әңгімеде – құм уілінің жетім сазы ғана. Автор нарық психолгиясын бес саусағындай жетік біледі. Немқұрайдылыққа, екіұдайдылыққа жол жоқ. Нені айтса-дағы, қалай суреттесе де сүйсінуі – қан қыздырар құштарлыққа, тіксінуі – жер табандаған жиіркенішке жетелейді. Оқырман көкейіне «жақсылықтың ырзық-несібесін жоғалтып алма», «ілгергі тілеумен өмір сүр» деген пәлсапаны сіңіріп жігі-жапар өпектейді. Құмдағы кейіпкердің мінез қайшылығын таразылаймын деп әуре болмай-ақ, олардың адамшылық құлығынан парасатты пайым мен ізгілік ұрығын іздейді. Адам жанының диалектикасын жетілдірер кеше мен бүгіннің жақсы құбылыс, байсалды бетбұрысын елден бұрын елп етіп сезеді, сол сезімнің алуан иіріміне тереңдеп бой салады. Бойды буып келген баяғы жын-перінің аласұрып апшыған кепте сыртқа шығуы дейсіз.

	Оқиғаның, я мінез құбылысының жетегінде кетпей, суреткелік гуманизмнен табан жазбай – оқырманды соны сезімге жетелейді. Осы қалай дегізеді. Ойлантуға шебер-ақ. Өзінше шешім қабылдауға мегзеп, ишаралап әуре! Осы тұста И.Буниннің:

	«Ұсақ кейіпкер болмайды, көбіміз ұсақ таным мен майда пайымға сүрініп-жығылып жатамыз», – деген сөзі ойға оралады. Жазушының көркемдік политрасы саналуан бай, қарымы қуатты. Түймедей аңыз-әңгімені тың тыныспен құлпыртып суреттеуге, бүгінгінің ой елегінен өткізіп, тарихи-пәлсапалық тағылым түюге машық. Әлгі аңыз-әңгімеден барша адам баласына ортақ адамшылық мұрат пен пенделік уәйімді тамыршыдай тап басып мөлдіретіп ұсынады. Ұсақтан – ұлық түю осы болар, сірә. Өмірді дәл суреттеу, жүрек бүлкілін дөп басу, түйсіктің құдіретін сезіну, сөздің арбаушылық, көріпкелдік аурасын ашу қаламгер машығы. Автордың қиялы сұрапыл, шексіз әрі қамтығыш, шырпы шақса – тұтанып жүре беретін оқиғаны тап басып аша біледі. Соның арқасында жазушы құмдағы тағдыр талайынан байтақ өмір туралы, сол өмірдің қадіріне қалай жетсек... қалай байыта білсек... қайтіп ұтымды сүрсек... деген философияны көлденең тартуымен қызықтырады. Құм тағдырының тұтас сан алуан кемпірқосақ бояуы көзімізге барынша қанық елестейді.

	Шеберлігің сарқылмасын, ізденіс сапарың ұзағынан болсын, қас қаламгер дейміз!





	Жолдасбек МӘМБЕТОВ, Ерлан САЙЛАУБАЙ





ШЕЖІРЕ ҒҰМЫР ИЕСІ




	Дүкенбай Досжан...

	Бұл есімді елімізде білмейтіндер сирек. Өйткені ол белгілі қаламгер, өз заманының ақиқат шындығын шебер сомдаған талантты суреткер. Қазақ жастары Дүкенбайдың шығармаларына еліктеп өсті. Шығармалары арқылы таным көкжиегін кеңейтті, ұлттық рухты ұлықтайтар тағылым алды, эстетикалық талғамдарын шыңдады. Яки жазушы Дүкенбай Досжан мына фәниден қара басының қамын ғана күйттеп өткен жан емес, артына өлмес рухани мұра қалдырды. Туған елінің, арда халқының өткеніне көз жіберіп, талайлы тарихының көркем полотносын жасауға үлес қосты. Бүгінгісін жеріне жеткізе бейнелеп әлемге танытуға талпынды. Бұл қалам ұстаған кез-келген сөз зергерінің қолынан келе беретін шаруа емес.

	Дүкен ағамыз тарихы терең Сыр бойында, кәрі Қаратаудың етегінде дүниеге келді. Осы топырақта сырын бойына бүккен Сығанақ, Сауран, Құмиян, Мейрамтөбе, Келінтөбе, Өзгент сияқты көне қалалардың шым кесектен қаланған қабырғалары мен үйілген топырақтары сырын бүгіп әлі күнге шейін алыстан мұнартып, сағыммен тербеліп «қойнауымда толы тарих бар» дегендей мен мұндалап тұрады. Олар бір бірінен онша қашық та емес. Әр төбенің айналасы күннің сәулесімен шағылысып шілдей болып шашылып жатқан көне құмыралар мен әр алуан қыштан жасалған заттардың сынықтарына толы болады. Бала Дүкенбайды сол бір көне заманда қираған қалар мен шашылып жатқан қыш сынықтары ертеден-ақ өзіне елітіп, сырын ашуға шақырғаны белгілі. Егер Дүкенбай Досжанов тарих сырын тамыршыдай тап басып, суреткерлікпен бейнелеген жазушы болмағанда, ол сол қалалардың астындағы талай құпияны ғылым жолымен жарыққа шығарар археолог болған болар еді. Сондықтан да біз жазушы Дүкенбайды кейде тарихшы, шежіреші Дүкенбаймен шатастырып жатамыз. Ол заңдылық болса керек. Егер ол тарихты білмесе, тарихи романдар жазбас еді, том-том кітаптарында тарихи негізі бар құжаттарға сүйенбеген болар еді.

	Оның алғашқы тарихи романдарының қатарына жататын «Жібек жолы» шығармасында сол Сыр бойындағы көне қала Отырардың маңғол шапқыншылығына ұшырауы барынша көркем тілмен әсерлі баяндалған. Романды оқи отырып, сол тұстағы жас қаламгердің қиялының жүйріктігіне, мардымсыз тарихи деректердің өзін суреткерлік фантазиясы арқылы шебер қыюластырып, реалистікпен суреттей білгеніне сүйсінесің. Тарихи роман жазу тек тарихи деректерді көркем тілмен сөйлету ғана емес, ол сол дәуірдің күллі болмысын, таным-түсінігін, салт-дәстүрін, табиғат көріністері мен адамдар келбетін, мінезқұлықтарын сан ғасырлар бұрын болған замана дәргейіне бағындыру болса керек. Жазушы Д.Досжанов тұңғыш рет тарихи романға қалам тарта отырып сол мүддеден шыға білген. Оның қай кейіпкері болмасын сол дәуірдің ыңғайымен сомдалған, сол көне заман шындығын танытатын дүниетаным тұрғысында елес береді. Романның бастапқы бөлімінде бейнеленген орта ғасырлық Отырардың әлеуеті, дамыған мәдениеті, сәулетті ғимараттары мен жауынгерлік айбыны кімді де болса таң-тамаша қалдырғандай. Қайыр ханға жат елдерден келіп жатқан елшілер мен саудагерлердің әдеп-қылықтарынан-ақ Отырар әміршісінің кісілік келбеті мен беделін танығандай болмыз. Отырарды мекен еткен халықтың ханынан қарасына шейін ибалы, иманды, білімпаз. Сонау бағзы замандардың өзінде-ақ ата-бабларымыз дүние жинаудан гөрі білім мен ілімді жоғары қойғаны анық аңғарылады. Мысалы, өзінің ата-бабаларының ерлік істерін баян ететін кітап жазып алып келген жас жігіт Хисамеддинге Ұланшы Қадырхан әмірші: «Астыңа тұлпар мінгізіп, қолыңа сұңқар қондырамын.... Осы Отырарда Күмбез Сарайда қал», – дейді. Оған білімге құштар бозбала ақын: «– Мархабат, хан ием! Маған топшысы тобылғы қиған сұңқар да, тұяғы тас ұматқан тұлпар да серік емес. Жалғыз тілегім бар: осы сарайдағы аты әлемге әйгілі Фараби кітапханасынан еркін оқып, тағлым табуға пұрсат етсеңіз болғаны», – деп жауап береді. Осы қысқа үзіндіден-ақ түркі тектес текті ұрпақтың кішілігі мен кісілігін анық танығандай боламыз. Бұл Дүкенбай Досжанның жазушылық шеберлігі ғана емес, кемелдікке ұмтылған парасат пайымы десек те қателеспейміз.

	Соңғы жылдар көлемінде қаламгер қаламынан туған қазақтың марғасқа жазушысы М.Әуезовтің отызыншы жылдардағы кеңестік саясаттан көрген теперішін зерттеп, алтын уақытын айлап, жылдап архивтерде өткізді. Бұл да еріккеннің ісі емес, елін, сол елдің атын әлемге танытқан ғұлама жазушының көбімізге белгісіз болып келген жаңа бір қырын таныту жолындағы жанкешті еңбегі болатын. Мұның бәрін Досжан Дүкенбайдың азаматтық қырын танытатын ерек қасиеті дегеніміз абзал.

	Дүкенбай Досжанның кеңес дәуіріндегі шығармашылық зертханасына үңілген адам оның өз халқының тарихын тамыршыдай тап басып, сонау орта ғасырдан бері қарайғы дүбірлі оқиғаларға, аты мәгілік ел есінде қалған тарихи тұлғаларды тірілтіп, олардың көркем бейнесін сөзбен салып шыққанына куә болар еді. Бұл сол дәуір үшін халықтың тарихи болмысын жаңғырту жолындағы жазушының тапқан өзіндік әдісі, халықтың жадынан зорлықпен шығаруға тырысқан ұлттық сананы оятуға талпынған әрекеті болатын. Ол кезде ақиқат шындықты ашып жазуға басқаша мүмкіндік те жоқ еді. Бұл Дүкенбай Досжанның сол кездің өзінде-ақ елдің ертеңін ойлаған азамат екенін танытатын қыры десек те болады. «Отырар» (1965), «Фараби» (1965), «Жібек жолы» (1973) хикаяттары мен романдарының жазылуы осы ойымызға дәлел бола алады.

	Ал еліміз тәуелсіздік алып, ата-бабларымыз арман еткен егмендікке қолымыз жеткен шақтан бастап жазушы Дүкенбай жаңа қырынан көріне бастады. Бұрын көптің қолы жете бермейтін архив құжаттары негізінде жазылған Мұхтар Әуезовтің көпшілікке әлі беймәлім өмір тарихын суреттейтін «Мұхтар жолы», «Алыптың азабы» ғұмырнамалық романдары қазақ әдебиетіне қосылған олжа екенін де мойындағанымыз жөн. Дүкенбай ағамыз тарихи-деректік бағыттағы шығармашылығында кейіпкер бейнесі арқылы сол кезеңдегі қоғамның астары терең иірімдеріне ену дәстүрін шебер ұстанған жазушы. Мұхтар Әуезовке қатысты архивтік деректердің және сол құжаттардағы әрбір сөздің туындау тарихы мен болмыстық сипатына терең үңіле қарауы адами һәм жазушылық ұстанымы деп қабылдаймыз. Ұлттың мәйегің ерекше қадірлегені де сондықтан екендігі сөзсіз. Тек құрғақ деректерді бастырмалата беріп, сол заманның тынысын оқырманға таныттым деген астамшы пікір жазушының табиғатына мүлдем жат дүние. «Алыптың азабы» романы арқылы ол өзінің еркін шығармашылық фантазиядан өзге жанр саналатын деректі прозаға да асқан шебер екендігін танытты. Ол тек жазу ғана емес қолына шам алып мұрағат материалдарын жинау, оларды сараптау, ой елегінен өткізу, дәуір сипатына сай талдау жасау деген сөз. Сол арқылы ұлы қаламгердің шығармашылық тұлғасын ғана жасап қоймай, оның азаматтық бейнесін, ұлтына шын жаны ашитын зиялылық, қайраткерлік тұлғасын сомдап шықты.

	Кейбір ақын-жазушыларымыз өтпелі кезеңде пендешілікпен болмас дауды қуып жүргенде Д.Досжан азат елдің ертеңін ойлап, әлемге аты танылған тәуелсіз Қазақстанның жеткен жетістіктерін өзінің шығармаларына арқау етті. Еліміз тәуелсіздік алғанда алғашқылардың бірі болып қуанған қаламгер қаламынан «Біздер қандаймыз?», «Президент және біз», «Ақ Орда» сияқты салмақты туындылар дүниеге келді. Бұл өз Отанын сүйетін, парасаты биік, шынайы патриот жазушының адал ойы, ақ тілегі еді.

	Д.Досжанның қаламгерлік қабілеті мен дарыны қатар өрбіген жазушы болды. Өз замандастары, қала берді бүкіл жазушылар қауымы арасында оқырманы ең көп қаламгер ретінде танылды. Көзі тірісінде елі мен халқының сүйіспеншілігіне бөленген жан. Дүкең қашан болсын өзіне тән кең қолтық, салмақты қалпынан өзгермейтін, кез келген нәрсеге балаша таңырқап, көбіміз елей бермейтін дүниелердің өзіне бар жан-тәнімен қуанып, шығармашылық адамға тән аңғал мінезімен ерекшеленіп тұратын. Қай жерде болсын кездесе қалғанда жадырап, бар шынайы болмысымен емен-жарқын амандасып жататын. Президенттік мәдениет орталығынан шығатын «Мәдени мұра» – «Культурное наследие» журналының Бас редакторы қызметін абыроймен атқарып жүрді. Ел мен жер тарихына қатысты талай жәдігерлерді шет елдерден алдырып жариялады, құзырлы орындардың халық руханиятын дамыту тұрғысындағы іс-шараларын жеріне жеткізе талдап, халыққа насихаттауда да Дүкең басшылық ететін журнал қызметінің жұмысы айқын аңғарылды. Әрине мұның бәрі айтуға ғана оңай, ал шын мәнінде терең ойды, сарабдал ақыл мен талмай тер төгуді қажет ететін шығармашылық жұмыс еді. Дүкенбай ағамыз соның барлығын асқан ыждаһаттылықпен атқарып жүрді. Кеше ғана ортамызда жүрген асыл азамат бүгін өзінің мәңгілік мекеніне аттанды. Қазақтың мына өмірді «жалған дүние» дейтіні де осыдан шығар... Ол кісінің бос тұрған орнын көргенде көңілге мұң ұялап, сағынышпен іздейтінімізді де жасыра алмаймыз, бірақ оның мәңгілік өмірі енді басталатынына сенімдіміз.





	Бағдат КӘРІБОЗҰЛЫ





ҚАЛАМЫ ҚУАТТЫ ҚАЛАМГЕР




	Әр кәсіптің өз адамы болады екен



	Алғашқы әңгімесін 15 жасында жазған, шығармалары әлемнің 20 тіліне аударылып, 3,7 миллион таралыммен оқылып келе жатқан Дүкенбай Досжанды басқа оқырмандары, жерлестері сияқты біз де білетінбіз, әрине! Бірақ білудің де білуі бар ғой... Жақын білу бар...

	Қызылорда облысының әкімі М.Құл-Мұхаммедтің бастамасымен «Сырдария» көптомдық кітапханасын қолға алдық, Сыр өңірінде дүниеге келген әрідегі Қорқыт бабамыздан бастап, берідегі Сыр сүлейлерінің әдеби мұраларын толық қамти отыра, күні бүгінгі ақын-жазушыларымыздың шығармаларын жарыққа шығаруды қолға алғанымыз сол-ақ екен, осы игілікті іс-шараны бірге атқарысуға Д.Досжан ағамыз азаматтық қолын созды. Біздің жасаған жұмыс жоспарымызға сәйкес өзінің шығармаларын дайындап жіберумен бірге, көмтомдықтың құрамына, мазмұнына қатысты ақыл-кеңестерін, ой-тұжырымдарын айтып бірнеше рет телефон шалды, хаттар жазды. Әр хабарласқанында, жазған хаттарында өзінің шығармалары туралы тәптіштеп түсіндіреді, егжей-тегжейлі баяндайды. Бар өмірін жазушылық кәсіпке арнағандықтан болар, кез келген туындысының әр сөзіне, сөйлеміне дейін алаңдайды, тынымсыз, бізге тыныштық бермейді. Аз уақыт ішінде байқағанымыз Д.Досжанның басқа әріптестерінен ерекшелігі: ол өзінің кәсібін құлай сүйеді екен, жүрегімен табысқан сүйген ісін ханша қадірлеп, осы жолда құлша еңбектенеді екен. Көзінің ағы мен қарасындай перзенті үшін ата-анасы қандай шыр-пыр болатын болса, өз шығармаларының тағдыры үшін Дүкенбай ағамыз да сондай жанкешті тіршілік кешеді екен. Өмірі өнеріне, өнері өміріне айналып кету деген дәл осындай-ақ болар. Таң қалдық. Риза болдық.

	Д.Досжанның кітап палатасының есебі бойынша Қазақстандағы ең көп оқылатын жазушы, Мемлекеттік сыйлықтың лауреаты болуы заңдылық, бұл шығармашылық жолдағы еткен еңбек пен көрген бейнеттің әділ бағасы, қайтқан қайтарымы. Өз кәсібін құлай сүйіп қана қоймай, осы жолда шығармашылықпен аянбай еңбек ету, үнемі оқу мен зерттеу, үзбей жазу, қасиетті қаруы – қаламын қолынан бір минут та тастамау, кітапханалар мен архивтердің есігін тоздыру, ел кезу, жер көру – міне, бұлар Д.Досжанның өмір бойы адал атқарып келе жатқан, өзін абырой мен атаққа жеткізген жемісті әрі жеңісті қызметі екен.

	Дүкенбай Досжан Қызылорда облысының түстік шығысында көлбей жатқан Қаратау ішінде, Ақүйік өзенінің бойында, Құланшы деген жерде 1942 жылы 9 қыркүйекте шаруа отбасында дүниеге келген. Дүкеңнің әкесі Сарыұлы Досжан (1894-1974) күнгей еліне әйгілі атбегі, соғыс жылдары «Ынтымақ» колхозының төрағасы, жылқышысы, соңына жақсы сөз қалдырған, қолы қарап отырмайтын аса еңбекқор, еңсесі биік сыпа кісі болған деседі. Ақүйік бойындағы осы күнгі Досжан бауы, Досжан бұлағы деген жерлер – сол кісінің кейінгіге қалдырған ізі. Мінезге бай, сөзге сараң, біртоға әке бейнесі кейіннен жазушының көп кітабына ой азығы болады. Шешесі Сарыкеліні Жанұзаққызы Жәмила (1903-2004ж.ж.) – аса қажырлы, көп жыл сауыншы болған, кейіннен ел анасы аталған, ажарына ақылы сай, орнықты, отбасының ырзық-несібесін арттырған жан болған. «Жәмила апаның айтқан сөзі, көрсеткен тәлімі» деген әңгіме ел ішінде қазір де айтылады. Бір қауым елдің ұйытқысы бола білген, суырып салма, ақынжанды, кейуана ұлына жіліктің майындай дәмді әрі мәнді тәрбие береді.

	Д.Досжанның сәбилік шағы соғыс жылдарына тап келеді. Өз қиялын серік қып өскен ол тоқал тамның үстінде, шыжыған күн астында сағаттар бойына жалаңбас ойға шомып отырады екен. Д.Досжан мектепті 1959 жылы алтын медальмен бітіреді, ӘлФараби атындағы мемлекеттік ұлттық университетінің филология факультетін 1964 жылы үздік тәмамдайды.

	Университетте Мұхтар Әуезов, Есмағамбет Ысмайылов, Бейсенбай Кенжебаев, Мәулен Балақаев, Ханғали Сүйіншәлиев, Асқар Тоқпанов, Ісмет Кеңесбаев, Мұхаметжан Қаратаев, Зейнолла Қабдолов секілді ғұлама абыз ағалардың дәрісін тыңдап, тәлім алады. Өз сөзімен айтқанда: «Сәбит Мұқанов, Ғабиден Мұстафин, Әбділда Тәжібаев ағаларының қолына су құйып, батасын алған».

	Д.Досжанның 60-шы жылдардың басында Мәскеуде қызмет істейтін Тәкен Әлімқұлов пен Қызылордадан кіндігі үзілмеген сардар ақын Асқар Тоқмағамбетов ағаларымен жазысқан хаттары әлі күнге отбасылық мұрағатында сары майдай сақтаулы.

	Дүкенбай Досжан ел тарихының аса күрделі кезеңінде ешқандай да әдеби топқа, яки партияға қосылмай, бүгінгі зиялы қауым ішіндегі рушылдық, жікшілдік, жершілдік, өзімшілдік, топшылдық індеттің өркендеп тұрғанын мазмұндаған көркем дүниелер жазып, аз да болса өртке қарсы қарлығаштың қанатымен су сепкеніндей тәуелсіздігімізге жан-тәнімен қызмет етіп келеді. Сол қызметінің бір куәсі – Нұрсұлтан Назарбаев падишалық құрған заманды көркем кестелеп «Ақ орда» романын жазды. Әрдайым қарақан басының қамы емес, мәртебелі биік сөзді әдебиетке адал қызмет етіп, аса төзімді, аса бейнетқор, ақжарқын, ашық пейіл, кеңқолтық кейіпкерлер галереясын жасады.

	«Өмір сүру – өнер», «әр тағдырдың өз шындығы бар», «ақынжаратқан иенің жердегі көзі», «жікшіл адам жартыкеш» секілді көптеген ой оралымдарын туғызды. Жазушы шығармаларынан екі кандидаттық, бір докторлық ғылыми атақ қорғалды.

	Д.Досжан дүние жүзі жазушыларымен хат алысып тұрады. Символға, аллегорияға жиі жүгінеді, күйіп тұрған тақырыптарды тамыршыдай тап басып тауып жазады. Өткен ғасырдың 60-шы жылдары «Отырар», «Фараби» хикаяттарын жазуы, 7080-шы жылдары алаш азаматтарының басына іс түскен қиын тағдырын арқау етуі, 90-шы жылдары мінез экологиясын тұңғыш тілге тиек етіп «Таразы», «Алаң», «Дала гладиаторлары» романдары мен эссе кітаптарын жазуы – осы сөзіміздің дәлелі. Махатма Ганди айтатын: «үнемі іздену, бір басқан ізін екінші қайталамау, үзбей жетілу» оның сүйексіңді мінезіне айналған.

	Көркем сөз кестелеуді тағдырына темірқазық етіп ұстаған, жазушылықты кәсіби мамандығына айналдырған Д.Досжан «Отырар», «Фараби», «Жібек жолы» шығармалары арқылы «тарихи тақырыптың пионері» аталды. Ұлттық қауіпсіздік комитетінің алпыс жылдай жабулы архивіне алғаш енген Дүкенбай Досжан сот құжаттар желісімен «Абақты» (1992) дерекнама кітабын және Желтоқсан қырғынының қанды ізімен «Алаң» (1993) романын жазды.

	Зерттеушілер Д.Досжан шығармашылығын үш салаға бөліп жүр. Бірінші: көне ғасыр қойнауынан ер түрік аруағын көтерген 60-шы жылдар басындағы тарихи кітаптары. Бұған «Жібек жолы», «Отырар», «Фараби» шығармалары жатады. Екінші: бодандық бұғау мен шенеуніктер езгісі зардабынан мінез экологиясына ұшыраған өмірі зая ұрпақтар образдарының галереясы – «Зауал», «Дария», «Табалдырығыңа табын», «Жолбарыстың сүрлеуі», «Кісі ақысы» кітабынан табылады. Үшіншісі: ғажайып адамдар ғұмырын көркем тілмен сөйлеткен сериялар тобына «Мұхтар жолы» (1998), «Абай айнасы» (1994), «Алыптың азабы» (1997) атты кітаптары енеді.

	Дүкенбай Досжан дүниені суретпен, ешкімге ұқсамас өзіндік бояу-белгімен көреді. Сөзбен сурет салады. Оқиғаға ой ағыны, мистика сарынын арқау етіп, кейіпкерді оның жан-толғанысы, сезім шырғалаңы арқылы суреттеуге машық.

	Д.Досжан 1974 жылы «Трудный шаг» кітабы үшін «Молодая гвардия» баспасының «қазіргі заманғы жақсы роман» сыйлығын иеленді. 1988 жылы Украинаның «Дінепро» баспасының «Жібек жолы» романы үшін «Тарихи тақырыптағы жақсы кітап» сыйлығын алды. Суреткердің есімі АҚШ-тың «Әдебиет және өнер адамдары» энциклопедиясының 2-томына, Ұлттық энциклопедияның 3-томына, Абай энциклопедиясына енген.

	Д.Досжан – аса бай архивтің иесі



	Абай, Әуезов, Есенберлин туралы ғұмырнамалық шығармалар жазған кезінде бұрын зерттеушілер назарына ілікпеген, баспа бетін көрмеген Омбы, Қазан, Ташкент архивтерінің қызықты, ауқымды деректерін тұңғыш пайдаланып, «Абақты», «Дала гладиаторлары» кітаптарын жазды. Жазушы мұрағатында маңдайалды замандастарымыздың қаламгерге арнап жазған ондаған хаттары сақталған. Отбасылық кітапханасында бес жүзге жуық кейіпкерлердің мінез қыры, күрделі тағдыры түсірілген картотека жинақтаулы. АҚШ-тың Герберт Гувер архив қоры, Ясная Полянадағы Толстой мұрағаттар иесі, шетел баспагерлері, әдебиетшілері Д.Досжанмен әрдайым хат жазысып тұрады.

	Қазақстан Республикасының тұңғыш Президенті Нұрсұлтан Назарбаев жазушы Д.Досжанды 2000 жылы 16 ақпанда, 2001 жылы 18 сәуірде, 2002 жылы 25 ақпанда, одан кейінгі кезеңде әр жыл сайын жұмыс орайында жеке қабылдап келеді. Әрбір қабылдауында мемлекеттігімізге әрі тәуелсіздігіміздің баянды болуына қатысты қадау-қадау тапсырмалар бергені мәлім. Бұл тапсырмаларды бел тұтқан қаламгер тәуелсіздігіміздің темірқазығы әрі мемлекеттігімізді нығайтқан ұлтжанды биік меже иелері туралы очерк кітабын жазды. «Салтанат сарайы» атты эсселер жинағыда – осындай кітап.

	Д.Досжанның 2 томдық таңдамалы шығармалары О.Сүлейменовтің алғы сөзімен «Жазушы» баспасынан мемлекеттік тапсырыспен 1990 жылы жарық көрген. Қостомдыққа көптеген жылы пікірлер айтылғаны белгілі.

	Жазушының 60 жылдығына орай «Білім» баспасы 2002 жылы 13 томдық таңдамалы шығармаларын басып шығарды. Он үш томдықтың алғысөзін зайырлы сыншы, Мемлекеттік сыйлықтың лауреаты Зейнолла Серікқалиев жазды. Қолжазбаны тұтастай қайта қарау, қалыптау, баспалық аппаратын жасауды жазушы Жарылқасын Нұсқабаев абыроймен атқарып шықты. Бұл басылым облыстық кітапханаларға таратылды.

	Жерлесіміз, талантты суреткер, дарынды жазушы Д.Досжанның 4 томдық шығармалар жинағын «Сырдария» кітапханасының құрамында жазушының өзі құрастырған қалпында беріп отырмыз. Тақырыптары, жанрлық сипаты, көтерген өзекті мәселесі мен идеясы тұрғысынан салмақты да салиқалы бұл туындылар ойлы оқырмандарымен осылайша қайта қауышпақ.





	Сайлау ЖЫЛҚЫБАЕВ





ДӘРИЯ ҒҰМЫР ИЕСІ




	Жер бетіндегі тіршілік атаулының иесі, құдіреті күшті Жаратқанның әміріне ғана бағынатын дөңгеленген тылсым дүниенің тереңіне бойлап, сырын ұғып, құпиясына үңіліп, түбіне жеткен кім бар, дейсіз...Уақыт деп, аталатын ұлы ағынның ортасында жүрген біздер, сол тылсымның қайталанбас сәттерін санамызда сақтап, қимас бір асыл затымыздай қадыр тұтып, өле-өлгенше ой елегінен өткізіп отырудан жалықпаймыз. Сол бір қас қағым сәттер алыстаған сайын, жүрегіңнің түбінен мәңгілік орын алып, ұмытылмас қымбат қазынаңа айналатыны ақиқат нәрсе.

	Дүкенбай ағамен кездескен жаздың күні, біздің соңғы кездесуіміз екенін, әрине, мен болжаған жоқпын. Алдын ала телефонмен хабарласып жұмыс орынына барғанымда, ағалық қамқор көңілмен құшақ жая қарсы алды. Сол баяғы сабырлы, салмақты, биязы мінезі...Сол баяғы жұмсақ қоңыр үні...Мені өзіне туған бауырындай жақын тарта отырып, шығармашылығы мен болашақ жоспарлары жайлы әңгімеледі. Бірлескен шығармашылық жұмысқа да шақырды...

	Кезінде менің алғашқы өлеңдер жинағыма алғысөз жазып, батасын беріп жатып: «Сайлау, менен бата алған адамның жолы болады, шығармашылық жолың ұзақ болып, енді тоқтамайсың», деген ді. Кейін кітабым шығып, қуанып алдына барғанымда: «Пай-пай, шіркін, сенің мына жинағыңның қасында біздің кітабымыз түк те емес», деп ағалық назымен әзілдегені әлі күнге көз алдымнан кетер емес. Үйдегі Сәуле жеңгейдің қолынан дәм татып, дастархан үстінде әдебиет, поэзия жайлы пікір алысып, сырласып, сый-сияпаты мен шарапатына бөленіп, ауылыма арқаланып аттанып едім сол жолы.

	Жолдар, жолдар...

	Тіршілік сапарында әр пенденің өз жолы, өз соқпағы бар. Сол жолда әрқайсымыз үміт пен арман жетегінде тынымсыз алға жылжумен боламыз. Толассыз өмір көшіне ілесіп жылжи береміз, жылжи береміз. Осындайда « ...Қай жерде үзілесің қайран сапар...» деген Қасым ақынның жыр жолдары еріксіз ойға оралады. Мен Дүкенбай ағаның өмір жолын сарқырап ұзаққа аққан өзенге ұқсаттым. Ақ шыңды таулардан бастау алып, талай жерлерді аралай отырып., біртебірте арнасы кеңейіп, ұлы өзенге айналып, мұхитттарға құятыны секілді. Ұлы өзендер ғана Ұлы мұхиттарға жетпек. Маған деп, арнаған алғы сөзін Дүкенбай аға: «Арғы-бергі білімпаз ғұламалар «адам тағдыры пейіліне бұйырады» дейді. Бұл дегеніңіз – кісі қандай пейілдің, тілеудің адамы болса, әлгі кісінің маңдайына дәл сондай жазмыш жазуы жазылады деген сөз...» деп бастаған еді. Оның осы сөздерінен жүрек үнін, жазушы жүрегінің үнін естігендей болдым. Шығармаларындағы сан алуан кейіпкерлерінің тағдырына ұқсас өз тағдырынан да хабар беріп тұрғандай еді, Дүкенбай аға. Ағаның кең пейілі, дархан көңілі мен ізгілік, мейірімділік секілді жалпы адами қасиеттері оның бойына қасиетті Ұлы Даламыздан дарығаны сөзсіз. Ол осы Даланы жүрегімен сезініп, жантәнімен сүйіп өтті. Осындай жанның батасын алып, сырлас, пікірлес, дос болғаныма өзімді шексіз бақытты сезінемін. Жазушы ағамның інісі көшеден көңілсіз ұшарты: «Сені Ағам әрдайым аузынан тастамай, Ерейментаудан өзіме іні, бауыр, әрі дос таптым, деп отыратын, ажырап қалдыңыздар-ау,» деп еді. Десе де, арадағы достықты кенеттен үзген тағдырға, өзі айтқандай «Жазмыш жазуына» не шара бар. Жазушы Дүкенбай Досжанды соңғы сапарға шығарып салуға арналған жиында сөз сөйлеген айтулы ел ағаларының бірі: « Дүкенбайдың бұл фәнидегі ғұмыры аяқталып, екінші ғұмыры, яғни, әдеби ғұмыры басталды» деп түйіндеді. Соңына қыруар мұра, өлмес әдеби мұра қалдырған заманының заңғар жазушысы Дүкенбай Досжан.





	Жанұзақ ӘКІМ





ІЗГІЛІКТІ ІЗДЕЛІК




	Мың жол бар адамзатты адастырар, Бір жол бар жақсылыққа жалғастырар. Кісі тіршілігінде жақсылыққа ұмтылып өтеді. Осы мақаланы жазғанда жазушы Дүкенбай Досжанды қорғайық, я болмаса «Жас алаш» (2009, 19 наурыз, 31 наурыз) газетіндегі «Жазушы жазбаларындағы жаратушы» атты мақаланың авторын және Ашық хат иелерін тұқыртайық деген ойдан аулақпыз. Таяқтың екі ұшы бар: бір ұшын бассаң, келесі ұшы маңдайыңа тиеді. Сол себепті біз екі жаққа да бұрылмай, қазіргі сыншылық пікірдің деңгейі, сын айтудағы мәдениеттілік туралы ойымызды ортаға салмақпыз.

	Сынға іліккен Д.Досжанның әуелі «Жұлдызда» (2005), сосын жеке томдығында жарық көрген «Жылы ағыс – гольфстрим» хикаятын өзіміз де оқыған едік. Жерді орап ағатын жылы ағыс – гольфстрим табиғат шебердің құдіретімен өзінің жылы лебімен батыс Еуропа құрлығының тең жарымындай аумақтың ауа райын өзгертіп, суып кетуден сақтаған табиғат феномені. Егер жылы ағыс болмаса – бүгінгі Ұлыбритания, Скандинавия түбегіндегі елдер дәп қазіргідей мамыражай, май тоңғысыз қоныста өмір сүре алмас еді. Дәп осы табиғат құдіретін әдебиеттің шендестіру құралы арқылы Д.Досжан ұтымды пайдаланып, «егер Еуразия кіндігінде, ұлы далада өмір сүрген қазақ ұлты болмаса – Қазақстан жеріндегі сан түрлі этностар қырық пышақ кепті кешер еді... өзінің мейрімді, қонақжай, кеңқолтық, ізгі жүрегінің арқасында қазақ ұлты өзге ұлыстарды сүттей ұйытып тату-тәтті тіршілік кешіп келеді» дейді. Яғни жерді ораған жылы ағыс қандай болса, өзге ұлт-ұлыстар үшін қазақтар да сондай ықылас-ілтифатты ұйыстырушы рөл атқарады дейді жазушы.

	Қазақтар – түрлі ұлыстардың жылы ағысы – күретамыры деген идеяны жазушы нысана етіп алады. Хикаяттағы тоғыз тарау тоғыз түрлі ұлттың өкілдерін сөйлетуімен қызықты. Олар орыс, неміс, поляк, еврей, қырғыз, өзбек, ағылшын өкілдері. Жоғарыдағы сыншыға тілге тиек болған қырғыз ұлтының өкіліне арналған тарау. Бас-аяғы 10 беттей ғана мәтін.

	Қырғыз Қыдырыс жастайынан қазақ арасына сіңіп, қазақтан қыз алып, қазақтың арқасында өсіп-өніп отырған барақатты жан, жағымды кейіпкер. Мамандығы баспаханашы. Кенет ауырып, ауруханаға алып кетеді. Оқыс комаға түседі. Бар мен жоқтың, өлі мен тірінің арасында жатқан кейіпкердің жанын періштелер көтеріп ап Жаратқан Иенің алдына апарады. Жаратқан Ие әлгі байғұсты жауапқа алады. «Бұл пенде тіршілігінде не істеген?», – деп сұрайды. Періштелер: «Мамандығы баспаханашы, өмір бойына балаларды ізгілікке, жақсылыққа жетелейтін кітап басқан, тілеуі жақсы адам», – деседі. «Ендеше апарыңдар!.. Кәсібін істеп жүре берсін!..», – дейді Жаратқан Ие. Әлгі Қыдырыс комадан қайыра айығып, дәрігерлерді шулатып, отбасына қайтып оралады. Бар болғаны осы!

	Жас сыншы жазушының түпқазық идеясына – алған нысанасына көз жібермей (хикаятты түгел оқымаған секілді), шығарманың көркемдік кестесін тарқатудың орнына – бассалып мін іздеуді ниет етіпті. Неге Жаратқан Иені кейіпкер етеді?.. Ол неге періштелерімен тілдеседі?.. Қалайша кейіс білдіреді... ренжиді... деп бір бет мәтіннің ар жақ, бер жағынан адам жаны шошырлық астар іздейді. Бейнелеп айтсақ, кесе ішіндегі судан сұрапыл дауыл тұрғандай, теңіз шайқалғандай «шатақты көреді». Тағатын кінәсі – Жаратқан Иені неге ақсақал кейпіне келтіріп, періштелерімен, одан асса пенделерімен тілдестіреді деген түсінік. Байқағанымыз: авторлық мәтенде Алла Тағалла әлгі кейіпкермен тек қана періштелері арқылы тілдеседі.

	Жазушының айтпақ ойын ақылға салып таразыламай, әрбір сөйлем мен сөз астарынан құбыжықтай пәле іздеп, індете сөйлеушілік – сауатты оқырманды қилы-қилы ойға жетелейді. Біз осы сөз, ой бостандығын қажетімізге дұрыс жаратып жүрміз бе?.. жастардың сүйіп оқитын газетін қарадай пәле іздеудің, өзгеден өш алудың құралына айналдырып жіберген жоқпыз ба деген ой келеді. Өмірді, оның ішінде өнерді әркім әрқалай қабылдайды. Дүние тіршілігінде әркімнің өз шындығы бар. Мысалға, қазіргі дағдарыс кезеңін бір саясаткер қазақтың басына түскен тірі азап емес, керісінше – ширығу, шыңдалу жолы деп түсіндіреді. Бәзбір саясаткерлер бұл дағдарыстың соңы ұлтымыздың тоқырауына, ұлттық ұстанымдардың ұмытыла бастауына соқтырады деп уәйім жейді. Көріп отырсыздар – өмірді әркім әрқалай көреді. Шығарманы да әркім әрқалай түсінеді. Өз ойымша, жазушыны «ә» дегеннен жерден алып, жерге салған жоғарыдағы мақала авторы қолына «шүу» деп қалам алғанда, әуел бастан, «Жылы ағыстың» біз келтірген тарауынан тек қана қара бояу іздеп індетеді. «Қайтсек те шығарманы, одан асып жазушыны жертабандатып жазғырсақ» деген мақсат жатқандай. Бітпейтін өкпенің салқын сызы сезіледі.

	Жұрттан тек қана жамандық іздеу, өзінің жолы болмаған тіршілік жағдайын өзгеден көру – кімді де болсын жақсылыққа апармайды. Естуімше сын жазған жас жігітіміз уағында қаламгер ағасының қарамағында істепті. Әрқалай себеппен жұмыстан шығып кетіпті. Әлгі сын мақалада сол шығып кетудің наласы жатқандай көрінеді бізге.

	Содан кейінгі Ашық хат иелерінің сөз саптасында да ашу, ызаның лебі ызғырықтай бетке ұрады. Тіпті «Жылы ағысқа», «Ақ Ордаға» үш қайнаса сорпасы қосылмайтын жазушының басқа кітаптарын іліп-шалып Абайды қайта тірілтіп әкеліп, оның рухына жан бітірсе... тағдырды тәлкекке айналдырғысы келеді... жазушының еңбегі бағаланып, «Парасат» орденімен марапатталыпты... деген не сөз ол! Қарапайым оқырман түгілі, мақаладағы осы мәтінді оқып бір қиырдағы өзіміз қайран қалдық.

	Өмірді бір кісідей оқып-тоқып жүрген жасы үлкен аға ысабында жастарға қаратып екі жәйітті баса айтқымыз келеді. Бірінші: бәле іздеген бәлеге жолығады. Жауды өз ішімізден, күнде көріп-біліп жүрген ел ағаларының арасынан іздеу адастырады. Күнара әр тараптан, әрқилы баспасөз бетінде қылаң беріп көрініп қалатын жат діндәрлер, атап айтсақ: сопылар, ваххабиттер, зікіршілер, хоранаиттер, сәлләфтар, исматуллашылар, иса мәсхшылары атты секта құрып, қоңыраулатып, елді бұзып жүрген желбуаздарға жұрт болып неге тосқауыл қоймасқа! Дүбара діндәрлар ел ішінде етек алып келеді. Күшіміз тасып бара жатса – солармен күресейік! Екінші: қазақ халқының қадым қасиеті – үлкенді сыйлау. Үлкеннің өнегесін алып, үлкенге жол беріп қана ұлтымыз заманалар көшіне ілесіп келеді. Ілгергі тілеуге, көгалды келешекке жетем деген жас ұрпақ ағаның, әкенің жағасына жармаспайды. Жаға жыртысып қырға шыққанды көрген емеспіз.

	Осындайда аяулы ақынымыз Мағжан Жұмабаевтің екінші мәрте, 1937 жылдың желтоқсан айының аяғында ұсталар кезінде зайыбы Зылихаға арнаған сөзі еске оралады. «Қолына қалам ұстаған жас – мейлі бірер өлең жазсын, бірер мақаласы шықсын – өзімді сынап қана атағын шығаруға әуестеніп алды», – деп күйіне жазыпты («Алаш арыстары», Алматы, «Қазақстан», 1996, 213-бет). Дәп осы хал, осы жағдай қазіргі болсам деген жастардың арасынан өртше қаулап бара жатқаны қынжылтады.

	Атақ шығарудың жолы осы ма, әлде уақытымызды текке өлтіріп жүрген жоқпыз ба осы? Деген түрлі ойларға тірелесің.

	Жазушымен біраз уақыт бір ұжымда істегеніміз бар.

	Қаламгердің отбасылық кітапханасы аса бай екені өз алдына, мұрағатында көне кітап, хаттар, қолжазба, дүниелік сирек суреттердің басы құралған. Хазрет Мұса пайғамбарға берілген Тәурат, Хазрет Иса ғ.с. берілген Інжілдің көне нұсқасы, Мұхаммед ғ.с. берілген Құран Кәрімнің Н.Өсерұлы, Х.Алтай, У.Қыдырханұлының тәпсірі кітапханасының төрінде тіреліп тұр. Тілдескен сайын Алла тағаланың хақтығына, Мұхаммед ғ.с. елшілігіне жүрекпен сенетінін – иман тахқиқи – кәміл иман иесі екенін жыр ғып айтатын. Ы.Алтынсариннің «Мұсылманшылықтың тұтқасы» кітабынан үзінді түзген күнделік дәптерінің өзі дүниенің асылындай.

	Әлемдік әдебиетте қасиетті Құран Кәрімнен, Інжілден, Тәураттан сюжет алып, ол сюжетті шығармасына беломыртқа – фабула етіп қолданушылар көп болған. Әдетте мұндай сюжетке көбіне қаламы төселген, белгілі бір көркемдіктің межесіне жеткен қаламгерлер барады.

	Қасиетті кітаптың желісінен ойға азық алу, оқиға өрбіту – әсіресе орта ғасырда, Ренессанс – қайта өрлеу дәуірінде кең етек алғаны мәлім. Қайта өрлеу дәуірінің әдебиеттегі, бейнелеу өнеріндегі ірі өкілдері Микеланджело ди Бунаротти, Рафаэль Санти, Франческо Бартоломео Растрелли, Брюллов, одан беріде Томас Манн, Алигери Даньте, Бальзак, өзіміздің классиктеріміз Абай, Шәкәрім, Мұхтар Әуезов, Бейімбет Майлин әр тарапта, әр кеңістікте қасиетті кітап, оның шапағаты мен жауһар тәлімі туралы ой тербегенін білеміз. Інжілден алынған бедер-бейнені «Тамұқ» сюжетіне салып отыз жылдай Сикстин капелласын көркемдеген күміс саусақты зергер Микеланджелоның өлердегі аманат хаты төмендегіше. Көз жұмар алдында: «Жаратқан иеге – жанымды, жерге – тәнімді, туғандарыма – дүние-мүлкімді тапсырамын», – деп жазғаны кім-кімді болсын тебіренткендей.

	Ұлылар жүрген жолмен жүру бізге де – сын өткел, сеп.

	Шындығына келсек, қасиетті Құран Кәрімнің Халифа Алтай жасаған түсінік-тәпсірін, Нұрәлі Өсерұлының төрт кітап болып шыққан түсінік-аудармасын жазушы ағамыз әлдеқашан оқып шығыпты. «Қасиетті Құранның бүгінгі ұрпаққа берер тәлімі – сусағанның шөлін басар қайнар бұлақтай, адасқанның алдына жол сілтейтін темірқазықтай кереметі барын сездім», – дейді.

	«Көкірек көзім ашылды, қиялым қанаттанды. Пайғамбар ғалейкіссаламның шапағатшыл, кешірімшіл шұғылалы мінезін көркемдеп 2005 жылдың соңында «Амал дәптері оң жағынан берілгендер» деген 60 беттік хикаят жазғам. Мақсатым: Мұхаммед пайғамбар ғ.с. ізгілігін, мейірімін, кешірімшілдігін көркем сөзбен мөлдіретіп көзге елестету еді. «Пайғамбарымыздың айрықша дегдар, кешірімшіл, ілгергі тілеудің ұйытқысы екенін, жүрек шамының жарқырап жанғанын ашқым келді. Керуеннен адасып қалған Айша анамыздың шыжыған аптап астында, жон арқасы пышақ қырындай араб аруанасына мінгестіріп, желгізіп әкелген қарауыл Сапуанның одағай ожар мінезін суреттеймін деп отырып, аллегория, шендестіру бояуын артығырақ жағып жіберіппін. Қателігімді кеш түсіндім. Уағында хазірет Әбсаттар Дербісәлінің алдынан өтіп, кешірім сұрап, әлгі айтылған беттерді кітаптан жойғам; шын пейілмен: Тәуба сұрағам», – дейді қаламгер.

	Мұның бәрі өткен тарих. Осы тұста жазушы Д.Досжан ағамыз ұлтына несімен көрінді?.. қалай қызмет етіп келе жатыр?.. деген сауал көлденеңдейді.

	Қазақ ұлты сан ғасырлар тізбегінде өзге өркениетті елдер секілді –үлкен өзендердің бойына Отырар, Сығанақ, Жент, Сұяб, Баласағын, Ортасағын, Бассағын, Қимақ, Испиджаб секілді бекініс, қала салған деп кезінде ондаған мақала жазыпты. Әлгі мақалалары «Құм жұтқан қалалар» (1967) деген атпен оқырман қолына тигені мәлім. Өзге өркениетті жапон, қытай, ағылшын секілді қазақтың ешбір ұлтқа ұқсамайтын салт-дәстүрін ұлықтап Шабандоз, Көкпар, Қымыз, Бастаңғы, Екі дүние есігі, Күміс керуен атты көркем әңгіме, хикаяттар туғызды. Қазақтың өзге ұлттан ерекше қасиеті – ақкөңіл, кеңқолтық, мейрімді, кешірімшіл, сөзге тұратын, тастай төзімді, қылыштай қайраулы, өзі есікте жатып қонағына төрін ұсынған – кеңпейіл; тәттісін, дәмдісін баласының аузынан жырып мейманына сақтаған – қонақжай деп Таразыны, Кісі ақысын ұсынды. 50 жыл бойына балаларға үнсіз ұстаз. Ізет, ізгілік мұғалімі болды. Өмір бойы ізгілікті, мейрімді, кешірімшілдікті, қазақы мінезді отшырақ етіп көтерген үлкенді-кішілі кітаптарын айтады. Жетімжесірге жасаған жақсылығын тізеді! Тәуелсіздікке қуана жазған «Біздер қандаймыз», «Президент және біз» мақалаларын, «Ақ Орданы» есіне алады.

	Өткен ғасырдың 60-жылдар басында Кеңестер одағының лидері Хрущевтің пәрменімен Қазақстанды «Батыс Қазақстан өлкесі», «Орталық Қазақстан өлкесі», «Оңтүстік Қазақстан өлкесі» деп бөлшектеп, түбі пышыратып – Ресей федерациясының құрамдас бөлшегі етіп жіберуді көздеген қиын кезеңде – жасырын листовка – үнқағаз таратқан кезінде, үндеместер соңына түседі. Сұр үйге апарып, жауапқа алады. Сол заманда шетелге қашпай, Алматыдан табан аудармай, осы қазаққа болсын деп, саусағын сүйел етіп, көз майын сарқып Жібек жолы, Зауал, Жолбарыстың сүрлеуін жазады.

	1986 жылғы желтоқсан оқиғасын тірілтіп «Алаңды» шығарған кезде – қазақ бозбаласын итше тепкілеп шен-шекпенін өсірген милиса майоры: «Кітабыңа кейіпкер етіпсің, көшеге шыға алмай қаласың!» – деп телефон террорын жасағанда – тістеніп отырып таңды көзімен атқызады. Жақсы күндерге жетеміз деп әрдайым жақсы үміттің тізгінін тартқаны есінде. Ұлтқа адалдық осы болар, бәлкім! Ұлтыңды өліп-өшіп жақсы көру, жастарға қаратып биік, азаматтық сөз айту, азабыңды, қуанышыңды қандастарыңмен қосыла көтерісу – ұлтқа жасаған қызметтің бір парасы деп ойлайды қаламгер.

	Есте болар екінші жәйіт: сыншы тілге тиек еткен «Жылы ағыс» хикаяты 2004 жылдың басында жазылған. «Ақ Орда» романы 2002-2003 жылдары жазылып, 2005 жылы жарық көрген. Ал «Абайдың рухы» 1993 жылы жазылып, алғаш рет «Абай айнасы» деген атпен «Қазақстан» баспасынан көп тиражбен 1994 жылы басылып шығыпты. Кітап аннотациясында жазылғандай жоғарғы оқу орындарының өтініші бойынша, арада 14 жыл өте, үстінен қаралып, тақауда «Абайдың рухы» болып («Фолиант», 2008) қайтадан жарық көріпті. Қадап айтқалы отырғанымыз: 2006 жылғы – Діни басқармадан кешірім өтінген хатынан кейін жазушы ешқандай көлемді шығарма жазбаған. Кітапхана салып, «Мәдени мұра» журналын шығарып, мешітке барып сауапты істерімен айналысып жүргенін ұжымындағы кісілердің бәрі біледі.

	Үшінші: сыншы әдейі теріп алған кітаптар әлемдік әдебиеттің озық дәстүрінен үлгі алып, көркемдік ізденістердің нәтижесінде жазылған. Бұл шығармалар сыншы, яки Ашық хат иелері меже тұтқандай ғылыми мақала, я теологиялық трактат емес; аллегорияға, шендестіруге қол артқан көркем шығарма. Қазақ әдебиетіндегі магиялық реализм үлгісі деп ойлаймыз.

	Ашық хат иелері қандай кепке шүйлігіп жатқанына көз жеткізбей, қарадай қаны қарайған кісіге ұқсап; неге екені белгісіз, зығырданы қайнап, тістене сөйлеп, Абайды қайта тірілтіп әкеліп, оның рухына жан бітірсе, енді бірде Елбасын періштемен тілдестіріп, тағдырды тәлкекке айналдырғысы келеді деп төндіре түңіледі. Шындығына үңілсе –Жаратқан иенің жақсы көретін пенделерінің тізімін жасап терезе алдында отырған періштемен тілдесетін детальді қаламгер француз классигінің күнделік кітабынан алған. Бұл детальді «Ақ Орданы» жазып жүрген кезінде – қаламгер Елбасының өзіне мағлұм қылғанын айтатын. «Осы оқиғаны Сіздің басыңызға лайықтап ойнатып көркемдеймін» деп, Президенттің рұқсатын алғанын білеміз. Жазушының еңбегі бағаланып, «Парасат» орденімен марапатталыпты деп, жерге қарағандай кепке енеді хат иелері.

	Құзырлы қаулыда көрсетілгендей: жазушыға «Парасат» ордені тәуелсіз Қазақстанға сіңірген еңбегі үшін берілгенін халық біледі.

	Атын шығарғысы келген жас сыншы мақалаға «әдеби сын» деп айдар қойыпты. Әйтсе де роман, хикаяттарға – әдеби көркем шығарма ретінде қарамай, ғылыми мақала, я болмаса теологиялық-трактат мазмұнын нысана ғып – «ә» дегеннен күйе жағуды мақсат етіпті.

	Сыншы Жаратқан Иеге жазушы айтпаған сөзді айтқызып, жазушы ойламаған ойға барғызады. Қараңыз: «...Ұлы даланың перзенттерін хақ жолына шақырады... осы ойдан Алла Тағаланың кеудесіне нұр құйылып, жүрегіне иман толды. Ұлы кеңістікке мейірлене назар жықты, аппақ шұғыласы ағыл-тегіл құйылды» деген авторлық мәтінді сыншы төмендегіше түсіндіреді: «осы сөзіне қарап, Жаратқанның жүрегінде иман жоқ деген пікірді ұстануымыз керек пе?..» деп бұлқан-талқан болады. «Алла Тағаланың жүрегінде иман жоқ» деген жазушыны табыңыз! «Жүрегіне иман толды» мен «жүрегінде иман жоқ» дегеннің арасы алты айшылық емес пе!

	Жазушы ойламаған ойды ойлады деп, айтпаған сөзді айтты деп, құйқылжытқаны аздай-ақ; Құдайды бейне бір әкімнің алдына есеп беріп тұрған, әкімнің көңіл-күйіне қарап тоқсан түрленетін бейшара басшысымақ па деп қаласыз... бұл да жазушы жазбаған мәтін, санасына келмеген ой! Алла Тағала қайда, әкім қайда!

	Бұл тұста Алла Тағаланы әкімге теңеген бір сөйлем таппайсыз. Бояушы – бояушы дегенге сақалын бояйды, дегендей, ә, сені ме!.. көріп алайын деп, кіріскен мақала авторы – өз қиялына өзі елігіп, қызды-қыздымен мақаланың бас жағына «Алланы әкім санаған алжасады» деген айдар шығарады! Бұл да тым асыра сілтеушілік секілді көрінеді бізге.

	Жас сыншының ниеті дұрыс, әйтсе де неге екені беймәлім, мысалдарды көбіне бұрып түсіндіреді. Құранның көктен түскенін растайтын аяттар жеткілікті дейді. Дұрыс-ақ! Енді келіп бұл дегеніңіз Елбасының діни сауатына, наным-түсінігіне нұқсан келтірер сөз... мұсылмандығымызға сын деп төгілдіреді. Дәп осы жерге жазушының ойына келмеген, қаламына ілікпеген Елбасыны енгізудің жөні қайсы деп таңғаласыз?!

	«Ақ Орда» романының эпилогына берілген Алтын адамды суреттеген тұсты үзіп алады. Қас пен көздің арасында дәп жаныңа, қарсы алдыңа аспандағы Жаратқан Иенің өзі келіп түскендей сезілер... деген мәтінді қиып алады да, ол аз болғандай, патшамызды Жаратқанмен «парапар» («патшамызды Жаратқанмен парапар» сөзі сыншының қосқаны) Алтын адамға теңеп қояды. Асылы, Жаратқан мен Елбасының арасындағы дәнекер Алтын адам немесе Дүкенбай ағамыздың өзі екенін түсіне алмадық... деп, ойға келмеген қисын қосады. Бұл бетте Президентіміз туралы бір ауыз сөз жоқ. Алтын адамды Жаратқан Иенің нұрындай жарқ етті деген эпитет қана. Осылайша бұрмалап, өзінше жоба сызып, мәтінді қасақана түсіне алмаған сыншыға – не деп жөн сөз айтарыңызды білмейсіз.

	Сыншы шүйліккен әр мысалдың бас-басына үңіліп отырып пәленбай бет түсініктеме жазуға болар еді. Оның қажеті де болмас.

	Қазір өзгермелі дүниенің жел өтінде жүрміз.

	Кешегі абыз Абай жеріне жеткізе сынаған даурықпа, дабыраның күні өтті деп ойлаймыз. «Қазақтың қазақтан басқа жауы жоқ, биттей нәрсені бір үлкен іс қылған кісідей қуанған болып, ана өзгелерді ызаландырсам екен демек. Біреуді ызаландырмақ – шариғатқа харам, шаруаға залал, ақылға теріс. Бәз біреулер әншейін біреуді ыза қылмақтың несін дәулет біліп, қуанады екен?.. Жә, болмаса, ана ыза болушы соншалық неге жер болып қалады екен?» (А.Құнанбаев, Шығармалар, Қазмембас, Алматы, 1961, 459-бет). Ақылға келіп, шындыққа көз жеткізбей: «Пәленше өйдеді» деп – өзгенің аузын бағып, «түгенше бүйдеді» деп – желмен ығып, қоғадай жапырылып күн кешетін заман келмеске кетті деп ойлаймыз. Ашық хатқа қол қоюшылар шайтан азғырды ма, кім біледі, көбіне мәселенің байыбына терең үңілмеген, көз жеткізбеген. Қазіргі кезеңде қай тақырыпқа қалам тербесең де – биік ойлап, тереңнен сөз қозғап, ұлт мүддесі үшін басты дөңбекке қоярдай қызмет қылсаң ғой – деп тілейміз.

	Шариғат жолын, ақылмен ойлап барып рас тұту – иман истидләлиді – өзге мұсылманнан, я болмаса дін қарындас өкілінен өш алу, ыза, өкпе артуға пайдалану ісінің өзі қателік есепті.

	«Сол бұрынғылардың мысалына қарап сөздер һәм әрбір пайдалы ғылымдарды үйреніп білмекке иждиһад лайық. Пайғамбарымыз ғ.с. айтқан: ғылым жас жігіттердің басқа киген тәжіндей, ақыл алтын алқадай, надандық әлек ететін оттай деп... Сөйлесе тілі балдан тәттірек, әрі не айтса – тек Құдайдың бұйрықтарын айтып һәм адамдар өз араларында бір-біріне әділ, рахымды болмақты, бірін-бірі ренжітпеске, өсек-өтірік айтпасқа, қай діндегі адамды болса да қиянат етпеске, үлкен-кіші, бай-жарлы, құлпатша – баршасы Құдайдың алдында бірдей. Пайғамбарымыз ғ.с. еш уақыт дұшпанына да жауыз дұға қылмас еді. Ухуд соғысында бір кәпір тісін сындырғанда да жылап тұрып дұға айтты:

	«Ә, Құдая бұл бейшараға тауфик – ізгілік бер» деп (Ы.Алтынсарин, Мұсылманшылықтың тұтқасы, Алматы, «Қазақстан», 1991, 20-бет). Осы айтқандай дін қарындас жолындағы замандасынан сыншы көрер көзге ілік, қателік, сүрінушілік іздемей; жүрекке жетер балдан тәтті тірі сөзді қасиет тұтсақ әлдеқайда сөзіміз өтімді болар еді. Көркем сөз, көрікті ойдың иесіне келгенде сыпайылық сақтасақ дейміз.

	Қайран қалатын тағы бір жәйіт бар. Көркем әдебиетке саналы өмірін сарп етіп, атағы шығып, даңқы асқан жазушы ағаларымыздың араларында тұтанған басараздық ауруын уақыт өте келе – әр нәрседен ілік тауып, шулы тақырып іздеп; онсыз да жан-жағын қарадай қарманып, жұртты елең еткізер даулы тақырып іздеп жанталасқан газетке жариялаудың жөні жоқ еді. Есімінен ат үркетіндей Қабдеш Жұмәділов ағамыздың жазушы Дүкенбай Досжан туралы тағы бір екіұшты мақаласы жарқ етіп шыға келді. Жастарға қаратып жақсы сөз, көрікті ой, көшелі әңгіме айтудың орнына – тырнақ астынан кір іздеп, басараздық бықсығын қайта қоздырыпты.

	Біріншіден: Дүкенбай Досжан ағамыздың Мемлекеттік сыйлыққа ұсынылған, әуелгі, 1994 жылы «Таразыға» – 14 дауыс алып, Әкім Таразы екеуі тең түсіп, межелі мәреге екі дауыс жетпей, қалып қойған болатын. Екінші мәрте, яғни 1996 жылы «Құм кітабымен» түскенде – 21 дауыс жинап, мәреге бірінші келді. Мұны сол кездегі хаттамадан тексеруге болады, әрі есеп комиссиясының хатшылары М.Мағауин мен Т.Молдағалиев мырзалар растай алады. Ал әлгі қаралау мақаласының авторы айтқандай: «Қайтсем де 0-ді бұзайын, ел-жұрттан ұят, ең болмаса бірер дауыс алайын» деп сарапшыларды жағалаған кісі – бұл күнде академик, Ұлттық ғылым академиясында істейтін, өмір бойғы жазған жалғыз монографиясына Мемлекеттік сыйлық алған қадірменді ағамыз екенін – барша жұрт біледі. Осы бір оқиғаны айналдырып әкеліп айдаладағы жазушының басына телудің жөні жоқ еді.

	Кітапхананың кітабын жырту тақырыбы баяғыдан бірнеше мәрте сөз болып, жұрттың құлағын сарсылтқан әңгіме. Бұл туралы Д.Досжанның «Атамұра» баспасынан 2004 жылы жарық көрген «Төзім – терпение» кітабындағы «Шыдамның шегі» және «Кітапхана төңірегіндегі ғажайып хикаят» деген тарауларда егжей-тегжейлі баяндалған. «1990 жылдар басында тіршілік арбам қырға тырмысудың орнына – ойға құлдырап, орға жығыла жаздады. Қиыншылық қат-қабат көлденеңдей түсті. Соның бір мысалы төмендегіше», – деп жазады автор. Сөйтеді де кітапханашы Амангелдиева Бекзат есімді келіншектің өз қолымен жазған сенімхатын келтіреді. «Сенімхат, Мен – Амангелдиева Бекзат 3 жылдан бері А.С.Пушкин атындағы Орталық көпшілік кітапхананың 2-қабатында, ашық сөре бөлімінде істеп келемін. КАЗМУ-ді бітіргенмін. Қазақстанға белгілі емші, ақын Амангелдиев Кәдірбек деген кісінің келінімін. Дүкенбай Досжановты бұрыннан білетінмін. Бірер шығармасын оқығанмын. Мұның үстіне Т.Дәуренбеков екеуі атамның үйіне келіп жүретін, атамның «Сыпатай батыр» деген кітабын шығарысуға көмектескен.

	Досжанов көбіне үшінші қабаттағы ғылыми залда жазу жазады. Кейде ашық кітап сөресінен кітап алып тұрады. Әлі есімде, 1990 жылы 27 наурыз күні ертеңгілік асығып келіп: «Бекзат, жазушылардың жыл қорытындысына баяндамаға екі-үш кітап бере тұр, баяндамашы сұратып жатыр. Аптадан соң әкелемін, – деді. «Неге төмендегі абонементтік бөлімнен жаздырып алмайсыз?» – дедім. «Олар шифрын тап деп жарты күнімді алады, сөмкеме салып әкете берейін, өзіңе жазып қой», – деді өтініп. Сонымен Қ.Найманбаевтың «От пен ойын» (Жазушы), К.Сегізбаевтың «Жол» (Жалын), Ә.Ибрагимовтың «Жазым» (Жалын) кітаптарын ашық сөреден алып бере қойдым. Досжанов әлгі кітаптарды алып бара жатып вахтада ұсталып қалыпты. Вахтадағы кезекші орыс әйелі – Валя ашушаң болатын. Кейінше білдім, өзіммен бірге істейтін К.Сегізбаевтың балдызы ішкі телефон арқылы әлгі Валяға: «Досжанов тіркеусіз кітап алып бара жатыр», – деп телефон шала қойыпты. Сол жерде Валя сұмдық ашу шығарып, милиция шақыртып, тағы бірер жыртылған кітаптарды – әлгі үш авторға қосып: «Құрттың, жырттың», – деп жазушыға пәле төндіріпті. Кітаптарды менің бергенімді біліп алып, бөлім меңгерушісі қызметтік баянқағаз жазып, директорға айтып, жұмыстан шығарамыз десті. Жаным қысылған соң жазушылар Одағында кеңесші болып істейтін Досжановқа телефон соқтым:

	«– Өзің өршіткен отты өзің өшір, мені жұмыстан шығарайын деп жатыр», – дедім. Түске таман Ө.Қанахиннің жаназасын шығарысып, жазушы кітапханаға қайтып оралды. Милицияның атына түсініктеме жазды. «Кітапты тіркеусіз алған өзім, Амангелдиева жазықты емес», – деп түсініктеме берді. Әлгі үш кітаптың бес есе өсімімен айыппұлын төлеп, түсініктемеге тіркеді. Өзі барып кітапхана директоры Роза Амангелдиевадан ауызша кешірім сұрады... Кейінше естідім. Осы оқиғаны әлгі балдызынан естіген К.Сегізбаев – кітапханаға келіп, әлгі түсініктеменің, айыппұл талонының көшірмесін түсіріп алыпты. Апарып Одақ хатшысының алдына қойыпты. Болар іс болды. Бұл жерде я өзімді, я Досжановты ақтамаймын. Әйтсе де қайран қалатыным: осы оқиғаны өртше лапылдатып әкеткен жазушы ағайындардың бір-біріне деген өшпенділігіне, өсекшілігіне қайран қалып, жағамды ұстадым! Кітапханашы Амангелдиева Бекзат. 30 наурыз, 1990 жыл».

	Сол 1990 жылы наурыздағы кітапханада болған оқиғадан кейін күнделігіме төмендегіше жазыппын дейді жазушы Д.Досжан. «Ұлттық кітапханада өзімнен бұрын әлдекім жыртқан, бәзбіреулер жоғалтқан кітаптарға өзімді аяқ астынан кінәлі етіп, жыл қорытыныдысының баяндамашысы Т.Тоқбергенов үшін, сол кісінің «аяқ астынан кітап әкеліп бере қал» деген өтінішін жықпай, асығыс ойлап, шалыс басып, істеген бір әрекетіме бола – өзімді әйкәпір атандырған қаламдас жазушылардың әрекеті жаныма сұмдық ауыр тиді. Әсіресе, сол кездегі Одақ хатшысы С.Мұратбековтің, маңайындағы жандайшап нөкерлерінің соншама қаскөй, бақталас, адам терісін тірідей сыпырып жатса да – селт етпейтін қатігез деп ойламаған едім. Алланы аузыма алып тұрып, Абайша айтайыншы: Қара жұрт қарап көріп, сөзге нанбас; Ант етемін, жалғанын жан таба алмас...» не деуге болады?.. Кітапханада болған оқиғаның ұзын-ырғасы осы ғана!» (Д.Досжан, Төзім – терпение, Алматы, «Атамұра», 2004, 44-47 беттер). Жоғарыдағы баяндалған оқиғаны пәлен жыл өткеннен кейін қайыра қопсытып, қысқадан кегі, ұзыннан өші кеткен кісідей, бір жазушы туралы келесі жазушы ағамыздың жертабандатып жазған мақаласы жанымызға батып кетті. Айтпаса сөз өледі. Біздікі – жерге қарап, жер сипалап, дабырыққа сеніп – қарап отырмай, әділет ауылына ат басын бұру ғана.

	Жанымыз күйзелген тақырыпқа қалам тербеу, дүние тіршілігінен әділет іздеу, дүние пендесінен жақсылық іздеу, ілгергі тілеуге көлеңке түсірмеу ғана ойымыз. Жастарға қаратып кісілік сөз айту деп түсінгейсіз! Қайткен күнде де – замандастарымыз жақсы күнде, үлкен межелі ойлар түйінінде жарқын жүзбен кездесіп жатса ғой – мерейіміздің өскені!





	Нұриден БАЛҚИЯҰЛЫ





ӨНІМДІ ЕҢБЕКТІҢ ӨКІЛІ




	Халқымыз қай заманда да таланттан кенде болған емес. Кестелі сөзбен өмір шындығын шебер суреттеген жазушыларды тәрбиелеген де осы халық. Сондай алтын қаламды жазушылардың бірі, Мемлекеттік сыйлықтың лауреаты Дүкенбай Досжанның есімі оқырман қауымға кеңінен таныс. Алғашқы шығармалары 1964 жылы «Тұңғыш кітап» сериясымен жарияланған автор шығармашылығы бүгінде ауқымы мол әртүрлі тақырыпты қамтитын 40-тан аса кітаптан тұрса, 12 кітабы орыс тілінде, 18 шығармасы дүниежүзі елдерінің 16 тіліне аударылды. Жазушы шығармаларын әр түрлі жанрда жазады: әңгіме, повесть, роман, хикаяттар, эссе, ғұмырнамалық зерттеулер. Ол қай жанрда жазса да, алған тақырыбын оқырман жүрегіне жеткізе біледі. Оның шығармашылығының бір ерекшелігі – суреттеу тәсілі өзгелерге ұқсамайды, өзіне ғана тән стилі бар. Автор өз шығармаларында халық өмірін кең қамтиды, салт-сана, әдет-ғұрып, дәстүр құбылыстарын дәл суреттеп отырады. Әр түрлі сала адамдарының тіршілік-тынысын үлкен шыншылдықпен суреттеу арқылы өз кейіпкерлерін биікке көтере біледі. Жазушының «Жібек жолы» романы тарихи тақырыпты қозғайды. Романның басында дүйім жұртты табындырып, аяғына бас идірген мәртебелі хан шығарма соңында аянышты халге түседі. Адам тағдыры, уақыт өлшемі деген ұғымдар осылай анықталады. Ал, «Екі дүние есігі» деген әңгімелер жинағының арқауы – күллі түркі әлемінің алтын бесігі – Түркістан қаласы, софы ақын Құл Қожа Ахмет жырлаған жұмақ пен тозақ. Екі бөлімнен тұратын кітаптың бірінші «Бақи жалған» деп аталатын бөлімінде көне заман кейіпкерлері өлмес рух туралы сыр шертсе, екінші «Мына заманда» бүгінгі замандастар, олардың бойындағы қайсар мінез, өжет қылық суреттеледі. Екі заман оқиғасы домбыраның қос ішегіндегі жарасымды ырғақпен берілсе, «Таразы» романы да бұрынғы мен бүгінгінің тарихи кездесуі тәрізді. Ауылдастарының сыпсың әңгімесінен қашып, ескі қаланың орнын іздеп кеткен Асантай мен серігі Талмантайдың қалың құмда адасып жүріп, Ұлы Жібек жолымен жүк тасыған керуеншілерге кездесуі, олардың арасында пікірталас туындауы арқылы екі заман өкілдерінің мінез-құлқы, іс-әрекеті тапқырлықпен бейнеленеді. Автор өз әндері арқылы бүгінгі күннің жағымсыз оқиғаларын да ашып көрсетеді. «Тасбақа көзіндегі мұң» әңгімесінде тұрмыс қиындығына шыдай алмай тасбақаға айналып кеткен Оңғарбай дүкеншінің бейнесі ұсынылса, сонымен қатар бір кезде өзінің тұқымы жұмыр жерден таза су, бойға жүк боларлық нәрлі тағам таппай қиналатынын ойлап зәресі ұшатын қойшы Аборигеннің «Мені де ілестіріп ала кет, достым, су іздеп безектеген қойды көргім келмейді»,деп зарлауы халқымызға төніп келе жатқан экологиялық апатты ескертеді.

	Дүкенбай – көп оқылатын жазушы. Оның шығармаларының тақырыбы, оқиғаны суреттеу тәсілі өзге жазушыларды қайталамайды. Жазушы қаламынан туған тарихи тақырыпты қозғайтын шығармаларының орны бір төбе: «Отырар», «Фараби», «Жібек жолы», «Құм кітабы». Дүкенбай Досжанов өз шығармаларының біразын ұлы Абайға, Мұхтарға арнады. «Абай айнасы», «Мұхтар жолы», «Мұхтар асуы», «Алыптың азабы» атты шығармаларында халқымыздың қайталанбас ұлы тұлғаларын жаңа қырынан суреттейді. «Абай айнасында» «Абайдың тұқым-тұяғы», «Абаймен әңгіме», «Абайдың дәні», «Европаның есігі», «Екі кісі болып бөлінген Абай», «Тұрағұлдың мұңы» сынды тараулар ақынның өмірі, бір өлеңінің туу тарихы туралы соны деректер келтіреді. «Абай айнасын» оқырман қауым жылы қабылдады. Ұлы ақын туралы Тұрағұл, Көкітай, Мәкен деректері сәтті келтірілген. Абайдың өлеңдері ғана емес әрбір қара сөзі де рет-ретімен беріліп, оған жазушы өз пайымдауларын келтіреді. Кітапты толық оқып шыққан оқырман өз Абайын тапқан жазушыны көргендей болады. Дүниеде қайталанбас алып тұлғалардың бейнесін жасау екінің бірінің қолынан келе бермейді. Дүкенбай – осы қадамға еркін бара алған жазушы. Соның айғағы – атақты Әуезов туралы шығармалары – «Мұхтар жолы», «Мұхтар асуы», «Алыптың азабы». Халқының мақтанышы болған осы жанның бейнесін сомдауда жазушы шеберліктің үлгісін көрсетеді. Ұстаз, үлгі тұтар ағамен өмірде жақын болған тұстары, мұрағат құжаттары ұлы адам өмірінің әр қилы сәттерін, рухани азабын, жазықсыз сүргінге ұшырауын үлкен тебіреніспен толғауға септігін тигізеді.

	Еліміз тәуелсіздікке аяқ басты. Тәуелсіздік тегін келген жоқ. Халқымыз талай нәубетті бастан кешірді. Бұл жолда қан да төгілді, талай ғұмыр да қыршын қиылды. Жазушы бұл тақырыпқа да бей-жай қарамаған. «Дала гладиаторлары» атты толғауында тәуелсіздік жолында өмір қиған жандар Кенесары, Мұстафа Шоқай сынды қоғам қайраткерлері, Абай, Мұқағали, Олжас сынды ақындар, Ілияс Есенберлин, т.б.жандар жайлы сыр шертеді. Ақын Олжас Сүлейменов Дүкенбай жайлы «Бальзак сияқты Д.Досжан өзін тарих шындығына жауапты, өз қоғамының хатшысы ретінде сезінеді»,-дейді. «Жазушы Дүкенбай Досжан қазіргі қазақ әдебиетінің классигі екендігі мен үшін талассыз ақиқат. Мәселе, ондаған жылдар бойы қажымай еткен творчестволық еңбегінің нәтижесінде оның қаламынан қырықтан аса кітап шығып, әлемнің он алты тіліне аударылып, екі миллионнан астам данамен тарауында ғана емес, өйткені жазылғандардың саны оның әдеби құндылығына сәйкес келе бермес. Дегенмен, Досжанның әдеби туындыларының сапасы өте жоғары. Оның ішінде жеті күрделі, әдемі романдары, жүзден аса керемет әңгімелері бар. Ең бастысы талантты прозашы ұлылардың, ең бірінші, Мұхтар Әуезовтің гуманистік дәстүрін мұра етеді. Кітаптарында тарихи кең көлемде ойлау, біздің болмысымызды, өткенімізді терең түйсіну сезіледі»,деп ой түйіндейді жазушы Владимир Гундарев.

	Талантты жазушы туралы пікірге біздің алып-қосарымыз жоқ. Тек, оқырмандардың ықыласына бөленіп, жазары көбейсін дейміз.





	Ақеділ ТОЙШАНҰЛЫ





ЖҮРЕКТЕ БҮР ЖАРҒАН ЖҮЗ ЖАУҚАЗЫН




	(Жазушы Д.Досжанның әңгімелері туралы)



	Қазақ әңгімесінің ғасырдан озған тарихы бар. Халқымен бірге жасасып, алуан арнаға түсіп, айтушының көңіл-күйіне, оқиға желісіне орай құбыла өзгеріп, тыңдаушының талғамына сай логикалық тынысы кеңіп, құлпыра жетілгені көз алдымызда. Өткен ғасырдың басында Мұхтар Әуезов, Бейімбет Майлин ұлттық дәстүрден, кейіпкердің көңіл-күйінен табан жазбай әңгіме баянын көбіне бірінші жақпен өрбітті. Бұл әдіс оқырманға ұғынықты болғанымен, жазушының стиліне, баяндау машығына селкеу түсіріп, әңгіме орайында сөз қайталау алғы межеге шығады. Оқырманды жалықтырып алу оңай. Бұл ретте жоғарыдағы аты аталған классик жазушылар оңтайлы стильді таңдап, баяндау машығында тіл байлығы мен психологизмді алмастыра өріп, шебер әңгімешілдік мінезбен сөз қайталауды байқатпай, қиындықтан оңай құтылып кетіп жүрді. Сол себепті «Қорғансыздың күні» мен «Шұғаның белгісі» ХХ ғасырдағы қазақ әңгімесінің өрнегі айқын, озық үлгісі болып қала береді.

	Әңгіме – әдеби жанрдың бастау бұлағы, барша баян әуел баста әңгімеден жаралған десе болады. Әңгіме бір деммен айтылған болса – бір деммен оқылуға тиіс. Бұл жанр уақыт өте, заман оза сипаты өзгеріп, кісінің, яғни айтушының лексикасына ыңғайласа дамып, мейлінше оңтайлы, барынша ыңғайлы күйге енді. Зергер қолынан шыққан асыл бұйымға ұқсап нақтылана, нақыштана түсті. Әр ұлттың дәстүріне байланысты әрдайым дамып, жетіліп келеді. Мәселенки, аңшы-мергендер таратқан түрлі беймәлім әлем өкілімен кездесу туралы хикаятар, мифтер, ел аузындағы Үббе, Жезтырнақ, жалғыз көзді дәу туралы желілі әңгімелер қазіргі кәсіби прозаның әу бастағы тұқымы, дәні.

	ХХІ ғасырда қазақ әңгімесі көне әпсананы көркемдік көкорайына бөлеп, бүгінгі ұрпақ жадында қайтадан жаңғыртып жіберетін мифтік реализмге бой алдырды. Мұнда бірінші жақтың мені үшінші жаққа, яғни ол, оған, оның есімдігіне орын босатып, баяндау машығының алуан түрлі ыңғайына көшті. Әңгімені бірінші жақпен айту – сөз қайталау, силлогизм кедейлігіне алып келетін болса, үшінші жақтың баяндау машығы – ұшантеңіз, мұнда тіл байлығы, аллегория, эпитет, теңеу атойлап алғы межеден көрініс табады. Әңгімешінің тапқырлығы, ұтқырлығы арқылы жанды, нәрлі сөзді мың бояумен құлпыртып ойнатуы бел алады.

	Қазақ әңгімесі дәуірмен үндесе дамыды. Бейне жер мәйегіне тамырын тереңге жіберіп, бұтағы әлемге жайылған алып дарақ іспетті. Шөлге біткен алыптың жап-жасыл, келісті, солқылдаған бұтағы секілді Дүкенбай Досжан қаламынан туған туындылар өзінше өрнегі бар, ешкіммен салыстыруға келмейтін, адам мінезінің құбылысы мен мың құлпырған реңді бояуын қатар елестеткен сымбаты сұлу ғажайып өскін. Пәлсапалық оймен тізгін түйіп, сахараның сары желі секілді лықылдаған, тынысты ашқан баяндау машығы, қолтаңбасы ай мөрлі.

	Тілдік бояуы мол. Бірде арнасы кең ашылған, іштей шымырлап лықсыған дария ағысын елестетсе, келесіде таудан сарқырап, жарқырап құлаған тас бұлаққа ұқсайды. Қайсысында да қазақы сыпа, сырбаз, тері сор, бейнеті зор, төзімді, көмпіс те көнтерлі мінез қыры қылаң береді. Д.Досжан әңгімесінің басты ерекшелігі – алуан мінездің метаморфозалық бояуының қанықтығы.

	«Қаратаудың басынан көш келеді, көшке ілесіп бір тайлақ бос келеді...» деп басталатын қазақ халқының әпсаналы әні тербеткен кәрі Қаратаудың күнгей беті мен қызылдың құмын кемерлей аққан Сырдария өзенінің ортасындағы аптап күн қызуынан тобарсыған адырлы дала жазушының туған, өскен жері, сұлулық әлеміне есік ашқан бесігі. Жергілікті халық осыдан жүз, мың жыл бұрынғы әдет-салтын сақтап, ата-баба тынысымен тірлік кешіп отырған Жиделібайсын өлке. Күреңсе күнгейдің әр тұсынан шөккен түйедей мүлгіген көне сағана, белгі бекет, ескі жұртты көресіз. Бұл баяғы қаламгердің асыл сөзбен сымбаттап, ұрпақ жадында қайтадан жаңғыртқан Жібек жолының қоңыраулы керуені кідірген шаһар жұрты, қоналқы орындар.

	Жазушының мүсіндегендей Қазақстанның ең күні ыстық нүктесі болғандықтан, бұл жердің торғай екеш торғайы да жер бауырлап ұшады. Шілдеде аспан толы шүпірлеген жұлдыз шалқасынан жатқан кісінің созған қолы тиердей төмендейді. Адамдары ашық ауыз, кеңқолтық, аңқау, көшенің арғы бетінде тұрыпақ бергі беттегі кісімен дауыстап сөйлесіп, түнде көрген түсін ырымдап жорытып жатады. Аузын ашса жүрегі көрінетін кілең ақкөңіл жандар жолдың шаңын балағымен сыпырып, я малын айдап, я түтіні қою шыққан үйдің ас-ауқатынан ауыз тиюге асығып бара жатады. Ауылдың бас жағындағы үйге кісі түссе, аяқ жақтағылар шақырмайақ «сәлем беруге», «қолын алуға» аңсап, асығып жетеді, яғни жазушының кейіпкері әдет-ғұрып шеңберінде тірлік кешеді. Сөз саптасы түйеден түскендей: «Күні кеше бәрі ортақ еді, бүгін ит үрсе «қонақ келе жатыр» деп базарға шабатын заманға тап болдық», – деп отырады қамкөңіл үлкендері. Әзер уақыт тауып сәлемдесуге бұрылған жастары әлдене сұрайын десең-ақ: «Жұмыс көп... жұмыс көп...» деп, тұсыңнан ағылып, ағындап өте шығады, мұндай жаңа қарбалас кейіпкерлер арқылы қазіргі өмірдегі өтпелі уақыт туралы түсініктер, басқа сөзбен айтқанда өткінші құндылықтар бедерленген. Жазушының «Шырақшы» әңгімесінде қария бір рет өліп тіріледі, молда иманын үйіріп мәйіт басында отырғанда ақсақал қайтадан оянады. Енді ол тоқсан жасап отыр, жалғыз ұлы Олжай жол жөндеу мекемесінің бастығы. Қария келіні арқылы ұлын шақыртып, бейсенбіде о дүниенің есігін ашпақ екенін айтып, бақұлдаспақ болады, сонда баласы тас жол әлі төселіп бітпеген, біткенінің өзі арық аттың жауырындай болып қайта ашылып жатыр деп түрлі сылтау айтып, қарбаласады, ақыры әкесі өлгенде қасында бола алмайды. Міне, жазушы осындай қарбалас кейіпкерлер мен ата-баба жосынымен (эпикалық-мифологиялық уақыт аясында) өмір сүретін асықпайтын сыпа персонаждарды шендестіру арқылы уақыт категориясының мәні дәп қазір өзгергенін, құндылықтардың орыны ауысқанын, уақытты, жолды ата баба дәуірімен, жоралғы-салтымен ұштастыра алмаған жандардың рухани-психологиялық тығырыққа тірелетінін, осындай жайттардың ақыры бүкіл ұлтты аздыратынын ұдайы ескертіп, сергек болуды уағыздайды.

	Жазушы Дүкенбай Досжанның тақырып аясы кең, туған жердің, тұғырлы елдің жүйрік жаратқан атбегі, көрік басқан ұстасынан бастап, арман қуып шетелге шығандап кеткен жаңа қазағына дейін қамтыған жүз әңгіме бірін-бірі қайталамайтын жүз түрлі тағдырдың, жүз түрлі адам табиғатының галереясы. Міне, мерзім тұрғысынан қаламгердің өткен ХХ ғасырдың алпысыншы жылдарынан бастап, XXI ғасырдың алғашқы ширегіндегі аралықты қамтыған кейіпкерлері сан алуан хикмет иесі. Олар шабандоз, ұста, коммунист белсенді, мұғалім, кәсіпкер, қайықшы, түйеші, депутат, базаршы, бозақор, бухгалтер секілді түрлі кәсіп иелері. Олардың жүрек лүпілі, талайлы тағдыры, тамыр соғысы Дүкенбай Досжан шығармашылығы арқылы мың бояумен өріліп, нәзік сырын ашады айқара. Арпалыспен өтіп жатқан уақыттың өлшемі – өмір. Кейіпкердің мінез бастауы кіндік қаны тамған, жалаң аяғының мөрі басылған туған құмының бұйығы бұйраттарынан, өзгеге еш ұқсамайтын өмір өрнегінен бастау алатындықтан, сізге адам жанының тосын сырын сыйлайды. Ал жазушының туып-өскен Өтүкен өлкесі кәріқұлақ Қаратаудың күнгей беті мен күрең лайсаң ағысты Сырдың орта деңгейі, өзінің сүйікті жазушысы Уильям Фолкнер келтіргендей – қаламгер Йокнапатофы дейміз. Сол себептен де Қаратаудың шертпе күйіндей нәзік бедер Дүкенбай Досжан шығармасына тән қолтаңба өрнекті танытады.

	Жазушының жан әлемі, қаламгерлік құдіреті қайта түлеткен қазақы дәстүр, қазақы мінез, қазақы таным, жүрегімізге тәбәрік етіп ұстайтын тәуелсіздік тақырыбын жүйе-жүйесімен қозғамай тұрып, қаламгердің проза жанрындағы өзіне тән ерекшелігі туралы бірауыз сөз. Екшеп, елеп, сүзіп шыққан кезде жазушының сөз саптасы мен қисынды пәлсапасынан өзіндік дара қолтаңбасын – алдымыздағы екі том етіп шығарған әңгімелерінен қапысыз танисыз. Қаламгер он сегіз жасынан – жетпіс жасына дейінгі өзінің шығармашылық ақ сапарын жүз әңгімемен көген¬түп етіп қазыққа байлапты.

	Д.Досжанның жазу стилін өзгемен шатастыру әсте мүмкін емес.

	Туған жер... жер болғанда аптап ыстықтан топырағы тілініп, жусаны күйіп, баялышы жерге бауырын төсеп жатып алған мігірсіз дала, баурайдағы жарпа тастың өзі көп қайнаған бауыр секілді қарайып кеткен. Осынау қатал табиғатпен бірге жасасып келе жатқан шұғылалы таң несібесін себезгілеп атар-ау... ырзық-береке бүгін болмаса күні ертең, әйтеуір қоңторғай қазақы ауылға ат басын бір бұрар-ау... деген сабырлы үмітпен күн кешіп, көлеңкеге саялаған я бақташы, я қойшы. Басындағы бөркін алса астынан киіз қалпағы көрінер, қалпақтан кейін тағы да қызылала тақиясы, оны шешсе – астынан үш бұрыштап ұшын түйген орамалы көрінер... Қойшы әйтеуір! Бірінен соң бірін шешіп алған мезет ұстарамен қырғызған тақыр басынан, дәлірек айтсақ – төбесінен бу шығар. Шілденің аптап ыстығында төбесінен бу шыққан түйеші жазушының ең сүйікті кейіпкері («Ай астындағы кездесу»), әлгі кейіпкер түн ішінде, құба дүз меңіреу өлкеде осыдан мың жыл бұрынғы балаханасы теңселген тең-тең жиһазды әп-сәтте еңсерген білекті кірекеші бар Ұлы Жібек жолының керуенімен ойда жоқта ұшырасар. Сондағы баяғы керуенбасы мен бүгінгі түйешінің бетпе-бет ұшырасып, тілдесуіне құлақ салыңыз.

	«Біздер құм заманының адамдарымыз, сендер темір заманының адамдарысыңдар. Құсты да темірден жасап ұшырасыңдар, ділімізді түсініп, дітімізді біліп тіршілік жасайтын пенде табылмас-ау! Қор болып қыстығып, темірге жаншылғанша дала бетімен ебелекше сырғып көшіп-қонып кете бермейміз бе одан да.

	– Мүліктеріңнің біразын бізге беріп кетсеңдер болмас па, музейге қоялық.

	– Тезек дүниені жасырып неғыламыз, өздеріңе қалдырармызау, әйтсе де күні ертең күлге айналар көне жиһазға таласып, итше ырылдасып, бір-біріңе залал жасайсыңдар ма деп қорқамыз.

	– Өкімет мүлкіне, көне ескерткішке қол сұғуға заң жібермейді.

	– Ендеше, неге шекелерің қушиып, пейілдерің тарылып кеткен? Беделге, қызметке, ақшаға, абыройға, хан тағына таласып әуре-сарсаңға түсіп жүресіңдер. Бір-біріңді түтіп жеуден тайынбайсыңдар» (Д.Досжан. «Жүз әңгіме», ІІ том, «Мереке» баспасы, А., 2012, 13-бет).

	Темір заманының адамдары – мына ХХІ ғасырдың компьютер құлағында ойнайтын, заңмен жүріп-тұратын, күнделікті есеп-қисап әсерінен пейілі тарылып кеткен бүгінгі қоғамның адамдары болса, құм заманының адамдары – теңселдіріп керуен тартқан, көне жиһаз, қазынаны артып алған, алдына шолғыншы, жұлдызшы салған; соңына торғауыты, кірекеші, түйекеші ілескен, ай астындағы ығай мен сығай, кілең алпауыттар. Сөз саптасы, уәждесуі кереғар. Темір заманының адамдарына қаратып: «Неге шекелерің қушиып, пейілдерің тарылып кеткен» деп сауал тастайды. Темір заманының адамдары: «Заң жібермейді... заңмен жүріп-тұрамыз», – деп жауап береді. Құм заманының керуенін тартқан керуенбасының сөзі салмақты, әрі зілді. Астарында кекесін бар ма деп қаласыз. «Беделге, қызметке, ақшаға, абыройға, хан тағына таласып әуре-сарсаңға түсіп жүресіңдер. Бір-біріңді түтіп жеуден тайынбайсыңдар», – деп темір заманының адамдарына ауыр кінә тағады. Темір заманының адамы жалтарады, ашу қысып, керуен тартқан кісінің сақалынан алуға шақ қалады.

	Көріп отырсыздар, кейіпкердің сөзіне құлақ ассақ, әңгіме философиялық ойға табан тіреген. Әр заманның адамдарына тән мінезіндегі артық-ауыс кінәратты тамыршыдай тап басып, таниды. Пейілдің тарылып, шекенің қушиып кеткенін шенеп-мінейді. Шынында ғой: не болса соған шырт ете қалатын кірпияз, соншама шікәмшіл, шыбық тимес шыңқ етер болып кетуімізге не себеп? Өзгеріп бара жатқан болмыс па, әлде мінез бе? Тұрмыс тауқыметі мына жүрген кісілерді шетінен күйрек етіп жіберді ме? Заманның, уақыттың илеуіне түскен адамның өзгеру метаморфозасы алақанда тұрғандай, сірә. Әңгімеде баба заман адамын қазіргі адаммен түйілістіріп, диалог жасату арқылы антитеза әдісімен терең ой қозғап, адам мінез-құлқындағы психологиялық толқындарды әшкерелеп береді.

	Заманына сай адамы. Әр қоғамның өз сұрқылтайы болмақ. Автор қысқа әңгімеде құм заманының адамдарын жол айрығында ұшырасқан темір заманының адамдарына (мына біздердің кезбе-туристерімізге ұқсайды) қарсы қоймайды, керісінше, әрбір дәуірдің өзіне тән мінез-құлқын, адамдардың ой-санасын, одан берідегі сөз саптасын ашып, таразыға тартуымен ерекше. Қай қоғамда болсын, өзіне тән ерекшелік, артық айтып, кем түсу кейіпкер әрекеті арқылы жүріп жатады. Құм адамдарының уәжі орнықты, байсалды, астарлап сөйлейді. Темір заманының адамдарының сөз саптасы келте, тақыл-тұқыл, жүйкесі жұқарған, қит етсе «заң жібермейді» деп кесіп-пішеді. Заңның нұсқауымен жүріп, сөзін ережемен түйіндеп, заңда көрсетілгендей жүріп-тұруға дағдыланған. Жоғарыдан нұсқау, пәрмен келмесе, шөп басын сындырмайды, бұйрық-әмірге санасы әбден кодыланған.

	Жоғарыдан заң жүзінде пәрмен келмеді деп лықсып ағып жатқан каналды тазаламай, екі-үш жылда сол каналдың ұлтанын шөп басып, істен шығуға қалған.

	Заңға қайшы кеп қалмайық деп жүріп көшелерді құм басып, қыстау қаңырап бос қалады. Ел көшеді, жер тозады. Жас ұрпақ күнкөріс қамын жеп босып кетеді. Әлгі заңмен жүріп-тұратын, заңсыз аттап баспайтын адамдар ақыр соңында «Қалай ғана мынадай заманға тап болдық», – деп, қолдарын төбесіне қойып, тазы ашуын тырнадан алады дегендей, бар кінәні жолай ұшырасқан құм заманының адамдарына жауып, бас сауғалап, күнкөріс қамын ойлап бірі қалаға, бірі базар маңына көшіп жоғалмақшы. Осылайша жазушы кешегі әміршіл-әкімшіл советтік жүйе тұқыртқан, өздігінен дербес ойлау мүмкіндігі, шығармашылық қарым-қасиеті жойылған, өмір сүруге құштарлығы шектелген сұрқай кейіпкерлерді көгенге байлап, бұларға жетіспейтіні атабабаның буырқанған қаны мен өмір сүру салты екенін, соны қазіргі күнге бейімдеу керек екенін ой таразысына салады.

	Дүкенбай Досжанның «Жүз әңгіме» деп аталатын қос томдық жинағы философиялық ойдың түзілімі, қазақ көркем сөзінің Көсегенің көк жонындай көтерілген бір белесі секілді оқшау құбылыс. Жанға азық, жүрекке шуақ дарытады, адам жанының шытырман түкпіріне, құпиялы қойнауына ой сәулесі түсіріледі. Жазушы кейіпкерлері сөзіміздің басында айтқандай, туған жерден кіндігі үзілмеген, туысқан жұртының отымен кіріп, күлімен шығып жүрген, төзімі сарқылмас, жүрек оты мол жандар. Қайырымы ұшан-теңіз. Қазіргінің адамдары барынша тұйық, өзімшіл, жұртқа қол ұшын беруі сирек, өзім дегенде өгіз күші бар, бөгдеге келгенде аттап баспайтын бейопа дейміз. Өзімшілдіктің астарын іздеп шаршаймыз. Бәрін нарық заманының тұйықтығынан, тұмшалауынан дейміз. Жазушы бұл жағынан келгенде заманды жазғырып, маңдайын бекер тоқпақтаудан аулақ. Барлық кінәратты адам бойындағы келеңсіз, кесапат мінезден іздейді. Бұл ретте «Қызылқұмның желі не деп жылайды?» әңгімесіндегі жолы ауыр, қиын бейнет көлеңкеше ілесіп қыр соңынан қалмайтын тері сор, бейнеті зор Құмбай, «Жақсы кітап қалай жазылады» әңгімесіндегі тірі сөздің кісі жанына шипа болар дауасын іздеп, шам түбінде аш күзенше бүгіліп әңгіме жазатын Жәлеледдин Руми, кең даланың ішіне бүккен сырын ат тұяғының дүбірінен тыңдап түсінетін шабандоз –

	«Шортанбай», санаға сана қосатын ақыл сатып алайын деп базарға баратын бозөкпе бала Қарықбол – «Ақыл сатамын» әңгімесінде – шетінен даладай дарқан, толық адам болудың жолын іздеген образдар, мінездер энциклопедиясының тың парақтары. Ешкімге еліктемейтін, ешкімге ұқсамайтын ұлт мінезінің дара тағдырларының тоғысы. Өзіндік жүріс-тұрысымен, сөз саптасымен, қимыл-әрекетімен оқырманын еріксіз шырмап, матап ұстайды, жіпсіз жетелейді, мұнаралы көкжиекке жетелейді. Алғашқы сөйлемінен бастап-ақ көз жеткісіз алапат құм ішіндегі оазиске тап болғандай – тынысың кеңейіп, көзге сан алуан өмір өрнегі елестеп, таңдайға тамызық болар тіршілік балшекерін сезесің, тамсана түсесің.

	Д. Досжан әңгімелерінің бір шоғырын ғасырымыздың басында Токионың «Жапан симбэй» баспасы шығарды. Қаламгердің өз сөзімен айтсақ, бұл әңгімелерді Күншығыс елінің оқырмандары «қазақы дәстүрді егжей-тегжейлі терең зерттеп білу» үшін аударғаны мәлім. Шындығында, жазушының «Шортанбай», «Бастаңғы», «Жігіттің бір жұрты», «Ұста», «Анасы жақсы адамдар», «Қызыл Кеніш оқиғасы», «Саумал», т.б. көптеген әңгімелері ұлттық салт-дәстүрді, қазақы тұрмыс-тіршілікті, мінез-қалыпты жеріне жеткізе суреттеп, көз алдыға елестетіп, «ұлтымыз мынадай салт-дәстүрімен дараланады... өркениетке өзіндік сыйпатымен қосылмақшы» дегенді айту үшін... өзгеше ұлттық өрнек-бояуымызды кейіпкерді түрлі ситуацияға сала отырып, көркем сөзбен кестелеп шығады. Бұл тұста «кестелеп шығады» деген құрғақтау сөз. Ұлтымыздың жер бетіндегі екі мыңнан астам ұлт пен ұлыстан айырымы неде? Қай қасиетімен төрге шығады? Өзге халықтан несімен қызықты? – деген сауалға жан-жақты жауап бере отырып, оқырманды кейіпкер мінезінің қыры мен сырына қанықтыруға машық.

	Ұлттық дәстүрді қазық етіп фабула құрған, оқиға өрген, сол оқиғаның өне бойында қазақы дәстүр мен ғұрыпты қатар өрбіткен жазушының әңгімелері бірқыдыру.

	Атбегілік мінезді айнадан көрсеткендей мінсіз, айқара ашқан «Шортанбай», қарапайым еңбек адамының қолөнер кәсібін жетілдіре келіп, оны өнер деңгейіне көтеруі «Өрік», қазақ ұлтын жылқы мінезді дейміз, сол жылқы мінездің бас асау күйінен – басбілгі, ерқашты міністей күйкіленіп салбөкселікке ұрынуы «Құмда қалған кемелер», аста-төк қонақжайлықтың заманға сай сайқымазақ халге түсуі «Метаморфоза» әңгімесіне арқау болған. Қай-қай әңгімесі адам жанының спектрі секілді. Әртарап қалпымен, әрқилы көрініс бояуымен көңілде жатталып қалады. Қайталанбас даралықпен қызықтырады, оқырманды мінез тартылысында ширықтырып ұстайды. «Енді қалай болады?.. кейіпкеріміз тығырықтан қалай шығады?.. ситуация дәстүрге ме, дәстүр оқиға өрісіне қызмет ете ме?..» – дегізіп ынтықтыра түседі.

	Мың бояумен кілем тоқығандай қара сөздің көркемдік тіні оқиғамен, оймен үйлесімді қабысып таңдандырады.

	Жазушы әңгімелеріндегі ұлттық этнопсихологияны шеберлікпен жарқырата дәйектейтін – қазақы дәстүр категориясы – қаламгер айрықша ат басын бұрып, қадала тер төккен ерекше арна демекшіміз. Әлемдік әдебиетте ұлттық дәстүрге қалам тартпаған қаламгер жоқ десе де болады. Өткен ғасырдың басында етек алған орыс футуристері, француз сюрреалистері, ағылшын авангарды, неміс имаженистері ұлттық өрнек-бояусыз-ақ көркем әдебиетке қажетті әмбебап кейіпкерді сомдаймыз, барлық ұлтқа, тұтас өркениетке оң мінезімен жарқ етіп көрінетін әлеуетті кейіпкер әкелеміз деумен көп әуреленіп, уақытша арамтер болғанын білеміз. Әлгі ағым-мектептің таразы басын ауырлатып, шешек ата гүлдеп, сөлді мәуесімен тұшытқан ұлттық дәстүр, ұлттық менталитет – әлем әдебиетінің бейне-мінездер мұхитында жүзген Айсберг секілді. Алыстан көз тартып, алып тұрқы тереңге сіңіп, айдында еркін жүзеді. Сол Мұзтау сипатындағы әрбір ұлтқа тән сөз саптасы, мінез-құлық, іс-әрекет, ойлау, топшылау әдісі... кейіпкердің тұтастай өсіп-өнген ортасына, тамыр жайған топырағына, табиғатына тарта туады екен. Кейіпкерді туған табиғатынан ажыратып қарастыру – күнә, қисынсыз, ұлтсыздану ұшығы.

	Өркениет – топтың немесе рудың, я болмаса қауымның игілігі емес. Ол қоғамның игілігі. «Осы күні кісінің басы айналар мәртебелі билік дәлізінде жүрген, Үкімет үйінде, әкімшілігінде істейтін Тайтұяқ өзін осы өркениет сатысының жуан ортасында жүремін деп ойлайтын. Ойлап жүрген жалғыз Тайтұяқ па екен? Өркениет сатысына аяқ салған үлкенді-кішілі лауазым иелерінің тіршілік-тынысы, іс-қимылы, мінез айнасы, кісілік болмысы... бәрі-бәрі, қайтсек үлкен кісінің қызметіне жараймыз, қайтсек тәуелсіз мемлекет аталатын алып мәшиненің ең қажетті, еш мүлтіксіз жұмыс істейтін бір-бір тегіршігі боламыз деп жығылып-сүрініп жүргендері кілең» (сонда, 642-бет) деп басталатын «Мақұл» әңгімесінің астары терең, мегзеуі мол, бүгінгі қоғамның, қазіргі өмір-тіршілігіміздің айнасы деуге болады.

	Сол Тайтұяқ жоғарыдан берілген тапсырманы тап-тұйнақтай орындап, лауазымды кісілердің алдын кесіп өтпей, жарғақ құлағы жастыққа тимей жүрсе – бастығы алдына шақырып алып:

	«Шырағым, өзім білемін деп төске өрлеп бара жатырсың!» – дейді зілдей етіп. Тайтұяқ айран-асыр. Жатып ойланады: қате басқан, қисық сөйлеген жерім жоқ еді ғой, жазығым – тапсырманы айтқызбай істегенім бе деп өз-өзінен қуыстанып, пұшайман халге түседі. Айдың аяғында бастығы тағы шақырып алады: «Шырағым, жарық жалғанда мына біздің бар екенімізді ұмытып үлгердің бе? Көзге түскің келіп жүр ме?», – дейді төбесінен тас тастағандай. Бастығы Тайтұяқты айлық сыйақыдан қысқартып тастайды, келесіде қабылдамай қояды. Білдей мемлекеттік қызметкер есеңгіреп қалады... ойлап-ойлап... ұйқысы азайып, уәйімі көбейген соң қала сыртындағы зейнеттегі ақылшы ақсақалға келеді. Осылай да осылай... бастығым қырына алды... тықыр таянды... не істеуім керек дейді Тайтұяқ. Көп жыл Үкімет мүшесі болған, ақсақал ақылшы түсіндіріп төмендегіше сөйлейді.

	«Жадыңа тұтып жүретін ең басты қағида: өзің біліп тұрсаңдағы «осының мәнісі қалай?» деп бастығыңның алдынан өтіп барып – іс қыл дейді. Бұл – бір. Бастығыңның алдында өзіңді әрдайым бір басқыш төмен ұста, бір мысқал кем білетін болып көрін дейді. Бұл – екі. Санаңа жақсы ой, жарқын идея келсе –оныдағы бастықтың ойы, тұжырымы, жаңалығы деп жарияға жар салғайсың, сонда ғана жолың болады дейді. Бұл – үш. Осы айтылған үш қағиданы бұлжытпай орындай білсең ғана бастығыңа жағасың», – деп ақсақал Тайтұяққа ақыл қосады.

	Ақылшы ақсақал үйреткен жолмен жүрген Тайтұяқтың бұдан былай айы оңынан туады. Бастығының жүзі жылиды, сыйақыға, шетелдік сапарға, өзге де көзге түсетін жерге Тайтұяқты ұсынады. Лауазым иесінің бұдан былай ұйқысы тыншып, өмір жолы жеңілдей түседі. Әңгіме осымен аяқталса жақсы ғой! Күндердің күні... көшеде келе жатып... дардай лауазым иесі, білдей Үкімет мүшесі, бас кейіпкеріміз Тайтұяқ бөтен кісінің көзімен айналып өзін-өзі сырттай мінеп-сынап, бақылап қарап көрмей ме. Не көрді дейсіз ғой?!

	Сол мезетте Тайтұяқтың көзіне қандай адам елестеді: өзінше ойлай білмейтін, өзіндік ой-пікірі жоқ... өзінің мінез, қалыбы қалмаған... кім не айтса, соған бас шұлғи беретін құр кеуде ... құр костюм киіп, галстук таққан... бәріне мақұл... мақұл... мақұл ғана қалыпты. Заманына сай адамы демекші, XXI ғасырдың адам-көлеңке, адам-костюм кейіпкерін кемеліне келтіре суреттеген жазушы оқырманға қаратып осылайша сыр төгеді. Осылайша бүгінгі шенеуніктердің жоғарыдан бұйрықсыз қозғала алмайтын пұшайман қалыпқа түскенін көрсетіп, мұндай безбүйрек, құлдық сана қоғам дамуына кесірлі екенін әшкерелейді. Д.Досжан ең алғашқы («Көкпар») әңгімесінен бастап, күні кеше туғызған («Артық адам») жаңа дүниесіне дейін арада жарты ғасыр өтседағы ұлттық дәстүрді ту етіп, сол ту көтерілген тұсты көркемдіктің темірқазығына айналдырып тер төгумен келеді. Шытырман мінездер қақтығысында әлгі әдіс оқырманын адастырмағаны кәміл, көркем сөзбен кілем тоқыған автордың өзі де негізгі идеясынан табан аудармады, көз жазбады, адаспады. Жазушы әңгімелерінің басым бөлігі ұлттық дәстүрді паш етуімен құнды десек, қателеспейміз.

	«Оң жағыңа қарай салып күлкің келетіні – оң иығыңда тілеулес болып періштең отырар. Сол иыққа назар салып жылағың келетіні – сайтанның сапалағы отырар, қарсы алдыңда қалбаңдап кетіп бара жатқан – Тағдырың. Кімде-кім өз тағдырын, өзіне бұйыратын тіршілік сыбағасын алдын-ала сезер болса, өкіріп тұрып жылаған болар еді. Кісінің көңіл-күйі астындағы көлігі секілді, бірде семіреді, бірде азады» (Д.Досжан. «Жүз әңгіме», ІІ том, «Мереке» баспасы, А., 2012 жыл, 241-бет).

	Бұл – «Өмір арбасы» әңгімесінің кейіпкері Алтыатаның толғанысы. Өзін жан-тәнімен сүйетін жары туралы ой кешкен бас кейіпкеріміз қазақы дәстүрді, ұлттық салтты санасына берік сіңіріп өскен, отбасының ұйыған сүттей таза, жылы болуы үйдегі ару әйелге тән екенін үлкен тебіреністі сезіммен жүрекке дарыта сипаттап жеткізеді. «Күйеуім үшін жанымды беремін», – дейді әйел. Мына сөзді естіген жау жағы күйеуіне жан-тәнімен берілген ұяты бар әйелдің ынтық лебізінен ыңғайсызданып, іштей қайран қалысады. «Батырдың жаны өзінде емес, үйіндегі әйелінде екен, мұның жанын алғанымызбен мақсатымызға жете алмаспыз», – деген тоқтамға келеді» (сонда, 241-бет). Ару әйел сүйікті жарына деген адалдығы, пәктігі арқылы жауар бұлттай түйіліп жеткен жаудың бетін осылайша қайтарады.

	Отбасына, бас иесіне, жарына деген ақжүрек адалдық ұлттық дәстүріміздің ең жұлынды, тұталы тұсы. Мақтанышымыз һәм арқа сүйер асқар Алатауымыз секілді. Осы адалдық арқылы ең қатал, қайырымсыз жау – уақыттың өзін жеңе білген бейкүнә аруларымыз қаншама («Аманат», «Саумал»).

	Адамшылық сауыты – мінез. Мінез сауыты – ақыл. Ақыл сауыты – жүрек. Бұл данышпан Абайдың жазғаны. Жазушының біршоғыр әңгімесі аузын ашса, жүрегі көрінетін, барынша ақкөңіл, баладай аңқау, таңғы шықтай таза, риясыз кең¬қолтық, сенгіш, артында зілі жоқ қазақы мінезді тарқатуға арналған. Мұндай мінез қыры өзге ұлт өкілдерінде де ұшырасатын болар-ау! Ал қазаққа әсіре тән екені атқан таңдай ақиқат. Әсіресе, барынша адал, барынша ақкөңіл мінез қалыбы Д. Досжан қаламына іліккен кезде жақұт тасындай көз жауын алып, балдай тәтті сезімге мас етіп, я күлеріңді, я жыларыңды білместей тосын әсерге бөлеп тербетеді. Тынысыңды кеңітер таңғы самалдай тіршілік бұрынғысынан әлдеқайда мағыналы, опалы күйге еніп, көз алдыңа кемпірқосақ түзілгендей, көкжиегің кеңіп жүре береді. Өміріңіз – өнерге айналады. Күнделікті күйкі мінезден арылып биіктейсіз, рухыңыз нығаяды, кемелдене түсесіз.

	«Былайғы кісілер біртүрлі тіксініп қалды. Тіксінбей қайтсін.

	О заман да бұл заман Абай отырған үйге жан баласы ат қойып тура түсіп көрмеген. Ат қоймақ түгілі, көлігін шақырым жерге қалдырып, жаяулап, үсті-басын сан мәрте қағып-сілкіп, түзетіп, сыпайылап басып үйге енетін. Бәзбірі: «Алдына барсақ – сәлемімізді алар ма екен?» – деп пұрсат сұрайтын. Ал мына қара шекпенді, қаздиған неменің өңмеңдеуі жаман. Ақай жоқ, тұқай жоқ, көлігін іргеге қазықбау шала салып, ақын жатқан отауға сып етіп енді де кетті. Кішкене молда: «Біліңдерші!» дегенше болған жоқ... Жүрісі суыт, түсі суық бейсеубет неме Абайдың жанын алуға келген ажал екенін, Жаратқан Иенің ат сабылтып жіберген елшісі екенін жалғыз-ақ кішкене молда сезді. Сезе салып: «Ой, Алла-ай!» – деп есік алдындағы ақ топырақ үстіне бұрқ еткізіп отыра кетті (сонда, 636-бет). Абыз ақынның ақтық демін алар мезетті, Мағауияның қырқын өткізе салып, өзінің де фәни жалғанды тастап, бақиге көшкен мезетін пәлсапалық меңзеумен, әдемі ғұрып, жүрек сыздатар суретпен беруі соншама табиғи, шынайы шыққан. Тегінде, Абай көзі тірісінде өлім сағаты туралы да жырлар толғап, бұл межелі мезетті Ант мезгілі деген категория арқылы белгілеген. Ал Дүкенбай Досжан болса, мифологиялық жаналғыш бейнесін меңзеу арқылы ақын ажалына мүлде басқа астар береді.

	Терістіктен сары жел сарнай соғады. Үйлер бір орнында көшпей ұзақ отыра берген соң, мініс аттар маңайдың шөбін тықырлап жеп, шаңын шығарып, алысқа ұзап шоқырақтайды. Күлге аунап жатқан қара нар келесін іздеп, кеңірдегін кернейше созып ұзақ боздайды. Сары сүрлеумен ұршықша үйіріліп құйын билейді. Осы мезет қыр астынан шошаң етіп бейсеубет жолаушы шыға келеді. Дәрет алуға шыққан кішкене молда Ғабитхан тосын суреттен: «Астапыралла!» – деді шошынып.

	Жазушының қай тақырыпқа қалам тартсадағы нақты суретпен, қатесіз тірі сөзбен, қолмен қойғандай етіп жазатыны оқырманды риясыз иландыруға сеп. Логикалық силлогизм шеңберінен шығармайды. Фәни дүниенің мың қатпарлы, жүз сырлы құпиясының әдібін сөгіп, астарын ашқандай философиялық оймен әредік-әредік әдіптеп отыруы – әр әңгіменің мазмұнын байытып, салмағын арттырған. Тірі сөздің өміршеңдігін өнеге етіп алдымызға тартады.

	Қос томдықта біріншіден: жазылу уақытына байланысты түзілген тәртіптік жүйе бар. Әңгімелердің қай кезде, қандай жағдайда жазылғанын айнадан көргендей танып аласыз. Екінші: қос томдықты құрастырған кезде автор ішінара стилистикалық түзетулер жасаған, морфологиясын қараған, пунктуациялық қателерін түзетіп шыққаны байқалады. Мұның есесіне кейіпкер мінезіне әсер еткен мезгіл, қоғамдық формациялардың ықпаләсерін бұзбай, сол күйінше қалдырған. Мысалға «Белсенді» әңгімесінде өткен ғасырдың 29-30 жылдарындағы ұжымға бас құрау, қолдан жекетұр жасау (кулачество) бел алған кездегі белсенділік, ат үстінде жүріп былайғы жұртты ақысыз-пұлсыз еңбекке жұмылдыру суреттеледі. «Ағынға қарсы» әңгімесінде өткен ғасырдың 60-70 жылдарындағы көтерем болып тұралап қалған шаруашылықты көтеру үшін жергілікті басшылар ойлап тапқан қолдан озат жасау науқаны мінеп-шенеледі. Бұл ретте «Белсенді» әңгімесіндегі колхоз, «Ағынға қарсы», «Кісі ақысы» әңгімесінде совхоз құрылымы сол күйінше сақталған. Әңгіме ситуацияға емес, мінезге қызмет етеді. Қос томдық уақыт, қоғамдық формациядан гөрі мінез-құлықтар энциклопедиясы на көбірек келеді деуіміз содан. Кейіпкерлер кезең-кезеңімен, белгі-белесімен, мінез қырымен тұтас дәуірдің келбет кескінін жасаған, сонысымен ғана тартымды, сонысымен ғана қызықты шыққан дер едік.

	Жазушы дүниені көркемдік көзімен көреді, жанды сөзбен сурет салуға машық дегенге кеңірек тоқталып көрелік. Болған оқиғаны болғандай баяндап берсек, онда көркем әңгімеден гөрі ситуация журналистикаға тартып кетер еді. Көркемдіктің кепілі – бояу, сурет пен тірі сөз. Кез келген әңгіме тірі сөзбен көрікті, суретімен ерекше, бояуымен қымбат. «Көлеңкеге кептірген сүр еттей арық қара қапсағай жігітті алып жыққан ой шіркін болатын» («Қолы ашық», 311-бет) деп басталатын әңгімені биік регистрлі ойдан бастауы... сол ойдың нар жігітті алып жыққаны... оқырманды енді не болар екен дегізіп жіпсіз жетелейді. Сол ауыр ой әңгіменің тартылыс күші, лейтмотиві. «Бәзбірде өзін осы күндері ұйқы мен ояудың арасында жүргендей сезінеді. Ұйқыдамын дейін десе – жолдасының артында шулап қалған жетімектерді жұбатып басу сөз айтты, оқыста көз жұмған жолы ауыр жолдасының қабіріне топырақ салды. Ояумын дейін десе – маңайындағы адамдармен түсінісуі аса қиын, ес білгелі бойындағы қырсық мінезбен қырқысамын деп шаршады» («Ой бақ¬қан», 333-бет). Кейіпкеріміз ой кешеді. Адам шыр етіп дүние есігін ашқанда жақсы, жаман мінезді қоса қабат арқалап енеді. Кісіні шаршататын жан әлеміндегі қырсыз мінез бен шуақты мінездің шарпысуы. Сервантестің екі кітаптан тұратын «Дон Кихот» романын испаншадан қазақшаға төтелей аударып, өзі де әділет үшін кім көрінген қайуана қазақпен айтысамын, алысамын деп жүріп, Дон Кихоттың кейпіне түскен, жолы ауыр Әбдіғанидың: «Лауазымы жоқ кісінің сөзін жан баласы тыңдамайды, мансап сөйлегенде – әділет үндемейді; ақылды – теңге билейді («Дон Кихот», 201-бет) деген сөзі еміс-еміс естіледі. Әбдіғани дайын қолжазбаны бірде баспаға, келесіде Жазушылар одағына тасып, талқыдан өткізіп, әбден шаршайды. Бір білгіш: «Мені қосалқы аудармашы етіп кіргізсең – жолың болады», – деп бопсалайды; келесі білгіш: «Сервантестің сөйлемі ұзын, сөзі моншақ секілді тізбектеліп келеді екен. Қысқартып, қазақы баянға түсірсең, кітап қып шығарамыз», – деп қисынсыз талап қойып, сіресіп отырып алады. Аудармашы көрінген білгіштің айтқанын екі етпеймін деп жүріп әбден титықтайды, саушылығынан айрылады. Үйіне келіп іші түскен диванға сұлық құлап, кірпігі қимылдап жатады. Сол кезде Дон Кихоттың елес сұлбасы есіктен еніп, тілге келеді. «Әділет, шындық үшін шыбын жаныңды шырқырата бергейсің!» – деп, өзінің ерік-жігерін қайрағандай болады... кейіпкеріміз талығып, барып-келіп жатып өзінің де XXI ғасырдың Дон Кихоты болып үлгергенін сезеді. «Өлсем де әділет үшін күресіп өтемін», – деп күбірлейді.

	Келесі «Есіктің Король Лирі» әңгімесінде үш ұл өсіріп, үшеуін де бас-басына жеке отау етіп, бөліп шығарған... аяқ астынан жазушы болайын дегені емес... іштегі мұң-шерін қағазға түсіріп жүріп, көңілсіз хикаят туғызған... әлгі хикаятын кітап қып шығарғалы демеуші іздеп сарсаңға түскен Сағадаттың бастан өткен оқиғасы баяндалады. Баяғы үш перзентінің үйіне кезегімен барып, бас сұғып: «Қолжазбамды басып шығаруға қаржылай көмектесіңдер», – демей ме... Ақыр соңында «күн¬көрісімізге жетпей жатыр» деп жылаған ұлдарына – қалтасындағы азғана зейнетақысын бөліп беріп... бейбақ әке бастан құлақ садақа деп, әлгі көмектеседі ғой деп келген перзенттерінен көрер көзге қашып шығады («Есіктің Король Лирі», 158-бет). Аз айт, көп айт, ХХІ ғасырдың басқы кезеңінің бейнетқор қазағы, қолы ашық мырзасы, Есіктің ақжүрек, кеңқолтық Сағадаты, өмірдің мың көпірінен сүрінбей өткен кейіпкеріміз осы уақытқа дейін қолжазбасын кітап қып шығаруға демеуші іздеп жүр деп естиміз деп аяқталады әңгіме. Оқып отырып айықпас қою мұңға шомасыз.

	«Жүз әңгімеде» өмірдің қайталанбас жүз түрлі ғибраты, пайымы жатыр. Тіршілік – үстінен жүгіріп өте шығатын көпір емес. Оның мың түрлі шырма-шату сүрлеу, сорабы бар. Ешбір данышпан өмір жолын «былай етсең... осылай жүрсең... дұрыс шығады» деп сызып бере алмайды. Өмірді әр пенде өзінше сүреді, тіршілік жолын өзінше жүріп өтеді. Өмір қайталанбас өрнегімен қызық. Сол өрнекті сан алуан бояуын бұзбай, сан түрлі үні мен тінін, мазмұны мен мәнін сақтай отырып, өзіндік белгінышанымен, ұлттық этномәдени құндылықпен сабақтастырып хатқа түсірген қаламгерге тәнтісің.

	«Жүз әңгіме» алуан мінез қырын, өмір тартысын тарқатуымен тартымды. Өмір өрнегімен қымбат. Сол өрнекті сан түрлі бояуымен, тірі сөзімен, әдемі ырғағымен құлпырта суреттеп хатқа түсіре білген кәсіби жазушының жарты ғасырлық жанкешті еңбегіне еріксіз сүйсінеміз. Сүйсіне отырып, көркемдік бояуы құлпырған әңгіме маржандарын қайта-қайта қолға аламыз.

	Дүкенбай Досжанды «Отырар», «Фараби», «Жібек жолы» шығармалары арқылы тарихи тақырыптың пионері деген де пікір болған. Біздің ойымызша, ол халық қазынасына тапжылмай табан тіреп, әпсаналық-мифологиялық желіні бүгінгі реалистік романмен, әңгімемен үндестірген шебер қаламгер. Қазақтың халық прозасы атам заманнан бар екенін байыптап, бүгінгі эпопея мен кешегі эпос арасында үзілмес үйлесім бар екенін дәлелдеу үшін академик С.А.Қасқабасов 1984 жылы жазған монографиясында жазушы Д.Досжанның «Келіншектаудағы тас түйелер» әңгімесін бағзы мифтің жанрлық табиғатын ашуға құнды мәлімет ретінде пайдаланып, бүгінгі гүлденген кәсіби қазақ әдебиетінің түптөркіні қадым заманнан бері ауыздан ауызға ұласқан миф, әпсанадан бастау алатынын анықтаған болатын. Д.Досжан адам санасындағы көне әпсана архетиптің ұшқынын бүгінгі өмірмен қауыштырып, жаңғырта алған хикметті қалам иесі екендігі осынау «Жүз әңгімесінің» тыныс-демінен айқын сезіледі.





	Серік ТҰРҒЫНБЕКҰЛЫ





ДҮКЕНБАЙ, ДҮКЕШ, ДҮКЕҢ, ДҮКЕҢ, ДҮКЕҢ...




	Аман қалып сан азап, сан ызғардан,

	Аман қалып домалақ арыздардан.

	Бұл Дүкеңнің өмірі бастана-аяқ,

	Тұрады ылғи анекдот – аңыздардан.

	Жазғыштығы жөнінен – алдағымыз

	Оған қатар келе алмас қалғанымыз.

	Бұл Дүкең бе, бұл Дүкең Білгендерге –

	Нағыз осы, бүгінгі Бальзагыңыз.

	Қатар сөйлеп күллі тіл, күллі таңдай.

	Дүкең жазған сөйлемнен бір бұлтармай.

	Кітаптың да құты боп – бұл Дүкенбай,

	Қағаздың да жұты боп – бұл Дүкенбай.

	Жазып жатыр қарамай бас-көзіңе,

	Сөйлеп кетер тілдессе тас та өзіне.

	Басы бүтін,

	Басқаға қосақтамай,

	Беріп қойса болар-ау Баспа өзіне!

	Кетпесін деп сөздерім бет-бетімен,

	Жатып алып жазады етпетінен.

	Киімшең дәл осылай данышпан боп,

	Түсе қалған секілді көк төсінен.

	Және тағы тынбайды мұнымен де,

	Күнімен де жазады, түнімен де.

	Ағаның да ақылын сұрамайды,

	Ілтипатты күтпейді ініден де.

	Қаламгердің бола алмас бірі ғана.

	Қырыңа да бірдей ол, Сырыңа да.

	Ақ қағазға ақысы кеткендей-ақ,

	Қарамайды пысқырып сыныңа да.

	Жаза берер сөйтіп ол, жаза берер,

	Уақытқа түрі жоқ маза берер.

	Жазу оның машығы – махаббаты

	Жазу деген ол үшін ғажап өнер.

	Мойын бұрып жатпайды шамалыға.

	Бар арманы ой салу – саналыға.

	Қайткенде де бірдеңе жазу үшін

	Табылады айласы, амалы да.

	Жазып жатыр, әлі де жазып жатыр,

	Қоржынында қаншама азық жатыр.

	Қалам – ине тігеді, кестелетіп,

	Инеменен бір құдық қазып жатыр.

	Түйіп алып бір сәтке қабақты да,

	Құюлы шай – ұмытып тамақты да.

	Кіріп алып «КНБ»-нің архивіне

	Жаза берер түссе де «Абақтыға».

	Жазып жатыр Абайды, Мұхтарды да.

	Тарихы бар талайғы жұрттарды да.

	Президентке жылына бір кіреді

	Жоғарыға беделі ықпалды да.

	Дүкен, Дүкеш, Дүкенбай – «Д.Д».

	Оқырманы соңында ығы-жығы.

	Кіріп алып жазуға кіріскенде

	Бөлмесінен естілер шыбын үні.

	Дүкеш, Дүкең, Дүкенбай, Дүкең,

	Дүкең, Тағы да бір роман күтем, күтем.

	Екпініне экспресс ілеспейді,

	Біздікі жай әшейін, бүкең-бүкең.

	Басқалармен тіл тауып табыса ма?

	Басқалармен мінезі қабыса ма?

	Мың адамға бір өзі татитұғын,

	Жалғыз досы жалғанда – Әбіш аға.

	Тауысты деп айта алман барлық әнін,

	Қуаты бар қандырар жар құмарын.

	Тағы бір «Д» досы бар Дулат деген

	Сол досынан сұраңдар арғы жағын!..





	Сәуле ДОСЖАНОВА





ИЕНІ САҒЫНУ




	Бұл әңгіме балаларымның Әкесі, немерелерімнің Атасы, ардақты жарым Дүкенбайды сағынған 2014 жылдық қысында жазылды. Оған себеп болған Дүкеңнің иті Эрнесттің жоғалып кетуі болды...



	Көзімді ашқаннан Иемді көргем...



	Жатырласыммен бірге анамның жылы бауырында жатқанмын. Анамның иісі қандай жағымды, бауыры қандай мамық, мәмесі қандай жұмсақ. Анамның емшегінен емген сүт дәмі әлі таңдайымда... Рахаттан-е-е-еп ұйықтап жатыр едім. Бір әлеуетті қол желкемнен ұстап жылы орнымнан жұлып алды. Денем тітіркеніп кетіп, туылғалы әлі ашылмай жатқан көзімді ашып алдым.

	Маған екі үлкен жанар бақырайып қарап тұр.

	Бұл ендігі Иемнің жанары екен. Мені көтеріп қарын тұсыма қарады да «Иә, еркек. Маған осыны бер. Бес жүз долларға бер енді!»,-деп саудаласты да мені анамның бауырына қайта тастай салып, қалтасынан шытырлаған көк қағаздар алып берді.

	«Екі аптадан соң келіп алып кетемін, әзірше бауырын көтерсін», – деп есіктен шығып кетті.

	Мені анам тапқанымен ендігі күнім осы Иеге байланысты екенін онда білмедім. Ертесіне-ақ жатырласым екеуміз емшекке тойып алып, үй ішінде домалаңдап жүгіре бастадық. Біздің тегіміз – «Чау-Чау» деп аталады. Тазалықты, тәртіпті жақсы көретін, заманында қытай императорлары сарайда ұстаған, аю пішіндес, қалың жүнді, қазанбас хайуанбыз. Осынау ақсүйектік қасиеттер қанмен келген шығар мен де туыла сала тазалықты болдым, үй ішінде орынсыз дәрет жібермедім.

	Уәделі кезінде Ием мені алып кетуге келді. Тағы да желкемнен ұстап қағаз қорапқа тоғытты. Сонда анам мен жатырлас бауырымды соңғы рет көріп тұрғанымды білмедім...

	Ием мен қораппен көтеріп үйіне алып келді. Алдымыздан Иемнің ерке қызы жүгіріп шықты.

	– Әке, күшігімді әкелдіңіз бе, алақай!, –деп Иемді құшақтап сүйді.

	– Айна-а-лайын, мә! Ит адамның досы, итке құмар баланың несібесі зор болады – деп желкемнен ұстап қораптан шығарып, еденге қойды.

	Анам екеуміз жатқан үй сияқты емес, мынау үлкен бір сарай екен. Жан-жағыма қарағанша болған жоқ, қызы бас салып, бауырына қысып алды. Жып-жылы екен. Бірақ менің анамның бауырына жетпейді! Мен сол мамық бауырлы анамды сағынып қыңсылап жібердім. Мәмесін де сорғым келді.

	– Әке, күшік жылап жатыр, – деп мені қыз одан әрі құшақтап, ыдысқа құйылған сүтті тықпалап бәйек болды.

	– Күшігің әлі кішкентай ғой, бөпе. Сүтті емізікпен бер,деп Иемнің әйелі бөтелкеге құйылған сүтті қызына берді. Ол басына емізік кигізген бөтелкемен маған сүт берді. Емізік дегені анамның мәмесіне ұқсағанымен таңдайыма қаттылау тиіп, мейірленіп сора алмадым. Сүт дегені де анамның сүтіндей дәмді емес екен. Оны да рахаттанып еме алмадым. Жартылай сордым да, қайта қыңсыладым. Анамның бауырына кіріп ұйықтағым келді. Оның жұпар иісін аңсадым. Бауырым екеуін ойлап жатып бұрышта ұйықтап кетіппін...

	Бірінші түнді солай жалғыздан-жалғыз диванның түбінде жатып өткіздім...

	Қыстай зәулім үйдің кіреберісіндегі сырт киім шешетін бөлмеде жаттым. Жарық кең бөлмеге мен үшін кілемше төсеп қойған, мен соның үстінде рахаттанып жатамын. Ерке қызы сабақтан келгенде мені сыртқа шығарып ойнатады, жүнімді тарайды, тамақ береді.

	Маған атымды қойғанның өзі олардың отбасылық кеңесінде қызу талқылау туғызды. Әйелі де, балалары да өздерінше ат ұсынып жатты. Бәрін байыппен тыңдаған Ием:

	– Бұған дейінгі иттерге сендер ат қойып едіңдер, мынаның атын мен қоямын. Бұл – Эрнест болады, – деді.

	«Чау-чау» пародасының арғы атасынан келе жатқан қан бойынша бір ғана адамды мойындап, қожайынға тәуелді болады. Мен осы бір жанарына ой тұнған, өзі мейірімді, өзі өте бір сабырлы еркекті қожайыным – Ием деп қабылдадым.

	Содан Иемнің сүйікті итіне айналдым...

	Ием сондай бір мейірімді адам еді. «Ит – жеті ырыстың бірі», – деп мені көтермелеп қоятын. Ұзын бойлы, денелі, басы үлкен, маңдайы кең болатын. Сол үлкен басын бір жағына қисайтып алып, терең ой құшағында аулаға кіріп келе жататын. Мен оның көлігі келіп тоқтағанда дауысынан білемін. Қақпаға қарай жүгіремін. Арсалаңдап аяғына ораламын. Оның өзіне ғана тән ғажайып иісін мен ешкіммен шатастырмай, көлігінен түскеннен сезетінмін. Бір қолында үлкен былғары сөмкесі болатын. Мені көргеннен сөмкесін ауладағы сәкіге қоя салып, екі қолымен құлағымның түбінен қаситын.

	Шанда бірлеулермен келе қалса да міндетті түрде жанына жетіп келген маған назарын аударып қарайтын. Мен Иеммен бірге келген қонаққа үрмеймін. Ол үйге өзі тәуір көретін адамдарды ертіп келетін. Оларға мен шәуілдеп жатсам, Иеме ұяты келеді ғой. Ал, ием жоқта қақпа алдына біреу-міреу келе қалса менің «ау-ау» деген зор дауысымнан шошып кетеді. Тұмсығымды қақпа астынан шығарғанда қазандай басымды көріп безіп ала жөнеледі. Соны көріп, қорыққанын сезіп қуаныштан мәз боламын да қайталап тағы үріп қоямын.

	Маған Иемнің үлкен, ойлы көздерімен қарағанынан артық, құлағымның түбінен қасығанынан артық бақыт болмайтын. Аяғына сүйкеніп, табалдырыққа дейін баратынмын. Ол үйге кіріп кеткенде оның табалдырығын күзетіп қала берем. Ол үйден шыққанша сонда жатамын. Түнімен көз ілмей үйді айналып жүремін, күндіз террасаға барып көлеңкеде ұйықтаймын...

	Тамағымды да Ием өзі беруге тырысатын. Есікті ашып, мен жақсы көретін көк табақты көтеріп шығады. Содан сәкінің түбіне апарып қояды. Мен жетіп барып табаққа жабыса кетемін. Өзі сәкіге жайғасып отырады. Көп сөйлемейтін, көп ойланатын кісі еді. Мен тамағымды рахаттанып жегенше алысқа қарап ойға батады.

	Көктемнің шуақты күндері Ием ағаш отырғызуды бастайды. Қарағай, қайың, тал және жеміс ағаштарын өз қолымен отырғызады. Әсіресе, ағаштарды суарғаны қатты ұнайды. Ұзын-ұзын ішіне суы бар резеңке түтіктермен суарады, кейде еркелетіп маған да суынан шашып жібереді. Қашып кетем де біраздан соң қайта кеп резеңкесін сүйреп тістелеймін.

	Алма, шие, қара өрік деген жеміс ағаштарын Алматы, Қарағанды деген алыс қалалардан алғызғанын достарына айтып мақтанып, ертіп келіп көрсететін. Мен де оларға еріп жүріп қызықтайтынмын. Өсе келе Иеме келгендердің бәрінің ниеті таза болмайтынын да байқадым. Әсіресе, қоңқиған қараға жаным қас. Оның тұлабойынан қызғаныштың арам исі шығатын. Ана қақпадан аттағаннан тіміскіленіп жан-жағына қарап Иеммен бірге үйге кіріп кетеді. Одан шыққанда да қызғаныштың қызыл отына оранып, жан-жағына алақтап қарап, осы үйдің алдында жатқан мені де өлтіре салғысы келіп бара жатады. Оны менің ақкөңіл Ием сезбейтін де. Көлігіне дейін шығарып салып, қоштасады. Қоңқиған қара кеткенше мен иемнен ұзамаймын, мен болмасам көлік астына итеріп жіберетіндей болып тұрады. Ол қоңқақ өзі де менен қатты қорқады, Иеме «Ана аюыңды ұсташы!», – деп қашқақтай береді. Адамдар жаман адамды ит те біледі деп бекер айтпайды, шындығында қара ниеттіні біз исінен білеміз. Ондайлардың исі де қарасасық болады...

	Бірде Қоңқақ қара Иемсіз біздің қақпаға келді. Есіктің қоңырауын басып тұрып қақпа астынан тұмсығы шығып тұрған мені көріп қалып көлігіне қарай қашты. Қоңырау даусынан үйден бір бала жүгіріп келіп, қақпаны ашты. Маған:

	– Эрнест, ары бар, кісі келе жатыр!, – деп жасқады. Мен кері шегініп тұрдым. Қоңқақ қорқа-қорқа үйге кіріп келе жатты. Есік алдында тұрған Иемнің қызына алып берген су жаңа көлігін көргенде көзі қызарып, қызғаныш исі сасып қоя берді. Сол сасыған қалпы үйге кіріп бара жатып:

	– Сендердің әкелерің ақшаны қайдан алады? Мынау салоннан ғой!, – деп әзілдеген болды.

	Маған оның сасық исі ұнамай, тиіскім келіп тұрдым. Баспалдақта жатып оны күттім. Көп ұзамай шықты. Енді қызғанышы тіпті асқынып, исі бүкіл ауланы алып кетті. Мені көріп:

	– Әй, аю, жолдан тұр!, – деп бүйірімнен теуіп жібергені. Өзім де тиісерге сылтау таппай тұр едім. Тепкісі қатты тимесе де балағынан ала түстім. Сирағына тісімді батырып жібердім.

	– Ой, ағай, оны теуіп неңіз бар еді. Ол ешкімге тимейді, тисе аямайды!, – беп бала маған жармасты. Вальер жаққа сүйрей жөнелді.

	– Иті иесі сияқты десеңші! Ой, әкеңнің..., – деп аяғын құшақтап отыра кетті. У-шуға үйден Иемнің әйелі шығып:

	– Ернетей, мұның не, мұндайың жоқ еді ғой!, – деп бажылдап жатыр маған.

	Мені үй артындағы вальерге әкеліп қамады. Жалпы мен Ием оған қаматпайтын, Эрнест ешкімге тиіспейді деп, аулада еркін ұстайтын. Сол сенімін ақтамай Иемді ұятқа қалдырдым. Ұятың не, қып-қызыл дауға қалдырдым. Содан мені хайуандарды қарайтын дәрігерге сүйреу басталды. Қоңқақ қара да өкіл салдырып әуреге түсіп жатса керек, ертесіне келіп мені атпақшы болды. «Осыдан бірдеңе жұқса, ешкімді аямаймын», – деп айбат шекті Иеме.

	– Бұл жабайы ит емес, уақытымен егіліп, денсаулығы тексеріліп жүрген ит қой, – деп Ием маған ара түсті.

	Он күн бойы мені ақ желең киген әйел доғдыр келіп қарап жүрді. Бір жапырақ қағазға әлденені жазып,

	–Тәртібі дұрыс. Құтырған емес, – деп Иеме мен туралы ақпарат айтып жатты.

	Менің Ием өте мейірімді жан деп айттым ғой.

	Ол адамдар түгілі хайуандарды да қатты аяп жүреді. Екеуміздің достығымызды өзіміз ғана жан дүниемізбен сезінеміз. Мені аяғаны сондай, мойныма қарғыбау салып көрген емес. Әрдайым еркін жүремін. Осы ауланың патшасы сияқтымын.

	Біздің қалашықта тұратын біреудің қанден иті болатын. Ол байғұс иесінен күн ара таяқ жеп біздің жаққа қашып келетін. Имеңдеп осы маңайда жүреді. Көбіне аш болады. Мен кейде ауланың бұрышындағы тесіктен шығып кетіп соған еріп, қалашықты шарлаймын. Соған еріп бірталай жерге барып та келемін. Қайта оралғанда Ием мен қызының мені іздеп қалашықты шарлап жүргенін көремін. Екеуі де маған ренжіп, жекіп қақпадан кіргізіп алады. Қаңғып кетіп аш қалды ма деп тамағымды береді. Бірде сол қанден жамбасы сынып, сүйретіліп біздің қақпаға келді. Алдында бүк түсіп, күйзеліп жатты. Оның сорлы халін көрген Иемнің қызы аяғаннан жылап жіберді де, менің итаяғыммен тамақ алып шықты. Қанден аш еді, жаны қанша қиналып тұрса да басын көтеріп аяқты босатып қойды.

	Ием қызметінен оралғанда сорлыны көріп мүсіркеп:

	– Не деген қатігез жан еді иесі. Қалай ғана сүйегі сынған ша жануарды ұрды. Иттің де сұрауы бар емес пе?!..,деп қатты ренжіді. Арғы көшеде тұратын көршіге барып қатыгездігін бетіне басатын болды. Әйелі жалынып жүріп, әрең ашуын басты. Содан менің Иеме деген қадір-құрметім бұрынғыдан артып, тіпті жақсы көріп кеттім.

	Күздің мамыражай бір түнінде біздің үйдің маңайыда абырсабыр басталып кетті. Балалар мені вальерге қамады. Торлы темірден көріп тұрмын, есік алды сапырылысқан адам. Біреулер құшақтасып «Ой, бауырымдап» жылап жатыр. Иемнің әйелінің ащы дауысы да құлағыма келеді. Ерке қызы айқайлап далаға қашып, үлкендері оны ұстап алып сүйіп, жұбатып жатыр. Үлкен ұлы да келіпті, қарындастарын құшақтап жылап жатыр. Мен танитын балалары мен туыстарының бәрі жүр, тек Ием жоқ...

	Кешелі бері бір сұмдықтың боларын сезгендей жанымды қоярға жер таппай жүр едім. Тамаққа да зауқым жоқ. Төбе құйқам шымырлайды. Тұрсам тілерсегім дірілдейді. Әлсіреймін.

	Жата кетем. Жатсам да күллі денем дірілдейді. Сөйтіп шоқиып отырамын. Онда да жаным сыздап тұрады. Көкпеңбек тілімді сыртына шығарып, тыныс аламын. Дем жетпегендей боламын... Ертесіне әлденеге ораған менің Иемді екі жігіт көтеріп көліктен түсірді. Мен оны исінен сездім...

	Содан сұмдық дауыс шығарып ұлыдым. Өз дауысымнан адамдар түгілі өзім шошыдым. Менің ұлығанымнан қазаношақ жақта жүрген әйелдер мен есік алдында жүрген еркектер үрпиісіп қалды. Бір еркек келіп, «Өшір үніңді!» деп тап берді. Мен вальердің түпкіріне қарай қашып тығылдым. Сонда да бір күйік ішімді өртеп, жылығым келе берді. Үйден Ерке қыз келіп мені құшақтап «Эрнест, енді папа жоқ!», – деп жылады. Ол ғана емес, мен де жетім қалған едім... Көзімнен ыстық жас парлап, қыңсылап қыздың бауырына тығылдым...

	Күйзелгеннен бауырымды көтере алмай жатып қалдым. Аза тұтқандай тамақ ішпей қойдым. Ерке қыз өзі қанша қиналып жүрсе де мені аяп, хайуанаттар дәрігерін шақырды. Ол да әкесі сияқты мейірбан, жан біткенге қамқор. Дәрігер бірнеше күн келіп маған ине салып жүрді. Мен оның ауырғанына баяғыдай қиналып қашпадым. Иемді ойлап жанымның ауырғанынан ине сұққан ащы емес еді...

	Ием бұрын да жиі-жиі жолаушылап кететін. Көп ұзамай оралатын. Арсалаңдап алдынан шығатынмын. Ол да бір дәурен екен. Енді қанша күтіп жүрмін, оралмайды.

	Ием жоқ болғалы зәулім үйдің алды көліктен, ауласы келімдікетімді кісіден босап қалды. Иемнің әйелі мен балалары ғана кіріп-шығады. Ешқайсысы арқамнан сипап еркелетпейді, бәрінің қабағы салыңқы. Мына үйдің, ондағы адамдардың, тіпті менің де өміріміздің мәні – ИЕМ екен. Онсыз дүние қаңырап қалғандай. Мүлгіген тыныштық. Тыныштық та қорқытады екен. Тамағым тоқ болғаныммен көңілім жабырқау. Жаным жетім. Дарбаза ашыла кетіп Ием кіріп келе жататындай. Сөмкесін қоя салып, құлағымды қаситындай.

	Кейде қақпадан Иеме ұқсайтын денелі еркектер кіріп келе жатады. Құлағым салпиып жандарына барамын. Олар қорқып тұрса да иіскеймін. Үйдегілер «қорықпаңыздар, Эрнест папамызды сағынып жүр. Үйге ер адам келсе осылай иіскейді, соны іздеп», – деп менің желкемнен ұстап шетке сүйрейді.

	Шіркін менің Иемнің исі-ай!

	Ондай иіс ешкімде жоқ. Баяғыда туған анамның бауырында жатқанда ғана оның иісінен өзімді сондай ғажап сезінуші едім.

	Иемнің жанында жүргенде, соның иісін сезгенде солай болатын. Ол да бір дәурен екен!

	Қазанның түнгі суығына ұрынбасын деп мені үйдің кіреберісіндегі аяқкиімдер шешетін жерге кіргізді.

	Мен Иемнің жаныма жақын иісін осы жерден сезе қойдым! Сөйтсем жоғарыдағы киім ілгіште Иемнің аулаға киетін қысқы тері тоны тұр. Соған сіңіп қалған ғажап иіс екен. Қыңсылап, көзімнен жас парлап жылап, ұлып жібердім. Менің даусынан үйден Иемнің жары шықты. Мен тонға қарап қатып қалған едім. Әйел менің Иемнің тонын танығанымды біліп, ілгектен алып құшақтап иіскеп, жаныма отыра кетіп өкіріп жылады...

	Осылай сүреңсіз күндер басталды.

	Күздің бір қара суығында көршінің қандені біздің қақпа алдына қашып келді. Тағы өліп таяқ жепті. Бүктетіліп жатты. Ерке қыз шешесін көндіріп, қанденді аулаға кіргізіп алды. Оны менің досым болсын деп «Дос» деп атады. Енді тамақты екеумізге бірге беріп жүрді. Дос та жаңа иелеріне адал болғысы келіп, қақпаның ішкі жағынан алдында жатады. Мен есіктің түбін бермеймін. Біздің үйдің шешесі де, балалары да әкелері сияқты өте мейірімді адамдар. Дос та соны түсінді ме, түнімен үйді айнала жүгіріп күзетеді. Тықыр еткен дыбыстан шаңқылдап үріп қоя береді. Тек ақылсыз болды ма, тамағы тоя бастаған соң адам таңдамай үріп, жүгіретін болды. Кейде үй иелеріне де бағынбайды. Кейде қоршаудағы тесіктен шығып, көршілердің ауласына еніп кетеді.

	Достың тағы бір жаман әдеті кім қақпа астынан не тастаса соны жейді. Қақпадан шыға қалса тіміскіленіп кететін. Мен өз аяғымнан басқа ыдыстан тамақ жемеймін. Сөйтіп жүргенде біреу оған у қосқан нан беріпті. Тамақсау бейшара талғамай жеп, уланып өлді. Екі-үш күн аузынан көбік шығып, бұратылып жатты. «Жақсы ит өлігін көрсетпейді» дейді адамдар, Дос оған да жарамай, ешқайда кете алмай бір түні аулада қатып қалды...

	Иемнің Ерке қызы бірде менің мойныма қарғыбау тақты. Мұндай сұмдықты көрмеген мен қарсыласып бақтым. Қайыс қарғыбау қалың жүнімнен денеме батпағанымен де біртүрлі мойынымды қылғындырып тұрғандай болады екен. Ертесіне сол қарғыбауға ұзын жіп байлап Ерке қыз мені жетектеп қақпадан шықты.

	Жүріп келеміз, жүріп келеміз.

	Мен қысқа аяқтарыммен қызға әрең еріп келемін. Бір кезде сурет жапсырған тастарды тікірейтіп-тікірейтіп қоршап қойған, арасында кішкентай үй сияқтылары да бар қорымға келдік. Ерке қыз тастан ойған ескерткіштің алдына келіп, мені қоршауына байлады. Өзі тікірейіп тұрған тастың бетіндегі суретті алақанымен сүртіп, «Әке! Әкетайым!», – деп дауыстап жылады.

	Әлгі суретке қарап, тани кеттім – менің ИЕМ! Жүрегім езіліп, қыңсылап жылап жібердім. Сағыныш деген осы ма?!

	Ерке қыз маған «Эрнест, Иеңді таныдың ба?», – деп құшақтап, сол құсап құлағымды қасыды. Өзі жылап жатыр. Мен мына жерде сол жатқанын түсіндім. Ием осы жаққа кеткен екен ғой!

	Ерке қыз мені ертіп қайтқанда жолды бағдарлап алдым.

	Біздің жақта қыс қатты болады. Қар қалың жауады. Адамдар жүргенде аяқтарының асты сықыр-сықыр етеді. Түнде аяз қысады. Мен күндіз аулада жүремін, түнде кіреберіске кілемше үстіне жатамын.

	Есік алдында қысқы аяздан қатып тұрған сәкіге қарасам ішім күйеді. Ием сонда отыратын. Мен аяғының астында жататынмын. Кейде шоқиып отырамын. Ол алысқа қарап ойланып ұза-а-қ отырады. Кейде телефонымен сөйлеседі. Ондайда менің құлағымды қасиды бір қолымен. Сол күндерді сағындым...

	Кейде бақты шарлап кетемін. Бұл бақтағы әрбір ағашты Ием өз қолымен отырғызған. Екеуміз күн жылыда оған су құятынбыз бірге жүріп. Мен су құйғыш шләнкесін тістелеп, одан қалса су шашырап тұрған әуізге барып суға түсіп кетемін. Соның бәрінде Ием мені еркелете жекіп, судан шығарып алып, ылғалданған жүнімді сипап қоятын. Сол күндерді сағындым...

	Иемнің балалары баяғыдай аулада асыр салып ойнамайды. Әкелерінің барында аулаға Аққала жасап, немерелеріне бақтың ортасынан сырғанақ қатырып мәре-сәре болып жататын. Ием де солармен бірге қар лақтырысып ойнайтын. Ерке қыз әкесінің мойнына асылып, немерелері де жармасып, алып адамды қарға жығып алатын. Мен де олардан қалыспай шапанының етегінен тістелеп тартатынмын. Сол күндерді сағындым...

	Жұмсақ кілемшенің үстінде маужырап ұйықтап кетсем болды Иемді көрем. Ол екеуміз қалашықта қыдырып жүреміз. Мені кейде адам аяғы саябырлаған кездері үйдің маңындағы паркке алып баратыны болатын соны да көремін. Ием ағаштардың саясындағы сәкіде ойға батып отырады. Мен алас ұрып ары бері жүгіремін. Ағаш жапырақтарының арасынан маған сығалай қарап батып бара жатқан күннің сәулесін тамашалаймын. Су шашыратқыларынан тіліммен жалап су ішемін. Иеме қарай томпаңдап жүгіріп келе жатып оянып кетемін...

	Біраздан бері Ерке қыз да, шешесі да көрінбейді. Маған тамақты туысқандары құяды. Иемді жоғалтқаным аздай, енді басқалары да бір жаққа жолаушылап кетті. Оларды да сағынып кеттім...

	Осы Сағыныштар менің жанымды жеп барады. Ием енді ешқашан келмей ме?! Неге келмейді. Оны іздеп барсам ба екен?! Жолды білемін. Тартып кетейін десем, темір қақпа өмірі мен үшін ашылмайды. Кірген де, шыққан да оған ұқыпты. Ит шығып кетпесін деп жатады.

	Бірде Иемнің туысқаны қақпаны ашып тастап қар күреді. Мені шығып кетеді деп ойламады ма, үйге кіріп кетті. Сол сәтті пайдаланып қаша жөнелдім. Ием жататын қорымға тартып бердім. Өзіме таныс жолмен зытып келем, зытып келем. Қысқа аяқтарым қарға омбылап қалса да тырмысып шығып, зытып келем. Қорымды жаңылмай таптым. Бұл маңай сондай тыныштықта, қыбырлаған жан көрмейсің. Бәрі тасқа айналып, қоршау ішіне кіріп қатып қалғандай. Менің Ием де қатып тұр. Суреттегі Иемді көрдім. Маған қарап тұр. Сәкіде ойланып отырғанындай ойлы көз! Қоршаудың есігін жел итерген бе, қармен жартылай ашық қатып қалыпты. Арасынан кіріп, томпайған ақ төмпешікке жатып ИЕМді ойладым. Сағынғаным сонша мына әлемде басқа тірлік барын, тамақ ішуім керектігін де ұмыттым. Санамда тек оның бейнесі, сонымен бірге болған күндерім.

	Жата бердім...

	Жата бердім...





ІІІ бөлім


	ҚАЛЫБЫ БӨТЕН ҚАЛАМГЕР





	Алпысбай МҰСАЕВ





ҚАЛЫБЫ БӨТЕН ҚАЛАМГЕР




	Қазақ әдебиетіне алпысыншы жылдары келген бір топ талантты шоғырдың ішінде жұлдызы ерекше, қалыбы бөлекше бір қабырғалы қаламгер де бар еді. Ол өз тұрғыластары Әбіш Кекілбаев, Мұхтар Мағауин, Қалихан Ысқақов, Әкім Тарази, Сайын Мұратбековтермен бірге қазақ сөз өнерінің кең жаһанға танылуына өзінің бар күш-қажырын жұмсады. Жазушылық сапарда аянбай тер төге отырып, ұзақ шығармашылық жолдан өтті, қаламгерлік қабілетін алты әлемге паш етті. Жазған дүниелері – біздің әдебиетіміздің асылдарының қатарынан орын алады. Ол көрнекті прозаик жазушы, Мемлекеттік сыйлықтың және Мұхтар Әуезов атындағы сыйлықтың лауреаты Дүкенбай Досжан болатын.

	Д.Досжан шығармашылдығы тақырып жағынан алғанда негізгі үш саламен ерекшеленеді. Оның алғашқысы – көне ғасыр қойнауынан ер түрік рухын тірілткен тарихи тақырыптағы «Жібек жолы», «Отырар», «Фараби» кітаптары. Екінші бағыт – кешегі бодандық бұғау мен шенеуніктер езгісі зардаптарынан мінез экологиясына ұшыраған өмірзая ұрпақтар образдарының галереясы «Зауал», «Дария», «Табалдырығыңа табын», «Жолбарыстың сүрлеуі», «Кісі ақысы» кітаптарынан табылады. Үшінші бағытқа – ғажайып адамдар ғұмырын көркем тілмен сөйлеткен «Мұхтар жолы», «Абайдың рухы», «Алыптың азабы» атты кітаптары жатады.

	Жазушы әубастан биік мансап, жайлы орын іздеген емес. Өмірбаянын парақтап отырсақ, ешқашан лауазымды қызмет атқармағаны байқалады. Оның есесіне өзінің бар күш-қуатын, қажыр-қайратын жазуға арнағаны мәлім. Алаңсыз шығармашылдық қызмет, табиғи талант оның өнікті де өнімді дүниелерді тудырғанын көрсетеді. Жазушы шығармалары дүние жүзінің 16 тіліне аударылған. Оның ішінде ағылшын, швед, испан, жапон, неміс тілдері секілді жаһанға кең тараған тілдер де бар. Жоғарғы оқу орнының қабырғасынан шығысымен-ақ сонау шығармашылығының балаң кезінің өзінде әлі ешкімнің тісі бата қоймаған тарихи тақырыпқа ден қойды. Соның нәтижесінде дүниеге «Отырар», «Фараби» атты хикаяттар мен «Жібек жолы» тарихи романы дүниеге келді. Жас жазушы сол дәуірдің қалыбын, бояуын тап басып тани отыра қала салған, сол қалада ғұмыр кешкен ата-бабаларымыздың болмысын, тыныс-тіршілігін нанымды сурет, көркем келбетімен көрсете алды. Ұлы Жібек жолының бойына орналасқан ежелгі тарихи мекендер – Түркістан, Отырар, Сайрам, Баласағұн, Меркі, Сығанақ сияқты кенттердің ахуалы, сол кезеңдегі көріністері, ел мен жер тағдыры, тіршілік сырлары, қуаныш пен реніш, сөз саптау ырғағы, кейіпкерлердің мінез-құлқы, дәстүрлі дүниетанымын шынайы сомдайтын суреткерлік қадам қажет еді. Бұл туралы замандасы, заңғар жазушымыз Әбіш Кекілбаев: «Бұған жарыса парасатты пайым, ұлттық ұстаным, түймедейден түйедей пәлсапа түйетін хаткерлік қажет еді. Хаткерлік сыннан автор қаламы төселген суреткердей сүрінбей өтті. Көкейге құп ұялаған, мөлдіретіп сурет салған көркемдігімен алды. Өрмегі қалың тіл қолданысымен баурады» – деп жазды [1; 5-6].

	«Жібек жолы» романы 60 мың тиражбен, орысшаға аударылып «Жазушы» баспасынан басылып шықты. Кейін «Дружба народов» журналының қосымша жазылымы жүйесінде 300 мың данамен жарияланды. Украин тіліне аударылған бұл роман «Днепро» баспасының ең үздік тарихи романға берілетін сыйлығын иеленді. Іле-шала әлемнің сан түрлі тілдеріне аударыла бастады. Неміс, мадияр, моңғол, түрік пұштын тілдеріне аударылып, сол елдің өз баспаларынан жарық көрді. Роман туралы уақытында бұрынғы ұлт республикаларының хас қаламгерлері армян Грант Матевосян, әзірбайжан Анар, молдован Ион Друцэ, орыс Иван Уханов, қырғыз Қасымбеков, түркімен Жұмагелдиев, тәжік Зұлфықаровтар жылы лебіздерін білдірді. Ал орыс тіліне аударылған «Зауал» романы «Молодая гвардия» баспасының сыйлығын иеленді.

	Жазушы шағармаларында негізінен өмір оқиғалары шындыққа негізделіп, кейіпкерлерінен өткен тарих пен қазіргі кезеңнің ең көкейкесті мәселелері анық көрініп, ол өзгеше бір сыр, өзгеше бір көру кестесі, сыр сезім ағыны арқылы аңғарылады. Жазушының сөз саптау жүйесін, не сөздік қорын ешкіммен шатыстыруға болмайды. Баяндау стилінде жеңіл юмор жаңбыры бүркіп жауып тұрады. Әңгімелерінде ұлттық этнографиялық нышандар, тарихи шежірелік ерекшеліктер үнемі көзге ұрады. Әсіресе, «Қымыз», «Шабандоз», «Кісі ақысы», «Ергежейлі», «Адамға қанша қуаныш қажет?», «Жігіттің бір жұрты», «Қызылқұмның желі не деп жылайды?», «Құмда қалған кемелер», «Арыстанды – Қарабастың желі», «Екі дүние есігі», «Қыз әні», «Өрік», «Жолбарыстың сүрлеуі» сияқты әңгімелерінің орны бөлек.

	Жазушының өткен ғасырдың соңын ала жазған «Зауал», «Дария», «Табалдырығыңа табын» романдарында көне Сырдың орта ағысы мен кәрі Қаратау өңірін мекендеген ауылдастарының өмірін кеңінен көрсетеді. Бұл трилогиялық туынды табиғатында – ел мен жердің тозуы, судың тартылуы, құм көшкіні сияқты экологиялық проблемалар молынан қамтылған. Мақұлбек, Батыр, Доскей, Ғайнекең, Мүлкаман, Нағанай, Құлшығаш, Далабай, Сая, Жаманеркек бейнелері жарасымды шыққан. Олар түрлі мамандық иелері, туған жерінде еңбек етіп, өз бейнетінің жемісін татып жүрген ел адамдары. Жазушы сол ел адамдарының мінез-құлқын, іс-әрекетін нанымды суреттей отырып, өмірдегі күнгей мен көлеңке, салғырттық пен сабырлылық, немқұрайлылық, өлермендік сырларына терең үңіледі. Ауыл адамының адал еңбегінің оның үміт – сенімін, елге-жерге көзқарасын, мұратын, қым-қуыт өмір соқпақтарын жазады.

	Қазақстанның оңтүстік өлкесі, құм мен шөл адамдары, олар ауыр да ащы өзіндік көкейкесті мәселелерімен көрінеді. Дүкенбай үшін Қаратау мен Қызылқұм арасы У.Фолкнердің ойдан шығарылған Йокнапатофы немесе Ә.Нұрпейісовтің Арал өңірі, Белараны немесе Г.Матевосянның Цкмакутымен бірдей. Бір ауқымды қамтыған бейнелеу объектісі барлық кезеңде үлкен суреткер үшін жалпы адамзаттық, ғаламдық көкейкесті мәселелер туралы үлкен пәлсапалар түйіндеуге мүмкіндік береді. Сол объектінің жыршысы етеді. Д.Досжановтың таңдаулы шығармаларына да ой ағымының ширығуы, ауқымдылық, үлкен эпикалық және лирикалық иірімдерді типтендіру тән, оқиғаның өн бойында адамзаттық толғаныстар, құштарлық пен адам айтқысыз жан азабы жатады.

	Жазушы соңғы жылдары әрі жаңа, әрі тың арнаға бет бұрды. Тәуелсіздік таңымен қатар өрілген мынау аласапыран, дүлей уақыт керуенінде күйіп тұрған ділгір мәселелер – жікшілдік, жебірлік, тоғышарлық ауруларынан абай болуға, азаматтық ұстаным мен ұлы мақсаттар биігіне жетелеуге үн қойды. Кейінгі уақыт дидарында жарық көрген «Жылы ағыс», «Жан тәтті», «Үрей», «Ине ұшындағы өмір», «Пайғамбардың өлімі», «Жазмыштың формуласы» атты хикаяттарында осы заманғы кейіпкерлердің жан әлемін әр қырынан қарастыру арқылы бояу белгімен көркемдеу орын алған. Бұл ізденістері де сәтті шыққан. Хикаяттары оқырмандардың іздеп жүріп оқитын дүниелерінің қатарында. Жазушының өзі айтқандай: «...Ішімдегі тірі сөзді, көркем сөйлемді, қадау-қадау ойларымды жарық дүниеге, сырт әлемге қайтсем де шығаруым керек көрінді. Аян берген сол ойлар! Шығармасам – шерленемін кеп. Мына мен үшін жазушылық кітап жазу, атақ шығару емес; жер әлемді бояумен бедерлеу, шер тарқату, мысқылдай болса дағы; кептердің қауырсынындай көрінсе дағы – өзімнің тапқан шындығымды айту...» – ға айналған [2; 444].

	Теңіздей толқыған телегей ойларыменен қазақ қарасөз жанрының көркемдік әлемін байытқан, өзінің өшпестей қолтаңбасын қалыптастырған азғантай құнарлы таланттың бірі – Дүкенбай Досжан. Алғашқы әңгімесі 15 жасында жарық көрген қаламгердің бұл күнде кітаптары әлемнің 20 тіліне аударылып, жалпы көлемі 3,7 млн таралыммен басылып шыққан. Құнарлы қалам иесі бұл күндері 11 роман, 22 хикаят, 100-дің үстіндегі әңгіме авторы. Кітап палатасының есебінше Қазақстандағы ең көп оқылатын жазушы.

	Д.Досжанның шығармашылдық мүмкіндігі түбегейлі зерттеліп, жан-жақты ашылмағанмен, оның творчествосы туралы мерзімді баспасөздер мен ғылыми монографиялық еңбектерде орынды айтылып та жүр. Жазушы шығармашылығы туралы «Дүкенбай Досжан прозасының тілі», «Концепция человека в прозе Д.Досжана» атты кандидаттық диссертациялар қорғалса, «Д.Досжан шығармаларының тарихи фабуласы» деген тақырыпта докторлық диссертация әзірлену үстінде. Газет-журнал беттерінде сарабдал суреткердің қаламгерлік қарымы, тақырыптық-стильдік ерекшеліктері, өзіне тән тілдік бояулары, пәлсапалық толғаныс пен ой ағынына құрылған көркем дүниелері қақында тұщымды дүниелері де жарияланған.

	Олардың қатарына бәрін тізбелемей-ақ О.Сүлейменовтің «Шарада шүпілдеген өмір», З.Серікқалиевтің «Қажырын қылышша қайраған қаламгер», Ғ.Есімнің «Жазушылығын ойшылдықпен құнарландырған», Ә.Кекілбаевтің «Жақсылық диханшысы», Н.Төреқұловтың «Қазақы Бальзак», Р.Тұрысбектің «Тарих пен таным», Ж.Мәлібековтің «Көркем сөз сәулетшісі», С.Мәметтің «Еңбегі жанған қаламгер», Ш.Елеукеновтің «Еңбегіне сенген адамның еңсесі биік», Х.Көктәндінің «Ой гладиаторы», А.Мекебаевтің «Талап пен талғам», А.Сейдімбековтің «Ізденіс іздері», М.Серғалиевтің «Ақиқатты арқау еткен», Г.Бельгердің «Новые горизонты», «Талант плюс трудолюбие», З.Кедринаның «Высота критериев», «Трудный но неизбежный», «Художественная летопись ревалюции», П.Ульяшовтың «Прощания и встречи с прошлым», «Разрушение стереотипа» атты мақалаларын айтқан жөн. Мұның бәрі, Д.Досжан секілді заман келбетін көркем кестелеп, табиғат пен адам, уақыт пен кеңістік құпиясын барынша терең айта білген қанатты қаламгерге деген құрмет пен ерекше ізет деп түсінген дұрыс.

	Жазушы қазіргі таңда шығармашылдық бабында. «Дүкенбай шығармашылығы бәйгеден гөрі, ат үстінде ойқастап қол төңкерген жорыққа келеді. Қалыбы бөтен, екпіні дүлей қол. Әр қырқаның басынан бұлт болып көтерілген шаңды, жер еңбегін тесіп жіберердей дүбірді сезсек – ол мына Дүкенбай Досжан бауырымыздың ұлы жосқыны деп танығанымыз жөн» [1; 9]. (Ә.Кекілбайұлы) дегендей, өмірдегі ұлы өзгерістерді қалт жібермей, қиядағыны шалатын қыран мінез қаламгердің, қатпарлы сыры мол, көркемдік бояуы қанық дүниелеріне әлі де талай ораларымыз хақ.





І БӨЛІМ


	АЛҒАШҚЫ АСУЛАР



	«Жібек жолындағы» мифтік сарындар, беліне дабыл байлаған иесіз сәйгүлік, қыпшақ даласының еркін романтикасы шығарманың жұлынды желісіне құп үйлескен, әсіресе романның сөйлем сазы, реалистік бояуы, серікпедей шымыр диалогтары қатты қызықтырады.

	Юрий Суровцев



	Дүкенбай Досжан 1942 жылы қыркүйек айында Қызылорда облысының, Жаңақорған ауданына қарасты Қаратау қойнауындағы, Ақүйік өзенінің бойындағы Құланшы деген жерде дүниеге келген. Әкесі Сарыұлы Досжан белгілі атбегі, жылқышы соғыс жылдарында «Ынтымақ» колхозының төрағасы болған, артына із қалдырған еліне сыйлы азамат екен. Шешесі Жәмилә Жанұзаққызы ғасырдан артық ғұмыр кешіп, бертінде ғана қаза болған. Кезінде көп жыл бойы колхозда сауыншы боп еңбек еткен, өмірден көрген-түйгені көп, ел ұйытқысы болған қадірлі ана еді. Жазушының жас шағы Ұлы Отан соғысының қаһарлы жылдарына тап келеді «Шешемнің айтуынша үш-төрт жасқа дейін тілім шықпай жүріпті. Бұл отбасында баламен айналысатын, сөйлесетін кісінің болмауынан ғой деп ойлаймын. Әкем колхоз төрағасы, бірде ылдиға ауданға есеп беруге, келесіде жайлаудағы малшыларға, жондағы егіншілерге шабуылдап аттан түспей жүреді, үйге соға қалса-түн жарымынан ауа, мен ұйықтап жатқанда келіп, ертеңгісін торғайдан бұрын оянып, өзім ұйқыдан тұрмай аттанып кетеді. Анам жаз бойы жүз қаралы бие сауады, қымыз ашытып, меске құйып, егіншіге, шөпшіге жөнелтіп жатады. Ағам, әкем әлгі кісілердің қолын ұзартып, күйіп тұрған шаруасына қолғабыс жасайды. Күні бойғы тамағым – саумал қымыз, бесті қымыз, биенің сүті» – деп жазады кейін [2; 328] өзінің естеліктерінде. Өз қиялын өзі серік қып өскен бала там үстінде, не үй маңында Қаратаудың мұнартқан белдеріне, Ақүйіктің көгілдір бояуларына, не сағымданған дала жондарына көз алмастан, сағаттар бойы ойға шомып қарап отырады екен.

	1959 жылы Жаңақорғандағы мектепті алтын медальға бітіріп, Қазақ мемлекеттік Ұлттық университетінің филология факультетіне түседі. Бұл кезең бүкіл Қазақстандағы жазуға талабы бар үкілі үміттердің бір ортаға жиналып жатқан кезі еді.

	Сол шамада университетте оқып жатқан Әбіш Кекілбаев, Мұхтар Мағауин, Рымғали Нұрғалиев, Сұлтан Оразалинов, Оразбек Сәрсенбаевтармен бір болуы аралас құралас жүруі – Асқар Сүлейменов, Қалихан Ысқақов, Герольд Бельгер, Жүсіп Қадыровтардың ықпал әсерлері, оның үстіне Мұхтар Әуезов, Бейсенбай Кенжебаев, Мұқанбетжан Қаратаев, Есмағанбет Ысмайлов, Темірғали Нұртазин, Ісмет Кеңесбаев, Мәулен Балақаев, Зейнолла Қабдолов тәрізді ғұлама ұстаздарының дәрістерін тыңдап, жазушының өз сөзімен айтсақ: «Ол заманда үлкен жазушылардың көбінің көзі тірі – Жазушылар Одағына Әуезовтің, Мұқановтың қолын алу үшін барамыз, жиналыс өте қалса залдағы соңғы отырғышқа құйрық басып, ауыз ашып әлгілердің сөзін тыңдасақ дейміз. Тыңдап та жүрдік. Айтбай Хангелдиннің алпыс жылдық дастархан мәзірінде Сәбит Мұқановтың қолына су құйғаным әлі күнге дейін есімнен кетпейді» – деп [2; 346], ағалары Ғабиден Мұстафин, Әбділдә Тәжібаев, Асқар Тоқмағанбетов, Тәкен Әлімқұлов, Әбдіжәміл Нұрпейісовтердің қолдарына су құйып, баталарын алған.

	Қазақ университетін 1964 жылы бітіріп, Алматы облыстық «Жетісу» газетінде үш жыл, мұнан соң республикалық «Жазушы» баспасында әуелі редактор, сосын аға редактор болып он жыл қызмет атқарады. Республикалық Баспасөз Комитетінде сегіз жыл, Қазақстан Жазушылар Одағының проза жөніндегі кеңесшісі болып алты жыл, мұның жалғасы «Дала дидары» газетінде, «Жалын» журналында, авторлық және аралас құқық комитетінде, Қазақстан Республикасы Ұлттық Банкінің музей директоры қызметіне ұласты. 2002 жылы Президенттің шақыруымен Астанаға көшіп келді. Қазір Президенттік мәдениет орталығындағы «Мәдени мұра» – мәдени-танымдық және ғылыми көпшілік журналының бас редакторы қызметінде.

	Алғашқы шығармасын 15 жасында бастаған жазушы әдепкі қарқында мақала жазуға, жырға әуес болды. Өлең жазып газет журнал беттерінде көріне бастады. Қазақ мемлекеттік университетінде оқып жүрген жылдарында жазған алғашқы жыр жинағы басылып та шықты. Кейін негізінен ұйқассыз ақөлең ырғағымен жазылған «Бүгінгі күн» деп аталатын ұзақ дастаны Қазақстан Комсомолы Орталық Комитетінің үлкен мәжіліс залында әдебиет бірлестігінің отырысында талқыланады. «Дастан көпшілік жастарға ұнамады, сын айтушылар көбейді. Екі кісі ғана мені жақтап сөйледі, бірі: Асқар Сүлейменов, екіншісі: Жүсіп Қыдыров болды, өзгесі жүндей түтіп, қой ішінен құбыжық көргендей атойлап, шошына жамандағаны есімде жатталып қалыпты», – деп жазады автор өзінің бір еңбегінде [2; 337] Бірте-бірте жазушылық қолы өлеңде емес, прозада екенін ұғынған талапкер қазақ қарасөзіне ақыры көшіп тынды.

	Шығармашылық жолының бастауында жазушының ертеден келе жатқан халықтың әдет-ғұрыптарға байланысты оқиғаларға үйірсектігі – оның өзге прозашылар әлі шиырламаған таптаурын тақырыптардан мойнын ала қашу болса, екінші жағынан халқының жазба тарихының рухани тереңдігі тым әріде жатқандығы, өзге халықтар әдебиеті мен тарихынан, өнерінен ешбір кем соқпайтынын аңдағаннан туған талпыныс еді.

	Мұның өзі жас жазушының басты міндетін тез айқындауға, оны тезірек орындауға жағдай жасады. Жазушының сол кезеңдерде жазып жүрген әңгімелерінің де жетістігі, сол өзі көріп жүрген, араласып жүрген бүгінгі заман тірлігін көрсетуде емес, қайта сирексіп, жылыстап бара жатқан салт-сана, әдет-ғұрып, ұлттық мінездерді жарқырата көрсетуінде дер едік. Осындай іркіліксіз ізденістер, тың дүниелер жазуға деген талпыныс пен талғампаздық ат басын тарихи тақырыптарға бұрғызды. Өткен ғасырдың алпысыншы жылдарының жуан ортасында жарияланған «Отырар», «Фараби» повестері соның куәсіндей еді. Бұл шығармалардың маңыздылығы – әбден ұмыт болған көне тарихымызды жаңа өскелең ұрпақ жадында қайта жаңғыртып, туған жерге, өскен елге деген отаншылдық сезімін оятуында. Шындықпен жазылған шығармалардың қай уақытта да оқырман жүрегіне жол табуы сөзсіз. Қалың оқырман қауым түгіл, жас жазушының бұл шығармалары тарихшы-археологтардың да назарын өзіне аударды. Кейін бұл повестерде айтылған мәселелер ғылыми жұмыстардың да объектісіне айналды. Талай ғасыр дәуірлеген Отырар цивилизациясын еске түсіріп, ол туралы кеңінен мағлұмат берген бұл шығармасында маңғол-татар шапқыншылығына дейін дала цивилизациясы, онда орнаған қалалардың озық мәдениеті, салт-дәстүрі, сәулет-сәні, өнері, әдетғұрпы, өзге елдермен сауда қатынасы кеңінен әңгіме болған.

	Түбі бір түркі тілдес халықтарының ортасынан жарып шығып, ғаламның жеті түрлі ілімін меңгерген, бүкіл саналы ғұмырын ағартушылыққа арнаған ғұлама ғалым Әбунасыр әл-Фараби турасындағы мол деректер тарих сахнасында молынан кездесетіні белгілі. Алайда сол тарихтың әдебиетке көшіп, көркемдік қиял мен тарихи шындықтың өзара бірлігінен туындайтын құбылыс көркемөнерде әлі де құнын жоймай келеді. Осы ретте тарихи тақырыпқа қалам тартып, тарих пен көркемдік шешімді шығармасына арқау ете білген жазушының бірі – Дүкенбай Досжан болды.

	Жазушының алғашқы туындыларының бірі «Фараби» повесінің басты идеясы – елді ағарту, өнермен, ғылыммен, сусындандыру, туған жерді қадір тұту. Ал тақырыбы – әлемдегі Аристотельден кейінгі екінші ұстаз Әбу Нәсір әл-Фарабидің ғұмыры және сол қоғамдағы әлеуметтік жағдай. Нақты алғанда, туындыда бастан-аяқ өмірде болған, тарихи тұлғалар көрініс береді. Шығармадағы оқиға желісі, компазициялық құрылым сатылы, стадиялы түрде емес, кезекті түрде, яғни авторлық шегініс негізінде әл-Фарабидің жастық кезі мен кәрілік шағындағы оқиғалар алма-кезек беріліп отырады.

	Алдымен балаханада ауыр халде келе жатқан ғұламаны жазушы қанық бояумен суреттейді. Жазушы Фарабидің халін өз аузынан сөйлетеді, жан қиналысы мен тебіренісін үлкен шеберлікпен береді. Тылсымдық, мистикалық сарынмен шығарманы сағымдай бұлдыратып бастаған жазушының не айтқысы келіп отырғаны, қандай сырдың жатқандығы, ең басында кездескен ғұлама шал мен Саифтың тағдыры, олардың кім екендігі турасында оқырман өз-өзінен елітіп, әрі қарай шығарманы биікке самғатып әкетуге мол қызығушылық туады.

	Шығармада әл-Фараби өз туған жерін биік пафоспен сүйе білетін елжанды тұлға ретінде көрінеді. Балаханада өлім аузында жатқандағы сәтін жазушы былай бейнелейді: «Туған жерін еске алған сайын өстіп қатты қиналатыны бар еді. Бұл мінез көкірегіне беріш боп қатқалы қашқан. Әсіресе, өмірдің ащы-тұщысын, дүниенің алыс-жақынын, пенденің жақсы-жаманын көп көрген кісіге ауыр екен. Қыр астынан кәрілік қылт етіп, уақыт салмағы кеудесін қысқан сайын, жер қойнына жақындаған сайын, туған жері де соншама ыстық көріне береді. Есіл-дерті «Бір көрсем-ау дидарын», – деп аңсайды да тұрады. Сағыныш та дерт секілді, күллі рухын кеміріп-кеміріп жеп қойды» [3; 100]. Жазушы оқырманның көңіліне осы жолдарымен-ақ аңдату тастап, әл-Фарабидің сағынышы арқылы шығарманың бір ұшын ашады. Осы сәттен бастап қаламгер өткен күнге авторлық шегініс жасайды. Фарабидің Отырар даласына жеті қат ғаламның жеті түрлі ілімін үйреніп келіп, әскерге, яғни, жауға тойтарыс беруде жасақтың құрамына алынып жатқан балалардың ішінен көзі қарақты деген жеткіншектерді жетелегені, балаларды оқытуға деген ынта-жігері, олардың оқуына қажетті жер тауып, датқадан жағдай сұрауы – образ бейнесін ашудың ең алғашқы сатысы ретінде көрінеді. Әл-Фарабидің туған жерге деген ыстық сағынышын жазушы ел кезіп, білім-ғылым қуып, елінен жырақ кетіп, халқының игілігі үшін қызмет еткен еңбегі арқылы суреттейді. Бір қызығы, жазушы кәрілік шақтағы Фарабиді суреттегенде, содан сәйкес сюжеттерді қатар, параллель қояды. Мәселен, Фарабидің Жауһар қызға ғашық болғандығы, оған деген сезімінің пәктігін суреттейтін жерді қолдайдың жарлы болып, оған сұлу қыздың қажеттілігі турасындағы жерлер куә болады.

	Осылайша шығарма желісімен әл-Фараби елге, халыққа білім ұрығын себуге бел буып, ел арасынан талантты, білімге құштар өрендерді іздеп, олардың болашағы үшін алаң болады. Мысалы, өз қолында күн кешіп отырған Саиф қолдайдың өткенін өкінішпен еске алады. Ол оқиға былай өрбиді. Мысырдан келген саудагерлер әдейі Қыпшақ елінен ұрпақ алуға келеді. Олар қыпшақ еліне жоғарыда айтылған ұсынысты білдіре отырып, өздерінің Сих бабасының мынадай өсиет айтып кеткенін айтады: «Қолбасшы етуге қыпшақ ұлдарын алыңдар. Күндердің күнінде жаугершілік заманы болса, солардың тұқымы ғана құтқара алады. Қыпшақтар қанына біткен жаугер, қайсар, тура келеді. Жігіттерге қолбасшы етуге тек солар жарайды» [3; 109]. Жазушы осы сөзді Мысыр елінен келген жаушыға айттыра отырып, қыпшақ жұртының болмысынан, тумысынан текті ұлыс екенін меңзеп кетеді. Міне, осы тектілікті те Фараби сақтап қалғысы келген, одан әрі жалғастырғысы келді. Осы оқиғаға куә бола отырып, датқаға қарсы дау айтады. 1 баланың айырбасына 3 бала әкеліп отырған Мысыр жаушыларына датқа баланы беріп жібереді. Бірақ Фараби әлгі елінен еңіреп кетіп бара жатқан балаға әрі аяушылық сезімінен, әрі датқа деген ыза-кегінен ныспысын сұрап үлгереді. «Саиф» деп, артына қарай-қарай кетіп бара жатқан қара сирақ баланың көзінен ұшқынды көре отырып, есімін құлағына түйеді. Осылайша Саифты Мысыр жаушылары алып кете барады. Фараби енді қол, әскер даярлайтын Жауһар қыстағындағы қолдайға барып білімге деген ынтасы бар балаларды жинайды. Қолдай қиналып-қиналып, «қолы жоқ ел – құл» деп, жұмысқа епсіздеу үш бала береді. Фараби сонымен бірге, елінен бірнеше балаларды жинап, датқадан салынып жатқан саудагерлер түнеуге арналған сарайды медресе ретінде сұрап алады. Осылайша Фараби медресе бала оқытып, өз білген-тергенін, ғылымның барлық саласын – зергерлік, музыкалық, сәулетшілік, риторика, логистика секілді түрлерін жер-жеріне жеткізіп үйретеді. Жазушы шығармада кейбір әл-Фарабидің еңбектерінің атын атап, түсінік беріп кетеді. Шығармада әл-Фарабидің талантты да талапты шәкірті Қорқыт бейнесі сомдалады. Қорқыттың күйшілік, қобыз жасау өнерін паш етуге, оны дамытуға мол үлес қосқан ұстазы ретінде Фараби жан-жақтылығымен тағы бір көрінеді. Осы орайда жазушы ұстаз бен шәкірт арасындағы байланыс, яғни Фараби мен Қорқыт арасындағы рухани үндестік, жарасымдылықты тап басып айтады. Бірақ уақыт өте келе, Фарабидің ел арасына жайып жүрген дүние ілімін ешкім түсіне алмайды. Оның ілімін алдау, арбау мақсатында жүзеге асатын сиқыр ғылымы деп біледі. Медреседегі ежелгі сауатсыз ұстаздың кесірінен, Фарабиге көп қастандық жасалады, елдегі дүмше басшылардың ықпалымен оған бірнеше қиянат жасалады. Атап айтқанда, оның ғылым-ілімін таратуға тыйым салынады, датқа берген медресесін мешіт ретінде жұмыс жасатуына байланысты қатаң талаптар қояды. Ол талап – ұстаздық қызметінен бас тартып, сопы болу немесе әскер бастап, қолбасшылық ету. Фараби аталған екі ұсынысты да қабыл алмайды. Оның бар арманы – қыпшақ жастарын, елді сауаттандыру, ел ішінде ілім-ғылымды тарату, осылайша елді көркейту. Ең соңында, Фарабиді өлтіріп тынбақшы болады. Бірақ Ясы деген шәкірті естіп қалып, ұстазына келіп барлық мән-жайды айтады. Фараби сол себепті өз туған жерінен безініп, қашып кетуіне тура келеді. Бірақ ол өзінің сүйікті шәкірті Қорқытқа бар ақылын айтып, ғылым-ілімді, өнерді жанынан тастамауды өтінеді. Сонда да болса, ол туған елінде дарынды, алымды шәкірттер қалдырып үлгереді. Отырар жерінің біршама даңқты ғалымдары сол Фараби ашып кеткен медреседен оқып шыққандар болады. Уақыт сынына орай, Фараби басқа мемлекетке ауысып, Саиф қолдайдың қолына келіп тұрақтап, соның ақылшысы болып, бауыр басып кетеді. Бірақ елі, туған жері қанша опасыздық жасаса да, өмір бойы туған жерін аңсаумен өтеді. Саифты барлық ел Ескендірдің тұяғы деп есептеп жүрсе де, оның түп-тұқияны қыпшақ екенін Саиф та, басқа ел де білмей өтеді, Фараби де бар шындықты айта алмай, балаханада келе жатқан күйінде өмірден өтіп кетеді. Осының бәрі қаһарманның ішкі монологы арқылы ұтымды, үйлесімді берілген. Қалай дегенде де «Фараби» повесі ұлы дала ғұламасын туған топырағына таныстыру бағытында қазақ прозасындағы алғашқы және толымды туындылардың қатарында.

	Дүкенбай Досжан – қазақ әдебиеті тарихында алғашқылардың бірі болып тарихи тақырыпқа, соның ішінде түркі тарихына көп зердесін төгіп, мол еңбек еткен жазушы. Осы бағытта жазылған ең көрнекті туындыларының бірі – «Отырар» повесі. Тарих сахнасынан Отырар қаласының бетпердесін білеміз, ал оның көркемдік шындыққа айналып, аксиологиялық мәндегі шешімге жету жолында еңбек ету – өте қиынның қиын ісі. Повестің негізгі тақырыбы – тарихтағы Отырардың халі болса, басты идеясы – кезінде бүкіл түркі жұртының рухани-мәдени астанасы болған Отырар қаласының монғол шапқыншылығы кезінде көрсеткен ерен ерлігі, оның батыр ұлдарының ақтық демі біткенше елі үшін аянбай күресуі. Жазушы сол арқылы жас ұрпақтың жадына тарихи сананың сарқыты арқылы ұлтжандылықты сіңдіруді мақсат етіп қойған және сол мақсатына жетті де. Себебі бұл повесті оқып әрбір жан халқы үшін жанын пида етуге бар күшін салған ерлердің ісін, Отырардың берілмеген сәтін, әйел, бала-шағаның жау жендеттерін қорғанға кіргізбеуі үшін қолынан келген көмегін жасауын түрлі әсерлі сюжеттік байланыста, өрелі пафоста жеткізілгенімен көрінеді. Шығарманың композициялық құрылымына қарай ойысақ оқиғаның желісі Шәміл ұстаның баласы Арыстанның асау атты үйретіп мінуінен және оның Отырарға келе жатқан керуен көшіне қосылуынан басталады. Жазушы Арыстан мен керуенді әдейі шығарманың өзегі ретінде алып отырған себебі, болатын істің мән-жайын алдын-ала аңдату үшін. Керуенбасы Омардың әдейі жылпостанып, қала басшысына балаханадағы сұлу қызды тарту ретінде ұсынуынан-ақ оқырман бір жайды сезері хақ. Осы ретте Арыстан мен керуеннің жолай Отырар жеріндегі тойды көруі, қаланың сән-салтанатын тамашалауы – халық мәдениетін танымдық тұрғыда халыққа көрсетудің бір деталі деп білеміз. Мәселен, қыш құмыралардың жасалуы туралы мынадай қызықты ақпар бере кетеді: «Күмбез Сарайдың сырты жылтыр, ай сәулесі түстес ақшыл сырмен боялған. Қысы-жазы, жүздеген жылдар түсін бермей, сағымдай сыланып, алыстан мен мұндалап тұрғаны. Төмендеген сайын бедер белдеуі молайып, шежіредей қатпар жазуға айналған. Етегі қыздардың сақинасындай тіп-тік, дөп-дөңгелек. Оймыш етіп өрілген қыш әсем бір гүлдің бе, таудың ба елесін береді. Бұл қыштар сонау Інжу өзені бойынан әкелінген деседі. Өзен сағасындағы сары сазды жинап, ешкінің қылын салып, бие сүтіне илеп кептіреді-міс. Сонан соң сексеуілдің шоғына күйдірген. Алақандай қызыл, күрең қыштар суға езіліп, тасқа сынып көрген емес: атылған жебе қыштан өте алмаса ғана жақсы деп бағалайды екен» [3; 17]. Қыш жасау өнерінің түркілер арасында дамыған ерекше өнер екенін тек атап емес, сипаттап, түсін түстеп береді. Бүгінгі күнде Отырар жайқалған қала болмаса да, оның ертедәуірлік келбетін, түркілер дәуірінің рухани ғибадатханасындай болған ерекше келбетін, басқа халықтар сұқтана, қызыға, қызғана қарайтын көркін жазушы Д.Досжан көркемтілдің құдіретімен жеткізіп қана қоймайды, тарихи бояу береді, эстетикалық сырды ұялатады. Саудагерлердің әкелген заттарын таразыға салып жатқанда, олардың кітап әкелгендігі туралы сөз болады. Осы кезде Қадыр тарих көшіне мынадай бір оймен көз жібереді: «Сарайдан шығып әлгілер түсіріп жатқан бір теңді аштырып, кітаптарын қарай бастады. Кіл сары қайыспен қаптап, алтын жалатып тыстаған ескі рум кітаптары. Іші толы тізіліп тұрған білім сөздері, сәулет есептері, сызықтар. Дәл мына есепті бір кезде бұл шаһардың ұлы ғұламасы шығыс тіліне аударған еді-ау. Иә, бұл Аристотель елінің сары майдай сақтап, Фараби еліне жіберіп отырған сыйы іспетті. Батыс пен шығысты ақыл-оймен байланыстырған екі ұлы жанның рухы осы кітап бетінде жатқандай, қайта тіріліп дүниені кезгендей. Фараби де өзі көзінің тірісінде осы ой теңізі жасырынған кітаптың қол-аяғын жерге тигізбей туған жеріне әкелуші еді, өз тіліне аударушы еді. Енді міне, сол жанның салып кеткен даңғыл жолы өз жемісін беріп жатыр» [3; 28]. Осылайша достық өлкесіндегі грек пен түркі елінің арасындағы рухани байланыстың бір ұшын кейіпкер аузынан естиміз.

	Көп ұзамай-ақ елге келген керуеншілердің Шыңғысханның тыңшылары екенін сезгеннен кейін, Хорезмшахына болған жайды мәлім етіп, олардан «бәрін қырып, затын алыңдар» деген хабарды алысымен, бұйрықты орындайды. «Құланның асуына мылтықтың басуы» дегендей, тап осы бір жараның аузын тырнайтындай оңтайлы сәтті күтіп отырған Шыңғысхан әскері қыпшақ даласына қанмайдан жорығын бастап шығады.

	Халық босып, елден безіп кеткенде, жалғыз қу қара шалдың немере, шөбересінің айтқанын тыңдамай, жер жыртып қалуынан үлкен сабақ аламыз. «Жұртта қалғысы да келмеп еді. Атасының жерін, бабасының жерін, осынау құба жон, құла дүзді қимады ғой. Осы жерден кетсе болды өзегі үзіліп кетердей көрінді. Жүрегі ғой бұл жер. Әйтпесе осы ыстық топырақ, мына жеркепе неге жүрегін жаншып ауырта береді. Шаңдақ жолмен жарысқан күндерін қимайды. Жалаң аяғын ұрып алып талай жылаған мына дөң де қимайды» [3; 38], – деген пікірді алып қарар болсақ, бір жағынан аяушылық сезімі көкейімізді тессе, екінші жағынан қаусаған шалдың жүрегіндегі ат басындай өршіл намысшылдық көреміз. Асарын асап, жасарын жасаса да, тілін кесіп алған монғолдарға ештеңесін білдірмей, сездірмей, абыроймен жан тапсырды. Жазушы шеберлігінің бір қыры – шығармадағы психологиялық параллелизмді оңтайлы қолдануы. «Айғыр шегірткенің тісі қатты-ақ. Әп-сәтте жаңа ғана бой алып балауса болып тұрған егінді тып-типыл етіп жеп қойды. Тек аңыз-аңызда сояу сабақтар ғана қалды. Жасыл алқап өрт жалағандай сап-сары тозаңға айналды. Шегірткеден соң нағыз жау келді» [3; 38], – деген жолдардағыдай, қара шалдың егінін шегірткенің қаумалап, түк қалдырмастай тып-типыл еткенін монғол әскерлерінің тап сол шегірткедей қыпшақ даласын жермен жексен етуге келе жатқанын егіздей баяндайды.

	Монғол әскерінің әлемді бағындыру жолындағы Баба ата, Таразы, Сауран секілді қалаларды басып алу тарихынан мағлұмат береді де, әйгілі Отырардың басынан кешкен ерліктерін баяндаумен жалғасады. Алдымен оның алты ай алынбауының басты себебін былай береді: «Жер-дүниені жайпап келе жатқан жиһанкез қолбасы бұрын-соңды мұндай сұмдықты көрмеген еді. Шаһар тас-түйін, қақпа тарс жабылған. Қоп-қоңыр қорған соншалықты биік. Әр жерінен қарауыл мұнара қалқияды. Одан түйдек-түйдек қол шоғыры байқалады. Жағалай терең ор қазылған. Ұзақ уақыт даярланғаны көрініп тұр» [3; 57]. Алынбас асудай боп, мықтап бекінген Отырар ақыры аяғында жаудың қолында кетеді. Бірақ жау қолына үлкен абыроймен кетті деп ойлаймыз. Алты ай бойы монғолдардың құрған айласының кесірінен ішер ас-суға зорыққан қала халқының лаждап күнелтуі үшін Арыстан бастаған жігіттер тобы монғолдардың біршама аттарын қорғанға кіргізіп алады. Бірақ қорған сыртына шыққан он жігіттен төрт-ақ жігіт қайтып келеді. Хорезмнен келген Қараша сарбаз ел үшінде «берілейік» деген бүлік шығарып, Қадырмен сөзге келсе де, бір түні тығылып, Арыстандарша жылқы әкелуге кеткен боп, берілуге бел буады. Бірақ монғол әскері өз «ниетімен» келген Қараша және оның әскерін еліне жасаған опасыздығы, сатқындығы үшін өлтіреді. Сонда жау-екеш жау да, елге деген сатқындықты ең ауыр күнә деп білсе керек.

	Қарамағында аз ғана әскер қалса да, Қадыр олардың өршіл рухын мына сөздермен көтереді: « – Уа, жарандарым менің! Ат сауырдан қан кешкен ұрыс жүріп жатыр. Бұл азалы ұрыс, азапты ұрыс. Ата ұлынан, жар жылуынан айырылды. Қатарымыз күн санап кеміп барады. Біз байлық көздеп, мансап көздеп жұлқысып жатқанымыз жоқ. Біздер бір адамның жолына қан төгіп жатқанымыз жоқ. Анау Шыңғысханның сарбаздарын қараңдаршы, қадірсіз, құнсыз текке қырылғанын! Ең болмаса медеу болар табан астында туған жері де жоқ. Құлаған кезде жастанары жат топырақ. Кім үшін, кімнің жолында мерт болғанын өздері де білмейді. Мағынасыз өмір, белгісіз ерлік, бейшара жұлыс. Сендер өз жұртыңның намысын, ата рухын қорғап мерт боласыңдар. Табаныңның астында кіндік кесіп, кір жуған туған жерлерің. Медеу болар қорғаның бар, артыңда жоқтап қаза көтерер жұртың бар. Қарға-құзғынға жем болып, қай шұңқырда сүйегі қалды екен деп жоқтамайды жарларың...» [3; 76]. Осындай сөздерді сарбаздарына естірткен қай адам болса да, олардың жүрегінің түбіне ұлттық рух, ұлттық мүдде секілді ұлы құндылықтарды ұялатары хақ. Бұл идея бүгінгі күні де керек ең асыл қасиеттердің бірі десек, қателеспейміз. Қадырдың салыстыра айтқан теңеу сөздері кім-кімді де бей-жай қалдырмайды, өліп кетсе де, анау Шыңғысханның әскерінен мың мәрте биік тұратын, өліп кетсе де, өз топырағында өлудің бір бақыт екенін, өліп кетсе де, аяулы жарының алақанында қалып, жерленуінің өзін бір ғанибет екенін көркем тілдің құдіретімен береді.

	Осылайша, жазушы Д.Досжан Отырардың алты ай бойы берілмей келген мезетін, көз алдымызға сонау бір ХІІ ғасырдың күмбірлі дүниесін, тарихи ареалын шынайы да анық салынған портреттей, тіпті кинолентадай елестеттіреді. Жазушының ең бір құдіреттілігі – оқырман жүрегіне, оқырман көз алдына оқиғаны елестеткізу. Ал бұл Отырар тарихын, олардың жан қиналысын, күйзелісін, қаланың ішкі және сыртқы көрінісін, әйелдер мен балалар, қарттар мен ерлердің өмірін, жеген асы мен тұрмысына дейін, яғни бүге-шүгесіне дейін суреттеп беру арқылы жазушы оқырман талғамына төтеп бере алды дей аламыз. Мысалы, күйреген Отырар бейнесі былай беріледі: «Алыстан Отырар сүлдесі көрінді. Будақ-будақ түтін лоқсып, жалын шашып жанып жатыр... Қар ерте кетсе де әлі жусан көктей қоймаған. Ат тұяғы езіп тапап топыраққа араластырып жібергендей. Жансыз, сұлқ жатыр. Арыс қып-қызыл, тереңнен үйіріліп, жыбыршып шымырлап ағады. Сарбаз өлігін тасып әкеп, өзенге тастап ағызып жатыр. Ең болмаса жүзін топырақпен жасыруға да шамасы жоқ. Көміп, әспеттейтін күш азайған, жора ұмытыла бастаған... Байлық іздеп, бақыт көздеп қиянға келген қылша мойын сарбаздар жусан жастанып мәңгіге көз жұмған» [3; 87]. Бұл шағын ғана сюжеттің артып отырған жүгі өте ауыр, себебі бір ғана штрихтар мен детальдар арқылы екі жақ әскерлерінің ақтық демі қалғанша беріспеуі, екі жақта да намысшылдық идеясының өршіп тұрған сәті, қыпшақ даласының, тіпті қыпшақ ұлысының аяусыз «жазаға» ұшырауы, Арыс суының қызылға боялуы дегені қыпшақ елінің қанды қырғынға ұшырап, дәурені бітті деген идеясы айқын көрінген.

	Сонда, Отырардың күйреуі жолында Қадыр жау қолына түспей, өздерінің Күмбез Сарайының астында қалды. Бәлкім, Қадыр үшін де жау қолына түспей, өз елінің сарайының астында мерт болудың өзі үлкен бақыт болған шығар. Отырардың ойраны алты айға созылған уақыт ішінде болып, құмы да, суы да, аспаны да қызыл қанға боялып, жер беті теп-тегіс жазықтыққа айналады. Отырар ойранының ішінде әйгілі ғұлама сусындаған кітапхана да, ұлы мәдениетіміз бен өнердің ошағы, жазушы айтқандай, «әлдеқайдан сыңсып жылаған қыз үні» кете барды.

	Дүкенбай Досжанның «Жібек жолы» романы – қазақ тарихы мен мәдениетін, ұлттық болмыс пен халықтық танымды жіпке тізгендей моншақтай етіп көркем дүниеге айналдырған сүбелі еңбек. Бұл еңбектің алып идея мен тың тақырыпқа құрылғандығының бір ерекшелігі – шығарма құрылысының күрделі болуында. Үш желіден тұратын романның әр желісінің өзі бірнеше сарыннан тұрады. Жалпы аталған идеясы бір болғанымен, әр желінің, тіпті, әр сарынның көтерген шағын идеялары бар. Жазушы тек тарихи тақырыпты жырлап қана қоймайды, араарасына қызықты сюжеттерді кірістіреді, мәселен, мифтік танымға қатысты, махаббат эпизодтарын, халық мәдениеті жайлы, күлкілі жағдайлар секілді эпизодтар. Шығарманың негізгі өзегі, тақырыбы – Жібек жолы бойындағы қазақ халқының түп тарихы мен мәдениеті. Жазушы Жібек жолы бойындағы сан қырлы оқиғаларды көркемдік қиялмен шабыттандырып, халыққа күнтізбенің әр бетіндей сыр шертіп тұр. Шығарманың композициялық құрылымын жоғарыда сан қырлы, қатпарлы екенін айтқанбыз. Алдымен жазушы шығарманың экспозициясы ретінде кең сахарадай жазық далада иесіз жүрген, ерінде дабылы бар атты суреттейді. Бұл сюжетті бажайлап отырған әр адам бұның мәні не екен деп, одан сайын ынтыға оқи түсуі ғажап емес. Осы мақсатта мысал ретінде бірінші желіні талдамақпыз. Бірінші желінің өзі он төрт сарыннан тұрады. Әр сарынның діттеген мақсаты, көтерген тақырыбы әр қалай. Бірінші сарында, яғни шығарманың басталуы Хисамеддин ақынның Батыр баба тарихын жазып, оны Қадырханға оқуынан басталады. Бұл сарында Отырар үшін, елі үшін тер төккен батырлар рухы, олардың жаумен шайқасқан сәттері рухты бейнеде көрініс береді. Осылайша жазылған жұмыстың ақысына не аласың деген ханның сөзіне ол Фараби кітапханасынан сусындауға мұрсат сұрайды. Осы кезде кітапхананың әлемдік деңгейдегі орны туралы мынадай эпизод орынды келтірілген: «Кітап байлығының өзін санап шығуға үш бірдей түйені сойып, мүшелеп бұзатын мезгіл кетер еді. Салтанат сарайының құзырын аралауға бір түйені мүшелейтін мезгіл жетеді. Қой терісімен қаптаған қыпшақ ширатпасы, таңба басқан жауырын сүйектер, көп шежірелер, Таразы ешкісінің ақ сақтиянына жазылған араб қиссалары, балық терісімен зерлеген үнді кітаптары, қайың қабығынан түйіп істеген славян идолы, түркі жылнамасы, тышқан құмалақ қаріпті иудей інжілдері бар. Парсы, шүршіт, пехлеви, рум, орыс тілінде бажайлаған әбдіредей алып кітаптар нешеме ?» [3; 156]. Ал екінші сарында осы оқиғаға жалғас күзетші шалдың елге түрлі аймақтан елшілердің келгенін хабарлаудан өзек алады. Елшілерді қабылдау рәсімінің да салтанатты түрде өтетіндігі бағдарланып, қабылдау рәсімінің жүзеге асу барысы суреттеледі. Үшінші сарында елшілердің арнайы кіріп, сөз алып, келгендегі мақсаттарын білдіруі көрініс тапса, төртінші сарында монғол елінен келген арғы тегі қыпшақтан болған Үйсін елшінің қаған қойған талаптары, Ахмед Несевидің сұраған су зекеті айтылады. Бесінші сарында Қадырханның Батыс Сайыс жиынын өткізуге бел буып, Испиджабқа адам жібергендігі айтылады. Осы мақсатта жіберген жаушы Испиджабтан жақсы хабар әкеліп, жолдан көрген иесіз, ерінде дабылы бар атты айтып, жоғарыда келтірілген мәселенің бір ұшығын келтіреді. Алтыншы сарында Отырар ханы Қадырдың жаудың қызыққан нәрсесі Отырар кітапханасы шығар деген байламға келіп, сол кітапхананы аралайды. Қасына тілші Исмаил, ақын Хисамеддинді ертіп, мешіттің ішіндегі құпия үңгірге кіргізеді. Ондағы мақсат – ел басына жау шауып, қиямет төнген күні жер асты жолымен қалай қаланың сыртына шығуға болатынынан хабардар етеді. Жетінші сарында Батыр Сайыс жиынының сән-салтанаты туралы, жалпы қала мәдениеті, сол кездегі халық руханиятынан үлкен мағлұм береді. Ал сегізінші сарында Ошақбай мен Баршынқызды иесіз тұлпарды тауып әкелуге жұмсайды. Екеу арасындағы жағдай да қоса баяндалып, екі жаққа бөлініп ат іздеуге кеткендегі Ошақбайдың жау қолына түсіп, көрген қорлығы баяндалады. Тоғызыншы сарында Ошақбайды елге әкеліп, Қызылбастардың елге енуі бейнеленсе, оныншы сарында соғыстың аяқталғаны, ерлерді ұлықтап жерлеу рәсімі, Сыпаның елге келуі тілге тиек етіледі. Он бірінші сарында қыпшақ жерінің қалалары, дала мәдениеті, халық тіршілігі, өмірі айтылады, Қадырханның әйелі Бикемен қарым-қатынасы суреттеледі. Он екінші сарында Ошақбайды ұстаған жаушылардың жолы көрсетіледі. Олар моңғол еліне келеді. Сюжеттер арқылы қағанның міне-құлқы айқын көрінеді, себебі қағанға кірудің өзі бір аса қорқынышты жағдаят болды сол заматта. Бұл жерде араб елшісіне жасаған «құрметі» де көрсетіліп кетеді. Моңғол ханы Ошақбайға бірнеше ұсыныс тастайды, бірақ ол ешқайсысын қабыл алмай, тозақтан да өткен үлкен озбырлыққа тап болады.

	«Ошақбайды айқастырған үш найзаның ұшына отырғызып шығыс қағаны Шыңғысханның алдына алып кірген; көз алдында алтын тақ, ортасында екі бүктеліп атылуға ыңғайланған мысық мұрт жолбарыс жатты, көзінің алдында көлденең тартылған қос сызық қана, маңдайында әжім жоқ, маңдайынан төмен сұлап бір тал ұзын шаш түсіпті, ол шаштың түбі қайда екенін бағдарлап таба алмады. Әлгі жолбарыстың аузы ашылып, азу тістері көрінді» [3; 248], – деген қағанның жиіркенішті де қорқынышты кейпін суреттеу арқылы сұрқия бейнені көз алдымызға елестетеді. Бірақ елі үшін барлық нәрсеге барған Ошақбай бейнесі арқылы жазушы сол кездегі қазақ батырларының типтік образын шығарды деуге болады. Ердің елі үшін күйген намысы аса үлкен шеберлікпен көрінеді. Бірақ айлалы сәтін тауып, Ошақбай қашып еліне келеді. Он үшінші сарында еліне оралу мезетіндегі оның туған жер туралы, ел туралы ойларын жазушы әдемі әдеппен бере білген. Ал соңғы он төртінші сарын Шах сарайындағы Дуан-арыз мәслихатының барысы, ел арасындағы тартыстар, салық, жорық мәселесі көтеріледі. Сонымен, бірінші желі осы оқиғамен аяқталады. Алғашқы желінің идеясының, көтерген жүгінің ауырлығы қаншама. Бұл бөлімде оқырман өзіне рухани әлемнің қайнар бұлағын сіңіреді.

	«Жібек жолы» романында тұлғасы анықталған, іс-әрекет үстінде көрген қаһармандар қатары бар. Халық өкілдері Ошақбай, Қыпшақбай батырлардың, күйші Қайрауықтың, ақын Хисамеддиннің, қолбасы Қадырханның бейнелері бірте-бірте толыса түскен. Шыңғыс хан мен Хорезм хандығы арасында жүрген мұсылман елшілерінің екіжүзді, пайдакүнем келбеттері де есте қаларлық. Автор кейіпкерлеріне тән портрет, мінездеме, тіл таба біледі. Бүкіл Дешті Қыпшақтың, Хорезмнің ішкі сырларын, әлсіз жақтарын арамза жауға ұдайы жеткізіп отыратын бір басының амандығы мен тұрмыс молшылығын халықтан жоғары қойған тыңшылар ісінің қаншалық түпсіз сұмдықтарға себепкер болғанын көреміз. Халықтық көлемге ойы, ісі көтерілмеген, көп дегенде бір рудың, немесе ауылдың, шаһардың биігінен аса алмай, көрші жатқан қандас, мүдделес туыстарының тақсыретіне масайрап отыратын дүлей надан, өзімшіл, іштар, арманы пәс адамдар әлгідей әкімдер мен тыңшылар арасынан шыққаны мәлімденеді.

	Жазушы қоғам мен адам құбылыстарын көбінесе өзі баяндап, оқушыны жетелеп отырады. Мінезден, байланыстан, психологиялық талдаудан туып жатқан суреттер аз. Автор адам портретін, ішкі әлемін бейнелеуге бейімділік танытады. Бірақ романда мінездік сипаттамалар мен жан толқыныстарын көрсету негізгі тәсіл болмаған. Тарихи-этнографиялық стиль басым. Бұлай болуы тақырып пен материалға байланысты секілді.

	Романда жазушының қалам қарымын танытарлық шебер жасалған портреттер де бар. Мәселен, автор жас ақын Хисамеддин пішінін былайша береді. «...Қазір бір жарым мүшел жаста. Сүтке тоймаған торпақтай денесі балғын, сүйегі қата қоймаған маңдайы дөңес, мұрны қоян жон, беті үшкіл, ілмиіп отырады. Рабайда болмаса, көбіне кісі жүзіне тіктеп қарамайды. Қазір де тізесінің басына қадала қалған, дәл осы тұрқы жемсаурын торғайға толтыпып, жонын күнге тосып, шеңгел басында мүлгіген Інжу ителгісіне ұқсас еді» [3; 15]. Моңғол елшісі туралы: «Үйдей үлкен алпауыт жігіт көрінді, иілген жоқ, оң қолын төсіне апарды да қойды. Қақтаған сүр ет секілді» [3; 24] – делінген, ал сыпайы бейнесі төмендегіше: «Шекесінде қисая қонған ақ киіз қалпақ, тік жаға көйлек, сыртында желең шапаны бар, аяғында ақ сақтиян етік. Етік те, шапан да, көйлек те кірсіз, көз тартады» [3; 86]. Д.Досжановтың көркемдік дарыны, қиялы бай екенін дәлелдейтін мысалдарды кітаптан көп кездестіруге болады. Оның басты жетістігі – жазба, ауызша, дерегі тым аз дәуірдің көп құпиясын қайта тірілтіп, тұтас, жүйелі қалыпқа түсіріп, айта алғандығы. Тың тақырыпты толғаған алғашқы тәжірибе ретінде бұл шығарма елеулі.

	Жалпы алғанда, жазушы Жібек жолы бойын суреттей отырып, қазақ мәдениетінің, қазақ тарихының, қазақ өркениетінің ең үздік жауһар мәдениетінен әдемі сыр шертіп, шығармасын ерекше пафоспен, ерекше құрылыммен береді. Балаханада Шыңғыс қағанға әкеле келе жатқан жаралы Қадыр хан мен моңғол қолбасшыларының бірі – Бауыршықтың ішкі толқынысы, психологиясы, ойы, әсіресе Бауыршықтың танымы, өзінің өмірдегі қателігі, қыпшақтарға жасаған опасыздығы, өз елінің қараниеттілігі – бәрі-бәрі аса бір көркемдікпен, ерекше мінезбен өріліп, құйылып тұр. Жібек жолы бойындағы бұл тарихи оқиғаның да Ұлы жолдың қатпарында кірпіш болып ойылып тұрған орны бар екендігі осы бір романнан көрінгендей. Сонда Жібек жолы – тарих таразысындағы қайғы мен қасіреттің, опасыздық пен ойрандықтың, озбырлық пен қанішерліктің ошағындай болған қыпшақ даласы үшін «қаһарлы» жол болды десек те болады. Жазушы бастау бұлақта айтып өткен иесіз, ерінде дабылы бар ат арқылы озбыр жаудың «ұлы» бейнесін литоталық сарында беріп тұр. Шығарма кейіпкерлері арқылы жазушы қайырымдылық пен қайырымсыздық, өмір мен өлім, шарапаттық пен опасыздық секілді дихотомиялық құбылыстардың, өмірлік те философиялық мәннің идеясын сездіреді.

	Романда Шыңғыс хан түмендерінің Орта Азия мен Қазақстанға қанда шабуылының алдындағы әзірлік кезеңі айтылған. Моңғол шабармандарының тұтқынында болып қайтқан Ошақбай батыр жаулар жағының орасан ұрысқа әзірлігі мол екенін, әскери тәртібінің мықтылығын, Шыңғыс хан беделі мен айбары биіктігін көзімен көріп қайтады. Ол көңілдегі күдігін, ойлаған қалпын ел басшысы дегендерге айтады, шығыстан келетін жойқын жауға қарсы тұрарлық әскер жасақтау қажет деп ескертеді. Өз елінің шын жағдайын білмеген, жаудың күшін, айласын, пиғылын елемеген қабілетсіз басшылар қаншалық көп кесапатқа ұшырататынын «Жібек жолы» романы ғибрат етіп айтады. Хорезімнің билеушісі Шыңғыс ханның елшілеріне адам естімеген қорлық көрсетеді, күні ертең өзіне, қарауындағы елге келер қауіпті елемейді. Дарынсыз, дүниеқоңыз әкімдер, мемлекеттер арасындағы алалықты бүтіндеу орнына, апатқа тікелей себепкер болғанын көреміз. Романның тікелей айтпағанменен, анық аңғартқан мәселесінің бірі осы.

	Жазушы өз шығармасында түрлі тақырыптар, түрлі эпизодтар, түрлі кейіпкерлер, түрлі сюжеттер арқылы әр адамның туған жер, атамекен, қолбасшы, дос алдындағы аманатты борыштың мәртебелі болуын өзек қылды. Романды ұстап тұрған

	– Отырар қаласы мен оның қалыптасу, даму, күйреу дәуірінің түрлі тарихи оқиғалармен жымдасқан байланыстылығында. Ал басты идеясы – ұлы арман мен биік мақсат, зор мансап пен толағай табыстың кілті – ауызбіршілікте, отан үшін жанын құрбан етуге даяр шынайы жүректе екендігінде жатыр.

	«Жібек жолы» романы – қазақ жазушыларының идеялық-көркемдік ізденістері мол екенін дәлелдей түсетін, автордың көп еңбектенгенін әйгілейтін, өткен заман шындығын жұртшылыққа таныстыруға қызмет ететін пайдалы туынды.





ІІ БӨЛІМ


	КЕЙІПКЕР ӘЛЕМІ



	Дүкенбай Досжанов – айбынды стильдің жазушысы. Оның тамаша әрі таңдаулы прозасында құштарлық пен ирония есебінің бабы тыңғылықты қадағаланған. Тіл тазалығы, құбылыстың мәнін тез әрі шынайы ықыласпен ашуы, сезім қалтарысының дәл берілуі, болып жатқан оқиғаға келемеж көзқарасы – тіл жетпес ләззатқа бөлейді.

	Герольд Бельгер



	Дүкенбай Досжан – түрлі тақырыпқа қалам тербеген, өзіндік жазу стилі бар, қазақ әдебиетіндегі талантты жазушылардың бірі. Әйгілі қаламгердің «Зауал» роман-трилогиясында ауыл өмірі, кейіпкерлердің сан қилы тағдырлары суреттеледі. Жазушының тұңғыш «Зауал» романының жазылу тарихын автордың өзі қысқаша былай баяндайды: «Сол баяғы сыннан кейін, 1967 жылдың жаз айында «Жазушы» баспасынан жазғы демалысымды алып, елге, Қаратау ішіндегі қарашаңырағыма келдім. Әкем белі ауырып, атқа жарамаймын деп, зейнетке шыққалы жүр екен. Бәйге күреңді «жаратыңдар» деп тау асырып, нағашыларыма жетелетіп жіберіпті. Ақүйік бойындағы қалың бау судан қалатын болған соң қолына қайла, күрегін алып, шеге боп қалған өзен сағасын қазып, арықтан су шығаруға бел буды. Жалаңаяқтанып жәрдемге мен де шықтым.

	Сол жазда «Зауал» романын жазып оралдым. Шығарманы түгел бітіре алмадым, әрине, әйтсе де негізгі бөлімін күндіз, көкемнің қасында қайла сілтеп, түнемесі, май шамның жарығымен жазып жүрдім.

	Алматыға келген соң қолжазбаның кем-кетігін түзетіп, машинкаға басқызып, «оқып, пікіріңді айтшы» деп Асқар Сүлейменовке бердім. Асқар көп ұзамай: «Дұрыс екен», – деді. Жазушылар одағында проза жөніндегі әдеби кеңесші Сайын Мұратбеков бас болып, өзге жораларым – Домбаев, Сүлейменов, Оспанов, Оразбек Сәрсенбаев қоштап, секцияда талқылау өткізді. Асқар: «Сөйлемі дұрыс еместерді де қалпақтай кітап қып шығарып жатырмыз ғой, мынаның құрығанда сөйлемі дұрыс қой», – деп тістеніп, нақа біреумен тәжікеге түсіп тұрғандай қалшылдап сөйледі. Қалиханның: «Досжановтың тапаншасын алсаң – пышағы бар, пышағын алсаң – кездігі қалады, оны әдебиеттен аластатып жібере алмайсың» – деп сөйлейтіні сол жолы ғой» [4; 335].

	«Досжанов ауыл өміріне арнап жазған «Зауал», «Дария», «Табалдырығыңа табын» романдарында тарихи тақырыпқа жазған шығармаларындай емес, тек өмірден көргенін, сезгенін, түйгенін ғана жазды, бұл романдарға зор дайындық зерттеуден кейін ғана жазады, бұл романдарға зор дайындық зерттеуден кейін ғана ат басын бұрған сияқты» – деп Ш.Елеукенов жазушы шығармашылығына берген бір пікірінде осылай деген болатын. Жазушы Дүкенбай Досжанның «Зауал» атты роман-трилогиясы жоғарыда атап өтілгендей үлкен дайындықпен келіп жазылған тұңғыш романы. Романның эпиграфы етіп белгілі білімдар сыншы Асқар Сүлейменовпен арадағы тілдесуді алады: «Зауал» романы тұңғышым, 26 жасымда жазған алғашқы көлемді шығармам, көзіме жастық шағымның елесіндей көрінеді, Асеке!

	– Бәлкім, кіндік қаны тамған туған жердің сурет көшірмесі, көгілдір бояуы болар.

	– Жерлестерімнің мінез-құлқы сіңген шындық сөз, мөлдір сурет осы ма деп қаламын кейде» [5; 3] деген диалогы. Жазушы трилогияның жазылу тарихы туралы ой толғай келіп: « «Зауалдан» кейін елдестерім туралы «Дария» (1976), «Табалдырығыңа табын» (1980) деген екі роман дүниеге келді. Екеуі де бұрынғы «Зауалдың» жалғасы болатын. Ол кезде жас жазушы үшін «әу» дегеннен трилогия жазу аспандағы айға шауып мертіккенмен бірдей еді. Трилогияны жасы үлкен классик ағалар ғана жазуға тиіс. Көркем әдебиетті басып шығаратын баспа жалғыз «Жазушы» ғана. Оның өзінде кітап шығаруға кезекке тұрасың. Екі жыл өтіп, үшінші жылы ғана кітап шығаруға құқылысың. Кейіпкерлері бірдей, ситуация, фабула – беломыртқасы ортақ болғанымен, әлгі романдарымның араға екі-үш жыл салып, жеке дара «роман» деген айдармен басылып шығу тарихы осындай» [4; 336] – дейді.

	«Зауал» романында – сонау 60-70 жылдардағы ауыл өмірінің тұрмыс-тіршілігі, онда болып жатырған түрлі өзгерістер, жағдайлар, оқырманға айқара ашылып, түрлі ойларға жетелейді. Романда сонымен қатар, атақты шежірелі жер Қаратау баурайының, Теріскейдің әсем табиғаты, Ақүйік өзенінің бойы асқан шеберлікпен суреттеледі. Шығармада ұлттық сипатқа ие тұстары қазақ халқының ескі салт-дәстүрлері, әдет-ғұрыптары, ұлттық тағамдарды дайындау әдістері, дәстүр жалғастығы туралы кеңінен сөз етіледі. Жазушы романындағы бұл тұстары жас ұрпақты ата-бабаларымыздан жалғасып ежелден келе жатқан салт-дәстүрлерді қастерлеуге, қадірлеуге тәрбиелейді.

	Роман этнографиялық көріністерге толы. Шығармада бастаңғы, жылу, салым атты қазақ халқының дәстүрлері берілген.

	«Зауал» роман-трилогиясының екінші «Дария» атты кітабында қазақ халқының ежелден келе жатқан салттарының бірі – бастаңғы туралы айтылады. Бастаңғы – халқымыздың ең әдемі салттарының бірі. Бұл жастардың оңаша бас қосатын жиынында әсем әндер айтылып, тәтті күйлер тартылып, алтыбақан тербеліп, дастарханға тілді үйірер ұлттық тағамдарымыз төгілетін ертеден қалған мәні зор салттың бірі. С.Кенжеахметұлының «Қазақ халқының салт-дәстүрлері» атты альманағында бастаңғы салтына былайша анықтама берілген: «Бастаңғы (салт). Үйдің үлкендері жол жүріп кеткенде ауыл жастары сол үйге жиналып, «жолаушылардың жолда басы ауырмасын, бастаңғы жаса» – дейді. Бастаңғының мәнісі – жастардың сол үйде ойын-сауықта бас қосуы. Дәстүр бойынша бұған тиым салуға болмайды. Бастаңғыны жастар жасайды» [5; 73] дейді. Жазушының ұмтылып бара жатырған осы бір ізгі салтты шығармасына енгізіп, оны суреттейтін жерін қара: «...Сауранбай жападан-жалғыз сыз үйде, көне текемет үстінде етпетінен түсіп кітап оқып жатқан. Әріберіден соң кеудесі жаншылып ауырды. Есік сықыр еткендей болған. Бауырын көтермей жата берді. Есік ақырын ғана ғана тықылдады. Басын кекжитіп қарлығыңқы үнмен: «иә-ә!» деді.

	Сәмбі шыбығындай майысып қыз келе жатты. Күн сәулесі соңынан ілесе құйылды. Тани кетті, Мағрипа!.. Аққудың балапанындай сұңғыла сұлу боп өсіпті. Көзі қарықты. Қою қара шашын әлгіде жуып қайта өрген білем, жылт-жылт етеді. Бет әлпеті бұлақ суындай мөл-діреп тұр-ау, мөлдіреп тұр. Жанарын тайдырып әкетті. Терезе тұсындағы үлкен стол үстінде айна болатын: қыз келбеті соған шағылды, енді қырынан. Маңдайы толық, қыр мұрнының ұшы өрлеу, еріні жаңа ашылған қызғалдақтай дірілдеді.

	– Бастаңғыға шақырып келдім, – деді қыз.

	«Бастаңғы» қазақтың сұлу салты, көне әндей қалмай келе жатқан әуезді сыры. Ауылда оңаша қалған бозбала мен қызкеліншек бір үйге бас қосады. Арнайы бастаңғы асы әзірленеді.

	Тең құрбылар оңаша дәмді мәслихат құрады. Соның әуелгі жоралғысы бұл.

	Салт бойынша бастаңғының шақырушысы қыз болады. Мағрипа мақтадай үлбіреп текемет жиегіне тізесін бүкті. Қарап отырса бұл да бастаңғының сыры. Соның алғашқы тәртібі. Мұнда тойға, не жаназаға шақырғандай табалдырық үстінен тасыр-тұсыр айта салып кері қайтпайды. Сауранбай тап осы мінөттен «бастаңғы» деген әдемі жырдың, сұлу суреттің басталғанын білді» [6; 267].

	Сонымен бірге романда «жылу» деген дәстүрі туралы да айтылады. Құлшығаштың дүкеніне тексеру келіп тексеріп, жеті мың сом жетпейді деп мойнына іліп кетеді. Дер кезінде қарызды қайтармаса ревизор ісін сотқа тапсырамыз деп ескертеді. Ауыл тұрғындары, үлкендері Құлшығашқа бұл сомманы төлеуге көмектеспек болады. «–Жалғыз-ақ жол: тап осы сөзді, ағайындардан жылу жинау туралы әңгімені Доскей шалдың аузынан айтқызу керек. Сонда іс оңға басады» [6; 38].

	Жылу – ескі дәстүрлердің бірі. «Жылу (дәстүр). Өртке ұшыраған, мал-мүлкі суға кеткенде тағы басқа мамытшылық, бақытсыздық жағдайға ұшыраған жанұяға, адамға ауыл-аймақта тұратын адамдар мал, дүние, ақшалай көмек көрсетіп, жәрдем беруді халық «жылу» деп атайды. Мұндай жағдайға жақын, туыстық немесе білу-білмеу шарт емес, әркім көмек береді. Жылу – адамгершілік, ұлттық дәстүрдің көрінісі» [5; 137].

	Романда ата-бабаларымыздан қалған салт-дәстүрлер, әдет-ғұрыптар жиі кездеседі. Дана халқымыз үшін сәлемдесу, төс қағыстырып көрісу ежелден келе жатқан салттың, адамгершіліктің, кішіпейілділіктің белгісі болып саналады. «Сәлем – сөздің анасы» дегендей шығармада сәлемдесудің ерекше көріністері де беріледі: «Әркім әрқилы жайғасып жатты, түрліше сәлемдесті. Қастар қағысты, жалпақ алақандар түйісті. Мақұлбек ішінен: «қазақ жұртының қол қысып амандасуы шын достықты аңсаудан туған әдет-ау» деп ойлады. Қол беріп амандасу – ғасырлар бойғы бабалар тәрбиесінен туған туыстық. Белдесу мен серттесуді жеткізе алар бірден-бір ғұрып, әдемі ақиқат. Ол – көкейде құрт құжынап тұрып, езу тартып бас изесуде емес; ол – іштен боқтап алып, сызданып «сәлеметсіз бе-е-е?» деп көлгірсу де емес. Қол беріп амандасу – ала-күлік көңілді тазарту, жел кірген ойды басу, жүрек бүлкілін алақанмен жеткізу» [6; 26].

	Қиялы ұшқыр қаламгердің қаламынан туған бұл туындыдағы образдар жан-жақты бейнеленеді. Жазушы кейіпкерлердің мінезінің әр қырына, іс-әрекеттеріне ерекше тоқталып, сынапмінейді.

	«Зауал» романының бірінші кітабында негізінен Мақұлбек, Далабай, Сая, Доскей, Жаманеркек, Мүлкаманның образдары суреттеледі.

	Романдағы Мақұлбек Қоқан қорығының қорықшысы, қарапайым жан. Ол өз ісіне тиянақты, ешкімнің де ала жібін аттамайтын адал, қайырымды адам. «Әйгілі Қоқан қорығының иесі Мақұлбек қапалы еді. Болаттай берік пендеге мысқал залалаы жоқ, елудің қырқасына шыққан осы жан бүгін қатты өзгерген. Өзі қашаннан Қоқан бауының қорықшысы болатын. Сонау бір соғыс жылдары қан майданды бес жыл бойы белшесінен кешіп келіп, осы бір қарапайым қаракеттің басын ұстаған. Содан бері бұл қорықты қол тигізбей қорығыштап, арасындағы шығымы мол шабындықты совхозға жыл сайын мая-мая шөп қып үйіп берумен келеді. Әлі де қалған ғұмырын жаны сүйген осы қарекетпен өткізер еді, болмады, пәлекет жабысты, жігіт мойнына сын түсті...» [6; 9]. Мақұлбектің аңға шыққанда мінетін Салпаңқұлақ атты аты, Ақтөс атты тазысы бар. «Салпаңқұлақ атқа ер түсті... бұл есімге осы жануар құнаншығар шағынан ие. Үйірге ілесіп, шіңкілдесіп жүргенде аязы азынауық ұшпа желге ұшыраған. Сол құлағын енесінің сауырына жасырған ба, әйтеуір аман қалыпты. Оң құлағын оңдырмай үсіткен. Ұшы салбырап өсті, келе-келе, әлгі құлақ төрт аяқты иесіне еш жылқыда жоқ. «Салпаңқұлақ» деген есім алып берген» [6; 10]. Романда сонымен бірге аңыз әңгімелердің үзінділері де беріледі. Қорықшы Мақұлбектің аң аулайтын мекенінде ел арасында аңыз болып тарап кеткен Жылаған ата шатқалы бар. Шатқал былай суреттеледі: «Тас төбеде Жылаған атаның шыңы қонжия қалған. Бұдыры көп қож-қож, егеудей қырланған жақпар тастар күн нұры тимегендей салқын, сұрғылт. Аяқ асты қия тік, сонау төменде жылтырап қана жарты езу бұлақ жылымдап ағып жатыр» [6; 13]. Мақұлбек аңыз болып кеткен сол бір жанды көз алдына елестетеді: «Кәдімгі өзіміздің Түркістанда көп көретін қарияларға ұқсас қара шал елестейтін көзіне. Ақ шапанды, ақ сақалды, сәлделі. Замананың сан құқайынан қайыспай өткен тік тұлғасы, өткір жанары күндердің күнінде тозуға айналыпты-мыс» [6; 13]. Сөйтіп ел арасында болып жатқан барлық келеңсіздіктерді ретке келтіріп, ақыл-кеңес беріп ақылшы болып жүреді. Күндердің күнінде қара шалдың басына қара бұлт төнетін уақыт келеді. Шалдың Алладан тілеп алған жалғыз ұлы туған әкесіне қарсы шыға бастайды. Баласының негізгі мақсаты – халық балшы әкесін емес, енді өзін тыңдасын деген ниетпен әкесінің көзін жоғалту. Қара шалдың келіні барлық мән-жайды айтып, ақсақалдың тездетіп кетіп, баласының көзіне түспеуін өтінеді. Сондағы ақсақалдың айтқаны: «Ақымақтың қолынан өлсем: оны жұрт тірідей құмға көмбей ме. Қашып кетсем, жұрт жаманатты «алжыған» деп маған жабар. Тұқымым ғой, сол-ақ несібе терсін, дегені болсын... бәтшағар-ай», – деп тәубаға келіп, шапанын киіп, таяғын ұстап, Қаратауға кетіп отырды дейді.

	Жан баспаған Қаратаудың шатқалына келіп, құзар шыңның бір қуысына тығылып, қалған ғұмырын жалғыздықпен өткізген. Сонау бір кішкене қуыс, құзардағы қиын үңгір сол шалдың мекені деседі. Қара шал содан Жылаған ата аталады. Сонда жатып, жұртты жарастыру, ел басқару, нәпсіні жеңу туралы даналық кітап жазған көрінеді. Ақтық тынысына дейін жаза берген... [6; 14].

	Осы аңызды естіген көпшілік жұрт, басына іс түскендер, өмірден опық жегендер келіп Жылаған ата шатқалына мінәжат етеді екен.

	Мақұлбек аң аулауға шықса бір мауқы басылып, демалып қалады. Саятшылық бұрыннан жүрегіне жақын кәсіптің бірі болғандықтан Мақұлбек бұл кәсібінен үлкен әсер алады. Мақұлбек аң аулаймын деп жүріп, бір сәтсіздікке ұшырайды. Жылаған ата үңгіріне тап болып, жұмбаққа толы көріністерге көз жүгіртіп біраз отырып қалады. Таңертең ұрысып кеткен әйелін, елгезек қара баласын, не қилы ауыртпалықты бірге көтере білген замандасы жылқышы Доскейді есіне алады. Үйінен таң алдында шыққан Мақұлбек түн батқанда осы қапас үңгірде қамалып әлі отырады. Үңгір ішінде отырып баласын, жұмысын ойлап, уайымдап отырады.

	«Неше жыл тіс тигізбей қорып, совхозға мая-мая шөп үйіп беріп отырған қорығына мал түссе не болмақ. Басшылар не демек. Ферма меңгерушісі бастыққа дәкләдни жазып берер. Әттеген-ай, мана әйелге өзің бар деуім екен ғой... Енді міне отының басында емес, не қорықта емес, қапас үңгірге қамалып отырғаны «Осы аңшылық кәсіп түбіме жетпесе игі еді» деп ойлады» [6; 18].

	Түнімен ұйқы көрмеген Мақұлбек таң ете үйіне жетеді. Бір күн аңға шыққанында дәл өзі ойлағандай қорыққа мал түсіп кетіп, үсттінен шағым жазылып, жиналысқа түседі. Нәтижесінде Мақұлбек ұзақ жылдар бойы атқарып келген қорықшылық қызметінен босатылады. Мәжіліске қатысушылар қорықшы турасында сөз алады. Ферма қойшылары, малшылары, жылқышы Доскей Мақұлбектің өзінің атқарып жүрген қызметіне немқұрайлы қарамайтындығын, еңбегінің адал екендігін айтып, өз сөздерін «жаңылмайтын жақ, сүрінбейтін тұяқ жоқ» деп қорытындылайды.

	Өзімшіл, есер мінезді ферма сиыршысы Жаманеркек басшыларға жағымпаздық танытып, қорықшы Мақұлбек жайлы оңды еш нәрсе айта қоймайды. Сол жиын үстінде өзін-өзі мақтап, атқарған істерін айтып жөнеледі. Ал бұл айтылғандар дүниеқоңыз, тойымсыз ферма басшыларына майдай жағып отырады. Жылқышы Доскейдің Мақұлбектің ізгілікті, адал істерін жіпке тізгендей ғып айтқандары ферма есепшісі Нағанай мен ферма меңгерушісі Мүлкаманға ұнамайды. Сөйтіп Мақұлбек қорықшылықтан босап, орнына сиыршы Жаманеркек келеді.

	Романда Жаманеркек жайында былай делінеді: «Осы Жаманеркек әскерге алынды, одан үш жыл әлдебір техникумда оқыды, бармаған жері қалмай, қаңғымалап жүргенде әкесі қатты ауырған. Әлдеқалай… Теміртау ма, Ақтау ма, Кентау ма, шахтаға түсіп несібе теріп жеп жүрген жерінен, хат жаздырып; «Әкең ауыр науқас. Елге кел», деп шақыртып алған. Сонда елге кежегесі кері тартып әрең келген, орысмінез боп қалған қыңыр жігітке Мақұлбек кәриялық ақыл айтқан, тоқтатқан» [6; 119-120].

	Жаманеркектің әкесі ауырып, дүниеден озады. Артынан ерген жалғыз тұяғын көруге үлгермей де қалып, арманда кетеді. Ауыл-аймақ жиылып әкесін жуындырып, кебіндеп, арулап әкетейін деп жатқан кезде әкесін көріп қайтуға ма, елін сағынғаны ма жігіт әйтеуір хабар естісімен келеді. Үй алдында тізіліп тұрған халық жалғыз ұлының келіп, әкесімен қалай қоштасатынын аңдысып тұр. Жаманеркекті барша халық әкесін жоқтап, жылап келеді деп ойлайды, бірақ орысмінезді жігіт жүзінде ешқандай қайғының белгісі жоқ күйімен үйге кіріп кетеді. «Бәрі де Жаманеркек ауылды басына көтеріп, қабырға қайыстыра жылап кірер деп жорамалдаған. Өйтпеді. Жаманеркек үйге жеткенше... жеткенде де дауыс көтерген жоқ. Ақ таяқ ұстаған ағайындар айғайлап жылады, жақын жеңгелер жоқтау айтты. Жігітіміздің басында кепка, үстінде утюг өткен костюм, бұтында сыптай шалбары бар, көзіне жас алып қана үйге кірді» – деп жазушы Жаманеркектің сол кездегі түр-әлпетін суреттейді. Жігіттің бұл қылығына ағайындары қатты ұялып, төмен қарайды. Әкесі өлгеннің қайғысы – асқар таудың құлағанымен бірдей емес пе?! Қайғырып, құлазу Жаманеркектің бойынан табылар емес. Романдағы Жаманеркектің бұл безбүйректік қасиеті былай суреттеледі: «Жігітіміз өлік жатқан үйге кіріп, ақ шиді ашып, кебінге ораулы әкесін көрген дейді. Сонда қыдиып тұрып айтқан сөзі дейді.

	– Уәй, әке, докторға қарал, қарал деп қанша қақсап айтсам да қаралмаушы едің. Өліпсің де қалыпсың, ә!

	Осыны айтып шығып кеткен. Қатындар беттерін шымшыған, еркектер жерге қараған...» [6; 120]. Дәл осы тұста жазушы кейіпкердің мінезінің бір қырын көрсетеді. Қазақы ортадан алыстап, сыртта дүмбілез өскен жігіттің іс-әрекеті. Ұлттық болмыс, дәстүр, салт-санадан ада.

	Бұл жігіт қалаға тағы кетсе адам болмас деп ауыл үлкендері өзара ақылдасып, Жаманеркекті ауылға қалдырып, қалыңдық тауып, өз алдына отау көтеріп беруді ұйғарады. «Осы елден қалаған қызыңды алып береміз. Өз алдыңа отау тігеміз. Ағайындар мал атайды. Ешкімнен кем болмай адам құсап өмір сүресің.» [6; 121] деген. Ауыл үлкендері осылай дегеннен соң барып қана Жаманеркек елде қалатын болады. Романдағы бұл кейіпкер алды-артын ойлай бермейтін, алаңғасар, есер мінезді болып бейнеленеді. Осы тұсы романда былай беріледі: «Жаманеркек соңғы сөзге тоқтады. Мақұл, елде қалайын. Бірақ әлгі айтқандарыңыз орындалмаса ауылда жалғыз күн де тұрмаймын, ақшасы көп қалаға таямын» дегені [6; 121]. Сөйтіп Жаманеркек елде қалып отау құрып, адам қатарына қосылады. Жаманеркектің күні жаман емес, Мақұлбек қарияның орнында Қоқаң қорығының қорықшысы болып, Салпаңқұлақты мініп, қабан қуып жүр. Оның келіншегі және сегіз баласы бар. Біреуі – ұл, қалғаны – қыз.

	Жаманеркек қалада білім алып, қала өміріне бейімделіп кеткен жігіт. Орысша оқыған, әскерде болған, тау-кен техникумында 3 жыл оқыған. Оның мінезін түсіну қиындау. Орысша тәрбиеленгендіктен көп нәрсеге аса мән бермейді. Ондай адамның қазақы ортаға түскен кезде бірден бойындағы олқылықтары, одағайлылықтары білініп тұрады. Ол оқып жүрген кезінде эстон қызына үйленген. Шығармада бұл туралы да айтылады. Тоқтала кетсек: «Шалқып жүргенде Жаманеркектің артынан қуғыншы жетті. Бойы сырықтай бір эстон әйелі келіп: «мен Жораның маржасы» деп, кәрияларды жаман қысқаны.

	Кәриялар жігітті ортаға алды.

	– Зәнталақ-ау, қалада қатыным қалған деп айтпаймысың?

	–Тауып алатынын қайдан білейін... Құтылдым ба десем...

	– Ажырасып тынбадың ба?!

	– Ойбай, сотқа беріп тас-талқанымды шығарсын.» [6; 121].

	Ауыл үлкендері тағы да Жаманеркектің жасаған қате ісін түзеп, эстон келіншегіне сұраған ақшасын беріп, құтылады.

	Ал романдағы тағы бір басты кейіпкерлердің бірі Доскей – ферма жылқышысы. Доскей Ұлы Отан соғысы жылдары майданға жіберілмей, совхоздың малына баскөз болып, талай қиындықтарды басынан кешіреді. «Кешегі қанды балақ соғысқа да жібермеген, бронмен қалдырып, осы совхоздың күллі малын мойнына артқан. Майдандағылар қан кешсе: бұл қыста қарға батты, көктемде қарғынға ақты, жазда аптап қарыды, майдан деген дозағыңнан ешбір кемдігі болған жоқ» [6; 54]. Доскей ақсақалдың туып-өскен мекені суреттеледі: «Бұл Қаратау өңірі, соның қырық қатпар қойнауынан құлдырап аққан Ақүйік өзені – қара шалдың ата мекені. Атасы Байтүгел, әкесі Саурық осы Ақүйіктің жақпар жағасына жылқысын жайып, күдері жотасында көкпар тартқан, сарқырама суына сәйгүлік суарған. Осы орта жүз Қоңыраттың тұқымын таратып, аруағын көтергелі отыз ата өтіпті, отызы да атына қарап емес, атаға қарап өскен қара қазақтар» [6; 45].

	Жылқышы Доскей романда Қырғызалы руынан шыққан ақылды, көреген, ел ішінде өте сыйлы адам болып бейнеленеді. Ауыл ішіндегі өтіп жатқан барлық оқиғалардан хабардар болып, түрлі қиын жағдайларда ақыл беруге дайын тұрады. Ауыл тұрғындары үшін Доскей ақылшы ақсақалға айналады.

	Қарттық жайында да жазушы бір үзік түсінік бере кетеді. Қазыналы қарттар туралы айту кейінгі ұрпаққа үлкен ғибрат, үлгі болып саналады. «Шалдар – сары даланың тірі құйындары, кәрі Қаратаудың көзі бітелмес бұлақтары. Бұлар туралы ойлау келер ұрпаққа ғибрат. Кәрияларды ұғу арқылы ғұмыр дәмін, пендешілік пен ұлылықтың айырмасын, тас төбедегі күндей қызық дәуреннің бір кездерде қызарып барып батарын, жар сүюдің қадірін де, кең даланың кеудені қысып кеп ағытылар сарынын да түсінесің. Қарттық – қазақтардың ең ізгі, ең қызық қасиеті, бел көтерер қаһармандығы, төбесіне ұстар адамгершілігі» [6; 48].

	Доскейдің Далабай есімді қалада сазгерлік оқуда оқитын ұлы бар. Баласының еліне көп келе бермейтіндігіне ренжіп, қиналады. Ақсақалдың ең асыл армандарының бірі – шаңырақ иесі ұлы Далабайдың отау құрып, немере сүйгізіп, қасында болуы еді. Ал баласының қала тіршілігінен, оқудан, жұмыстан ешқайда басын бұруға шамасы жоқ, өйткені оның барлығы өмір сүруге деген жасалып жатқан әрекет. Баласының ауылға келіп тұруға мүмкіндігі де бола бермейді. Доскейдің арғы атасы – Шіркінбай батыр. Доскей – Шіркінбай батырдың алтыншы ұрпағы, текті жерден шыққан өр мінезді жан.

	Шіркінбай батыр және оның ерлігі туралы романда былай беріледі: «Тіпті осы тұрған жылқышы Доскейдің алтыншы атасы Шіркінбай батыр туралы ел арасында мынандай әңгі ме сақталған. Шіркінбай ер жүректі, батыр білекті жан екен.

	Жортуылға шықса, барымтаға аттанса өзінің сүйікті тұлпары Қаражебені мінетін. Талай жұтта жұртын аштан шыбынша қырылудан сақтаған. Талай жаугершілікке қарсы қайың сапты сүңгісін аянбай сілтеген. Аты Қаратауды дүңкілдеткен» [6; 90]. Доскей – жылқы өсіру ісінің шебері, сол ерен еңбегі үшін Еңбек Қызыл Ту орденімен марапаттады. Ақсақал баласы Далабайды қаладан ауылға келіп қалар деп үнемі күтеді де жүреді. Бәйбішесі Жаңыл Алматыға балаларының жағдайын біліп келуге барып келеді. Сол сапардан келгенде Доскейге әйелі барлық жағдайды айтады. Далабай сол астанада арақ шығаратын зауыт директорының Гүлмира есімді қызына үйленгендігін, анасының қарапайым жан екендігін айтады. Доскей бұл айтқандардың біреуіне де көңілі толмай, баласының өзінің адам болған-болмағандығын алаңдап білгісі келеді. Қуаныштан жүрегі алып-ұшып отырған Жаңыл бәйбішесі былай дейді: « – Далабайың азамат болған. Шығарған әндері бәйгеге ілініпті. Мәскеудегі білгіштерге тыңдататын секілді. – Мешін жылы бәйгіден келген атың бар емес пе? Қазіргі Кертөбелдің атасы. Соның шабысын салып әне бір шуылдақ «семпония» дегенін жазыпты» [6; 86].

	Бірде Доскейге ұлынан қуанышты хабар келеді. Далабайдың келіншегі дүниеге шекесі торсықтай ұлды әкеледі. Бұл хабарды естігенде Доскей өте қатты қуанып, барлық ауыл халқына жәрия етіп, дүбірлі той жасайды. Дүние есігін ашып отырған бұл сәби жоғары айтып өткен Доскейдің арғы атасы ерлік істерімен ел есінде қалған Шіркінбай батырдың тура жетінші ұрпағы екен. Шіркінбай атамыз менің жетінші ұрпағым өзіме тартады деп айтып кеткен екен – деп Доскей ырымдап той жасайтындығын айтады. Ауыл тұрғындары Доскей ақсақалды сыйлағандықтан жаппай осы ұлы тойды өткізуге, дайындауға атсалыса кіріседі. Бұл қуанышты хабарды естісімен Доскей қолына хатты алып ауыл кеңсесіне қарай беттейді. Кеңседегілер шуласып жатыр екен. Осы кезде Доскейдің совхоз үшін атқарған еңбегін ескеріп жоғары жақ орденге ұсынғанын айтып жатады. Доскейді барлығы осы жаңалықпен құттықтап жатқан кезде, ақсақал өзінің ең басты қуанышты хабарын жеткізеді. Жиналған жұрт сол жерде одан бетер гуілдесіп, шампан атып, қуанышты тойлап бастап та кетеді. Доскейдің немересіне арналған тойда қазақтың ұлттық ойындарының бірі салым ойналады. Дүбірлі тойға жан-жақтан салымшылар жиналады. Салым ойыны жайында жазушы былай дейді: «Ата қазақтың атой салып, аруақты тірілтер, даланың тулақша шаңын қағар, адырды ат тұяғымен тілер, ғасырлар бойы қызықтап келген әйгілі үш ойынының бірі. Біріншісі – бәйгені, желаяқ жүйріктер қыздырар; қыздырар да көзден бұлбұл ұшырып, сағым боп жоғалар; екінші ойын – көкпар, қашқыр ат пен қайыс білекке сын салар, сын салар да даңғой қазақтың жынын алар; үшінші ойын – салым. Алғашқы екеуінен қызығы артық болмаса кем емес, жігіт пен жылқының белдісі шыдайтын, қиқудан көрі «сауға сұрары» көп, тартыстан көрі додасы мол ойын. Көкпар тартыс пен додадан, сосын алып қашудан тұрады; бәйге – шабудан тұрады, ал салым – дода, және дода, сосын ит жұлқыстан құралған» [6; 128].

	Той кезінде Доскей: «Немеремнің тойына арналған салым үшеу; бас салым, орта салым, соңғы салым!» – деп дауыстады.

	«Бас салымды салған кісіге құлынды бие! Ортаңғы салымға – қысыр қашар; соңғы салымға – жеті тоғыз жыртыс!» [6; 130]. Шығармада осы секілді этнографиялық көріністер көп кездеседі.

	«Зауал» романының бірінші кітабында Сая және Далабайдың арасындағы нәзік махаббаты баяндалады. Романдағы Сая бейнесі оқырманын түрлі ойларға жетелейді. Әрине Сая сұлу, ақылды, тәрбиелі, өнегелі отбасынан шыққан инабатты, қарапайым ару қыз. Қыз сезімі қашан да нәзік, жұмбақ болып келеді. Сүйгеніне деген кіршіксіз мөлдір махаббатын жүрегінде сақтап, сезімін тұншықтырып айта алмау – қыз бала үшін өте қиын жағдай. Бұрынғы кездері қазақтың бойжеткен қыздары жүректеріне ұялаған өз сезімдерін ішке жасырып, сүйгеніне «сүйемін» деп айтуға батылдықтары жетпейтін болғандығы белгілі. Өйткені сол кезеңдегі аруларымыздың бойында ұяңдық басым болатын. Олар үшін сүйген жігітіне бірінші қадам жасап, сезімін білдіру ұят, жат саналатын. Бұл – әдептіліктің, қыз мінезіне тән наздылықтың белгісі. Романдағы Сая да бала кезінен бір ғана жанды ұнатып сүйеді. Ол Далабай болатын. Бірақ Сая өз сезімін білдіре алмайды. Ал Далабай болса жылқышы Доскейдің ұлы. Ол ауылдан жырақта арман қуып Алматыда сазгерлік оқуда білім алып жүр. Далабай үшін өнердің мәні өте зор.

	Сая Далабай туралы «Қызметке тақауда кіріскен. Үйленетін секілді» деген хабарларды естіп, жанарына жас толып, көңілі құлазиды. Ол қой тасқа отыра кетіп, әсем табиғат аясында өз сүйгені Далабайды армандап, ойлайды. Былтырғы жылы Далабай екеуінің дәл осы жерде кездескен кезін есіне түсіреді. Оcы кездескенінде Далабай Саяға өз сезімін білдірген болатын: « – Сая, сені жақсы көремін, – деді Далабай жүрегінің дүрсілін басып. Маңдайынан тер бұрқ ете қалды.

	– Елге келгенімнің себепкері өзіңсің!

	«Шының ба?» дегендей Сая үлкен жанарын төңкеріп өтті. Далабай: «Шынымен жақсы көремін! Ауылдың ұяң қызы болсаң да; жаның, сезімің кіршіксіз ғой. Мына маңайда ұшып жүрген үркек, нәзік көбелектен айырмаң қайсы?! Сол үшін де сүйіктісің» деп, ақтарыла айтқысы бар» [6; 61]. Далабай талдырмаш Саяның сұлулығына тәнті болып, ұшып жүрген түрлітүсті нәзік көбелекке теңейді. Гүлдей жайнап тұрған ару қыз жігіттің жүрегін түгелдей жаулап алғандай. Далабайға Саяның тәтті сыңғыр күлкісі де ұнап, жанын жадыратып жіберген болатын. Қалаға оқуға барам деп жүрген Саяның шешімі өзгеріп кетіп, оқуға бармайтын болады. Сөйтіп қос ғашықтың жолдары бөлек-бөлек кетеді. Далабай үйленіп, ұлды болып Алматыда тұруда, ал Сая ауылда қалады. Бұдан кейін түрлі өзгерістер де болып жатады. Құлшығаш Саяға сөз салып, алып қашпақшы екендігін айтады. Сөйтіп бір келіскен күні шофер жігіт екеуі Саяның үйіне келеді. Құлшығаш өз дегеніне жетіп, ақыры Саяны көндіріп алып қашады. Әрине, Сая шын көңілмен Құлшығашқа тұрмысқа шығуға бел буған жоқ. Саяның жүрегі жаралы болатын, кеудесі сағынышқа толы. Далабайдың үйленгенін білгеннен бастап көңіл-күйі болмай жүреді. Далабай бір келер деп үміттеніп күтеді де. Бірнеше рет хат жазам деп оқталса да жаза алмайды. Бірақ еш хабар болмаған соң, амалы таусылып Құлшығаштың айтқанына көнеді.

	« – Қызды жайшылықпен сұраған екен, әкесі көнетін болмапты. «Тексіз немеге қызымды бермеймін», деп ашып айтыпты. Содан Құлшығаш қатты қарайған. Саяны олай айналдырды, былай айналдырды, ақыры уәде қып, кеше кеште алып қаштық» [6; 98].

	Сая Құлшығаштан ажырасқан кейін үйінде әкесіне қолғабыс болып жүреді. Сол кездерде үнемі Далабайды ойлап жүретін. Түсінде көреді. «Ойлайтын «Мендік болмаса да Далабаймен дидарлассам, жылдар бойғы жүрегіме беріш боп қатқан махаббат зәрін қайта бір қотарсам, арыла айтсам; сосынғы ғұмырымды жаңадан бастар едім...» Қайтсе де кездесуді аңсайтын Сая» [6; 170].

	Шығармада қыз алып қашу кезінде юморлық этюдтер де кездеседі: «Шофер баланың қыз алып қашқанда қиыстырған өлеңі болар, бірдеңені боздата жөнелді. Тіксініп қалды. Сөздері қисынсыз, әр жерден аяғы бір-ақ тиетін ұйқассымағы бар. «Сан шымшысып келеміз құдашамен ах-ха-хоу...» [6; 98].

	Ал ферма меңгерушісі Мүлкаманның келіншегі Үрбала Құлшығашты жас кезінен ұнатады. Үрбала – қарапайым қазақ келіншегі. Үрбала романда мінезі аумалы-төкпелі, отбасында бақытсыз болып суреттеледі. Жұбайы Мүлкаманмен отасқандарына біраз болса да сәби сүймеген, содан да болар үнемі ашулы жүреді, күйеуі Мүлкаманмен түсініспей төркініне кетіп қалып отырады. Оның ойында тек Құлшығаш болатын, оны көріп, тілдессе жаны жай табатындай сезінетін. Құлшығаштың Саяны алып қашып үйіне алып келгендігі, той жасауға дайындалғандығы Үрбалаға ұнамайды, көкірегін қызғаныш кернейді. Сол қызғаныш сезімнің кесірінен шаңыраққа жаңа ғана түскен Саяны ыңғайсыз жағдайға тап қылады. Құлшығаштың той қамымен жүргендігін Үрбала пайдаланып, шофер баланы арам ойға жетелейді. « – Сол сұлуың ұйқысыз... – Енді қайтсін! Күйеуі де, қайнысы да алып қашып әкелгені болмаса тарса ұмытып кетті. Уылжып екі түн өтті» [6; 114] – дейді қылымсып Үрбала. Сонда шофер бала да қуана кетіп былай дейді: « – Құлшығашты жоқтатпай, әзілдеп шықсам қайтеді? Ұят болмай ма?». Сонда Үрбаланың беті қызармай былай дейді: « – Несі ұят, қайнымау! Бөтен кім бар. Мен қонақтар жаққа бара тұрамын». Сөйтеді де Құлшығашты хабардар етіп, бір ыңғайсыз жағдайға әкеліп соқтырады. Бұл – Үрбаланың қызғаныш отына өртеніп, арам пиғылмен іске асқан іс-әрекеті. Осы оқиғадан соң Құлшығашты Үрбала біразға дейін көрмей қалады. Мақұлбектің әйелі жүрек дертінен қайтыс болып, барлығы ауыр жағдайға душар болады. Үрбала Мақұлбектің үйіне көмектесуге баруға өте құмар боп тұрады. Ол осы сәтті де қалт жібергісі келмейді. Өйткені ол үйде Құлшығаш жүретін. Құлшығаш сол үйдің күйеу баласы болатын. «Табанын тайдырып, жүрегін лоблытып тартып әкетіп бара жатқан пәле бар. Мана қазалы үйден Құлшығашты көрген. Жеделдете жүріп келеді. Көңілі өрекпіп, көз алды бұлдыр елеске толады. Ойлайды. Қатты құшар білекті, ырыққа ерікке қоймас жігерді, іштегі өрт алауды шымшымдап басар бақытты шақты аңсайды. Құлшығаштың үйлену тойы тарқар түнгі қателіктен соң «момақан қозысын» ұшырата алмай кеткен, жоғалтып алған» [6; 161].

	Құлшығаш – ферма дүкеншісі, қыңыр мінезді, жылпос, жемқор болып бейнеленеді. Құлшығаштың бір емес бірнеше рет қарызға батқанына келіншегі Сая да ыза болып, елге не бетіңмен қарап, көмек сұрайсың деп ашуланып, үйінен кетіп тынады. Бұл жерден көретініміз – Құлшығаштың отбасы алдындағы жауапкершілікті атқара алмағандығы. Кейін Алматыға Далабайдың үйіне барып, оның тұрмысын көріп, «мен осындай дәрежеге жете алмағанмын» деп ішінен өкінетіні де бар. Ол кезде бәрі кеш болатын.

	Далабай трилогияда үлкен жүкті көтерер негізгі тұлғалардың бірі. Трилогияның бірінші кітабында консерватория бітіріп Алматыда қалған Далабаймен жүздесеміз. Далабай романда былай суреттеледі: «Далабай ой үстінде; креслода шалқайып алып, Құлшығашты сыңар езулей тыңдап, әр кезде қостап қойып, өз ойымен болып отыр. Оның ерекше қасиеті – кісімен әңгімелесіп отырып-ақ сол мезетте тіпті өзге нәрсені ойлай беретін. Маңдайы жазық, бұрын қара еді, ағарған. Қасы қою, қоңқақ мұрынды, бұзау көзді, күлгенде денесімен селкілдейді» [6; 176].

	Далабай – өнер десе ішкен асын жерге қояр өте еңбекқор, жарқын жүзді, кең пейілді, кішіпейіл жан. Өнер жолында біраз қиындықтарға жолықса да, жолынан кейін қайтпайтын, тайсалмайтын қайсар мінезді, өте шыдамды. Далабайдың қатты ашуланатын жері – радиодағы музыкалық редакторға өзінің жазып әкелген сифониясын тыңдатып, оны редактор дұрыс деп танымауы. Редактордың сөзі: «– Не ойлап кетесіз сіз? Интеллигент еще! Бұл симфонияңызды эфирге жібере алмаймыз! Далабай:

	– Себеп?! Жаңа айттым ғой! Түсініксіз. Тұтастық жоқ. Ортаңғы аккордтың атқарып тұрған ролі беймағлұм. Скепцизм бе, империзм бе, әлде бір нәрсеге жуық» [6; 184].

	Осындай қатты қиналған кездері Далабай Гүлмира есімді келіншегі жадырап күліп қарсы алғанда, шаршағаны сәл сейілгендей болады. Бірақ Далабайдың жүрегі әрқашан Сая деп соғатын. Саяға денег нәзік, кіршіксіз махаббатын ойлап, тәтті қиялға, арманға бататын. Құлшығаш үйіне келгенінде оның келіншегі сая екенін білген кезде Далабайдың жүрегі сыздап ауырады. Саяны алақанында ұстай алмағанына қатты қынжылады. Құлшығаш ағайыны болса да оның қылығын ұнатпай, жек көріп тұрады. Бірақ Далабайдың адамгершілігі, адамшылығы бар. Құлшығашқа ішіндегі оттай болып жанған сезімін білдірмей, келген шаруасына көмек беруге тырысатындығын айтады. Құлшығаш басына ілінген қарызына байланысты Далабайға көмек сұрап және Доскей ақсақалдың сағынышты сәлемін жеткізуге Алматыға келген болатын.

	Жазушы романда Қаратау баурайын шебер кескіндеп суреттейді: «Қас қарайып, көз тұтылардың алдында болатын бозаң мезгіл еді. Қаратау кеуде кере тыныстаған секілді болды, рас, шыңдары биіктеп барып басылды, адырлар терең әжімдей айқындала, ашыла түсті. Күз айы Қаратауда қызықсыз келеді. Тек ұзақ ұйықтар, ұзақ түс көрер кәрі таудың тыныштығын күзетіп, таңға дейін көз шырымын алмайды. Тағы да Қаратау қырқасы көтеріліп басылғандай болды; тыныстағаны, ұйқы шақырып дөңбекшігені ме. Қиырсыз далаға қарап құлазыды ма. Беймағлұм. Әйтеуір, бұл Қаратау ғасырлар бойы сары далаға ғашық, ұзақ қараумен, қарайлаумен келеді. Не заманнан Қаратау сары далаға ғашық» [6; 167].

	Романдағы оқиғаның шиеленісуі – Саяның анасы жүрек ауруынан дүниеден өтеді, ал көпшілігі болса «сол қыздың күйігіау ертерек әкеткен» деп жүреді, Құлшығаш пен Саяның көңілдері жараспай ажырасуы, Құлшығаштың бір емес үшінші рет қарызға батуы, Мақұлбектің жары о дүниеге аттанып көкірегі қарс айырылып, жалғызсырауы, бүкіл саналы ғұмыры өткен Қоқан қорығын аңсауы, Мақұлбектің қызы Саяның болашағына алаңдауы, Саяның ауылға келген кеншілермен кетіп қалуы, Далабайдың өнер жолындағы қиындықтары, оның туған жерге деген ерекше сағынышы, ақыры соңында Қаратау баурайына, туған жеріне оралуы.

	Роман соңында Мүлкаман, Нағанай, Құлшығаштардың басына қара бұл үйірілгендей болады. Нағанай ауданға барғанында бір жайсыз хабар естіп келіп, айтады: «Кеше аупартком хатшысына Мақұлбек барып, екі сағаттай сөйлесіп, бар сырды алдына жайып салыпты. Есітіп отырсаң, төбе шашың тік тұрады. Құлағыма жеткені – «Мүлкаман менмен, әмірші. «Жоқты» «бар» деп мәлімет беріп жүрген көзбояушы»... «Нағанай артықты кемге, кемді артыққа санаған алаяқ»... Кәрі қақбас-ай!.. «Құлшығаш жемқор, жетесіз. Шалдардың «тұқымы сетінемесін, жылу жинап құтқарайық» деген патиқасына дәнігіп алған жылпос»» [6; 209]. Бұл хабар оларға төбелерінен жай түскендей әсер етеді. Құлшығаш өз қайғысымен басы қатып отыр. «Мына тұстан Құлшығаш күңіренді. – Тексеру комиссиясының маған кепілге берген мерзімі де тақап қалды.» – деп қояды. Сонда да қара басының қамы үшін алаңдаулы. Бұл жағдайдан шығу жолдарын қарастырып, «Жалғыз жол – Далабайға жалынып көрейік, келе жатқан қара дүлейге тосу болсын» [6; 210] деп шешеді.

	Сол кезде Нағанайдың ашуланып айтқан сөзі: «–Жер жұтсын, ә, Далабайыңды! Тыныш жатқан бұйығы жұртты қоздырған сол. Бізді әлгіден бетер ғайбаттан облыста жүрген көрінеді. «Жүдеген ел, тозған жер тағдырын жоғарыдан шешетіремін» дегенін бұйра бас естіпті...»

	– Зауал келді десеңші! – деді Мүлкаман қарайып, күйіп.

	Бұл үшеуі шаруашылық жағдайын тым нашарлатып жібереді, ауылда мал басы азайып, малшылары жүдеп-жадайды, қорықтары айтақырға айналады, жер, халқы тозып кетеді. Басқару мен ұйымдастыруда жіберген кемшіліктерін мойындарына алғылары да келмейді. Тойымсыздықтың, «Зауал» роман-трилогиясының бірінші кітабында Қаратау баурайында орналасқан ауыл өмірінің бел-белестері, кейіпкерлердің өмір жолдары, туған жерге деген ыстық сағыныш баяндалады. «Зауал» романының табиғи жалғасы ретінде шыққан екінші және үшінші кітаптарында «Дария», «Табалдырығыңа табын» бірінші кітаптағы оқиғалар желісі, кейіпкерлердің өмірі өз жалғасын табады.

	Бұл трилогияда өткен ғасырдың алпысыншы-жетпісінші жылдардағы қазақ өмірінің көкейкесті проблемалары, нақты өмір тынысының өзгерістері кеңінен сөз болады. Жазушы ежелі Қаратау, ортаңғы Сыр елінің тыныс-тіршілігін шындыққа толы көркемдікпен суреттеп, бірқатар мәнді салаларын қопара көрсетіп, елеулі ойларға жетелейді. Оқушыны өзіне тартатын әсерлі сәттерді өмірде өтіп жатқан терең өзгерістер арасынан алып шығып, оқырманына баян етудегі шеберлігі жазушының бір ерекшелігі дер едік. Ауылдан ауданға, ауданнан астанаға ауысып отыратын оқиғаларымен шығарма қаһармандары уақыт тезіндегі бірсыпыра проблемаларын шешуге араласады. Олардың кәсіптері, мамандықтары да әртүрлі. Күрішші, қойшы, партия қызметкерлері, өнер қайраткерлері, геолог, құрылысшы, алыпсатар, үй шаруасындағы әйелдер мидай араласып жатады. Д.Досжанның «Дария» романындағы оқиға желісі белгілі бір образдың ғана төңірегіне шоғырланғандай емес, мезгіліне, орнына қарай әр түрлі топтың адамдарына байланысты құбылып отырады. Романда Нағанай, Мүлкаман, Құлшығаш, Сұлтанғали, Алтынбала, Батыр, Қойшыбай, Жаманеркек сияқты екі топқа бөлінген кейіпкерлер бар. Бұл аталғандардың бейнелері романда жан-жақты бейнеленіп, олардың түптің-түбінде кім екендігі ашылады. Жазушы осы кейіпкерлеріне юмор араласқан әзілін, қалжыңын, ирониясын, сарказмін, кейде әшкерелеуін, комизмін қолданады.

	Романдағы басты кейіпкерлердің бірі – Нағанай ферма есепшісі болып жүргенде түйені түгімен жейтін жемқорлығымен, адамдарды бір-бірімен қағыстырып арасына от тастау әккілігімен көрінеді. Жүгіріп бара жатқанның алдына аяғын тосқанды, бөгденің қолымен от көсегенді, пенделерді ырылдатып қойып ішінен күлгенді жақсы көретін. Көріп тұрып жаны жай табатын. Жүйкесі тынығатын. Бөгденің күйінішінен ләззат алатын, көз жасынан айызы ғанатын. Ақыры Құлшығашты соттатып, Мүлкаманды орнынан түсіріп тынды. Өзі совхоздың бас экономисі, соңынан директоры қызметіне тағайындалады. Ферма меңгерушілігіне, Мүлкаманның орнына өзімен сыбайлас Алтынбаланы қонжитады. Онысы ауырдың астымен, жеңілдің үстімен жүріп үйренген негізі сұйық болып шығады. Ауылдың қадірлі қариясы Мақұлбек ол туралы: «...Киікті құралай бүлдіреді, елді дүрегей бүлдіреді деген. Мына Алтынбалаң дүрегей болды. Бір бұлақтан су ішіп, бір басты бөліп мүжіген Қырғыз әлі руын «Сен бәлен атасың, сен төлен атасың» деп жік-жікке бөліп пышыратуға айналды. Бәдік деген жалғыз атаны тауып алды. Жұмыстың тәуірі, майлы жіліктің басы солардыкі. Қаракөл қабылдайтын солар. Есепші болатын солар, өзгелер қора тазалайды, там сылайды, жұмыссыз бос жүреді. Қосүйеңкіде қауқиып жұрт бағып шалдар ғана қалдық. Жастар жағы ауылды тастап бөген құрылысына, қала жұмысына босып кетіп жатыр. Әзірге қисық арбадай шыдап жүрген жалғыз Жаманеркек. Бұл дүрегейің бүйте берсе, ылдида қойшылардан өзге ел қалмайды, көшіп кетеді. Қосүйеңкің қаңырап қалады. Баяғы Мүлкаманға жылап көріседі екенбіз. Ол бейшара ағайынды бөлмейтін еді, алалығы жоқ еді» [7; 144] – дейді.

	Науқанның күйіп тұрған уақытында тісімді алтындатамын деп ауданға кетуі, кішкентай фермада хатшы қыз ұстап, есігіне қоңырау орнатуы да күлкі тудырады. Жазушы Нағанайды, Алтынбаланы суреттеуде едәуір зәрлі юмор қолданады. Олардың дөйт, дөрекі мінездерін, қомағай құлқындарын әсерлі тілмен баяндап береді, әумесер қылықтарын әжуа етеді.

	Ал озат күрішші Батыр мен атақты шопан Қойшыбайға қолданатын юмор түрі өзгешелеу. Оқырман бұл кейіпкерлердің оғаш қылықтарына күле отырып, кешірімділікпен қарайды.

	«...Бір ғажабы Қойшекеңнің үстінде су жаңа костюм, төсінде Алтын Жұлдыз жарқырайды». Тойға келгендей мұнысы несі екен? Қаракөл соятын базға да жұлдызын тағып келуі қажет пе? – деп ойлаған», немесе «...Қойшекең айна алдында ұзақ таранды. Сосын таяқ жұтқандай сіресіп төрге өзді. «Мұнда келіңіз», – түрегеліп орын босатқан Батырға, Жаманеркекке көзінің қырын да салмады. Тіке бірінші хатшының қасына тартты. Ғайнекең түрегеліп қол қысысып амандасты, орындық ұсынды. Жалпақ төрде жұлдызы жарқырап шекесінен қарайды. Қалтасынан жуандығы сұқ саусақтай Куба сигарасын шығарып ауызына қыстырады. Атқару комитетінің бірінші орынбасары коньяк құйып еді, жұлдызын шолып: «Кәрі коньякты ішпеуші едім», – дейді. Далабай Қойшекеңе жас коньяк жеткізді. Тост айтқан соң өңгелер сияқты тарс көтеріп алып қойған жоқ, шыжымдап ұрттады да тамсана дәмін алды. Жұрт ішкіліктен соң аһылап, уһілеп тістемеге шүйлігеді, Қойшекең сигарасын сорып қана отырады» [7; 284] – деп суреттейді.

	Жазушы өмір шындығын көрсетуде сатира поэтикасының сан түрлі әдістерін пайдаланады. Мәселен, мына диалогқа қараңыз:

	«Жел етек көрсе» торғай аңдыған мысықтай мөлиіп қаласың». Бұл әйел үні.

	«Қайдағыны айтпай қойшы енді. Астанадағы қаптаған сұлудан жалғыз өзіңе құрық салдым емес пе?». Бұл еркек үні.

	«Құрығың шолтаңдаған келтек болып шықты ғой».

	«Әйтеуір жоқтан жақсы, жаным,» ...

	«Кісіден ұятты».

	«Титықтап келіп тырапай асып ұйықтаған шығар».

	«–Бір тынбайды-ау, бір тынбайды».

	Соңғы жобамен салынған стандартты үйлердің соры осы. Араларында үлкен бөлме, тас қып жабылған есік бар, соған қарамастан жар төсегінің құпиясын шашып жатыр...» [7; 173].

	Осындағы күлкі объектісі сапасыз салынған құрылыс, яғни үйді қалай болса солай салынғанын құрылыс, яғни үйді қалай болса солай салынғанын сынға алып тұр. Сол сапасыздықты жайдақ айта салмай, кейіпкерлердің жеке өмірімен байланыстыра, шеберлікпен көрсете алған.

	Сол сияқты озат күрішші Батырдың да жанкешті еңбекке беріліп, қалай болса солай киінетіндігін, үйленбей жүргендігін жеңіл әжуалап, өмірден артта қалушылығын сынайды.

	Әңгіменің ендігі бір саласы жазушының жағымсыз кейіпкерлер хақында. Бұл өзі арнайы сөз етуге тұратын арналы тақырып. Қаламгердің қай-қай шығармасында болмасын қылығымен елді бүлдіріп жүрген, ала қойды бөле қырыққан, жұрт еңбегінің үстінен жонып жеген келеңсіз кейіпкерлер ұшырасады. Әйтсе де автор бұл адамдарды «мынау ұнамсыз» деп шүу дегеннен бөліп алып, түстеп таныстырып жатпайды. Жағымсыз мінезді адамның түр-түсінен, я болмаса лауазымынан, я жүріс-тұрысынан іздемейді, керісінше кісінің өзгеріске түскіш қалыбынан, әсіре қызыл тез оңар демекші – бояма, қолдан жасалған, қыңыр, кесепат қылығынан тауып, бір жағы еріксіз езу тартқызып, бір жағы кісіні мұңға батырып, іштей торықтырып отыруға шебер.

	Зинақорлық беті жылтыр әйелге жалп ете түсетін жеңілтектік әсіре мол сынға ұшырайды. Автордың келесі бір шұқшия сынға алатыны – дүниеқоңыз, жер үстінен күн көруге үйренген арамза мінез; бұл екеуі, әсіресе, «Зауал», «Дария», «Табалдырығыңа табын» романдарында кең тыныспен мінеліп, шенеледі. Әр ортаның өз сұрқылтайы бар демекші: әр ауыл, әр уақытың жағымсыз, ұнамсыз, ығыр етер адамдары болады; олар мен мұндалап тұрмайды, керісінше сыртынан қарағанда сыпайы, сұлу болып келеді де, іші ит өлгендей ыңырсыған сасық қулық әншейін. Баяғы Мүлкаман, Беласар, Алтынбала секілді бейнелер осы заманғы жемқор, парақор, алаяқтардың типтік бейнесіне көтерілген. Бұлар туралы жазушы: «Жанын, арын ақшаға, дәулетке, лауазымға айырбастаған адам – адам емес, сайтанның серігі; сырты күліп, ішінен бүлдіріп жүретін өсекшілер, күдікшілер, аярлар, өтірікшілер, бақталастар, зинақорлар, сатқындар, жалқаулар, аузымен орақ орушылар, даңғойлар мына заманда мүлде көбейіп кетіпті, қайтпек керек», – дейді. Адамнан сайтанға айналып кетпеуден сақтандырады автор.

	Романның бір табысы – Мейрамқала аудандық партия комитетінің бірінші хатшысы Ғайнекеңнің образы. Кешегі дүрілдеп тұрған кеңес жүйесінде де елім деп ет жүрегі елжіреген, ізіне елін ерте алған аяулы азаматтары да болған. Бәріне қара күйе жаға беруге болмас. Жүйенің темірдей тәртібінен ыққаныменен еліне іші бұрар, ісіне байыптылықпен бажайлайтын іскер басшылар қай-қай жерлерде де кездесетін. Ғайнекең соның бірі. «Қырық жетінші жылдан бері Партия қызметіндемін, – деп ойлаған. – Бір жігіттің жарым жасы, табандатқан жиырма бес жыл. Ширек ғасыр бойы таразының басын тең ұстап үйрендім. «Аузының дуасы бар», «принциптің адамы» аталдым. Тәтті ауыздың дәмі кеткен жоқ. Қаншама бота тірсек бозбаланы тәрбиеледім, нешеме дзотты алғаннан бетер шаруаны тәмамдадым. Енді самайды қырау шалып, жүрек алқына бастағанда сыр бергенім бе? Кісінің көңіліндегі ойын көзінен танитын қасиетім қайда? Әлде маман жөнінде жаңылысқаным ба?» [7; 122] – деп ой үстінде көрінген Ғайнекең жалаң айқай, жадағай белсенділіктің жетегінде кетпей, халқымен біте қайнасып, үлгілі ісіменен, қарапайым кішілік қасиетімен жиі көрініп отырады. Хатшыны қатты алаңдатын, мазаландыратын нәрсе – қоғам дәулетін молайту жолында аянбай тер төгіп жүретін, сол еңбек өмірінің бар мақсатына айналған жерлестерінің жұмыс ырғағын бұзбау. Соған кедергі келтіретіндермен аянбай күресу, қиналған кезінде жанынан табылу, медеу болуы тиүткіл мәселелерді әділ шешу, еңбекке деген жұрт ықыласын арттыра беру. Ғайнекең өзінің жұмыс тәжірибесінде ең әуелі – еңбеккерлердің көңілкүйіменен санасуды әдетке айналдырған. «Бесжылдық деген тек қолыңдағы салағұлаш сарғайған қағаз емес. Бес жылдық береке, тоқшылық, көңілдің марқаюы, құлшынып істеген жұмыс, әрбір жұмысшының от басындағы қуанышы, ал «Бірлік» совхозының жұмысшылары нақа біреу желкелеп, еріксіз жұмсап жүргендей неге көңілсіз, неге екпін ықылас қалмаған? Осы жәйтты ақыл таразысына салып көрдіңіз бе?» – деп совхоздың сыңаржақ директоры Нағанайға қатты кейігеніне куәгер боламыз. Не нәрсенің де тұтқасы – халықта. Ендеше, осы халықтың моральдық көңіл-күйі алдымен қам житін іс.

	Романда хатшының іс-әрекетін автоклуб меңгерушісі Мүлкаман көзімен беретін жері бар. Екеуі сапарлас болып қой төлдету науқаны кезінде малшыларды аралайды. Ерте көктемнің абыржы кезі. Ауа райының қолайсыздығы, жол нашарлығы және бар. Қарт Қаратаудың қатпар қойнауы мен мың бұрала аққан кәрі Сырдың жықпыл-жықпылына қоныс тепкен мал отарларын аралай жүріп, хатшы сырына молына қанығады. «Осы мезет айнадан Ғайнекеңнің жүзін көріп, сұмдық аяды. Көзі кіртиіп, маңдайын терең әжім сызыпты, аракідік кірпігін ұйқы үйіреді.

	«Құдай біледі, Ғайнекең екі-үш күннен бері ұйықтамаған» деп ойлады. «Екі-үш күннен бері ыстық тамақ ішпеген. Ыстық ішпеген кісінің жүзі сарғайып, көзінің асты күлтеленіп кетеді. Жағы шодырайып, ерні шыт-шыт жарылған. Сұсты жанары ұңғысына шөгіп, әріден жылтырайды. Жарты күн рульде отырып, жарым тәулік нәр сызбағанға соншама сілелеймін. Хатшының жаны сірі екен. Үстірт, ұшқары ойлайтынымыз-ай осы!» [7; 316].

	Осылай толғана келе, мынадай қадаулы ойға табан тірейді.

	«Осынау дүрбелеңі мен дүбірі мол адуын жылдарда алды ңа ұстап пір тұтар, сүрлеуіне үйлесер, сөзі мен мінезінен дәріс алар ағаның болғаны қандай жақсы! Мына даланың қадау-қадау қазықтары ғой, әулие ағаштары ғой бұлар! Өзі секілді әлі пісіп жетілмеген бозөкпе жасты тұман мен құйын арасынан адастырмай алып шығар қарауыл қазықтарға ғұмыр бойы қарыздар!» [7; 317].

	Мүлкаман: «Қашан көрсем дамыл таппай тауда қойшыны, Сырда күрішшіні аралап жүресіз. Бұл заманда жұрт қоғамдағы өз орнын, өз міндетін түсінген. Жұмыс сыпыра айқайсыз да жүріп жатыр. Сонда сіздің тағат таппай айтқаныңыздан, айқайыңыздан келер пайда қайсы? [7; 317] деп сұрау салады.

	«Осыны өзім де сан рет толғандым. Бұл жұртты басқаның аузымен де, телефон құлағымен де басқарып көргем. Халық сенікі. Пәленбай жылғы хатшылық тәжірибесінен түйгенім – науқан кезінде, әсіресе қиын уақытта еңбек адамының қасынан табылған жақсы. Жаңа аузыңнан «айқай», «бұйрық» деген сөз шықты. Мен осы жүрісте әлдекімге дауыс көтердім бе екем, көзге шұқып бұйырдым ба екем. Жоқ, ә. Осындай аласапыран жылымықта қарапайым еңбекшіге төбе көрсетіп, бірер ауыз жылы сөз айтқаным неге тұрады. Қаншама рухани күш, жігер берері хақ. Еңбекші жауапкершілікті сезіне түседі. Үлкен аттанысқа шама-шарқынша үлес қосқысы келеді, қолдан келген қайратын жұмсап бағады. Жалғыз-ақ мысал: байқаған жоқсың, мен Қойшекеңе соқпадым дейін: Қойшекең төл төгіп жатқан отарға жуығарақта жоламас еді, күйбең тіршілігімен күн батырар еді. Соның салдарынан пәлен саулық далада қалады, нөсерге ұрынады, дер кезінде отарды қыстауға қайырып келуге көмекші кәрияның шамасы жетпейді. Біз уақытылы барып қозыны санадық, аяқтанып үлгермеген, жауын астында жалқақтаған он шақты төлді газикке салып қыстауға әкелдік. Сырттай қарағанда айтуға тұрмайтын әшейін-ақ шаруа секілді. Шынтуайтында үңілсек – үлкен күрестің алғы шабуылы, биік белестің алғашқы асуы бұл. Келешек ғұмырың алда тұрған жассың әлі, ағалық ақылым, ісім оңға бассын десең қарауыңдағы халықтың қиналған кезде қасынан табыл! Қиын кезде қол ұшын бергенді ешбір алғыс, абыройға айырбастай алмайсың! [7; 318].

	Ғайнекең ауданға басшылық жасаған жылдарында Ақүйік өзенінің оң қабағынан қорғасын кен ашылды, Бесарық су қоймасы дүниеге келді, кешегі жылдары ызғуыт көшкінге түскен тау елінің бүгінде іргесі бекіп, шаруасы түзелді. Түгіскеннің төсін сызып канал өтті. Ежелгі Оғыз елінің көне қонысына дихангершілік қайта келді. Аудан бақ айналып, береке дарыған, салтын сақтаған ел аталды. Ең ғанибеті, өмірдің өзіне қарсы жүзетін жас ұрпақ өсіп жетілді. Ендеше ұйқысыз түндер мен күлкісіз күндердің зая кетпегені, ендеше сондарында сүрелу соқпағы қалғаны. Жерлесттеріне қадір-халінше тер төгіп, ырзық теруді, тең жүріп, келісті тіршілік кешуді үйретті.

	Ғайнекеңді қазақ прозасындағы сәтті шыққан партия қызметкерлерінің образы деп қарау керек. Ұзақ жыл атқарған еңбек тәжірибесіне қарамастан ол да қателеседі, елі үшін жан тыныштығын ойламай, аянбай еңбек етіп жүрген бесаспап азамат. Өмірдің ыстық-суығынан өткен, еңбекте ысылған байсалды, барақатты басшы. Ғайнекеңдей партия басшысының сондай болуы романның табысы деп бағалаймыз.

	Романда еңбек адамының жарқын бейнесі, бейнетқор Батыр образы арқылы айқын дараланған. Түгіскен тыңын түлеткен озат күрішшінің еңбекке деген көзқарасы алабөтен ерекше. Отыздан асқанша үйленуге мұршасы келмей, өзге тұрғыластарындай шікірейіп кейін, әлем-жәлем боп, жеңіл машина мініп желігіп әулекі тіршілік құрып жүрген жоқ, бар ниеті – күріште, жер баптауға арналған. Бейнетқор жігіттің фанатизмі оқушысын ойландырмай қоймайды. «Қарағымның желкесіне жұмыс мініп алды» – дейді шешесі ұлының еңбек тауқыметіне көндігіп алғанына алаңдап. Батырдың әпенделік жүріс-тұрысына, еңбекке деген фанатизміне автор аракідік мысқыл шақыра отырып баяндайды. Оның таң алакөуімнен оянып, асын ішер ішпестен күріштің егісіне кетіп бара жатқандығын, күні бойы аптап ыстыққа қақталып, кешіне масаға таланып, шаң мен батпаққа бөгіп дақыл күткенін, ел жата сілелеп жеткенін жеткізе суреттейді.

	«Әлдекім әріде тысырлатып күріш орып жүргенге ұқсайды.

	Арбаңдап солай жүгірген. Өз көзіне өзі сенбей кібіртіктеп қалды. Батырекесі сабалаған жауын астында екі бүктетіліп күріш орып жатыр. Қасына келген Далабайға назар аударар емес.

	– Оу, бұл жанқиярлығыңа жол болсын?! – Білегіннен ұстаған, от боп жанып тұр. Үндемейді.

	– Қызуың бар, суық тиген ғой! – Жанарының оты сөнуге айналған.

	Адыра қалсын күріші. Қосқа жүр! – Жетелеген күйі қосқа сүйреді. Қамыс күрке азанып тұрған. Батырдың тісі сақылдай бастады. Әулетті жігіттің орнында жылым жұтып суға кетіп әзер шығарған шалажансар өлімтік қалыпты. Аяғын басып тұра алмайды. Қостың іргесіне шалжиып құлай кетті, басы жерге тиісімен қор ете түсті» [7; 218-219].

	Немесе, «Батыр ойлаған: қырық гектар күріш көктеп келеді; он бесінде у дәрі септірем, он тоғызында тыңайтқыш сіңірем. Жиырмасында Беласардың күрішін көріп қайтамын. Былтыр әр гектардан тоқсан бір центнерден алдым. Биыл да тоқсанның үстінен шығарсам қанекей, әй, қиынның қиыны!»

	Бұл да Батырдың жұмыстан шаршап келіп, төсекке бас қояр кездегі мазасын алған сұрақ. Батыр фанатизмі туған жерді алабөтен сүюінің сыры неде? Бұл туралы әдебиеттанушы Ш.Е-леукеновтің «Батыр бейнесі жазушы толғанысының, халық характерінің дамуы, еңбек пен талаптан барып құралатын адамгершілік, ар туралы ойлардың, ізденістердің нәтежиесі десек дұрысырақ болар еді» [8; 119] – деген пікіріне алып қосарымыз жоқ. Адамды қалыптастыратын да, асқақтататын да еңбек. Романда Батыр еткен еңбегінің жемісін көріп Жоғарғы Советтың депутаттығына сайланады.

	Батыр сияқты әсіре тақуа адамдар сол заманның рухани жемісі де, әрі жетісе бермейтін зәрулігі де.

	Батырға қарама-қарсы алынған кейіпкер – Беласар. Беласар бейнесін автор асыл жиһазға толы он екі бөлмелі үйінен, жүйрік машинасынан, атшаптырым ауласынанан бөліп суреттемейді. Кереғар мінез иелерінің қақтығысы асқына келіп ашық жаулыққа ұласады. Батыр күріштігі су ішетін канал жағасын жырып жіберіп, топан су қаптатады, үйлерді де су басып шаруашылыққа елеулі зиян келтіреді. Ол тек дүниеқоңыз ғана емес, ыза баспайтын қу, ортаға жұғымды, қатарластарынан жоғары тұрсам деген ой, оған еш уақыт маза берген емес. Осы межелеген ойды орындау жолында ештеңеден тайынбайтын жырынды. Немере ағасының беймәлім өлімінен кейін, жылы толмай-ақ, жеңгесіне үйленіп, дөкейлермен ауызжаласуға озат күрішші атану жолында барын салады. Өнімді көбейтіп, қосып жазу арқылы Батырдың алдына шыққысы келеді. Сол үшін совхоз директоры, бір кездері біраз уақыт ауыз жаласқан совхоз директоры Сұлтанғалидан көмек сұрайды.

	Қылмысы анықталатын болған соң, ауылдан қоныс аударып, аудан орталығы Мейрамқалаға келеді. Таныс жағалып жүріп, базар басылыққа базаркомға қолы жетеді. Базарком дегенің – қаладағы Тастақ базары мен Дөң базарының қожасы. Сауда тәртібінің сақталуын бақылайды. Жаймалар мен сөрелерге пай алады, мал тұяғына кіріс салығын салады. Делдал атаулы алдында ығып тұрады, мәймөңкелеп сөйлейді, жең ұшынан жалғасады. Осы орынды алу үшін аудандағы жора-жолдастьың сеніміне өтуі керек болды, нешеме кісіні қонақ етті, нешеме жақсының алдын алды. Түгіскенде сатып кеткен он екі бөлмелі үйдің ақшасы түгел жаратылды.

	Романда ұзақ әңгіменің өзегіне айналған кісі ғұмырының тіршілік қызығы, тағдыр қарызы секілді адам пешенесіне жазылған жазмыш тәртібі көлденеңдеп көрініс береді. Бір ауадан тыныстаған, бір өзеннен су ішіп өскен адамдар кереғар хал кешіп, қилы тағдыр арқалап жүр. Қарт Қаратаудың төл перзенттері Ғайнекең мен Қойшекең, Түгіскенді түлеткен Батыр, өнер адамы Далабай, оның қиын тағдырлы жары Сая, тері ащы, еңбегі тәтті ауылдың бейнетқор белді азаматтары Жаманеркек пен Сейілбек, өмірдің сан түрлі мектебінен өтіп қулық-сұмдықпен, адам алдау амалдарлын жетік меңгерген совхоз директоры Сұлтанғали, бұрынғы агроном, бөлімше меңгерушісі, қазір қызыл отау меңгерушісі Мүлкаманның тыныс-тіршіліктері сан түрлі суретпен көрініс береді.

	Бұлардан басқа тобыр көбейтіп, ниетін ішіне бүккен, алаяқтар Беласар мен Нағанай, адасқан мұңлық Құлшығаш, «күріш арқасында су ішіп жүрген «күрмектер» Алтынбала мен Шүкіман, ауыл төрінің көркі, сөзі мен ісінің алшақтығы жоқ қасиеті мол ауыл қариялары Мақұлбек пен Ақәділдер күллісі барша болмыс-бітімімен, қадір-қасиетіменен көз алдыңда өтіп жатады.

	Қаратау мен Сырдария арасындағы көне қобыздың кепкен шанағындай үшкіл даланың тыныс-тіршілігі пәлендей өзгеріссіз, дабыра-дамайсыз баяу сырғып өтіп жатқандай. Шындығында жиырмасыншы ғасырдың дүбірлі алпысыншы-жетпісінші жылдары да бұл мекенді сырт айналып өткен жоқ, осы даланың үстінен өрнегін салып өткені анық. Сол қат-қабат оқиғаларға жоғарыда санамалап көрсетілген кейіпкерлердің тыныс-тірлігі куә. Ең бастысы адам өзгерді. Бұл өзгерістердің барлығы ауылға іштей де сырттай да қатты әсер етті. Көркем әдебиетте бұл өзгерістер белгілі бір қырынан да, тұтас алынып та жазыла, суреттеле бермек. Қоғам өзгерістерінің ішкі байланыстарына көбірек зер салатын роман авторы бұл өзгерістерді тұтас көрсетумен қатар, қала болмысының ауыл тіршілігіне кірігу процестеріне де ерекше ден қояды.

	Романда оншама көп көрінбейтін эпизоттық бейнелердің қатарында ғылым адамы Қанай Жанпейісович те бар. Ол романда канал ерлеуін бұзып жатқан қарғын суды тексеру комиссиясының құрамында жүргеннен көрінеді. Астанадағы су шаруашылығы ғылыми зерттеу институтының беделді қызметкері. Түгіскен каналының бұзылуы жөніндегі оның ойы мүлде бөлекше.

	«Қазақ жүрген жерде – ру бар. Ру бар жерде – жік, алауыздық. Алауыздық канал түгілі Отырар шаһарын қиратқан. Каналды құлатқан бәсекелес диқаншылардың өздері» [7; 135]. Осынау әділетті де, шыншыл ойды аяғына дейін жеткізе алмайды. Шындығында канал ерлеуін көре алмастықпен, бәсекелестік пиғылмен жырған Беласардың өзі. Соңы үлкен дабыраға айналып, комиссия құрылып, зерттеліп жатыр. Комиссия мүшелерінің әр қайсысының ойы әр түрлі. Әр қайсысы өзінің жеке бас мүддесінің тұрғысынан келеді.

	« – Қосымша каналдың құлауына тікелей кім жауапты сонда? – деп Ғайнекең бүйірден ат қойды. – Мына жырыңа түсінбей отырмын.

	– Мұз кіналы, – деді Сұлтанғали басын екшеп, – канал тармағына өтіп кеткен мұз кіналы!

	– Бас тоспадағы мұрап не бағып отырған?

	– Табиғаттың дүлей күшіне қарсы жалғыз мұрап не қайрат қыла қойсын, – деп Сұлтанғали өз-өзінен төменшіктей берді.

	– Шынына келсек, дер кезінде пикеттің басына қарауыл қоймаған мен де кіналымын. Кінәнің үлкені өзімде. Комиссия мүшелерінің алдында мойындадым. Кемшілікті жоюға жанымды салып жүрмін.

	Аудандық ауыл шаруашылығы басқармасының бастығы ойлаған: Сұлтанғалиге кінасын мойындаттым, сол да жетеді, актіге қол қоюым орынды деп.

	Ауданның бас мұрабы ойлаған: облысқа өскелі отырмын, су ішкен құдығыңа түкірме деген дегендей, соңыма жаман сөз ертіп қайтем деп.

	Қанай Жанпейісович ойлаған: каналды құлатқан қызыл су да емес, мұз да емес, ол мына тақымдасып отырған Беласардың ісі, әйтсе де әнеукүні үйінен дәм татып, сөз бердім, қазақшылықты қоздырып қайтем деп.

	Беласар ойлайды: комиссияны көк мұзға отырғыздым деп» [7; 167].

	Осылайша үлкен дабырамен басталған істің аяғы ың-жыңсыз бітті. Аудан басшысы таң қалады. Осындай қылмыс ендігәрі қайталанбасын деп комиссияны да әртүрлі мамандық иелерінен құрған. Кереғар мінезді кісілерді жиып, тіпті астанадан ғылым адамын шақыртып, комиссия құрамына қосқан. Енді қараса, сол қыруар істің бәрі жарты бет қағаздан аспай актіленіп, қол қойылып тұр. Басшы іске арамза араласты деп ойлады. Шынында бұл Беласардың іс-әрекеті еді. Комиссия мүшелерін қонақ етіп, арақ-шарапқа жығып, естен кетпестей сый-сыйапат көрсетеді.

	«Қонақтар үй иесіне алғыс айтып көтерілуге үш мәрте талпынған. Үш ретінде де өзбек келіншек қайта отырғызды. Күн екінді шаққа еңкейді білем». Немесе «Әуелі астынан су ағызып қойған ағаш сәкінің үстінде күшәла салған қымыз ішіп еді. Сосын он екі бөлмелі үйге кіріп ет жеді. Енді кең аулаға тіккен киіз үйдің ішінде. Әуелгі уәде «дастарқаннан дәм тарту», «үйді көру», «кітапқа қолтаңба қалдыру» секілді еді. Бара-бара мәселе тереңдеді. Енді дініне берік Қанай Жанпейісович көзі жасаурап отқа түсер көбелектей қалбақтады». Осылайша үлкен қарқынмен басталған істің соңы сиырқұйымшақтанып бітеді. Беласар комиссияның, істің алдын алады. Өскен елден көптен қол үзіп қалған ғылым адамына ауылда болған үш-төрт күн қатты әсер етеді. Үлкен-үлкен ойларға жетелейді. Ғылым соңында жүріп, отбасын құру мүмкіндігінен айрылғандығы жанына қатты батады. Шығарма соңында алғашқы өзі түскен үйдің қызы, күрішші Батырдың үлкен қарындасы Айменкүнді оқуға түсірем деген ниетпен ілестіріп астанаға аттанумен аяқталады.

	Романдағы эпизоттық образдардың қатарына Батырдың қарындастары – Айменкүн мен Алтынтана, Түгіскеннің аруы – Мағрипа, Беласардың әйелі Зүбайралар жатады. Бұлар шығарманың белгілі бір жүгін көтеріп, тыныс-тірлігін кеңейтіп тұрған бейнелер. Әрқайсысы өздеріне шақ қалыппен құйылған, нанымды іс-әрекеттердің иесі. Ешкіммен шатыстыруға болмайтын көркемдік дүниесіндегі көрікті ой иелері.

	Жазушы өз шығармаларында табиғат суреттерін беруде аса мырза емес. Осы «Дария» романының өзінде үш-төрт жерде ғана аз көлеммен көрінеді. Бірақ айтылмақ ойға, көтерілген мәселеге байланыстыра беруге шебер. Мәселен Мейрамқала ауданының жалпы географиялық полотносын беруде былай деп суреттейді: «Сіз бір күндері көне кіндік Қаратаудың ең биік шыңы Мыңжылқыға шығарсыз: бетіңізді күнбатысқа бұрарсыз. Сонда қалың жыныс қара шатқалдан басталып, көгілдір жібек жіптей мың бұратылып, түстік батысқа құлдап жатқан жеті өзенді көресіз. Олар Ақүйік, Талдысу, Кіші айрық, Орта айрық, Бас айрық, Қарашық, Майдамтал деп аталады. Балығы май шабақ, суы тәтті. Жағасы көкорай шалғын, құрағы белуардан Мейрамқала ауданының шұрайлы мал жайылымы бұл. Өзендер тау аңғарынан соралап шығады да, Сырдарияға құя алмай, орта жолдағы шөлейт далада жоғалады. Боз өлкенің мерейін қандыра алмайды. Сол бүйірден көк жебедей боп сұғынған Арыс – Мейрамқала каналы бұл далаға жетпей, Сауран тұсынан үзіледі. Содан Қаратау мен Сырдария арасындағы осы бір оқшау даланы суландыру ісі талайды толғандырушы еді» [7; 103].

	Немесе суармалы егістің жерге тигізер зиянын, экологиялық зардаптарын былайша береді «Батыста, түстік жерде Мейрамтөбе, одан әрі Қорасан, одан әрі Өзгент, өстіп қаз-қатар бекіністер созылып кете береді. Бір заманда сыңсыған елдің арқа сүйер қорғаны болған, бұл күнде басына боз торғай ұялаған саң төбелер ғана. Осынша жерге Сырдарияның суын жетелеп әкеліп, астын-үстіне шығарған адам күшіне қайран қалады. Кешегі көк пүлішке оранған тоғай, түйеқыран мен жантағы белуардан келген күреңсе кеңіс, қорған мен қорғанның арасын қосқан көсе арықтар, сол арықтың бойында теңкиген қауыны мен қарбызы жоқ бұл күнде. Бұл күнде жел үп етсе шаңы борай жөнелетін ақтаңдақ айтақырлар ғана. Тақтайдай күріштер найқалады [7; 193].

	Ал Қаратау көктемін, оның ұзаққа созылар түрлі мінезін, бітім болмысын төмендегіше суреттеп көрсетеді: «Қаратаудың көктем сүмелегі кәрі кеуденің үздік-үздік жөтелі секілді ұзаққа созылатын: сіре мұң жатқан көкіректің сыздауы ше, үлкен ғұмырдың жол ортасына жетіп деміккен, дімкәсті жүрек сырылы ше, бүгінгі түн сол сүлесоқ сүмелектің сүреңіне айналған. Қалың бұлттың жиегі көтерілер емес, осы тау етегіне боздақтап келіп бошалап жатқан аруана дерсің. Әрәдік гүр-гүр етіп қыр асып жоғалатын жетім бураның сарыны дерсің. Жарық дүнилеге жақында келіп тәлтіректеп тұра алмай төрт тағандаған ботаның бейһал бейшара халі дерсің. Әйтеуір жаңа жайсаң өмірдің жарықтық тынысы бірсін-бірсіндеп жер дүниені меңдеп бара жатты. Жауын суын сүлікше сорып бүр атқан жусан иісі танауды жарады. Әр жерде бүріскен баялыш пен теріскен бейне шапанын бүркеніп дәретке отырған қария сықпыты секілді» [7; 319].

	Адамзат баласы өзі жасаған қоғамдық формацияның бет-бедерін әдебиет арқылы көретіні белгілі. Сол әдебиет арқылы біз өзімізді-өзіміз танимыз, кеткеніміз бен келгенімізді түгендеп, кейде налимыз. «Жақсылық істесем де – өзімнен, жамандық істесем де – өзімнен»,деп Сұлтанмахмұт айтпақшы, бар ғұмырымыздағы жақсылығымыз бен жамандығымыз өзіміз үшін жасалған қағидат екені ақиқат. Осындай өмір мәселесіне проблематикалық тұрғыдан қарап, «Зауал» атты роман-трилогиясына арқау еткен белгілі жазушы Дүкенбай Досжан осынау романдар циклының үшінші кітабын «Табалдырығыңа табын» деп атаған.

	Шығарма оқырманын бірден өзіне баурай қоймайды. Өйткені роман бір қарағанда күнделікті күйбің тірліктің көрінісі ғана болып көрінетіндіктен, оқушысын терең тартысты, қызықты оқиғаларымен тарта қоймайды. Тек шығармаға дендегенде ғана сырын тереңге бүккен, айтар ойы әлі алда екенін аңғартатын құлашын кеңге созған мазмұнды туынды екені байқалады. Романда Кеңес үкіметінің жоспармен ғана өмір сүрген кезеңі суреттеледі. Затында мұсылман халық болып саналатын қазақ үшін «Ей, Мұхаммед, сен оларға айт: Жоспар құрмасын! Жоспарды мен құрамын!» – деген Алланың әмірі құдайсыз Кеңес үкіметінің құлағына ілінбеді де. Айтып жатқан біреу бардай, құлағына ілмегені былай тұрсын, білуіне қатаң тыйым салынды емес пе?.. Міне, сондай қатаң бес жылдық, он жылдық жоспарларды орындаған қоғам өзін-өзі қалай түгескенін көреген жазушы қарапайым күйбің тіршілік аясында-ақ асқан шеберлікпен бере білген. Қайыспас қара күшке толы алып қоғам тек жоспармен ғана өмір сүреді, одан басқасы болуы мүмкін емес деген қағидасы өзін-өзі жегі құрттай жеп бітіргенін сезбей де қалады.

	«Адамға табын, Жер, енді!» – деп төске ұрған Кеңес үкіметі, ең әуелі, табалдырығына табыну керектігін қайдан білсін?! Болғанның үстіне бола берсем, тойғанның үстіне тоя берсем, алғанның үстіне ала берсем деген ашкөз қоғам ақыр аяғында белінің майысып бара жатқанын сезбеді де. Одан бұрын табиғат-ана зардап шегіп жатқанын тіпті де көргісі келмеді. Міне, соның салдарынан бүгінгі ұрпақ алапат зардап шегіп отырғаны бәрімізге аян.

	Романның басты тақырыбы – экология. Ал негізгі идеясы – сол экологиялық мәселенің тууына әкелген қоғамдық заңдар және сол қоғам адамдарының психологиясындағы «экологиялық» мәселелер. Егер экологиядағы басты мәселелердің бірі – жер деградациясы болса, автор адам мінезінің де деградациясы болатынын ашып көрсетеді. Белгілі сыншы Сағат Әшімбаев:

	«Жазушы өз көргендерін сол қалпында бейнелеп қана қоймайды. Өмірден алатыны, өз жанынан қосатыны анық. Былайша қарағанда шығарма жазушының идеалы мен антиидеалының көрінісі. Өйткені жазушы ең алдымен күрескер азамат. Алдаспаны – қаламы мен парықты сөз. Жазушы жаны сүйген құбылысты мадақтап, жиренгенін мансұқ етеді. Оның бұл ойы шығармада бүркеулі жататыны анық. Өйткені әдебиет жалаң публицистика емес, онда идея образға айналып кетеді», – деген [9; 61] сөзі жазушы Д.Досжанның «Табалдырығыңа табын» романына теліп қарайтын болсақ, дәл келетін пікір деуге толық негіз бар. Шығармадағы автордың айтпақ ойы, идеясы образдар мінезі мен болмысынан анық көрініс тауып отырған.

	Мұндағы Батырды алып қарасаңыз да, Зұлпықарды алып қарасаңыз да немесе Ғайнекеңді алсаңыз да Кеңес үкіметінің кеңесі айтса еш сөзге келместен, ойланбастан кете баратын жандар. Олардың отбасында жағдайлар мен өмірге деген көзқарастарының өзі кеңестік жүйе тұрғысында қалыптасқан. Мәселен, романдағы Батыр – күрішші-диқан, ауданнан шыққан Жоғары Кеңестің депутаты, бір қарағанда қалыптасқан, өзіндік қоғамдық көзқарасы бар тұлға ретінде көрінеді. Алайда, қазақтың тепсе темір үзетіндей қара күштің иесі Батыр сияқты азамат «Бюро солай шешті» – деп естісе ішкен асыр жерге қойып, бар күшжігерін сарқа жұмсап жұмыс жасайтындар Кеңес үкіметіне таптырмас жандар еді. Оның жұмыс бастылығы соншалық өзінің жасы ұлғайып, отбасын құру керектігін ұмытқан жандай болып көрінеді. Тек Ақбата сынды сұлу, күйеуінен ажырасқан келіншекті көргенде ғана үйлену керектігі есіне түскендей әйел затына қызыға қарай бастайды. Қызыға қарағаны соншалық, барған жерінде осы әйел өзі қандай деген ұғыммен өзгенің әйеліне де ұрлана ашкөзділікпен қарайды. Басалқының үйіне барып отырып, оның әйеліне тамсана қарауын оқып отырып Батырдың жасы отыздан асса да әлі азаматтық көзқарасы қалыптаспаған, қазақы намыс деген ұғым әлі ойына кірмеген бейне ретінде көрінеді. Ол біреудің әйелі ме, досының әйелі ме немесе күйеуінен ажырасқан келіншек пе, қыз ба бәрі-бір ой тоқтатып қарамайды. Оның осы бір әйел затына деген көзқарасына қарап-ақ сол заманға сай адамдардың жеке адами қасиеттен гөрі, жұмыстық қабілетінің дамығандығы соншалық бара-бара робот-адамға айналатындығын көруімізге болады. Соның бір дәлелі – Батырды күрішшіліктен алып, бау-бақша күтушісі етіп тағайындағанда еш қиналмайды. Құдай салды – мен көндім дегендей, «Кеңес айтты – мен көндім» деген тоңмойындық мінез танытады. «Мен күріш диқанымын. Қалай мен ағаш-талды күте аламын? Мен – егіс даласы үшін жаратылған жанмын» – деп жан ұшыра шырылдап қиналмайды да қарсылық көрсетпейді. Қайта бұрыннан келе жатқан бағбандай, ағаш-талдарды баптауға келгенде білек сыбана қызу іске кірісіп-ақ кетеді. Нағыз Кеңес үкіметіне ауадай қажет суға салса батпайтын, отқа түссе жанбайтын, білекті, күшті шаруа табының адамы.

	Жалпы бұл шығармада басты образ мынау немесе жағым ды кейіпкер, жағымсыз кейіпкер деген бейнелерді кездестіре алмайсыз. Өйткені жазушының айтпағы тұтас бір қоғамның ахуалы болғандықтан, одан бөліп-жарып бір образды көрсетуі шындыққа жанаспауы мүмкін еді. Автор өзі өмір сүрген кезеңді суреттеуге келгенде, яғни ұтымды образ жасап, нанымды картина суреттегенде ерекше шеберлік танытқанын көруімізге болады. Социалистік қоғамның мәлім де беймағлұм тұстары ретінде табиғатқа келіп тиген орасан апаттардың салдары мен себептерін, адам мінезінің жұтаңдануын, әсіресе, жемқорлық, бармақ басты, көз қыстылық харекеттердің белең алу жолдарын қарапайым да шынайы суреттеген. Шығармада басты тақырып етіп алған экология мәселесінің ішіндегі өзектісі деп автор Сырдария суының тартылуын суреттеген. Оған қоса құрғап, соры шығып, құрғап жатқан Арал теңізінің сортаң шаңы мен жаңбыры маңайындағы күріш егістігіне тигізген зардабы осы күні тек күріш үшін ғана емес, сол жердің халқы мен жеріне, ауыз суына келген кесапат екені мәлім болып отыр. Бұл бір күннің ішінде шыға қалған жағдай емес екені романда тайға таңба басқандай етіп баяндалады:

	«Ғайнекең ойлаған: астықтың ауру себебі неден деп. Жерді жылда жыртамыз деп мүлде сөлін сорып, аздырып ауыртып тындық па? Сөз жоқ, жер ауырған. Ауру ана сау нәресте сүйе алмайтыны секілді, дертті топырақ қанша күтіп, мәпелеп, аялағанымен мәйегін жарып астық бере алмайды. Дән өсіру үшін жерді емдеп жазу керек. Қалайша?.. Қайтып?.. Қашан?.. Осынау түгі сарғайып күлбеттеніп жатқан жерді жылма-жыл аяусыз жыртып, мәйегін желге суырып, сумен шайып бүдіргеніміз хақ-ты. Тыңайтқышты көп сепсе дақыл тас төбеден бітеді деп бәсекелес диқандар минерал тұзды арбалап, тонналап сіңіргені рас-ты. Арамшөпке қарсы амал деп гербицидті күні-түні самолетпен септіргені есінде. Шілденің аңызақ шөлінен қорынып, қорқып каналдың жылымшы суын танаптарға шүпілдетіп толтырғаны көз алдында. Ендеше жер мәйегін жылма-жыл тонап, тоздырған өзіміз: міндеттеме қуып құлапәре шапқылаудың салдары» [10; 111].

	Міне, көзбен көріп, қолмен ұстаған жағдайға қолдан келер қайран жоқ. Келіп тұрған кесапаттың себебі, салдарының бәрі белгілі. Бірақ қылар амалы жоқ. Үлкен экологиялық апаттың дабылын соғуға қауқар жоқ, құлық жоқ. Өйткені бес жылдыққа еніп кеткен жоспарды бұзбаққа ешкімнің хақысы жоқ. Осылай «бесжылдықпен» өмір сүрген қоғам өзінен кейін алтыншы, жетінші және одан да көп жылдардың болатынын естен шығарғанын көруімізге болады. Осы арада сыншы Сағат Әшімбаевтың: «Шығарма өміршеңдігі – жалпы әдебиет жасампаздығы. Жазушы мерейі өз кезеңінің рухын көрсететін әлеуметтік мәселелерді көтеруімен, бейнелеуімен тығыз байланысты. Шығармада әлеуметтік салмақ жоқ жерде оның өрісі ұзақ еместігі аян», – деген [9; 63] пікірі еске түсіп, жазушы Дүкенбай Досжанның «Табалдырығыңа табын» романы хақында айтылған сөздей болып көрінеді.

	Ал табиғаттың қымбат қазынасына қол сұғушылық сол қатаң тәртіппен өмір сүрген деп білген социалистік қоғамда бастау алып, баукеспелік келе-келе тіптен, ашықтан-ашық табиғат қойнауы тонала бастағанын да осы романнан көруімізге болады. Өз заманының ащы шындығын ашып айтқан шығармада атақты Сыр өңірінің сексеуілінің оталуын аянышты халде суреттейді:

	«Отынға шыққан жігіттер де ақымақ емес. Әдетте балапан өскін мен сіңірлі сексеуіл бір-бірін ықтап, аралас өсетінін біледі. Содан ұзын трос арқанын сүйрете жетер. Қалың жынысты таңдап алар. Тростың бір ұшын машинаның артына келесі ұшын жуан сексеуілдің томарына байлап; ал кеп айналдыра сүйрет... ал кеп сыдыра құлат... содан темір сым жолындағы қылтиған өскін атаулыны шаш алған ұстарадай сыпырып отап шығады. Отыншылар қынадай жусаған сексеуілдің ірісін теріп алады да, шырпысын тастап кетеді. Әудем жерге барып және сыпырады. Бір машина сүйекті сексеуіл жинап алғанша үш-төрт гектар алаптың жас өскінін тып-типыл опат етері кәміл. Біле тұрып қайтып күймессің енді» [10; 47].

	Соңғы сөйлемде автор тікелей өз ойын білдіріп кеткен. Осы арада авторлық көзқарас анық байқалады. Жетібас сынды отыншылар бір сексеуілді ғана алып қоймайды, оған қоса бөкені мен қарақұйрығын қабат қырғанына қарап адамзат баласының тағылық іс-әректіне қарап шошынасың. Аудандық ауылшаруашылық басқармасының бастығы – Зұлпықардың аузын алған Жетібас оның үйіне жарты машина сексеуілін, бөкеннің екі лағын жіліктеп, тұздап ауызбастырарлық қылып әкеліп тастағанын сезбей де қалады. Білмей қалғансып біліп тұрған Зұлпықар өз ойынан өзі шошып, әйеліне бұл сыбағаның барлығының көзін құрт деп бұйырады. Жең ұшынан жалғасқан жемқорлық, парақорлық – адам баласын аздырар әрекет екенін меңзейді.

	Жазушы оқырманын табиғаттың ауыр халін жан дүниесімен сезіндіріп, одан әрі дендете түседі. «Апта бойы Алшабыр бойында еру болып жатып, бөкендерді қан сасытып атып, кәуәп қып пісіріп жеп – енді қалғанын ауылға алып қайтқаны-тын. Армансыз-ақ серуендеді, сейіл құрды, аңын атты, сексеуілін отады – осы да жан нәсіп десіп қақақалай күлгенде түнгі дала күңірене жаңғырықты.

	Ай күндегіден мұнартып қан қызылданып жайсыз туды» [10; 47-48].

	Мұндағы күңіренген түнгі қала мен жайсыз туған ай реңінен сол түнде болып жатқан залалдың және болашақта болар үлкен кесапаттың хабаршысындай символдық ұғым береді. Жазушы сексеуілің мен бөкенің, қарақұйрығың таусылғасын не істемексің? Ұрпағыңа не қалдырмақсың? – деген оқырманының көкейінде тұрған ойды дөп басып, осы символикалық суретті тамаша тарту етіп бере білген. Және осындай адамзаттың тағылық әрекеті өзіне қайтып айналып келіп таяқ болып тиетінін, оның киесі құр жібермейтінін романда Басалқы мен Құлшығаш киік атып қарық боламыз деп жүріп, жаралы киіктің соңынан машинамен қуып жете алмай Шу бойының шөл даласына тап болып, өлімші халге түсуін жазушы үлкен ой саларлық идеяны оқушысына шынайы картина арқылы бере білген. Табиғатқа келіп тиіп жатқан зиянды әрекеттердің барлығы қарапайым халықтан гөрі ел тұтқасын ұстаған азаматтардың кесірінен болатынын және ондай харекет қай қоғамда да орын алатынын бүгінгі өзіміз көріп, біліп отырмыз. Қоршаған ортаның қазынасы мен тазалығы, саф алтындай байлығы тек бір күндік немесе бір жылдық қана дүние емес, кейінгі ұрпаққа да қалар мұра екенін естен шығармауымыз керектігін осы туындыны оқып отырып тағы бір мәрте есімізге түсіреміз. Есімізге түсіріп қана қоймай, тәрбиелік мәні зор шығарма екеніне шүбә келтірмей үлкен ой түюіміз шарт. Ықылым заманда халқымыз жерді – Ұмай Ана деп құдіретке теңегенін білеміз. Мыңғырған малын кең құлаш жайылым жердің өрісіне бей берекет жая бермей, табиғаттың берер ырыздығымен санаса отырып, қыста – қыстауға, жазда – жайлауға көшіп жер-ананың еркін тыныс алуына зор мүмкіндік жасап отырғанын білеміз. Сондай ата-бабасынан қолда бар дүниесін қастерлеген халық орыстардың боданы болып, қызыл социолистік қоғамның орнасымен-ақ құдайсыз заман туып, құдайын ұмытып, киесі ұрады деген ұғымды мүлде естен шығарып, гүл-гүл жайнаған қоршаған ортамыз жарты ғасырдың ішінде-ақ өлі табиғатқа айналғанын көріп отырмыз. Бұл жай сөзбен айта салатын жағдай емес. Бұл бүгінде күллі адамзаттық жаһандық мәселе болып отыр. Білдік: Жер – адамға табынбайды!

	«Әдебиеттің өзі әуел бастан-ақ әлеуметтік қажеттіліктен туғандығын ескерер болсақ, жалпы адамдық тіршілікке, моральға, мінезге қатысты әлеуметтік шындықтарды жазуға ұмтылуды, уақыт рухына, бүгінгі эстетикалық, этикалық талап-тілектерге сай мәселелерді көтеру керектігін ұмытуға болмайды. Жазушы ол да күрескер азамат, сондықтан да жазған шығармаңмен қоғамға, адамның рухани өсіп, өзгеруіне қайткенде де нақтылы пайда келтіру керектігін қатты ескерген жөн. «Әдебиет – қоғамдағы рухани прогресс атаулының қайнар көзі», – деп Л.Леонов тамаша айтқан болатын» [9; 80].

	Осы пікір тұрғысынан қарасақ, жазушы Дүкенбай Досжанның «Табалдырығыңа табын» романындағы образдар мінезіндегі түсініксіз психологиялық жағдайларды қоғамдағы әлеуметтік жағдайлармен байланыстырылған. Мәселен, Сунақата ауылының кассирі болған Сауранбай – өмірде өз орныны таба алмаған, махаббаттың киесі ұрған, тағдырдың батпандай қасіретін шеккен жан өмірде қыршынынан қиылады. Бұдан біз өзге түгіл, өзін де танымас халге жеткен бұл бейнеден қыспаққа алған қоғамдағы адамдардың мінезіндегі тоқырауды аңғарамыз. Ал осындай дәрежеге сол заманның адамдары қалай түсті? – десек: Үнемі «Бес жылдық жоспар», «Жоспарды асыра орындау», «жоспарды орындай алмай қалу» әрекетіндегі адам моральдық тұрғыдан құлдырай түсетінін аңғармай қалған. Оның үстіне атеистік қоғам иман, ар мәселесін онша дендеп бажайламады. Автор шығармада мынадай сурет береді: Жоғалып кеткен кассир Сауранбайға басы бір қатып, ұшы-қиыры жоқ ақшаның есебін шығара алмай басы екі қатып жүрген Бас Бухтың монологы:

	«Бала кезінде осы ауылда Пейіз деген жігітшілігі мол кісі болған. Шалдарға еліктеп отыз күн ораза ұстайды, шалдарға қосылып кешкі ауыз ашар астан еш қалмайды. Күніге бір үйден жас сорпа ішеді, бас мүжиді. Ауыз ашып, тоғайып, қарынға ел қондырған соң тақуа шалдардың кәсібі – тарабы оқу. Жасы үлкені бас болып, өңгесі соңынан қаз-қатар тізіліп тұрып сәждеге бас қою. Пейізде тарабы оқитын сауат ешқашан болған емес. Кеш түсе-ақ құлақшынын баса киіп, үйден шығып жылыстап жоғалады – дейді. Көше пұшпағында бөксесі бұлтылдап, жанары жылтылдаған жесір келіншек тұрады екен, бұқпантайлап басып соған жетеді дейді. Ойнап-күліп түн ортасы ауа үйіне оралады дейді. «жазған-ау, қайда жүресің?» – деген әйеліне; «шалдармен қосылып тарабы оқыдым ғой», – дейтін көрінеді. Ел ішінде сөз жата ма. Ақыры Пейіздің түнгі жорығы әйгілі болады, әйелі мән-жайға қанығады. Сонда: «мені құртқан тарабы оқу болды ғой!» – деп зарлапты әлгі әйел.

	Сол айтпақшы, мені құртқан – ақшақұмарлық пен көрсе қызарлық болыпты ғой! Әйтпесе бар ғұмырыма кассадағы жиырма мың сом жиғаным, қорадағы бес сиыр, бір түйе жетпейтіндей, маңайымды обып жалмап жей бастағаныма жол болсын» [10; 98-99].

	Осы жолдардағы «тарабы оқу» деп отырғаны мұсылманның бес парызының бірі – жылына бір рет рамазан айында отыз күн ораза тұту. Сол рамазан айында ораза тұтқан мұсылман жан отыз күн бойы құптан намазынан соң тарауық намазын оқиды. Ислам дініндегі ең ұзақ оқылатын намаздардың бірі. Бұны оқыған мұсылманға Алладан тиер сауабы мен ырыздығы да мол. Өмірде ислам дінінің тақуалық жолына түспей-ақ иманы күшті, ары таза адамдар болады. Ал бірақ осындай тақулықты тұтып тұрып, құдайдан еш қорықпай, шімірікпестен-ақ жер басып жүрген пенделер болса, сол совет заманында болғанын, сол социалистік қоғамда талай күнәһар Пейіздер болғанын жазушы тамаша жеткізе білген. Оқушы осы абзацты оқып отырып әрі күледі, әрі жылайды. Күлетіні – Пейіз әйелінің көзіне шөп салғандығы юморлық тұрғыдан берілсе, жылайтыны – зор күнәға батқан бейшараның халі айтпаса да түсінікті. Міне, осындай траго-комедиялық мезеттегі Бас Бухтың жағдайы қандай еді? Әрине, халі мүшкіл болатын. Жемқорлық, жең ұшынан жалғасқан арамзалық, дүниеқоңыздық – осындай пендешеліктің барлығы тәртібі қатаң болған деп танылып келген социалистік қоғамда кең тарағанын мегзеп отыр.

	Шығармадағы тағы бір кейіпкер – Далабай романның екінші бөлімінен бастап көрінеді. Бұрынғы компазиторлық жұмысын қойып, енді өзіндік айтары бар жаңашыл журналист ретінде танылады. Ол Мейрамқала ауданына қарасты Сунақата, Түгескен ауылдарындағы болып жатқан әділетсіздіктердің басын ашып, ақ-қарасын халыққа түсіндіргісі келетін жомарт-жүректі тұлға. Жең ұшынан жалғасқан жемқорлық, жағымпаздық мінездің барлығы осы Далабай келгеннен бастап әшкере болғандай етіп көрсетуге тырысқан. Мысалы, ол Түгескен ауылына барған кезде бұрын қып-қызыл қайнаған еңбек ауылы болып көрінетін жерден талай әділетсіздіктің беті әшкеленеді. Әлділердің әлсіздерге етіп отырған зорлығы ашылады. Автордың өзі айтпақшы: «Қырықтың бірі қыдыр дейді, сен де бір осы ауылға оқыста келіп қалған қыдыр шығарсың, кешегі қолқаңа құлдық ұрдым.»

	[10; 186] – деп ауыл басшысы Қарықболдың сөзімен береді. Қараңғы түнекте қалған ауылға Далабай келіп шырақ жаққандай болады. Неге халықтың барлығы Далабай келгенде әбігерге түсіп жатады. Өйткені оның қолында жүйрік қаламы бар. Оның бір фельетонының өзі аудан басшысы Ғайнекеңнен бастап дүр сілкіндіреді. «...Ешкімнің түсін түстеп, есімін екшемесең де бәрі алақанға салғандай белгілі болып тұр. Қаратау мен Сырдария арасында жатқан осынау түстік өлкесінде етекке жұққан шаңдай жылу жинау, жең ұшынан жалғасу, пара беру, ағайыншылық былық-шылық қотыр сөзді қоздыру секілді ескілік ғадеттер арылмай келеді деп жазыпсың, – дейді Ғайнекең әр сөзін нығыздай түсіп. – Оқып, түнімен көз ілмей шықтым» [10; 229] Қоғамға жаңа леп әкелген аудандық газет редакторының қалам қырымы коммунизм таңының шуақты күніндей жарқырады. Далабайдың бұл жаңашылдығын ең алғашқылардың бірі болып түсінген Қойшекең одан әрі қыздырмалата түсіп: «Мақалаң маған ұнады. Аудан басшысына айтып шықтым. Жұрт не десе, о десін, ішін ұрасың ба, айтты-айтпады, көкейдегіні тауып айттың. Және дерім: осы елдің дастарқанына көз сұғын қадап, тәспісін шұбалтып, жаназа оқыған, хатім жасаған, құтпа күтіп, фідия атқарған қожа, молда, мәзін, қари, халфе, қазірет, пәрідар, имам секілді кісілерін де шенеп-мінеп кеткенің құп еді...» [10; 234]. Социалистік қоғамның шарықтау шыңындағы бейбіт заманның бейнесіндегі Далабай образы сол кездің көзқарасы бойынша таптырмайтын көрініс. Ал қазіргі қазақ әдебиетінің оқырмандары үшін онша таңқаларлық дүние емес. Қазіргі оқырманға Далабайдың келіп түзу жолға салғанынан гөрі, сол халықтың өзі әбден тағдыр тауқыметін тартып барып, енді барар жер, басар тау қалмағанда ғана түзелетін образдар суреті ұнайды.

	Сондай образдардың бірі романда Ғайнекең арқылы да ашылады. Құлдырап кеткен ауданды не гүл қылам, не күл қылам деп келген екпінімен толағай табыстарға жетеді. Күріш егістігін, қой қотанын, табиғат байлығын ойлағанда түн ұйқысын төрт бөледі. Жағымпаздықты жаны сүймейтін, жемқорлық дегенді білмейтін мұндай басшылар Кеңес үкіметінде арман болса керек, сондықтан жазушы Ғайнекең бейнесіне осындай игі қасиеттердің барлығын сыйдырып, типтік образ етіп жасаған.

	Романда жаңашылдықты жаны сүйетін жанның бірі атақты шопан Қойшекең. «Қойшекең туғанда әкесінің азан шақырып қойған аты – Біссімилла болатын. Бертін келе белсенділер бұл есімнен дін исі аңқып тұр деді: ескілік салтты қайта жаңғырту деді; әйтеуір өз атымен өзін іштей араз қып бітірді. Кейінше қолына ақ таяқ алып, құлақшынын баса киіп қой соңына түсті;шаруаға төселген малсақ, кімсің – Қойшы, Қойшекең аталды. Сөйтіп аз жылда Біссімилла есімі ұмытылып, Қойшекең аталып шыға келді» [10; 195]. Өзінің қойшылық кәсібіне аудан басшыларының әкелген жаңа әдістерінің бәрін жасап көрген, жанына жастарды да баурап, шопандық шаруашылықтың қыр-сырын үйретеді. Сол ерен еңбегі еленбей де қалмайды. Талай мәрте марапатқа ие болған Қойшекең мінезі адал да аңғал, кішіпейіл де тәкаппар болып суреттелген.

	Жазушының образ жасаудағы шеберлігі сол – бір кейіпкердің өзін өмірдің сан қырынан көрсетеді. Оттан алып, суға малып, судан алып, буға салғандай өмірдің түрлі сынағынан өткізеді. Бастарына сан түрлді тағдыр тауқыметі мен базарын беріп, жан-жақты етіп көрсетеді. Мәселен, маңдай терін Сыр суына қосып күрішін суарып жүрген диқан, аудандық көлемінде беделі бар депутат Батыр – бір мезеттің ішінде ауыл бағын баптаған бағбан да бола алады немесе компазитор Далабай бір қарасаңыз аудандық газеттің редакторы болып, журналист болып кеткен. Ақын Сауранбай ауылдың кассирі болып, тек қана сөзге емес, есеп-қисапқа зор көңіл бөле алатын есепші болып суреттелсе, бұрынғы базарком Беласар – бүгінгі аудандық аңшылар қоғамының инспекторы. Бұны біз тек жазушы Дүкенбай Досжанның ғана қаламына тән стиль деп білеміз. Стиль деген ұғымға тоқталғанда автордың өзіндік бояу нақышын, сөз саптасын аңғарамыз. Әсіресе, Мейрамқаланың тыныс-тіршілігіне ерекше тірішілік иесіндей жан бітіре кейіптеу әдісімен беруін оқып отырып, прозалық шығарма емес, поэзия оқып отырғандай күй кешесің. Лирикалық сарын басым: «Түстік кіндігіндегі Мейрамқала бүгін де қызуы көтеріліп ауырған кісідей ауыр тыныстап жатты» [10; 104], «Мейрамқаланың таңы сары мейізденіп жалқынданып атыпты...» [10; 108], «Мейрамқала төскей бетте жұлдыз құрттай жымыңдап жатты» [10; 104]. Мұндағы теңеулерге қарап отырып Мейрамқаланы тура бір Қазақстанның астанасы ма деп қаласыз. Шағын ғана аудан орталығының мекені дегенге сенгіңіз келмейді. Сөздегі, ойдағы мұндай салмақты тек жазушы Дүкенбай Досжанның ғана шығармаларына тән құбылыс деп білеміз. Романда кеңестік дәуірдің қайнаған өмірі бейнеленгенімен, ұлттық колорит нақыштары анық та айқын бейнеленген. Жазуында әрқашан да этнографиялық стильді ұстанатын Д.Досжан үшін қай заманды суреттесе де қазақ бар жерде міндетті түрде салт-дәстүрді, ұлттық ділді мәнерлі де көркем суреттеу – басты парыз болып қала бермек, сірә. Бұл роман оқушысына қазақтың ұлттық тағамдарының ішінде ұмыт бола бастаған тағам түрлерін еске түсіріп, тіл үйірер дәмін аузыңа әкеледі:

	«...Оның үстіне жолазыққа деген ботақарын қоржындағы қос қазы, майлы сықпа, сойылған малдың жүрегіне ішек-қарын тығып сүрлеген үлпершек атты тағам, екі-үш шөлмек көкмойын өз табалдырығынан шыққан ас» [10; 44] немесе:

	«Сұлтанғалидың әйелі қадірлі қонақ келеді деп кең бөлмесіндегі үлкен столдың үстіне базар жаймасындай неше түрлі тағамға толтырып ажарланып күтіп отыр екен; дастарқанда не жоқ дейсіз – Сыр тарысынан жасалған майсөк, өкпе-бауыр әсібі, сойған малдың жүрегіне жас ет тығып пісіріп жасаған үлпершек, қаяздың қызыл уылдырығы, үйрек жұмыртқасындай шұбарала ашқылтым тұшпара, көкөністің не қилы түрі көз тартып, сілекей шұбыртады. Қай кезде әзірлеп үлгергені беймәлім, былбырап піскен бағлан қозының басы тартылған. Төменгі жақтағы тегенеде шытырлап көбігі сынған бесті қымыз танауды қытықтайды. Сұлтанғали қонақтарын төрге оздырып, білек сыбанып қазанжаппа нанын турап кесе жағалатып, рюмка ұсынып қызмет көрсете бастады» [10; 112] немес:

	«Бас Бухтың әйелі сүрі мен жас етті араластырып асып, табаққа түсіріп суытып қойыпты; енді қамырды бөлек сорпаға қайнатып жатыр. Көк жуа мен сарымсақ үгіп қышқылтым тұздық әзірлепті. Енді үй иесінің қолына пышақ беріп ет кесуге жұмсады. Тақтайға салып шаштай етіп туралған салқын етті тұздыққа араластырып қояды да, қамыр турауға кіріседі. Жұқа жайған нанды қиқымдай етіп кеспелеп шығар. Сосын әлгі нән табақтағы етке араластырар. Жуа дәмі, сарымсақ сөлі сіңген ет пен майлы сорпаға піскен дәмді қамыр қосыла келе ілкі қазақтың тіл үйіріп, таңдай сорған нарын атты тағамына айналар» [10; 184].

	Мұндағы қазы, сықпа, майсөк, әсіп, үлпершек, тұшпара, қымыз, нарын – қазақ халқының өзіне ғана тән тіршілігіндегі тағам түрлері. Қазір бұл аты аталған кейбір астардың жадымыздан ұмыт болып, дәмі аузымыздан кете бастағаны жалған емес. Осының бәрін санамызға қайта жаңғыртқандай әсер қалдыратын жазушының бұл жазу мәнеріндегі бояуын дәл тапқан, ұлттық нақыштағы ұтымды тұсы деп анық айта аламыз. Автор қанша жерден қызыл социалистік қоғамның қайнаған еңбегін суреттеп отырғанымен, қазақтың ұлт ретіндегі ерекшелігі мен салт-дәстүрі, болмыс-бітімін айшықтап көрсете білген. Этнографиялық стильмен жазушы қазақ халқының тұтас өмір тіршілігінің картинасын шебер сомдаған. Оны халықтың жаңғырып жаңарған, түлеген бейнесінде, қазақтың жаңашыл ақ таңының атуымен суреттейді: «Салбыраған айлы түннің былайғы жарымы жастардың ән мен күйіне, аударыспақ ойнап, орамал тастау, ақсүйек табу, алтыбақан тебу сауығына тамызық болғандай еді. Далабай таң қалғаны – жастардың басым көпшілігі сезгір, сөзуар, ойынға май тамыза қыздырады; араққа тойып алып қыздарға қырындап «сен айтсаң мен де айтайын айым-қайым» деп әулекіленіп жүрген бозбастарды көруі кем. Заман қалай өзгерген, уақыт қалай озған деп таңырқаған. Осыдан он, он бес жыл бұрын мұның замандастары мерекеге бас қосып жинала қалса-ақ өңештесіп жиырма бір ұратын, не мөлиіпкроссворд шешер не «пәленнің денсаулығы, төленнің денсаулығы үшін» деп арақты сылқылдата сімірісер еді» [10; 242].

	Роман Кеңес жүйесі кезеңіндегі қазақ халқының тұрмыстіршілігін ашып қана қоймай, қоғамның өзекті проблемасына айналған экологиялық мәселенің өзектілерін, оның ішінде жер эрозиясы, ауыз су мәселесі, Сырдарияның тартылуы, табиғат байлықтарының ішінде сексеуіл өсімдігінің жойылуын, бөкен, қарақұйрық сынды аңдарының азаюының себп-салдарының барлығы адамдардың өздерінен келіп туған тағылық мінезінен екенін жазушы көркем де шебер жеткізе білген.

	Романныңың эпилогы ауруханада жатқан Саяға келген әкесінің Мақұлбектің монологымен аяқталған. Мұнда қысқа ғана өмірде адам баласының шақшадай басы шарадай болып талай тағдырдың тауқыметін кешетіні жөнінде толғана келіп, қызының жас та болса бұл өмірден не көрмеді десеңші деп толғаған ойымен аяқталады. Қазақы пайым, қазақы тірлік, қазаққа ғана тән мінез етіне бітіп, сүйекпен кететінін, оның қай қоғам орнаса да, қалай орнаса да өзгермейтінін, тек кейбір пенделік пиғылдар ғана замана желімен желе жортып кететінін меңзейді. Бұл орайда белгілі сыншы З.Серікқалиевтің: «Дүкенбай шығармаларды қандай тақырыпты қозғасын, нендей гәпті тілге тиек етсін – ешқашан ескірмейді, өзінің өзектілік – мәнін жоймайды. Өйткені үнемі адам мінезінің астарын ашуға құлшынады. Мінез стихиясын тереңдете зерттейді, тебірене жазады» [2; 7] деген пікірі бар. Шындығында осы трилогияның өзінде қаншама мінез экологиясының қыр-сырына үңіліп, оның табиғатын ашып беруі – жазушы шеберлігінің берік арналарының бірі дерлік.





ІІІ БӨЛІМ


	ШЕБЕРЛІК ӨРНЕКТЕРІ



	Тарих шындығын айту үшін, Дүкенбай Досжан, Бальзак сияқты өзін заманының хаткеріндей сезінеді.

	Олжас Сүлейменов



	Жазушы Дүкенбай Досжанның соңғы жылдары Астанаға қоныс аударып, тұрақтағаны белгілі. Бұл жаңа мекен де жазушыға қолайлы қоныс болып, жақсы шығармашылық аура тудырды. Жазбаса отыра алмайтын еңбекқор жазушы талай тұщымды дүниенің томағасын сыпырды. Астанада өмір кешкен жазушымен ұшырасқан, кездескен, сырласқан жандардың тіршілік тынысы, нарық заманындағы өз орнын, өзінің ырзық-несібесін іздеуі, ұлы армандары кеңінен сөз болады. Жазушы осы жолда кейіпкерлерінің жан әлемін әр қырынан қарастыру арқылы, әр қилы бояу-белгімен көркемдеу арқылы, шығарманың ұнасымы мен жарасымы, ішкі ырғағын, сөз сөйлеу мәнерін, барынша нанымды суреттеп, оқырманның көңіл-күйімен үйлестіруге көп көңіл бөледі.

	Бәрімізге мәлім еліміздің орталығы Астанаға көшкеннен кейін, мұнда өнер, ғылым, ілім, техникалық интеллигенция, техникалық информация өкілдері Елордаға жинала бастағаны белгілі. Бүгінгі Астана қаласының өмірі, ондағы қарбалас қауыртпақта өмір сүріп жүрген кейіпкерлердің сан қыры Д.Досжанның «Жан тәтті» хикаятында өз көрінісін табады. Хикаятта автор әдебиетте белең алған қарапайым не тарихи өмірдің астарлы көрінісін суреттеуден гөрі, реалды өмірді, жаңа қала, ондағы қызу, қайнаған өмір ошағының ортасын, рахым-шапағаттары әр қилы келетін жандардың тыныс-тіршілігін бейнелеуді мақсат тұтқан. Мұның өзінен, суретшінің ағысқа қарсы жүзетін талант құдіреті мен ерекше талғампаздығынан өріс алып жатқанын көре аламыз.

	Міне, осы интеллигенттердің тәуелсіздік таңында билік мұзартындағы ел азаматтарының жуан ортасындағы, атағы жер дүниені дүңкілдеткен зерделі ғалым, әрі аса дарынды физик, әрі астроном, ашқан жаңалығы Нобельдік сыйлыққа ұсынылған, дүниенің жарты сыйлығын алып үлгерген милы жігіт, астрофизик Айтуар Мағзұмұлының жанына керегінің бәрі – ашса алақанында, жұмса жұдырығында бола тұра, ғұмырында бағындыра алмаған бір-ақ нәрсесі бар-тын. Ол – уақыт еді.

	«Уақытқа мойынсұнбайтын асқан сұлу, я қаһарлы патша, я дегдар данышпан болмайды. Ақшаның соңына шам алып түсіп түптің-түбіне «бар адам» атануға болар; көңілің ауған сұлудың соңынан қалмай қойсаң – күндердің күні әлгі ұрғашыға құшағың толар; қаражатың жетіп жатса, жақсы емші тапсаң – саушылықты түзетіп алуға болар. Дүниеде ақшамен, атақпен, бақ-даулетпен сатып алуға, орнын толтыруға болмайтын жалғыз нәрсе бар, ол – уақыт» [11; 249]. Сол уақыт шіркінмен іштей сайысқа түскен Айтуар Мағзұмұлының кенеттен жүрегі сыр беріп, қауырт шаруасына да мойынсұндырмай жедел жәрдем дәрігері әйгілі астрофизикті Президенттік емдеу Орталығынан бір-ақ шығырады. Осы емханаға түскеннен соң, Айтуардың өмірге деген көзқарасы кенеттен өзгере бастайды. Оны өзгерткен жан, емдеуші дәрігері, тақауда Алматыдан ауысып келген сұлу бойжеткен – Әсем болатын.

	«Есік тықылдады. Айтуар жастықтан басын көтеріп алды.

	Талшыбықтай бұралған бойжеткен сыпайы сызылып ішке еніп келеді... Үні рюмке соғыстырғандай сыңғырлап естіледі» [11; 251]. Осы тұс шығармада өте ұтымды шыққан. Олай дейтін себебіміз, жазушы басты кейіпкер Айтуар Мағзұмұлының Әсем бойжеткенге көзқарасы арқылы қазіргі жаһандану заманындағы саналы, іскер қыздардың суретін жетік көрсете білген. Шығармадағы Әсем суреті абсалютті бейне болып табылады. Сондықтан шығар, хикаятта автормен бірге қоғам мен адам, соның ішінде қазіргі уақыт пен кеңістіктегі Айтуар мен Әсемнің тағдырына тамыршыдай бірге үңілеміз. Соның нәтижесінде, уақыт пен кеңістік шындығына бірге бойлаймыз, бірге ден қоямыз.

	«Көзі ақық тасын қондырған танадай мөлдіреп, кірпігі қимылдап сүзіліп қарағаны-ақ кісіні арбап алатындай. Күлімсіреп сөйлеген кезде танауы желпілдеп, құлындай тыпыршып, бір орнында тұра алмайды. Жүзі тіс тиген кезде аппақ сүті шығатын шіреп піскен апорт алмадай. Жаңа сүттене бастаған жүгері собығы секілді, кісінің жанарын магнитше тартып, уылжып, ішіңді май ішкендей елжіретіп жіберетіні керемет енді!

	«Асыл қазына салған құмыра ғой мынау, – деп ойлаған Айтуар, – әттең ... әттең... сендей асылды абайлап ұстаса ғой! Қосағың өзіңді еркек кіндіктен қызғанып жүріп, құм салған құмырадай ғып, әр нәрсеге бір ұрып, ақырында қиратып түкке алғысыз етіп тынбаса жарар еді-ау!»

	– Күйеу бала бар ма, қарағым?

	Бойжеткен жанарын мөлт еткізіп төмен салды, құдай біледі, құмыра іші шайқалды» [11; 251]. Дүкенбайдың суреткерлік шеберлігі осы үзіндіде ерек байқалады. Қаламгердің өз шығармасында өте бір ұтымды қолданатын әрі өзі жиі айналып соғып отыратын көркемдік тәсілі – шығармаларында сөзді тосыннан үйлестіріп қолдану әдісі. Мысалы, Әсем бойжеткенді суреттеу тұстарында бірде «шіреп піскен апорт алмасына», бірде «жаңа сүттене бастаған жүгері собығына» теңесе, енді бірде «асыл қазына салған құмыра» деп, сөзді топтап шендестіру арқылы ойдың, бейненің әсерін күшейтеді, түрлі түсті қанық бояулар арқылы әңгіменің ішкі ырғағын ширатады. Бұған қоса, «шиыршықтап есілген жібек жіптей пісенде, пысық қыз», «ерні уылжып піскен шиідей үзіліп, есе тістегеннен қаны шыға үлбіреп», «үзіліп піскен апорт алмадай сөлі сыртына тепкен көрікті бойжеткен», «үні кәусар толқынындай соншалық таза», «жүзі хат жазатын аппақ қағаз» немесе тағы басқалай суреттеу арқылы сезімнің сан бояуын тірілтеді. Бұл бояулар жәй айтыла салмайды, автордың өзіне тән стилдік шеберлігінен байқалады. Жазушының қаламгерлік тәжірбиесінде мұндай тәсілдер көптеп кездеседі.

	Емдеу Орталығында ем алып жүрген Айтуар дәрігер Әсем бойжеткенді көрсе болды, жүрегі қанасына симай атқақтап кететін. Жігіт бойын ештеңе жеңе алмас сезім патшасының өзі жаулады. Ол – ғашықтық сезімі болатын. Осыдан келіп шығарма сюжеті тереңдей түседі. Айрықша дарынды жан есебінде Президенттік бақылауда тұратын Айтуардың жүрек соғысының өзгелігіне мықты-мықты деген дәрігерлердің өздері аң-таң болады. Жүрек эхокордиограмма аспабы арқылы алған жүрек жазбасының қорытындысы да ешкімнің жүрек соғысына ұқсамай шығады. Заманына сай жетекші дәрігерлер жетілген сан түрлі аспаптарын арқалап, аурудың себебін анықтауға бас құрап, консиллиум, кеңес, мәслихат, дөңгелек үстелді толтырады. Сонда да Айтуардың жүрек әлемі кітабының бір парағын да мықтымықты деген білгірлердің өздері де оқи алмады.

	«Мынау деген білгіш маман: «Осылай болар», – десе бұл жоба келесі маманның ойымен үйлеспей, ол-дағы басы қисайып басқа жаққа құламай тынбайды. Келесі қалың сөмкелі кардиолог профессор дөңгелек үстелде көсіле сөйлеп жұртты қарадай есінен тандырады. Ол аз болғандай-ақ жиналыстан соң бұл жатқан палатаға бұлтша түйіліп еніп, көп қағаздың ішінен айтуы жоқ асыл зат іздегендей сарғайып кеткен дәптерін шығарып, ұлы емшілерден дәйек пен дәлел оқыды. Жүрек соғысын жазып алған Әсем дәрігер: «Бұл жүректің космостық ұлы гармониямен байланысы бар, дүние өзгерсе – жүрек те өзгереді», – деп сөз қозғаса болды, әлгі сөмкелі профессор қалшылдап-дірілдеп шыға келеді. «Мистика миыма кірмейді... залалды сусын, зәрлі шарапты көп ішкен, ақырында өстіп тырапай асқан», – деп өре түрегеледі» [11; 269].

	Оспан дәрігер болса: Эколог діндар профессордың сөзі жобаға келеді. Әйтсе де бұл пациенттің жүрегі оң жағына қарай ауысып біткен. Бәлкім, жатырда әуел баста қос ұрық қатар жетіліп, келе-келе бірі екіншісін жеп жойып жіберген болар. Сақалды эколог діндар профессордың айтқаны бір жобаға соғады ма, қалай?.. Енді біреулері Айтуар мырзаның осындай күйге түскенін дәрігер Әсем бойжеткеннен де көрді. Осылдайша ырғасумен екі сағат лезде өте шықты. Эколог діндар профессор: «Аурудың тамырын тағы бірде ұстармын, құптан намазым қаза болып бара жатыр», – деп тәпсісін шұбалтып сызып жоғалды. «Мұндай консиллиумға шақырмаңдар мені, Доплер әсері миына кіріпшықпайтын әлгі діндар эколог әпендімен әкеліп ығыстырып... мазақ қылдыңдар... қорладыңдар... Президент әкімшілігіне әліақ құлаққағыс қыламын осы оқиғаны», – деп нән сөмкелі кардиолог профессор қағазын жинап қайтуға бет алды. Бас дәрігер Байпатшаевты профессордың: «Президент әкімшілігіне айтамын» деген сөзі қарадай үрпитті [11; 272]. Енді бас дәрігер сол профессордың көңілін аулаумен әлек.

	Жазушы осындай қарбалас әрекеттер арқылы мұзарт шыңдағы билік жүйесінің бір нышанын Айтуардың өмірі арқылы параллель көрсете білген. Соның ішінде орталықтың бас дәрігері Байпатшаевты алар болсақ: «Ой, пәлі-ай! Былай тартсаң арба сынады, былай тартсаң өгіз өледі. Мына кеудесіне бір-бір өзімшілдік қабын байлап алған өркөкірек... өктемсіген... өзім білемдер – қырға қарай мөңіреп; ана жер әлемнің беталды домалап кетпей, қалыпты ырғағымен дөңгеленген тағы бір заңын аштым деп, сау адамның басына сақина байлап сірескен сыпайы астрофизик Айтуар – ойға қарай мөңіреп; тегі басымды қатырды. Тозған жүйкені тыншытып, босаған шегесін бекітіп алуға еш мүмкіндігі жоқ. Былай қарасаң: білдей бастық, Президенттік аурухананы алақанында ұстап, бұйырған несібесін бір кісідей теріп жеп жүр, ал, ішіне үңіліп көрсең – жәй әншейін «жау қай жағымнан келіп қалады?» деп сыбырлап сөйлеген, күні-түні «осы қызметтен іншалла тайып кетпесем игі еді» деп, іші бықсыған түтін, сырты бүтін «қағаз жолбарыс» әншейін. Елден келген ағайыны: «Бір баламды қағаз жазып күн көретін қызметке іліндірсейші», «бір баламды қала құжатына тіркеуге қол ұшын берсейші», – деп аптасына телефон соғады, «мақұл-мақұлмен» сарыезу болады әбден. Ағайыны ойбайлаумен шаршайды. Істемейін демейді, істей алмайды. Бұл күннің адамы – түлкінің құйрығы. О заманның арыстан мінез айбаттылары түгесіліп құрыған» [11; 273-274] деп, жазушы «Барысқа» айналамыз деп сенген жаңа қазағының «қу қағаз жолбарыстары» суретін шебер береді. Уақыт пен кеңістікке сай жаңаша ойлау мен жаңаша пайымдаудың өзіндік ерекшелігін суреткер басты назарда ұстайды. Д.Досжан туындыларының даралығы да осында жатса керек.

	Бас кейіпкер Айтуардың рухани жан дүниесін терең білу үшін жазушы кейіпкер сөзіне көп мән берген. Оның уақытты бағындыра алмау себебі түптің түбінде жатыр. Осыған дейінгі ашқан жаңалығы мемлекетке миллиардтаған пайда түсіріп, бір ғұмырына жетерлік болса да, патшаға ұқсап нәрлі тамақ ішейін, бизнес иесіне ұқсап есепшоттағы ақшаны миллиардқа жеткізейін, иманды боп, сауапты ойлап алла тағаланың мұғжизасына ілінейін демей, бүкшиіп қағаз жазып, сексиіп есеп шығарып, қарадай жанын қинап торығады. Бұл да болса уақыттың бір минөтін де құр жібермей, уақыт – опасызға іштей-сырттай қарсы шабуылы.

	«...Менің жаратқан иеден сұрап алған уақытым аса қымбат. Ол өз басымның игілігіне жұмсала ма, өзгенің игілігіне жұмсала ма – бәрібір, әрбір минөтім, сағатым алтынға парапар... Сол себептен саушылық алладан, күтімім дәрігерлерден, ішіп-жемім мемлекеттен деп, «аһ, құдая» деп, шалжайып, алаңсыз жатып жан баға алмаймын! [11; 283] » немесе «Уақыт – жанды-жансыздың баршасына ықпал етеді, біріне кері әсерін тигізеді, яғни тоздырады, құлатады, қартайтады; келесіге оң әсерін тигізеді, дүниеге жаңа ұрпақ әкеледі, жаңа жарық аяғына жойқын жосық береді; қызылды-жасылды тосын спектр сәулесін сызады. Ал, керісінше, жанды-жансыз уақытқа ықпал ете алмаймыз. Ұстаз айтқан: сағаттың шықылдығы емес ермек, я алды үміт, арты өкініш алдамшы өмір, әншейін. Уақыт өз ырқына бағындырып кідірткен, я болмаса ықпалын, пәрменін жүргізген дүниеде ғалым болған емес. Энштейн, Ньтон, Стивен Хинг сияқты корифейлер сағаттың шықылдаған үніне әсерленіп қана, дүниені төңкерген сұрапыл заңдарды ойлап тауып қана өмірден зар кешіп өтті. Көз жұмарында сол шіркіндер көкжиекке қызара сіңіп бара жатқан күнге қарап жарықты қимай кемсең қағып жылаған шығар-ау!».

	«Сонау... Сонау... соңында бұлдырап қалған студенттік шақта шықылдаған сағатқа салысамын, үлгермесем де пәске кідіртетін шығармын деп сайысқа түсіпті. Уақытқа сәл де болса пәрменімді жүргізем бе деп ғылым жолына түсіпті. Кандидаттығын 25 жаста, докторлығын 30 жаста қорғапты. Уақытқа сәл де болса белгі қалсын деп кітап жазыпты. Уақытым текке өтпесін деп маңайына милы жігіттерден жолдас-жора жинапты, өзінен жасы көп кіші әдемі қызға қырындапты, өстіп жүріп ата жауы секілді уақытқа әбден өштесіп, кектесіп алыпты. Әлгі өрімдей бойжеткен бір түнде әлдекіммен астыртын сөз байласып қашып жоғалғаны. Ізін сұйылтты сөйтіп. Уақытқа өші кеткені сонша – бұрынғы жазған кітабы оқулық ысабына жылма-жыл қайта басылып оқырманға жетіп жатса-дағы, онысын місе тұтпай, жаңа кітап жазсам дейді, атағы аспандап, ашқан жаңалығы Нобель сыйлығына ұсынылса, еленсе дейді, есепшотындағы ақшасы былайғы өміріне жетіп жығылса-дағы, шетелдік алпауыттан кем болмасам дейді, өзгенің өзімшілдігін өзімдікі басым түссе дейді, өзге ғылым минөтіне отыз ауыз сөз айтса, өзім қырық сөз саптап үлгерсем дейді» [11; 284].

	Қарын қампайтқан көптің бірі болып несіне жетіседі.Осынау ешкімді аямайтын, ешкімге есе жібермейтін, байлыққа қызықпайтын. Уақыт есімді құдіретпен күрес ашып жүрген өзі ғана. Уақытты тоқтатамын деп емес, адам ағзасына түсірер мезгіл пәрменіне қарсы тұрар айла ойлап таппақшы, сөйтіп уақыт уытын қайтармақшы. Ұлы гармонияның уақыты, ықтимал теориясының уақыты, салыстырмалы уақыт, адам жүрегіндегі уақыт, тағдырға тиесілі уақыт дегенді бас-басына жілікше шағып, салыстырып, сығып, қағазға кестелеп жазып шықпақшы. Уақыттың адам өміріне салған салмағы мен ізі туралы мың-миллион кітап жазылған, ал керісінше тіршілік иесінің рентген сәулесі іспетті уақытқа тигізер әсері-айласы бар ма – оған ешкім мән беріп үңілмепті. Уақытты таразылап көрмек-ші. Ойлап-ойлап тапқаны – уақыт таразысы әзірге жүрек.

	Айтуардың сондағысы – опасыз уақытпен санасу. Өз еншісін құр жібермеу. Мезгілінен бұрын ояну, мезгілінен бұрын ұйықтау, мезгілінен бұрын тұру, қайткен жағдайда да уақыттың алдын орағытып кету. Қолынан келсе – ұлы гармония иесіне жалбарына үн қатып қалу. Жазушы Айтуардың бұл ойын көкейге қонымды толғаныстарымен айрықша елең еткізіп қана қоймай, өмір және оның мәні туралы небір ой-пиғылдардың, мінез-әрекеттердің бірде шыңырау тереңіне, бірде шарықтау көгіне еріксіз жетелейтінін көрсеткен. Бұл ерікті сұлулығы тамсандырар Әсем бойжеткен түсінді ме? Бойжеткенді көрісімен Айтуардың лаулаған жүрегінде ғашықтық майданы басталды. «Сүтке тамған бояудай ағы, қызылы ап-айқын бөлектеніп, албырап өртеніп тұрған бойжеткенге лып иеліп қыздың бетінен өпті. Әсем «кет әрі, ұят болады» деген жоқ. Күшті магнит өрісіне тап болған қалайы қасықтай қалтырады, икеміне көніп, құшағына жұтылды. Иісі танау жаратын әтір жағыныпты, шиедей еріні пісіп үзілгелі қалған... Бір дем ары, бір дем бері балқып бара жатқан ұрғашыға тосын сөз, оғаш сауал қоюға болмайтынын біледі... біле тұрып шайтанның азғыруына ілесіп ағат сөйледі.

	– Басың бос па?

	Құшағына көміліп балбырап бара жатқан жас дене үстіне су шашып жібергендей дір етті. Бойын жинап үлгерді.

	– Басым бос, – деді деміге сыбырлап... Әлгідегі оқыс сауал!.. Бойжеткен қыстыққан қалпы солқылдап жылап жіберді [11; 286].

	Осы күнге дейін осынша көрікпен, білімділікпен, оқығаны-тоқығаны жетеді, басында үйі-күйі бар, еш тарлық көрмей өскен, тәрбиелі бойжеткеннің әлі күнге отбасын құрмай жүргеніне Айтуардан да өзге таңқалатын жан көп болатын. Оның сыры қыздың өзі мойындайтын өзімшілдік қасиеті еді. «Мені құртып жүрген өзімшілдік, ағатай... Өзімшілдік дерті атақты ғалымға, саясаткерге, мәртебелі лауазымды кісіге, ақын-жазушыға, суретшіге, өзге де толып жатқан өнер иелеріне жарасар-ау, шынымды айтсам қыз балаға, өмірде өз бақытын іздеп жүрген ұрғашыға кесір боп жабысатын мінез екен!» [11; 287]. Арадағы лаулаған ыстық махаббаттың оты күннен күнге ұлғая түсті. Әсем бойжеткеннің ыстық құшағынан шығып, талқысып жатып ой теңізінде жүзген Айтуардың жүрек толқыны одан бетер соқты. Әсем болса ғалым жігіттің жүрегіне түсірген шоқтан түнде ұйқыдан, күндіз күлкіден айрылды. Айтуарды көрген сайын ішкі жан дүниесін зығырдана қайнататын шоқты өшіру үшін, Әсем бойжеткен бұл жұмысынан мүлдем босатылуды жөн көрді. Айтуарға келіп, солай деді де. «Айтуар шыдап тұра алмады, – өзім өршіткен отты өзім өшіремін, – деді күбір етіп» [11; 294]. Шығармада Айтуар Оспан дәрігердің алдын орағытып, Әсем бойжеткеннің пәтеріне еніп, тулай соққан, дүлей соққан қос жүректің ынтығын басу мейлінше соны, мейлінше ойшыл, мейлінше шыншыл сомдалады. Және осы көріністі жазушы Ләйлі мен Мәжнүн, Қыз Жібек пен Төлеген, Абай мен Тоғжандардың махаббатынан мейлінше өзге, мейлінше жаңа өріс болып табылатынын дөп көрсете білді. Басқа жазушыларға қарағанда Дүкенбайдың ерекшелігі махаббат майданын өзіндік көру көзімен жазуы. Ол дегеніңіз өзіндік суреттеу шеберлігі, өзіндік бояу таңдау әдісі.

	Хикаятта Айтуар жүрегінің қорытынды шешімін қою үшін ауруханада консиллиум өтеді. Оған білгіш деген мықтылар мен үлкен бастықтың өзі, Президенттік іс басқармасының бастығы Әмірші Досайұлы қатыспақшы. Досжан хикаятында осы тұстағы «қағаз жолбарыстардың» іс-әрекеттері былай беріледі:

	«Призенттік емдеу орталығы, неге екені белгісіз, бүгін өзгеше дүрлігіп кетіпті. Кезекші дәрігер халатының өңірі ашылып, етегі құс қанатынша жайылып сабылысы қауырт, медбикелер аяғының ұшымен басады, тазалық сақшылары мәрмәр еденді ертеңгісінен бері екі-үш мәрте жалтыратып сүртіп шыққан. Ауыздарын ашса: «Келе жатыр!.. Бәрімізді бір шыбықпен айдайтын көрінеді!..» Әсіресе, аурухана бас дәрігері Байпатшаев есік пен төр алдын жол қылды, тегі шыдамы таусылған соң төменге түсіп үлкен бастықты есік алдынан күтті» [11; 307]. Әрі тарт, бері тартпен бұл жиылыс та еш нәтежие бермеді. Бір ғана жол – шетелге емдеуге жөнелту. Жиналғандар дауысқа салды. Осы тұста еріксіз Әсем бойжеткеннің жанына үңілесің. Дауыс бергіп көтерген қолдарды санай бастағанда Әсем бойжеткеннен үмітті көңілі бар Әмірші Досайұлының жанары ойда жоқта терапевт бойжеткеннің жанарымен ұстасып, ғашықтық сезімі мен мөлтілдеген өтініш еріксіз айқасып жатты. «О-о-о! Қыз жанарында не жоқ дейсіз... ашыну, үрей, өтініш, жалыныш, сүйіспендік сағыныш... бәрі-бәрі алмаса келіп жан әлемін алай-түлей буырқанып сыртқа шығар дүлей мінезге айналған кезде – құдіреттей күшке айналып, әлгі жанар, тұнжырағаннан тұнжырап, кеудесіне мылтық ұңғысын тірегендей шыбын жанын шырқыратып тұрып алды. Көзмылтықтың шүріппесін басып қалса – бұл көкеңнің гүрс құлары анық еді. Алмағайып мезет көпке созылмады. Біраздасын барып есін жиған Әміршінің көмекейі бүлкілдеді. – Осында, өзімізде емдейміз, – деді ақырын ғана, сұлқ үнмен. Іші босаған қап секілденді» [11; 313].

	Хикаят аяқтала келе автор Айтуардың уақытпен сонша салысқанынының себебін, түсіне енген Альберт Энштейнмен тіл табысында ашық көрсетеді. «...Пәлсапалық сауал қоямын. Ақшаң жетеді, атағың таудай, жұмақ секілді әдемі, көрікті тіршілік бағының ішінде уайымсыз, қайғысыз ғұмыр кешуіңе әбден болады, еңбегіңді еліңе сіңірдің, Президенттің көзіндесің, есімің дүниеге дүңкілдеп шықты... ендеше уақытпен осыншама салысып, есе даулағандай – салғыласып жаныңды қинап не жының бар?» Айтуар терең ойдың ұйығына батты. «Шынымды айтсам: уақыттан ұтылып, жеңіліп қалмайын деп жанталасып жүрмін... қара құрдымға сіңген уақыттың тылсым сырын, рентген сәулесі секілді адам ағзасынан сіңіп өткен уақыттың залалы мен салмағын өзім шешпесем – ешкім түбіне жетіп тексере алмайтын секілді. Адамзаттың бәрі түптің-түбіне уақыттан жеңіліс табады. Осының жұмбағы неде – тексеріп, таразылап, түбегейлі жауабын жазып кетсем деп едім. Бәз бірде өзімді-өзім уақыты таусылып бара жатқан кісідей сезінемін. Уақытпен салыса, есептесе, беттесе жүрсек қана ұтамыз! Өйтпесек оп-оңай жоқтыққа жұтыламыз», – [11; 329-330] деп комадан есін жиды. Көркем ой тұрғысынан алып қарағанда бұл философиялық идеялар хикаятта кең өріс алған, әрі өзінің нақышымен үйлесімді бандалған. Жазушының бұл әдісті қолдануы философиялық баянының қай-қайсысы болмасын мазмұндық жағынан да, ізденісі жағынан да, көркемдігі жағынан да өзіндік жетістік берген.

	Соңғы аптада Айтуардың жүрек соғысы қалыпты ырғаққа түсті. Бас дәрігер Байпатшаев «АҚШ-қа, Хьюстондағы де Беки клиникасына жөнелтпедік, өзіміз-ақ емдедік» – деп газетке, телидидарға дамылсыз сыр-сұхбат беріп дуылдатып жатты [11; 331]. Шынтуайтқа келгенде Айтуардың жүрек қабының «өгіз жүрегі» паталогиясына айналып кетпеуіне, жүрек қабының кеңейе түспеуіне, Астананың үстінен дүрлігіп жабайы нөсер өткен сайын қан айналымының қалыпқа келуіне – бірден-бір себепкер Әсем арудың айтуы жоқ сүйіспендігі еді. Бұл сырды екеуінен өзге ешкім де білмеді.

	– Жүрек қабымды «өгіз жүрегіне» айналып кетуден сақтап, қан қысымымды қалыпты жағдайға түсірген сенің сүйіспендігің, Әсем. Бұрын-соңды әйел затында осыншалық құдіретті күш бар деп ойлмаппын. Бағалай алмасам, бағаңды білмесем – кешір ару періштем! [11; 332].

	Айтуар – алысқа сапар шегуге дәт қылған кеме капитаны, Әсем – сол кеменің желкені болар, сірә.

	Сүйген жігіттің бар ауыртпалықты, ауруды жеңіп шығып, дімкәс-дертті бой-басынан сыпыра салып, дәтке қуат түрегелген мезетін көріп бойжеткен іштей тобалады. Бетінің ұят қызылы өртеніп тұрып Айтуарға жалт бұрылып былай деді.

	– Бар байлығымды арнадым өзіңе, пірім! [11; 333].

	Айтуар ауруханадан шыға салысымен баспаханадан келіп түскен «Қара құрдымдағы уақыт» еңбегінің қалыпталған терімін оқып, қатесін шығарды. Үшінші күні «басуға рұқсат» деп қол қойып берді. Әдеттегідей қызу тырбың тірлік тағы басталды. Кітаптағы кеңістік пен гравитациялық тартылыс күшінің ара қатынасының теңдеуін таппай, жанталасып отырып, Әсем екеуінің неке сарайына барып арыз берер сәтін есінен шығарып алды. Неке сарайының алдында екі сағаттай күтсе де Айтуардың келмегеніне Әсем қабақ та шытқан жоқ.

	Әсемнің соңынан құрық алып түсіп, құлын мүшесін бауырына басуға өліп-өшіп жүрген ана Әмірші Досайұлы бойжеткен ару не тілесе – я қала ортасынан үш бөлмелі пәтер алып бер, я үлкен аурухананың бас дәрігері ет деп емеурін білдірсе-ақ құлдық ұрып заматында орындауға дайын ғой. Ал ана бас дәрігер Байпатшаев: «Көңіліңді берсең болды, әйеліммен ажырасам, орталықтағы төрт бөлмелі жиһазы тірелген үйден шабаданымды ғана алып шығамын, өзіңнің жолыңа бәрін қиямын», – дейтін көрінеді. Басқан ізін сүйіп алуға ана сақылды эколог діндар әрдайым әзір [11; 336]. Ал Әсем болса, өз махаббатына болаттай берік. Сүйіктісінің саулығы мен амандығы үшін жанын құрбан етуге дайын. Ойда жоқта әлсіреп, жүрек соғысы ауытқып ауруханаға түскенде – зыр жүгіріп жүріп, айтып тауыса алмас маман білгіштерді шақырып, жиын сайын хаттама толтырар хатшысы болып, барша тексеруден өткізді. Өзге білгіштер: «Қолымыздан келмейді, Хьюстондағы де Беки клиникасына жіберелік, сонда жатып пышаққа түссін», – дескенде – бір білгішпен айтысты, келесіні өз пікіріне иіп көндірді, үшіншіні «ағатайлап» жүріп жүрегін жібітті, әйтеуір, көз алдында жатып ем-дом алуға алып қалды. Дүниенің бұл білмейтін дәрісін тапты. Өліп-өшіп жақсы көрді. Оттай ыстық сүйіспендік ләззаты барып-келіп жатқан жігіт жүрегінің тоңын жібітті, қасиетті Лаухыл Махфузда жазылғандай – жаны мен жаны қосылды, екі жан бірге болғанда – айтып болмас орасан күш дүниеге оралды; шын сүйіспендіктің дәмін, балын жұтқан жігіттің ұлы гармония ырғағына ілесе алмай, бағытынан жаңылып, қиғаштай әлсіреп құрдымға батып бара жатқан бетінен – ару қыздың шарапаты, лүпіл қаққан жүрегінің жұпар нұры, материяның тығыздығы мен гравитациялық тартылыс күшінің байланысын ашқан заңы – түптің-түбінде дүлей ғалымды анық ажалдан құтқарып қалды [11; 336]. Әрине, бұл сезімдердің патшасы – ұлы махаббаттың арқасы.

	Хикаят соңында жұмыс жоспары бойынша Индиядан, Неаполдан келген дін өкілдерін, Қытайдан келдген ғалымдарға ілесіп, Бәйтерек мұнарасына шығып аспан әлемі туралы ағылшын тілінде әңгіме айтылды. Қолын аспанға сілке лақтырып, ұшы-қиырсыз кең далаға көз сұғын қадай түсіп, жанары кеңдікке талып, ендігі кезекте – аузына қарап қалған меймандарға ойысқан еді. Үнділік әйелдің оймақтай жүзіне, жылт-жылт еткен көзіне тұсалды...

	– Әңгіме тәмам, мырзалар, ханымдар, төменге түселік, –деп дауыстады. Тәлтірек қаққан үнді келіншегін сүйемелдеп лифтіге енгізді, ол келіншек білегінен қатып ұстап жіберер емес. Жанаса беріп лифт ішінде, тар жерде жұмсақ төсін төсіне тіреді. Айтуардың құлағына сыбыр етті, самайына еріні тиді, жігіт жүзіне ду етіп қан шапшыды. « – Кешке «Интерконтиненталға» келіңіз, он жетінші нөмерге, аспан әлемі туралы армансыз сөйлесейік. ...сіздей ашық аспан секілді ашық-жарқын жігітті алғаш көруім... өкінбейсіз... өкпелеймін... [11; 339]. Осы қасқағым уақытта Айтуар Әсем божеткенді бір сәтке жүрегінен сағымдай ұшырып алды. Әсем мен Айтуар арасындағы махаббат қылы үзілді де кетті. Өйткені Айтуар жүрегінің күні бүгінге дейін дамылсыз соғуы, тек Әсем бойжеткеннен беріліп тұрған пәк махаббат қуаты болатын.

	Айтуар топтан сытыла шығып, тапырақтай жүгіре басып барып, зәулім үйді айнала беріп ал кеп лоқсысын...

	Көше сыпырушы шал тақап келіп, маскүнем болар деп ойлады ма, кім біледі... Басын шайқады. Бір уақытта қолын «ә» деп қолын бір сермеп, сыпырғышын ысқырта ығысып жөнелді.

	Айтуар әлден уақытта кеудесінен жүзін көтеріп, бұлт жүзе бастаған зеңгір көкке қарады. Бұлт арасынан жылт-жылт етіп көрінетін көзіне ерекше ыстық жұлдызды іздеді. Жұлдызы тезірек көрінсе ғой деп тілегені – Әсем бойжеткен болатын. Қиналғанда қол ұшын берер, кеудесіндегі жаны бірге жалғызын, жарылқаушысын, жарық жұлдызын іштей өксіп сағына ойлайды. Әлсіреп, күші кеміп таусылмай тұрғанда... дәп осы араға келіп жетсе ғой деп тіледі [11; 340].

	Астрофизик Айтуардың кешегісі мен бүгінгісін қаламгер тегін салыстыра қоймайды. Ол да ет пен сүйектен жаратылған жұмыр басты пенде. Жер басып жүрген адам, білімділігімен дара, ашқан жаңалығы үшін Нобель сыйлығының үміткері. Астрофизиктің ішкі жан дүниесін қаламгер ұзақтан қайырып, арнаарнамен, сатылдап, бірте-бірте ашады. Ашқан сайын Айтуардың тұлғасы ірілене, биіктей түседі. Астрофизик тағдырының күнгейі мен көлеңкесі, бақытты шақтары мен өкінішті кезеңдері көз алдымыздан өтеді. Астрофизик жүрегінің дауысы, тән мен жанның дерті тереңде жатқанын оқырман әңгіме соңында ғана барып ұғады. Дүкенбайдың қай көркем дүниелерін алсақ та, онан қазақтың қоңыр даласындай кең ой, кең тыныс, кең пейілділік жатқанын терең сезінесің.

	Жазушының «Ине ұшындағы өмір» хикаятында бүгінгі өміріміздің аса қауіпті дерттерінің бірі – ВИЧ инфекциясын жұқтырып, СПИД науқасына ұшыраған жас жігіт өмірінің соңғы айлары көрініс береді. Хикаят фоны – қазіргі Астана өмірі, жаңа технологиялар заманы, қазіргі жас мамандардың тыныстіршілігі, өмір харакеті, қызмет бабы көз алдыңнан көлбеңдеп өтіп жатады. Хикаят кейіпкері Айбар Арыстанұлы жиырманың сегізіне шыққан, тепсе темір үзетін, үлкен бизнес орталығының айтулы білгірі, компьютер құлағында ойнайтын бағдарламашы, жаңа типті мамандар буынының өкіліне жатады. Алыстағы ауданда абыройлы қызмет істейтін, айтулы заңгер прокурор Арыстан ағаның жалғызы. Обалына не керек жастай зерек болып, оқуға алғырлығының арқасында мектепті алтын медальмен бітірді. Болашақты болжағыш әкенің нұсқауыменен заманымыздың ең сапалы оқу жүйесі – «Болашаққа» табан іліктірді. Қалың конкурстан сүрінбей өтіп, Ұлыбритания астанасы Лондон қаласына жолдама алды. Қуаныштан тасыған әкесі бар жиғанын шашып үлкен той жасады. Оған облыс әкімінің өзі келіп, дастархан басында ұзақ толғанып сөз сөйледі-ау. Содан, Лондондағы Кембридж университетін тәмамдап, ағылшын тілін жете меңгеріп, жетік маман аталып, елге оралғаны күні кеше сияқты еді. Елге оралысымен өзін іскерлік жағынан көрсете алды. Аз ғана уақыт мерзім ішінде қаржы орталығы президентінің орынбасарлығына дейін көтерілді. Астанадан үй алды, астында шетелдік машина, алдында хатшы қыз, ең биік жалақысы бар іскер, қадірлі маманға айналды.

	Енді бір шамалыда вице-министрдің кіші қызы Жансаямен жұбы жарасып, сөзі үйлесіп, уәдесі бекіп, үй болмаққа уағда байласқан еді. Қызға құда түсіп, қалыңдық сырға салмаққа елден анасы – Әсемай мен әкесі – Арыстан келе жатыр. Бәрі де ертегідей тамаша, алдан ғажайып өмір күтіп тұрғандай еді...

	Айбар Арыстанұлы аяқ астынан ауырып қалды. Жұмысқа құлқы соқпай, кенжегесі кейін тартып, бір сұс басып, берекесін қашырды. Бұл жағдай қайталана берген соң, амалсыз дәрігерге көрінген. Таныс дәрігер алғашқыда құшақ жая қарсы алғанмен қан қысымын өлшеп, көз жанарын қарағаннан соң-ақ алғашқы қуаныш сәті су сепкендей басылып, сұстана қарады. Ұзын кушеткаға жатқызып, буынын, еркектік шәуетін қарап шықты, тамақ, қолтық бездерін шошымады ма деп, қолғап киген саусақтарымен басып шықты. Бір мезет дәрігер көмескі үнменен: «Қаныңызды анализге тапсырамыз!.. Өйтпесе болмайды!.. Бой басыңызды әлдебір салмақ езіп, жер тартып тұрғандай сезілмейді ме?» – деп сұраған. Бұл соңғы апталарда жәй-күйінің болмай жүргенін баяндады. Сол екі арада аузы-басын ақ дәкімен тұмшалаған медбике келіп, білегін жалаңаштап, көк тамырынан қан алды. Білегін жалаңаштап жатып, көк тамырға шаншылған ине ізін көріп, іркіліп қалды. Медбикелер ыммен мегзеп дәрігерге көрсетті. Дәрігер ләм демеді. Арада бір жұма уақыт өтісімен, дәрігер оған тосын жәйді баян етті. Қатерлі дертке шалдыққан. Дәрігердің қипақтап дұрыс жеткізе алмай тұрғанын аңдаған ол:

	« – Бауырым, шыныңды айтшы, ешқандай үміт жоқ па?.. – бала емеспін ашығын айтшы!

	Дәрігер салмақты қолын мұның иығына салды.

	– Түсіндіріп берейін, – деді ұстарамен қырғызған басын сол қолымен көсілте сипап, – сіздің бойыңыздағы, дәлірек айтсақ қаныңыздағы белоктық иммуножетіспеушілік. Түрлі ішкітысқы залалды, кесапат нәрселерге аттандап қарсы шығарған иммундардың жойыла бастағаны. Жойып жатқан ВИЧ инфекциясы. Әлгі инфекция өз дамуының бірнеше сатысынан өтіп барып, адам ағзасын бордай тоздырып тынады. 1 – сатыны – инкубациялық кезең деп атайды. Вирус енген күннен бастап 2-3 аптадан бірнеше айға созылады. Денеде көзге көрінбейтін сұрапыл шайқас жүріп жатыр деген сөз бұл. Бұл саты кезінде инфекция, сонымен бірге қандағы антитело байқала қоймайды. Әйтсе де ВИЧ-пен залалданған адам басқа кісіні де залалдауы әбден мүмкін. 2-саты үш кезеңге бөлінеді. 1-кезеңде дененің қызуы көтеріліеді, таңдай, жұтқыншақ, жөтел пайда болады, денеде бөртпе шыға бастайды, қолтық, мойын, шап бездері шошынады. 2-кезеңде денеде ВИЧ-тің антителасы пайда болып, қорғаушы, өңдеуші, жасампаз қан түйіршектерлін әлгі зиянкестер жалмап жей бастайды. 3-кезеңде сілекей, сөл түйіндері қабынады. Әйтсе де кісінің жұмыс және жыныстық қатынас белсенділігі сақталады. 3-сатыда кісінің салмағы күрт азаяды, түсініксіз іш өтеді, дененің қызуы көтеріледі, ішкі органдар бірнен соң бірі істен шыға бастайды. Ең соңында СПИД-тің дамуына айналады. Ал, енді СПИД дегеніңіз – ажалдың апан ауызы. ВМЧ инфекциясының соңғы сатысына жеткен адам организмі сұмдық әлсіреп, жел үп етсе ұшып жөнелетін қаңбақ секілденеді, ыстыққа да төзе алмайды. Тозығы жеткен тамдай бір шетінен жамасаң, бейне, келесі шеті опырылып құлай бастайды. Мысалға, күрт ісік, Капоша саркомасы, өкпенің қабынуы, орталық нерв жүйесінің істен шығуы – сол иммонжетіспеушілік нәтижесінен. Қазақы тілмен түсіндірер болсақ: адам ағзасы мың-миллиондап тіршілік сатысын құрайтын, өмір өрмегін дамылсыз тоқумен айналысатын вирус пен бактериялар болады, олар өмір үшін күресін бір минут те тоқтатпайды. Әлгі денеге билоктық антитело – қосылыстар, бейне, жәһіл жалмауызға ұқсап жаңағы вирус пен бактерияларды жалмап, жұтып бейтараптап қыра бастайды. Ағзаны іштен ірітеді. Антителоның қан құрамынан табылуы ВИЧ-пен зақымданғанның белгісі. Сіздің қан құрамыңыздан белоктық антитело қосылыстары табылып отыр» [11; 144].

	Дәрігердің ұзақ ежіктеп, байыппен айтып шыққан сөзінің қорытындысы: « – Сіз аз өміріңізде үлкен қате жібердіңіз, сол қателігіңіз үшін көктегі жаратқан ием тіршіліктің таразы басына келіп, аманат қып тапсырған жанын өзіне қайтарып алады» – дегендей естілді.

	Дәрігердің айтқан сөзінің бірін түсінсе, бірін түсінбей санасы сансырап дүниеәуй беймағлұм хал кешеді. Тіршілік үшін жанталасып, жанын жалдап жеткен биігін, жанары тұнжыраған сүйкімді қалыңдығы Жансаяны, бетіне жел тигізбей өсірген сүікті анасы, әділетті де қатал әкесін, жаңа үйрене бастаған ортасын қалайша зарлатып тастап кетеді?! Қай жерден жаза басты екен? Қай жерден оңбай сүрінді? Астанаға келгеннен бергі жүріс-тұрысын, қимыл-әрекетін қызыл, жасыл, сары, ақ, қара боялы өмір суреттерін көз алдынан өткізе бастады. Кенет, көз алдына баяғыда мектепті бірге оқыған сыныптасы Бейсенмен бірге қала шетінде құрған сайран серуені есіне оралды. Сұңғақ бойлы қасы-көзі қиылған Айгүл мен бәкене бойлы тығыншықтай сары Алма, қоңқақ мұрын, мардымсыған Жұма, шай ішіліп, шарап шүпілдеген бокалдар, біресе сол Жұманың «Қамықпа досым, жағдайды қазір-ақ түзетеміз, мынау шприцтегі аздаған морфий, шеңбер бойынша екі-үш тамшыдан салып шығамыз, жағдайың жөнделеді» – деген өктем де, қамқорсыған үні, сонан соң мұның көзінше білегін түрініп, көк тамырға инені лып енгізіп өзінің қабылдауы, сонан соң Айгүлдің шыбықтай солқылдаған аппақ білегінен қыздың көк тамырын дәл тауып, шприц егуі, бұның көйлегінің жеңін түрініп, білегін созғаны есінде, Жұманың сырт дегізер адам айтып болмас ептілігіне қайран қалғаны есінде. Одан арғы еміс-еміс есінде қалғаны – жүрегі жұлқынғандай болып алқымына тығылып, әрі-беріден соң жон арқасы су боп терлеп, бей-жәй күйге түскені есінде...

	Осылайша Астанада өткен аз ғана өмірінің көлеңкелі сәттерінің бірі – казинода карта ойнап отырып, желіккені есіне түсті. Орталық алаңшада бір кәріс, бір қазақ екі қыз жұптасып билеп жүрген. Билеп жүрген қыздарды ажыратып, меңі бар бойжеткенді биге икемдеді. Музыка ырғағымен балқи еріп, тербетіле билегендері есінде қалды. Сонан соң есте қалғаны – қуыршақтай қып жасаулап қойған бөлмеде кәріс қыздың сидиған сигараны ұсынуы. Ұзын сигараны сорғаны сол, ішіне сумаң қағып жіңішке жылан өткендей сезілді, жан тері шығып, қақылдай жөтелді. Басы зеңгіп, көз алды кілегейленіп қос қыздың айтқанынан шықпай өзін-өзі ұмытып, жығылып тұрыпты, жалаңаш құштарлық көліне тұншыға жаздап, малтыға жүзгені есінде.

	Кешегі қараған дәрігердің бір сөзінде: «Қаныңыз ыстық, аса дарынды адам екенсіз, бойдағы қуатқа ие бола алмай, көзіңіз аспандап жүріп, от басып алдыңыз ба, әлде?..» деген еді. Сол айтқаны шындыққа келетін секілді. Бар бәле желпінген көңілдің жетегінде кеткен құштарлық отының күштілігінен. Бұның өзінөзі кешіре алмайтын себебі, мыңдаған маскүнем, жүздеген құмарпаз, миллиондаған қайыршыны жазаламай, құрықтың өзіне түсуі, арман пырағына қол созған жанға түсуі қалай? Әлде құдай алдында жасаған кешірілмес күнәсі бар ма? Енді міне Астанадағы жаңадан алған қос бөлмелі пәтеріндегі жұмсақ төсегінде ұйқысыз дөңбекшуде.

	Айбар ойлайды: «Дөңгеленген дүние науқасқа айналды, емдей қоятын құдірет-күш шықпады. Адам ағзасындағы ауру бірте-бірте жерге ауысты. Тіршілік тамырын қиған қилы қатерлі шіри бастаған денелерді, атом қалдықтарын, улы заттарды жер қойнына көміп құтылуға дағдыланады. У мен ауру ұймасына айналған дүние ырғағынан жаңылып, қалыпты райы бұзылып, әр түкпірде жер сілкіну, өзен, теңіздің тартылуы, дауыл, аштық, індет, тұмау, соғыс, ереуіл, опасыздық дендеді; ертеңінің не боларын болжап білу қиындады. Керісінше, көріпкел, тәуіп, құмалақшы, жорамалшы, машайықтар көбейіп: «бұл не деген заман туды?!» – деп гөйгөйледі.

	Осыдан барып СПИД шықты. Құлшынып жүрген кісіні бақи жалған жүр-жүрлеп мәңгі ұйқыға жетеледі. Жаратқан иенің жер бетіне жіберген алғашқы хабары, көктамырға есірткі егіп, бейберекет жыныстық қатынас жасаған сайтанның сапалағына тікелей төндірген сазайы, ашу-ызасы осы болды!» [11; 165].

	Хикаяттың біраз бөлігінде Аяулым – Айбар махаббат шарғалаңына көп көңіл бөлінген. Жансаядай сүйген қызы бола тұра оны жолдан таюына себепкер айдынды сұлу Аяулымның өзі.

	Бір мекемеде қызмет ететін Аяулым жұлдызды жігіт Айбардың соңынан қалмай қадамын аңдып жүріп, құрығына түсіреді.

	«Бір көрген қызбен осынша ұятсыз, арсыз жалаңаш құмарлыққа барғаны әлде азабы, әлде тозабы, лездің арасында арбауға түскен торғайдай осынша тыпырлағаным қалай деп диван үстінде Айбар ұзаққа жатып ойға шомды. Қалай болған бұл? Осынша әдемі, көрікті қыздың, қазақша айтса – он екіде бір гүлі ашылмаған бойжеткеннің бір кездескен еркекке соншалық оттай ыстық ессіз құмарлықпен құлағаны несі? Өз әрекетін құптау керек пе, әлде даттау керек пе? Кеше кездесуге уәде байласып қойған қалыңдығы Жансаяға не бетімен көрінбекші? [11; 130].

	Осылайша түрлі күнәһар оттардың арасында қалып, жан азабына, ар азабына шыдамаған Айбар өзіне өзі қол салуға мәжбүр. Кешегі келешегі кемел жұлдызды жігіт өмір тығырығынан шығатын жол таппай осындай іс-әрекетке барады. Астанадағы жалғыз ұлының асылып өлгенін естіген шешесі Әсемай да көп ұзамай, жүрек дертінен ауруханада арпалысып жатып, көз жұмды. Арыстан әке делқұлы күйге ұшырап жұмыстан босап қалды. Ешкімді жыға танымайды, ертеден қара кешке үйінен шықпай, төрге ілінген ұлының үлкен суретіне мөлейіп қарайды да отырады. Бейне жанды роботқа айналған сыңайлы. Жансая қалыңдығы жұма сайын базарға барып, гүл сатып алып, қала сыртындағы қорымға қатынап, Айбардың қабіріне қойып жүрді. Шығарманың финалындағы соңғы сөйлемнің: «Сүмелегі сабалаған қазанның аяғында Есіл жағасындағы мейрамханада Жұма мен Жансаяның үйлену тойы өтті. Неге екені белгісіз, әлгі той үстінде күйеу жігіт, бейне ішінен түлен түрткендей өзөзінен қарқылдап күле берді» [11; 187] – деуі оқырманын ойға қалдырады.

	Жазушы СПИД – деп аталатын жұқпалы ауруға душар болған адамның көңіл-күйін өте шебер суреттеген. Қатерлі дертті жете жазу үшін, оның көп ізденгендігі көрініп тұр. Философ-академик Ғарифолла Есім бұл туралы «Кейбір жерлерде осы дерттің анатомиясын жазушының толық бейнелегенінен жан түршігеді» [3.100; 7] – деп жазады.

	Бүгінгі Қазақстан осыдан жиырма жылғы өткеніне мойын бұрып қарағанда, айтулы қоғамдық сілкіністен өтіп келе жатыр. Тәуелсіздігін алғаннан бергі он тоғыз жылдың шеңберінде басынан қаншама замана кешті. Әрине қоғамдағы болып жатқан түрлі құбылыстар әдебиетке көлеңкесін түсірмей қоймайды.

	Дүкенбай Досжанның тұтас шығармагерлік тағдырына байыптай қарасақ, әрине оның прозалық туындыларын таразы басында қомақтырақ көрінетіні даусыз. Оның шығармаларының қай-қайсысын алмасақ та тақырыптары бұрынғы жеткен құзыр шыңның басынан алыс, бұдан да алыс, көкжиіктерге көз тігіп отырады. Д.Досжан өзінің «Үрей» хикаятында бүгінгі тіршіліктің, соның ішінде билік шыңының күрделі бейнесін беруге ұмтылған. Әңгіме тұтастай алғанда – үлкен бастау. Бастау дейтін себебіміз – қай жазушыны алмасақ та өзінің әр жаңа туындысында жаңа ой қозғауға, жаңа ой айтуға тырысары хақ. Дүкенбайдың бұл шығармадағы жаңашылдығы оқырманға – көзден шалғай билік иерархиясы сол мұзарт шыңдағы қызу тартыс суретін қанық бере алуы.

	Хикаят жайында автордың өзі: «Хикаят биліктің шыңына шыққан императордың, я болмаса Премьердің маңайында толассыз жүріп жатқан сұмдық арпалыс – бірін-бірі арандату, адамдарның айла-шарғысы туралы. Сол арпалыста амалы асып билік иерархиясының мұзарт шыңына шыққан я императордың, я Премьер-Министрдің көзіне түсіп, қасына тақайтын кезі бар, я керісінше, шыңға өрмелеушінің өліп-талып жеттім-ау дегенде табаны тайып, арқаны үзіліп, шыңырауға құлап мерт болатын кезі бар. Сырт көзге соншалық сезілмейтін, аңдап қараған кісіге мұхит тереңін астаң-кестеңін шығарып жататын тайфун дүлейіне ұқсас өмір мен өлімнің күнбе-күнгі беттесуі бұл [11; 399]» – деп көрсеткен. Оқиғада әуелі финал суреттеледі, одан кейін, кері айналып хикаят желісі тізбектеле түсіндіріледі. Әрине, бұл – оқиға жүйесіз деген емес, бұл арқылы жазушын суреткерлігінің жүйелік ерекшелігін көреміз.

	Енді оқиғадағы тартыстың шешуші сәті кімнің еншісінде, әділдік пен адалдықтың ба, әлде қастандық пен зұлымдықтың олжасы ма?

	«Үрей» хикаяты – өз білегінің күшімен биліктің шыңына шығып, Премьердің кеңесшісіне дейін көтерілген Шұғайыптың бойын кенеттен жалмаған үрейден бастау алады. Оқиға осы күтпеген тосын үрейдің жай-жапсарын, себеп-салдарын, түптамырын өз оқырмандарына білуге ұмтылдырудан басталады.

	Хикаяттағы кейіпкерлер – реалды бейнелер. Ал басты кейіпкер – қарапайым ауыл баласы, студент, кейін шығармашылық орталықтарда, ғылым академиясында жұмыс істей келе өз еңбегімен, қабілетімен Премьер кеңесшісі биігіне дейін көтерілген жан. Мінезіндегі қарапайымдылық, сабырлылық, кішіпейілділік, сонымен қоса өмірге деген құштарлық, көздеген мақсатына жету жолындағы табандылық оны әрдайым өзгелерден ерекшелендіріп тұрады. Оның басындағы күйзеліс, төңірегіндегі талас-тартыс – қазіргі қоғамдағы болып жатырған тірліктің бір көрінісі.

	Досжан хикаятта пейзаж, табиғат көрінісін пайдалану арқылы кейіпкердің жан дүниесіне тереңдеу, оның мінез ерекшілігін екшеп көрсетіп отырады. Кейіпкердің жан дүниесіндегі толғаныстар мен оның бір сәттілік көңіл хошын, көңіл-күйін де осы табиғат аясында бейнелеген тұстарда қаламгер бізге айтар ойын алақанындағыдай ашып тастайды. Оқиғаның желісі адам баласын аш қасқырша талаған Астананың сақылдаған сары аязының қаттылығынан басталуы, бас кейіпкер Шұғайыптың жүрегін үрей қысының жалмағанын байқаймыз.

	«Зайыбының діріл аралас дауысы Шұғайыптың жүрегіне жетті. Сырттағы боран қасқырша ұлып есік-терезені тістелеп ашудың әрекетінде жүргендей сезіледі. Қыстың үскірік аязы ішке еніп кеткендей ме, қалай, келіншегінің адам аярлық түрін көріп Шұғайып шыдамады. Амал жоқ, шешілуге тура келді. Дәті қатты болса да иі жұмсақ өнер адамы емес пе, ашулануы аяқ астынан болса-дағы қайтуы жылдам. Әлгідегі өкпе, наласы жүрегінен жуылғандай қалып танытты, қабағын ашты.

	– Айтайын... өзіңнен жасырып неғыламын... – деп Шұғайып біразырақ отырып қалды... – Айдың басында Әлемдік және дәстүрлі-ұлттық діндер басшыларының кезекті құрылтайы өткенін білесің, Премьердің сөйлейтін сөзін әзірлеу өзіме жүктелген, жаздым... апардым... Премьер көрер көзге ұнатпады. «Осы сендер сөз бағып жүрсіңдер ме, әлде саясат бағып жүрсіңдер ме?!» деп қолжазбаны қатты сілкіп қайырып берді. Үшінші жазғанымды барып әзер қабылдады. Неге ондай салқын мінез танытқанын еш түсінбеймін. Содан бері сөзім – сөз емес, ісім – іс емес болмай барады [11; 404]». Үзіндінің өзінен көріп отырғанымыздай,

	«Осы сендер сөз бағып жүрсіңдер ме, әлде саясат бағып жүрсіңдер ме?!» деген Үкімет басшысы зіл сауалының астары неде? Шұғайып енді осы аяқ асты жүз сексен градусқа өзгерген жұмбақ болмыстың шешімін таппақ, сан тарапқа зымыран секілді ұшқан ойын белгілі бір нүктеге, шешімге қондыра алмай әлек.

	Премьердің маңайы Шұғайыпқа Хантәңірі шыңының құс қанаты талып жете алмас ұшар басы болып елестейді, әлгі шыңнан аяғы тайып құлаған кісінің сүйегін таба алмайсың. Биікке жеткен екен, біраз уақыт дүлей желді шың үстінен ұшып кетпеудің қамын ойлайды. Бірақ Шұғайыптың төңірегіне сонша қатты дүлей дауылды кім көтерді? Неге?

	Шығармада Шұғайыпты абсалютті бейне қылып көрсететін тұс – АҚШ-тың әлденеше Президентімен істес болған, адуынды күші бойына сыймаған, бірнеше Президенттің басын жұтқан аты шулы саясаткер Звигнев Бзежинский атбасын қазақ еліне бұрып, өзімен теке тіресіп қалың көрермен алдында ашық теледидар сайысына шақырып орамал тастап, Премьерге қолқа салады. Мұхиттың ар жағынан ат артып жеткен тірі аруақ секілді саясаткермен сөз саптасатын бір кісі табылмай ашық сайысқа Премьердің өзі шықпақшы болады. Осындай қысылтаяң кезеңде шетелдік шұғыл іссапардан жаңа оралған бойы Шұғайыпқа үкімет үйіндегі жолдасы хабар салғаны бар ма, намысы оянап, кеудесі көтеріліп, көптің ішінен арғымақтай суырылып Шұғайып шығады. Арыстандай ақырған шет ел саясаткерін Шұғайып әу бастан дөп түскен сұрақтарымен шашалдырып, осы телесайыстан иығы көтеріліп шығады. Осылайша Премьердің көзіне түсіп, өзінің білімділігі, алғырлығы тынымсыз еңбегінің арқасында еңбек кітапшасына

	«Премьер кеңесшісі» деген сөз жазылып, мөр басылған. Ендігі мәселе шыңның басына өз күш қуатымен көтерілген, сеніміне толық кірген Шұғайыпқа Премьер неге қату қабақ танытты?

	Ақпан айының басында хат бөлімінде істейтін, сұлу бойжеткен қыздың сыңқ етіп күліп, сыбыр етіп: «Сіздің үстіңізден оңбастай етіп жазылған арыз түсті», деп құлаққағыс қылғаны бар еді, көп болса жалпы бөлім бастығы шақырып алып мәнісін сұрар деп жүргенде, сол арыздың ұшты-күйлі жоқ болып кеткені есіне түскен болатын.

	Айдың аяғында, жұмыстан қайтар уақытында әлгі бойжеткенді алдынан тосып алып, үйіне дейін апарып салған. Ендігі ойы – бар мән-жайды білу. Шұғайып бойжеткеннің көңілін аулайын деп, үйіне барған соң, бойын жылытар деп бір француз шарабы мен кәмпитін алып берген. Бар ойы қалай болғанда да сонау арызда не жазылғанын білу. Оны сезген әккі бойжеткен Шұғайыптың түп ойын түсініп, қызмет құпиясын ашуға болмайтынын ескерте, айтқанын ешкімге тіс жармауын өтініп, бар білгенін жайып салады.

	Түп-төркінін саралай келе, түскен арыз бұрынғы әйелінен екен. «Сәбиіммен тастап кетті. Өмірім өксіді. Ел-жұрттың бетіне қарай алмаймын... Осылай жалғаса берсе, халімді білмесе – өзіме-өзім қол жұмсаймын» депті [11; 413]. Бұны естісімен Шұғайып бойын әлсіздік билеп, осыдан бір жиырма жыл бұрын болған, өміріндегі тағдырдың оңдыртпай сүріндірген жағдайы көз алдына оралған-ды. Бұл Алматы қаласы мэрінің ақүрпек қызының Шұғайыпқа тосыннан жасаған қорлығы еді. Жастық желіктің жетегімен жүремін деп, ақүрпек перінің құрған тозақ азабын тартқан күндері есіне түссе, денесі түршіккендей.

	Ендігі Шұғайыпты мазалаған ой – ол емес, содан бері, ақ парақтан басталған жаңа өміріндегі осы тосқауыл, бейне бір, сол арыздың жолын көптен күтіп жүргендей жырынды қу – Протокол хатшысының аяқ астынан сап ете қалып, хатты өзі қол қойып алып, Премьерге өзім көрсетемін дегенін де, әлгі бойжеткен қыз айтқан болатын. Мазалаған ой осы еді. Осы сәт те Шұғайыптың ойындағы сан сауалды шешу мүмкін де емес. Құтты бір фантастикасы аралас шым-шытыр түстей.

	«Шұғайып өзін биік шың басына шыққан альпенист секілді сезінген, басы айналып, аяғы тайып терең шыңырауға құласа ғой, жан баласы сүйегін теріп ала алмайды. Қанша нық тұрмын дегенімен көкірегінен көлеңке үрей жуылмайды. Биіктің өзі үрей. Бейне көзге көрінбейтін, жүрекпен ғана сезіп-білетін лүпіл қақтырған тосын күш, тосын ырғақ» [11; 435]... Д.Досжанның «Үрей» атты хикаяты өзінің осындай тірі жандылығымен көңілге көп ой салып отыр.

	Осыдан келіп, Протокол хатшысы Өтегеннің Шұғайыпқа соншалықты қастандық жасауы неге? – деген сұрақтың ашық жауабын енді еріксіз іздейсің. Түптеп келгенде бәсекелес, бақталас, Өтеген өзінің бас пайдасы үшін ойлап тапқан теңеуі жоқ формула екеніне көзің жетеді. Бірақ, шешуі жоқ есеп болмайды, Протокол хатшысы Өтегеннің Премьер мен Шұғайыптың аражігіне сан түрлі арам пиғылмен қиыстырып қалаған қастандық қабырғасын әділет бомбасы күл-талқан етіп жарады.

	«Билік биігінің маңайы дүрілдеген дауыл. Я аңдамай сөйлеп қалсаң, я аяғың оқыста тайып кетсе – құрығаның. Құрдымға құладым дей бер. Астанада, үкіметте істейтін көп шенеунік текке шіренеді, олар бейне, бақшалықтың шетінде қарға үркітер тұлыпқа ұқсап қампайған қарауыл ғана. Ішіне үңіліп, тілдесіп көрсең – әншейін жел үрген резеңке доп, я болмаса қауқиған қағаз жолбарыс қана» [11; 450].

	Айталық, Протокол хатшысы Өтеген. «Аздап доклодной жазатын сауаты бар, шамалы өлең ұйқастырады. Пушкин, Фет, Мағжанның сүйіспендік жырларын отырыстарда сұңқылдап жатқа оқиды, көбіне өзінен биік бастықтармен бильярд ойнап ұтылғанды ұнатады. Жүріп жатқан реформалар туралы тоқетерін айтып екі-үш бет бағдарлама жазып бер десең үш күн ойланады, төртінші күні мәселенің үстінен қалқып, бетінен шарпып әзер деп бірдемелер шимайлап әкеліп берген болады [11; 450]. Жазушы шығармада Өтеген бейнесін кеңінен ашқан. Оқиға басында Өтеген бейнесін көлеңкелеп көрер болсақ, оқыға шиленіскен сайын Өтеген образының бояуы қанықтай түседі. «...Бұрынғы Алматы қаласының мэрі мұның немере ағасы болатын. Қаршадайынан бұл көкеңді түкпірдегі ауылдан әкеліп оқытты, шоқытты, күн жағынан келіп көлеңке болды, жел жағына тұрып ығына алды, ақылын айтты, қалтасына ақшасын салды, қоймай алыстан арбалап, жақыннан дорбалап сөз ұзартып жүріп Премьердің іс басқармасына алғызды [11; 444]. Сондағы алыстан орағытып айтқан ақылы, «...Жан баласына сенбе, – деді көкірегі қарс айрылғандай күрсініп... әсіресе, руы бөтен келін баладан сақ бол, қызмет – баспалдақ, Премьер үстелі – Хантәңірінің шыңы, сол шыңға баспалдақ қойып ұмтыла бер, баспалдақ басқышына ешкімнің табанын тірегізбе, тірсектен қағып төменге ұшырып түсіре бергейсің» [11; 444]. Өтеген немере ағасының ақылын Құран сөзіндей көріп, немере ағасының шариғатымен жүріп, немере ағасының құбыласына құлап, күндердің күнінде биліктің шыңына тіреген баспалдақтың өрмелегіш Тарзаны болып шыға келді [11; 444]. Бірақ бұл бақыттың таңы ғұмыр бойы оңынан туа бермеді. Ол көтерілген биікке Шұғайыптың да шығып, алдын орағытып кеткенін сезген Өтеген екіжүзділігімен, опасыздықтан от тұтатады. Ақыры, Протокол хатшысы өзі қалаған қастандық қабырғасының астында өзі езіледі. Құс қанаты жетпес ұшар биіктен оңбастай құлаған арызқой, бәлеқой, жалақор Өтеген үлкен қаланың бір бұрышында, күнбе-күнге суішкілігін айырардай дүңгіршекте газет сатушы боп қала береді.

	Ал «Шұғайып, баяғы Хантәңірі шыңына шыққан альпенист жігітке ұқсап биікке, тіршіліктің өмірі түгесілмейтін алыс-жұлыс бейнеті мен биігіне аяқ салып, тырмысып, әлі күнге өрмелеп бара жатыр деседі» [11; 463].

	Д.Досжан хикаятының ішкі ырғағы мен көркемдік қуатының қыры – шығарма іштей терең психологизммен, авторлық баяндаудағы ой ағымның күрделілігімен терең сабақтасып жатады. Айталық қаламгердің Шұғайып, Премьер, Протокол хатшысы Өтеген, арыз жанрының маманы образдарын сомдау мақсатында тиімді көрінген көркемдік тәсіл ой ағымын барынша қанық, осынау кейіпкерлердің өмір-тағдырын, күрес-тартысын өзіндік шеңберіне сиғызып, оқырманын тебіренте отырып баяндап бере алғандығы бірден көзге түседі.

	Хикаятта Премьердің маңайында толассыз жүріп жатқан сұмдық арпалыс – бірін-бірі арандату, айла-шарғысы тасқан бәсекелес, бақталас, көре алмаушы секілді адамдыққа жат қасиеттері өзгерткен адамдардың бірі – Протокол хатшысы Өтеген болса, екіншілері – Өтегендер. Яғни, Хантәңірі шыңына тартылған Шұғайыпқа кедергі болған – Алматы қаласы мэрінің ақүрпек қызы, арыз жазғыш – кезінде Шұғайыппен бірге оқыған, кейін жазушы боламын деп бола алмай қалған, бизнес ісімен айналысып банкротқа ұшыраған, кейін заң университетіне түсіп, сырттай оқып диплом алған, арыз жанрына маманданған кәнігі арызшы. Талайды табынынан тайдырған адалдық пен арамдықтың шығармада ара жігін жалғап тұрған осы арызқойдың рөлі мықты.

	«Қаламақысына жүз доллар алып, бес минөттің ішінде сол заматында орысша, қазақша аразды сүйкей салды.

	– Мынаны оқыған кісі Шұғайыпты иттің етінен жек көріп кетеді, – деді әлгі бейбақ.

	Тасқа басылған жалғыз парақ арызға көз жүгіртіп шыққан Протокол хатшысының төбе шашы тік тұрды. Арыз шеберінің сөз саптасынан шошынды. Қайдан теріп тауып алған сөздер десеңші!» [11; 441]. Осы секілді Премьер төңірегеіндегі арамдық отын лаулатып жүрген тағы бір кейіпкер – үш байдан шыққан, Денсаулық сақтау министрінің үстінен компромат жинаушы, суретте, былайғы өмірде мөлдіреп жүретін, шетелден дәрі-дәрмек сатып алу Басқармасының бас бухгалтері, тұнық судай мөлдіреген бойжеткен.

	Осы тұнық судай мөлдіреген бойжеткен, арыз жанрының шебері және Протокол хатшысы Өтегеннің үш бұрышты ойыны арқылы Денсаулық сақтау министрін оңдыртпай тағынан тайдырған. Бұл үштіктің құрған айла-жоспарының мықтылығы сонша, Денсаулық сақтау министрі кінәлі болмаса да, Премьердің бір мәмілеге келмей, мәселенің анық-қанығына көз жеткізбей қызметтен қағып тастағаны жанына қатты батты.

	«Тамұқ суретіне келетін әрі лас, әрі ауасы тар, бірін-бірі біліп болмайтын ығы-жығы темір жол вокзалының күту залының түкпірінде, шыңырау түбінің тұрғыны секілденіп екі жігіт отыр. Бірі – поезға мінетін бұрынғы Денсаулық сақтау министрі, бүгінгі жай ғана жолаушы Жарылғап, екіншісі – жолдасын шығарып салушы, Премьердің баспасөз хатшысы Шұғайып мырза... [11; 447]». Хикаятта осы екі достың қоштасар алдындағы суретінің көркемдік құдіреті сонша, бүкіл жан-дүниеңді еріксіз түршіктіріп, еріксіз өкіндіреді. Зұлымдықтың отына себепсізден-себепсіз жанып бара жатқан Жарылғаптың жанын ұғып, ішіңнен «аһ» ұрасың.

	«–Айта алмаймын ішім өртеніп барады деп. Осы қазір я осы поездан құлап өлсем қайтеді, я болмаса қараңғы түнде баукеспенің пышағына түссем қайтеді?

	– Сабыр түбі сары алтын, сабырыңды сақта, – дейді Шұғайып... Біразға дейін екі дос тіл-ауыздан қалып үнсіз тұрды.

	Сөзді Шұғайып бастады.

	– Арада көзге көрінбейтін шайтанның әрекеті бар секілді, – деді Шұғайып.

	– Түсінбедім, – деді Жарылғап.

	– Жазушымын ғой: жүрегім сезеді. Премьер мен біздің арамызда жанға сезілмей, көзге көрінбейтін әрекет етіп жүрген арам пиғылды әзәзіл шайтан бар секілді... Осы айдың басында, ойда жоқта бұрынғы ажырасып кеткен әйелімнен оңбағандай сөз жазылған арыз келіп түсті, артынша сол арызды үлкен кісі оқыпты деп естідім, кім жазды... қолтаңбасы әйелімдікі емес, әрине... хат қалай жетті... бәсекелес, бақталас күншілдердің қолына неғып түсті... шимайлай салған жалғыз бет қағаз биліктің шың басында отырған Премьерге қалай жетті... ол кісіге кім көрсетті апарып... бір түйір түсінсем бұйырмасын. Нешеме түндер ойланып зәулім биіктегі билік иесінің маңайында я ол кісіге, я мына бізге көзге көрінбей ұшып жүрген шайтан бар ма деп қаламын.

	– Болса-болар, ендеше менің жолымды тосқан, оңбастай етіп омақастырған сол көзге көрінбей жүрген бәсекелес, бақталас шайтан болып шықты... Әлгі көзге көрінбейтін, қыласысын қылып жүрген шайтанның шатағынан шыңырау түбіне құлап түспей, қалайша аман қалдың?..Құламақ түгілі мәртебең өсіп, қызметің биіктеп, Премьердің баспасөз хатшысы портфелін иеленіпсің, осының сырын айтшы, – деді Жарылғап. Шұғайып ойланып қалды.

	– Мен айтсам: мұзарт шың басындағы билік иесі маңайында сабылған пенделердің шайтаны қайсы, періштесі қайсы – оқта-текте біле жүретін қасиет қонған әулие адам, маған келгенде әулиелігі ұстаған болар. Өзім солай ойлаймын» [11; 448-449].

	Д.Досжан өз кейіпкерлерін адам-пенде ретіндегі барша жетістік-кемшіліктерімен, қайшылықтарымен біртұтас қарастырып, біртұтас күйінде алып шыға білген. «Үрей» хикаятында Шұғайып, Премьер, Протокол хатшысы Өтеген, арыз жанрының маманы тәрізді өмірде бар реалды тұлғалардың әралуан тіршілігі, әралуан мүдделері, әралуан ой-пиғылдары мен іс-әрекеттері арқылы оқырманынын қалтқысыз нандыра алған. Суреткер бұл жолы да өзінің қырық қатпарлы кейіпкерлерін ең қатал сынға салып, сол ең қатал сыннан ылғи екіұдай, үнемі екі жарылып, әр шешімге келген сайын өздерін-өздері тірілтіп, мәңгілік майдан тіршілігіне өз үйірлеріне бірде қосып, бірде шеттетіп ең қатал сыннан алып шығады.

	Ал жазушы Хантәңірі шыңындағы өмірді Премьердің сөзі арқылы толық жеткізеді: «Билік иерархиясының маңайында өмір мен өлімге бергісіз күрес жүріп жатқанын білемін, – деді қоңыр дауыспен. Осы жүрген жігіттер көзге жылы ұшырағанымен бірін-бірі бөріше талап, азу тісін басып, әлдісі әлсізін шетке лақтырып жіберуге дайын. Әттең жазушы болсам, «Премьердің маңайы» деген тартысқа, қым-қуат оқиғаға толы роман жазар едім. Тартысы шырма-шату сұмдық. Бірін-бірі талап жеп жатқан бөрілер, барыстар, шибөрілер, түлкілер. Бірінің үстінен бірі өсек өрбітіп, донос жазып, қайтсе де өзін мықты етіп көрсетіп жанталасып дүрлігетінін қайтерсің! Көзіңе көлгөрсіп мақтап отырып былай шыға бере: «Ә, соны қойшы!» – деп қолын сермелеп шыға келеді. Амбиция Алатау секілді, кісінің қолы жетпейді. Кісімен сағыз шайнап отырып тілдесу, көпе-көрнеу алдыңа көлденең үлкен мәселе тастап қойып, өзінше бұлт етіп із салып, ұстатпай шығып кету; әшейінде момақан, көрер көзге ақылды болып көріну; сырт айнала беріп дегдар дана кісі болып маңғаз тарту – мінекей, менің айналам!» [11; 455].

	Д.Досжан әдебиет майданында оқырманды алға жетелейтін, биікке көтеретін, білгізе түсетін келісті, көркем ырғақ-машықпен жазып келеді. Бұл өз-өзін қызықтау емес, өзін де, оқырманын да үзбей алға сүйреп жетілдірудің төте жолы ғана! Сондай жолдардың бірі – Шұғайыптың шығармада беделінің артатын тағы бір тұсы. Президенттің қабылдауында болуы:

	Жаңа кітабы жарық көрген бетінде үлкен кісіге бір данасын сыйлайыншы деген оймен «қабылдауыңызды өтінем» деп хат жазып жіберген... Бір күні қызметтегі жігіттер сабылып іздеп жатыр. Үлкен кісінің көмекшісі: «Табыңдар, бүгін кешкі он тоғызда қабылдайды», – деп телефон шалыпты.

	...Бекер ғана апалақтап, түймесі үзіле жаздап асығыпты, текке сасқалақтап терлепті. Үлкен кісінің алды кең болып шықты. Көңілі құрғыр өрекпіп жуғырақта басылып болмайды.

	– Саспа, асықпа, апалақтама, қаламгерім, қанекей, кітабың жақсы шығыпты ғой, құтты болсын, – деп мұзарт шыңның басында отырған Тақ иесі бұл ұсынған жұқалтаң кітапшаны парақтап қарай бастады... – Бұрындары бір шығармаңды оқығам. Бояуы мол, оқылуы қиын, суретпен жазады екенсің!

	– Енді мына тәуелсіздік туралы жазсам деймін. Қиын тақырыпқа қарадай ұрынып жүретін ауруым бар.

	Тақ иесі мұның жүзіне қарап майда жымиып күлді.

	– «Жазушылар кітабымыз шықпайды, шыға қалған күнде оқырманға жетпейді, нарық заманы есімізден тандырды деп жылайды ма, қаламгерім?»

	– «Жылап жүрсе – жылайтындай бар, көбінің пәтері жоқ, ақша табу амалын білмейді, капитализмнің көк мұзына жалаңаш құйрығымызбен топ ете түстік емес пе?! Нарыққа бейімделе алмай жатырмыз».

	– «Тезірек бейімделу керек, – деді Тақ иесі, – қаламгерім, қаламды кәсіп еткен бауырларға айта бар, гөй-гөйлеп жылап мүжіле бермесін. Қажыр-қайратына сүйенсің.. [11; 430-431].

	Д.Досжан шығарма көп бола ма, не аз бола ма, не шағын бола ма, әйтеуір бұрын әдебиетте көрінбеген, танымал болмаған өмірдің картиналары мен құбылыстарын, адам характерлері мен қарым-қытынастарын, өзгеше тағдыр болмыстарын әкелуге әр кітап-ақ міндетті. Ал бізге осы элементарлы талапқа жауап бермейтін, оқушы көңілін сел еткізбейтін сұрқай кітаптың саны қауіпті түрде көбейіп келеді. Олардың көбі оқушы назарына да, сынға да ілікпей үн-түнсіз дүние салып жатыр.

	– «Сізден сұрайын деп жүрген сауалым бар еді, мәртебелі Президент».

	– «Сұра-сұра, бұдан кейін көпке дейін ауденция бере алмаймын».

	– «Сіз жұтқан ауамен тыныстап, сіз жүргізіп жатқан реформаларды жұртқа түсіндіргеніме шексіз бақыттымын. Өзіңізбен тұстас, тағдырлас болғанымды әрдайым мақтаныш етемін. Қазақта өмірі түгесіліп бара жатқандай болып шаруа істейді деген сөз бар. Кейде көзіме өзіңіз, бейне, өмірі өтіп бара жатқан адамдай шаруа тындырып жүргендей көрінесіз. Дұрыс түсініңіз! Әрбір басқан қадамым болашаққа арналады, енді бұд іске қайта айналып соқпаймын деген кісіше өліп-өшіп ұмтылып, ұрынып істейсіз. Осының қажеті бар ма?»

	– «Сауалыңының жауабын өзің қайтарып отырсың. Әр істі қайта айналып соқпастай, тарих бетіне жазылардай өліп-өшіп істемеген соң барақаты болмайды, еш нәтежиесі көрінбейді. Тегінде өзімді-өзім өртеп, күйіп-жанып журіп шаруа тындыру тегімнен, қан қызуымнан ілесіп келе жатқан мінез бе деп ойлаймын. Әркім өз тағдырын өзі құрастырады».

	– «Рахмет, мәртебелі Президент!» [11; 431-432].

	Осынау диалог арқылы жазушы кейіпкерлердің жан дүниесін астарлы психологизм әдісі арқылы тұтас қазіргі кезеңнің, қоғамдық шындықтың ең бір маңызды тұстарын таңдап, талдап оқырманына жеткілікті түрде ұсынады. Бұл әлеуметтік шындық жалаң түрде емес, негізінен бас кейіпкерлердің өмірбаян-тағдырымен астасып, солардың тұтас көркемдік болмыс бітімін бейнелеп шығаруға бағындырылған.

	Осы секілді шығарманың көркемдік сипатын композициялық құрылымын, образдар жүйесін бейнелеу арқылы ашады. Хикаяттың композициялық құрылымы жағынан аса күрделі де табиғи шығуы жазушының хас шеберлігін танытады.

	Сонымен қатар, қаламгер қасиетті Құраннан сөздерін авторлық баяндауларға орнын тауып кейіпкер тағдырымен сабақтастыра көрсету мақсатында ұтымды пайдаланып отырады.

	Д.Досжан өз кейіпкерлерін адам-пенде ретіндегі барша жетістік-кемшіліктерімен, қайшылықтарымен біртұтас қарастырып, біртұтас күйінде алып шыға білген. «Үрей» хикаятында Шұғайып, Премьер, Протокол хатшысы Өтеген, арыз жанрының маманы тәрізді өмірде бар реалды тұлғалардың әралуан тіршілігі, әр алуан мүдделері, әр алуан ой-пиғылдары мен ісәрекеттері арқылы оқырманынын қалтқысыз нандыра алған. Суреткер бұл жолы да өзінің қырық қатпарлы кейіпкерлерін ең қатал сынға салып, сол ең қатал сыннан ылғи екіұдай, үнемі екі жарылып, әр шешімге келген сайын өздерін-өздері тірілтіп, мәңгілік майдан тіршілігіне өз үйірлеріне бірде қосып, бірде шеттетіп ең қатал сыннан алып шығады. Бұлардың бойындағы әралуан қайшылықтар өзінің шынайылығымен, шыншылдығымен айрықша қою, айрықша кесек, айрықша ірі болып шыққан, Әсіре, билік пен мансап төңірегінде ықлым замандардан бері талшық тауып не өріс тауып жүретін небір арамдықтар мен зұлымдықтар, небір залымдықтар мен сатқындықтар, небір қатыгездіктер мен жауыздықтар мейлінше дәл, мейлінше көркем, мейлінше философиялық болмыста бейнеленген.

	Жазушы Д.Досжановтың «Төрт патшаны көрген кейуана» хикаяты өзінің 101 жасқа келіп дүниеден өткен ардақты анасы Жәмила кейуанаға арналады. Жазушының марқұм анасы талай қазақ елінің басынан өткен қиын – қыстау кезеңдерді, сұрапыл соғыс кезіндегі елдегі ауыр жағдайды өз көзімен көріп, қилы тағдырға төзе білген асыл жан. Жәмила анасы өзінің талай оқиғаға толы ұзақ ғұмырында төрт патшаны көрген. Шығарма басында баяндалғандай жазушы Д.Досжан және оның жанұясы жайсыз хабарды естігенде «анасы жүзден асып, нұры таймай әлі жасай беретіндей болып» төбелерінен жай түскендей күй кешеді. Дәл осы кезде жазушы ойына анасының көзі тірісінде айтқаны түседі: «Апам марқұм төрт патшаны көрдім деп айтып отырушы еді». Не деген қажырлылық! Ұшақ ішінде жазушы тұңғиық ойға батады. Анасының бүкіл ғұмырында өзіне айтқан мәні бар астарлы әңгімелерін ой елегінен өткізіп, мынадай тоқтамға келеді: «Баяғыда, студент кезімізде, ұстазымыз Мұхтар Әуезов: «бәлі, мен өзім қос бірдей қоғамдық формацияны-феодализмді, социализмді бастан өткерген адаммын ғой», – деп сөз арасында айтып қалған еді. Сол айтқандай, жастық өмірін сонау жасыл белестің арғы қабағында қалған феодализмнен бастап, қызыл төңкерісті көріп, социализм дәуірін кешіп кеп, мына қазақ баласы ұлт ретінде тәуелсіздік алып, капитализмнің нарық машақатына топ ете түскенін көрген ел анасының бастан кешірген өмірін кезең-кезеңімен баяндап берсем ғой. Бәлкім, біреуге тасқа жанығандай қажыры өнеге болар, бәлкім, тастай берік төзім иесін тани түсер. Өмір сүре білудің өзі өнер. Сол өнердің күнгейі мен көлеңкесіне зер салып, көкірек көзімен қарап тәлім алар» [11; 343].

	Хикаят барысында жазушы анасының Сталинді, Қонаевты, Хрущевті, Назарбаевты көргендігі туралы баяндалады. Жазушы анасы жастық шағын, келіншек күнін көз алдына елестетіп, өткен күннен сыр шертеді. «Мұны айтқан аппақ қозының ұлпа жүнінен басқан жайнамазын жинап, төрт бүктеп басына қойып, намазға жүгінген қалыбын сақтаған Жәмила анам еді. Алыста қалған жастығын, келіншек күнін көз алдына қайыра елестеткендей болып, үні іріп, тосылыңқырап отырып қалды. Соңына айналып ұзақ жолға күн салып қараған жолаушыға ұқсады. Әжім торлаған дөңгелек жүзі, көз шарасы айқын жанары, шаршылап салған ақ жаулығына жартылай жасырынған маңдайы – анықтап қараған көзге уағында толып туған ай секілді аса ажарлы, қымбат бұйымдай, салтанаты бай, біртуар келіншекті елестетті» [11; 343].

	Анасы: «Дүрілдегеннен-дүрілдеп сендерше Ұлы Отан соғысы, бізше гәрман соғысы басталар алдында, біраз жыл бұрын Сарыұлы Досжанның шаңырағына бұратылып түскен келіншекпін. Отағасын жасының орта жастан асқанын сылтау етіп соғысқа алмаған. «Екі тау арасында жатқан «Ынтымақ» колхозының жаны мен малына иелік етіңіз, тозып кетпесін, заманында облыс бәйгесінің алдын бермеген сәйгүлік–ақалтеке тектілердің тұқымын сақтаңыз» депті», – дейді өткен күндер елесін еске түсіріп [11; 344].

	Сұрапыл соғыс жылдарындағы елдегі қиын жағдайды, тылдағы тынымсыз еңбек туралы былай дейді: «Мейлі де! Әйтсе де тылда, ел ішіндегі құқай соғыстағыдан еш кемдігі болған жоқ. Бастың аяқ, аяқтың бас болғаны емей немене қысы-жазы бел шешпейміз, елдегі ақсақ-тоқақ, некен-саяқ еркектер көктем шыға өгізге жерағаш, соқа тіркеп жоннан жер жыртады, ақ егіс салады, қыстың қамын жеп, шалғысын қайрап, өзен, бұлақ қабағынан шөп шабады. Әлгілердің бейнетінің ауырлығы сонша: сорғалаған тері жүзін жуып, көйлек-дамбалы былжырап денесіне жабысып шай ішкізбеуші еді» [11; 344]. Д.Досжан анасы Жәмила Жанұзаққызы сонау соғыс жылдарында колхозда сауыншы болып жұмыс жасаған. Соның ішінде жылқы малын сауатын болады. «Күніге желіге тізіп, жүзге жуық құлын байлаймыз, бұл дегенің күніге кемі – асауы бар, көнбісі бар, үрпісі шіреген жүз биені белді бүгіп, білекті түріп екі мезгіл сауып шығу деген сөз. Сауыншы аз. Жас әйелдер асау бие теуіп өлтіреді деп жылқышы ауылдан айналып қашады» [11; 345].

	Сол себепті де шығармада қазақ халқы үшін ең қасиетті саналатын жылқы малының пайдасы және оны қалай баптап өсіру керектігі, биені дұрыс сауа білудің қыр-сыры туралы жан-жақты айтылады: «Қымыз – ішкенге дәру. Жүз түрлі кеселді үзетін қасиеті бар. Жүз түрлі бейнет пен бапкер қолдың арқасында сылап-сипаумен, сапырумен дүниеге келеді. Кәдуілгі жұпар иісті, сары мейіз сусын ішкеннің таңдайына жұғып ұзақ тамсандыратыны содан. Ендеше қулық ұстап, асау құлынды бас білгі иіп, саусақты икемді етіп сауыншы болудың мың түрлі машақатын бір ауыз сөзбен баяндап берейін.

	«Сол білегіме шелегімді іліп, оң қолымды алға ұмсындыра созып, исінген байталдың бауырына еңкейемін. Жануар қытықшыл ма, қолымды шабына апартпай шаршатады. Теуіп кете жаздайды».

	«Атасына мың нәлет! – дейді жылқышы Сейілбек дырау қамшысын білегіне орай ұстап, – тегі, болмаса тұқыртып байлаймын да өгіз өріммен қамшылап аламын».

	«Шырақжан, шатағыңды кейінге қалдыршы, құлдығың болайын! Қорыққан, шыбын жаны көзіне көрінген биенің сүті қайтып кетеді. Ашуыңды басшы...» [11; 347]. Сонымен бірге Жәмила Жанұзаққызы жылқышы Сейілбек жайында ерекше тоқталады. Жылқы малына қатысты оның айтқан ақыл-кеңестерін де ұмытпапты: «Торы биені байламай сауған жөн, желіге маталып өледі! Күрең қасқа байталды босатып қоя бер!.. Жарытып сүт бермейді!.. Ары қайтар – ана қу аяқты!.. Мына желаяқты шідерлеп бермесем, сауырына қол жуытпайды!..» [11; 350].

	Жазушы анасы Жәмила халықтар көсемі Сталин Иосиф Виссарионовичті қалай көргендігі туралы баяндайды. Жәмила Жанұзаққызы колхоздағы алдыңғы қатарлы еңбегі сіңген сауыншы болғандықтан, Мәскеуде ел-елден келген тылдағы еңбек озаттары бас құрайтын Сталин мырзаның қатысуымен өтетін жиынға құрметпен шақырылады. Бұндай жиынға ол кезде кез-келген адам шақырыла бермейтін. Сталиннің бейнесін тек суреттен көріп жүрген Жәмила Жанұзаққызы үшін бұл үлкен қуаныш болатын. Ауданның өкілі әкелген хатта былай деп жазылған: «Жеңіс мерекесіне орай ашылатын выставкаға шақырамыз, Жанұзақова Жәмиланы.» [11; 351]. Бұны естіген Жәмила қаптаған шаруаны, одан қалды уй-жайымды тастап қайда барамын деп, ақшаның да аз екенін айтып, уайымдап қояды. Сол кезде аудан өкілі мына сөзді естіп: «Колхоз шаруасы қараң қалса да бүрсігүні сізді поезға шығарып салуым керек, балтай-шалтайды білмеймін, тапсырма солай. Сіздің орныңызға күйеуіңіз бие сауады... үйге қарайды... жолға ақша табады... тапсырма солай!.. Жолдас озат сауыншы!.. Стекеңнің бір ауыз пәрменіне былай деп көлденең сауал қою кәттә күпірлік болады, озат жолдас, бұл қағаздың саяси астарында үлкен мән жатыр, жолдас...» [11; 352]. Сөйтіп, Жәмила Жанұзаққызы бар шаруаны ыңғайлап жолдасына және колхоздағы жұмысшылар Сейілбек пен Әуелбеккке тапсырып, ұзақ жолға аттанады. Бұрын-соңды кішкентай ауылдан ешқайда ұзап шығып көрмеген адам үшін жол жүру уақыты 5 тәулікке созылатын Мәскеуге бару үлкен жаңалық еді. Ауылдың табиғи ұлттық тағамдарын арқалап, бесінші тәулік дегенде Мәскеу қаласына келіп түседі. Үлкен қалаға келгендегі таңданысын былай суреттейді: «Көшенің ана жағынан тұрып мына жағындағы адаммен айқайласып сөйлесетін Жаңақорғандай емес, құмырсқаша қаптаған адамға көз салсаң, бейне қарақошқыл көше жер бауырлап қыбырлап бермен ығысып келе жатқандай көрінеді. Екінші байқағаным: жердің бетіне сыймаған халық жердің астына түсіп күн көреді екен. Аюдың үңгіріндей үңірейген тесікке түстік те кеттік, «ай, енді жарық дүниені көру жоқ қой, сірә» деп ойлағам. Жер астынан гүрілдетіп поезд жүргізіп қойыпты. Ол поезда жұрт тікесінен тіке теңселіп, иін тіресіп тұрады. Үшінші таң қалғаным: үлкен шәрдің адамдары біз секілді жайласып отырып емес, тіке тұрып ас ішіп, аяқ босатады білем; түнемесі бірер сағат үйіне еніп мызғып алмаса – өңге уақытта көше кезіп теңселіп жүрген енапат бір халық» [11; 354].

	Сөйтіп ол Сталин мырзаның қатысуымен өтетін көрмеге де келеді. Белгілі көсем Сталинді көрерде ана қатты қобалжып, жүрегі лүпілдеп соғады. Жәмила Жанұзаққызы Сталиннің қасына барып қолын алмаса да, бір сағаттай сыртынан көріп, тылдың тарландарына арнап сөйлеген сөзін тыңдайды. Алған әсерін өзі былай деп суреттейді: «Алып елді алақанында ұстаған, диірмен тасындай дүниені дөңгелеткен жарықтық жымиған үстіне жымиып әрәдік жайлап мұртын сылап қояды. Тап суреттегідей. Күлімсірегені керемет, шуақты. Шуақты күлкісіне сары майдай еріп бойбасы босағаны қаншама!» [11; 358]. Бұл көрмеден ол үлкен әсер алады. Кейінгі патшалардың уақытында Сталинді қаралап, мойнына небір ауыр-ауыр күнәларды артып кінәлап, баспасөз беттеріне жазып, төрткүл дүниедегі тирандардың тираны деп жатты. Ал Жәмила Жанұзаққызы осы айтылғандардың біріне сенгісі келмейді, өйткені ол Сталин туралы мынадай пікірде: «Ал, мынадай майда жүрісті, шуақты жымиысты, нұрлы кісіні ондай жаманшылыққа, жамандауға ешқашан қимаймын. Сенгім келмейді. Сене алмаймын. Тиран, жауыз, жәһіл адамның көзі шоқтай қызарып, аспандап алақ-жұлақ етіп тұрмаушы ма еді...Құдай-ау, мына кісінің құдіреті қай жерінде?» [11; 359]. Жазушы анасының ойынша Сталиннің бойындағы қаталдық өзінің бойындағы қасиет емес, ол басқа жақтан, жаратқан иенің пәрменімен жеткен бұйрық деп түйіндейді. Бірақ неге бұндай бұйрық берілгендігін еш түсінбей, Сталинді жамандыққа қия алмай, бұл жұмбақтың шешімін келер ұрпақ таба жатар деп үміт артады. Міне, Д.Досжан анасының халықтар көсемі Сталин Иосиф Виссарионович туралы пікірі осылай аяқталады. Кейуана Дінмұхаммед Ахметұлы Қонаевты қалай көргендігін де өткен өмір белестерін сағына есіне түсіріп, таңдана айтады. Ұлы Отан соғысынан кейінгі жылдары елімізде халықтың жағдайы біраз уақытқа шейін көңіл толарлықтай болмады. Көптеген отбасының азаматтары, жалғыз тұяқ балалары, бауырлары майданнан оралмай, қайғы-мұңға толы күндерді басынан кешіреді. Кейуана дәл сол кезеңде талайлы тағдыр иелерін көргендігін айтады. Бұл кезеңде халықтың ойында тек талмай еңбек ету болатын.

	Осындай бір қарбалас уақытта ел ішінде елеулі оқиға болады. Кеңес Одағының жоғарғы төралқасына депутат сайлауы өтетін болады. Сол сайлауға Д.А.Қонаев депутат болып ұсынылатын болады. Сол кейуана мына бір мәселені есіне алады: «Есімде қалғаны: естіген кезде «жарықтықтың әкесі молда ма, былайғы жұрт Мұхаммед пайғамбардың атын айтуға қорқып жүргенде, діншілдерді комсомолдар қырына алған кезеңде – қорықпай, үрікпей «Мұхаммедтің дінін ұстар» деп есімін қойғаны ерлік екен», – деппін» [11; 360]. Ол кезеңдерде артық ауыз сөз айту да қауіпті болатын.

	Жазушының әкесі сол уақыттарда анасының айтуы бойынша, «колхоз басқармасы» деген лауазымды майданнан жаралы болып келген Сәрсен деген інісіне тапсырып, өзі жылқышы болады. Колхозда Павел есімді мал дәрігері жұмыс істеген. Оны әкесі Пабыл деп атайтын болған. Сол Павел сайлау науқаны қызу жүріп жатқан кезде депутаттыққа кандидат Д.Қонаев туралы былай дейді: «Бұл сайлау – зор саяси науқан. Саяси науқан болатыны – шет ел бізге қарап отыр, неғылар екен деп. Елдің қарап отырғаны – Жоғарғы Кеңес депутаттығына анау-мынау я малшыны, я диқанды, я жылқышыны ұсынып отырған жоқпыз, елдің сөзін сөйлейтін мынау деген лауазымы үлкен үкімет адамы, Ленинагор, Балқашта өндіріс ошағының отын лаулата жаққан, білгіш инженер, білікті маман, келешегі ел тұтқасын ұстайтын адам депутаттыққа кандидат болып ұсынылмақшы. Ол кісінің есімі – Дінмұхаммед Қонаев» [11; 362-63].

	Кейуананың айтуы бойынша біраздан соң сайлауға аптадай уақыт қалғанда есімі баршасына белгілі Д.Қонаев келген. Осыдан бастап халық қалаулысын қалай көргендігі жөнінде баяндайды: «Әлгі әдемі мәшинеден түскен ұзын кісі кең адымдап келіп осылай үймелеп отырған, тұрған бізге қаратып қоңыр үнмен: «Сәлеметсіздер ме, бауырлар?!» – деді. Ие, дәп солай. «Здрасти» деген жоқ, «армысыздар» дегенін естідім, ұмытпасам... шынымды айтсам... құлағымда қалғаны... сол... «сәлеметсіздер ме, бауырлар» болыпты. Жағалай төніп бір-бірлеп бәрімізге қол беріп амандасып шықты. Алақаны ұлпадай жұмсақ, үгітіліп тұрған жүгері шашағы ма деп қаласың» [11; 368].

	Халық арасына келген кезінде сөз алғанда Дінмұхаммед Қонаев кемел келешекке арналған үлкен жоспарлармен таныстырып, бұл колхоздағы барлық шешілмей жатқан сұрақтардың шешімін тауып, біраз көмек көрсетеді. Жәмила ана Д.Қонаевтың халыққа жасаған жақсылықтарын және оның бойындағы асыл қасиеттерін жіпке тізгендей ғып айтқан болатын. Сөйтіп, халықтың ыстық ықыласына бөленген Д.Қонаев көптен күткен сайлау өтіп, Жоғарғы Кеңеске депутат болып сайланады. Жазушы анасы әрдайым: « «биік» деген сөз Қонаевқа құп үйлеседі» деп үнемі айтып отыратын болған. Халықтың көңілінен шыға білген үлкен азаматтың бойындағы асқақ адамгершілікті, мәрттікті байқаған кейуана: «Айтқаным келді, ол кісі елді қырық жылға жуық басқарды, екі тізгін, бір шылбырды қолынан түсірген жоқ, тәйірі!» – дейді [11; 372]. Д.Қонаев депутат болған кезде небәрі 36 жаста екен. Жазушы кейінгі өскелең ұрпаққа ой қосатындай былай дейді: «Енді есептеп қарасам, Жоғарғы Кеңеске депутат болып сайланар кезде сол Қонаев атамыз 36 жаста екен, осы күні отыз алты жастағылар көжесін жылап әзер ішеді, алдағы жүрер жолын соқыр тауықтай әрең болжап көреді, ұлтының ұзақ сапарға шыққан керуен тізгінін ұстамақ түгілі – қарақан қамын ойлап өзі бір жаққа, елі бір жаққа маңып кетеді» [11; 372].

	Шығармада сонымен бірге ара-тұра табиғат көрінісі де бейнеленеді: «Қаратаудың таңы қандай әдемі, шығыс жақ жуған дәкеше ыдырап, ерекше хош иіс аңқып, аппақ нұр мына белесбелден бері қарай лықылдай құйылып шырайын ашқанда» [11; 368] – деп, туған жер суретін салады.

	Хикаят барысында әр кезеңде ел басқарған патшалардың бойындағы қасиеті, жүргізіп отырған саясаты жөнінде мәлімет беріледі. Жазушы анасы Жәмила Жанұзаққызы әр патшаға өзіндік бағасын беріп отырады. Өзі былай деп қояды: «Алпауыт елдің басшылары туралы азды-көпті көргенімді айтсам – мені бір сойқан, еңсесі биік лауазым иесі, я болмаса заманның маңдайалды дегдар кісісі деп ойлауы мүмкін. Мүлде олай емес. Қарапайым ғана қазақ әйелімін. Ең бомаса жиын-тойда камзолыма жарқыратып тағып жүретін орденім жоқ, соғыс жылдары сауыншы болған ақ тер, көк тер бейнетіме – «Тылдағы ерен еңбегі үшін» деген медаль ғана өзіме бұйырғаны» [11; 372]. Сол сияқты кейуана бір кездері жазушы баласы отау құратын болып, Алматыға барғанында Хрущевті көргенін айтады. Ұлының тойынан соң біраз уақытқа қалада қалатын болып, бір себеппен Хрущевті көру сәті де түседі. Сол кездері Алматы қаласында Хрущевтің келуіне байланысты қызу дайындық жүргізілген. Жазушы анасын «Хрущевті көріңіз» деп алып қалады. Жаз мезгілінің ең ыстық күндерінің бірінде қалаға күткен қонақ та келеді. Сол жиынға қалай дайындалып барғандығы жөнінде кейуана: «Алматыдағы балам үлкен оқуды бітірген 1964 жылғы маусым айының басы. Ертеңгісін ерте тұрып өңіріне алтын жіппен өңіржиек, оқа, өрнек салған жеңсізімізді, аяғыма әміркен мәсімді киіп, басыма шаршылап ақ жаулығымды салып, ағылған жұртқа ілесіп орталыққа шығатын ұзына көшенің бойына жетейін» [11; 376].

	Сөйтіп тағатсыздана күткен басшысы келгенімен: «Сол екі арада мәшинедегі жалпақ бет, басын ұстарамен қырғызған үлкен кісі тұсымыздан зу етіп өте шықты» [11; 378] – деп Жәмила Жанұзаққызы онша көңілінің толмағандығын білдіреді. Соншама дайындықтар жүргізілгенмен, халықпен еменжарқын кездеспегені қиын екен деп күрсінеді. Сонымен бірге кейуана Хрущевтің сөйлеген сөзін халық онша ұнатпағандығын да айтып өтеді.

	Қапырық күн астында тамам жұртты жинап алып бір тал шашы жоқ қасқа басынан сорғалап тер аққанша, дауысы қарлыққанша сөйлеген мына көсем кісі: «Арттарыңа бұрылыңдар! Үндеместі соңына салған, бір-біріңді аңдыстырған, абақтыға жапқан, елден аластаған, атқан, асқан сол – халықтар әкесі Сталин», – деп көнетоз сырнай үніне салып салмақтағанда бар ғой жұрт бір-біріне үрке қарасты.

	«Аяқтарыңның астына қараңдар! Жүгері егіңдер, бесжылдықты үш жылда орындаңдар, аспанмен таластырмай, бір қалыптан шыққандай бес қабатты темір-бетон үй тұрғызыңдар, қара нанға қанағат қылыңдар!.. Макаронға салмақ салыңдар!..» [11; 387] – деген әңгімеден мезі болғаны бар, мезі болмағаны бар жиналыстан бірсін-бірсін бөстегін көтеріп жылыстап шығып жөнелгеннің қарасы мол деседі.

	Осылай кейуана Хрущевті де көріп, басына аппақ қардан тәж киген әсем таудан алыстап поезға отырып, туған жеріне оралады. Жол үстінде кетіп бара жатып, көз алдына өткен жастық дәурені, өткен күндері елестейді. Ол: «Поезд дүрсілімен барып келіп, барып келіп жантайып жатып өткен ғасырдың алпысыншы жылдар елесінен жырақтай түсемін. Өзім де естелік еліне айналам! Беу, жалған-ай!.. Бүгін бар адам ертең жоқ, естеріңнен шығып кетсем зәуде – естелік елінен іздерсіңдер мені де!» [11; 388] – деген болатын.

	Елімізге тәуелсіздік таңы атып, еңсесін көтеріп егемендік алды. Халқымыздың болашаққа деген сенімі артып, еліміздің күш-қуаты, біртіндеп қалыпқа келе бастады. Үлкен үміт, сенім артар патшамыз елбасымыз Нұрсұлтан Әбішұлының болғанының өзіне тәуба. Кейуанамыз Н.Назарбаевтың тұсында еліміз көптеген асуларды бағындырып, жетістіктерге жетті, келешекте де талай жеңістерге жетері анық деп риза екенін білдіреді. Өзінің естелік әңгімесінде бала кезіндегі күндерді де еске алады. Жәмиланың әкесі Жанұзақ төте оқуды білетін, көкірегі ояу, сауатты кісі болған. Әкесі үнемі шай үстінде отырып, кейінгі ұрпаққа өнеге болатындай сөз қалдырған.

	Жазушы анасы тәуелсіз еліміздің елбасшысы Нұрсұлтан Әбішұлын қалай көргендігін баяндайды: «Қартайған кісіге уақыт сұмдық шапшаң өтеді. Алматыда жазушы баламның қолында тұрып жатқан кезім. Жамбыл көшесі мен Нұрмақов көшесінің қиылысына, дөңестеу жерге түскен, иілген жақ секілді бес қабатты кірпіш үйді уағында Ғылым Академиясы салғызыпты, көршілеріміз кілең қазақтар, кітап ашқан, кітап сөзімен сөйлеген ғұламалар тұрады» [11; 390]. Осы үйде тұрған кезінде кішкентай немересін ертіп, аулаға таза ауаға шығатын. Сол кездері қыздарына келіп жүрген бір ақкөңіл, жүзі жайдары, сөзшең Күләш есімді әйелмен танысып, жақсы араласып кетеді. Жанына жағымды әңгіме дүкен құрып, бір марқайып қалатын. Сондай бір тартымды әңгімелердің бірі елбасымыз Нұрсұлтан Әбішұлы туралы болды. Жоғарыдағы айтылған Күләш елбасының дәл өзімен Шамалғандағы Абай мектебінде бірге оқыған екен. Сол бірге оқығандар бес кісі болып Астанаға Ақ Орда ғимаратына барып, Н.Назарбаевпен қалай жолыққаны туралы кейуанаға айтып береді. Жәмила Жанұзаққызы: «Қой, үйге жүр, патшаның алдын көрген келіншекті дастархан басында отырып тыңдайын» [11; 391], – деп әлгі Күләшті үйіме ертіп келдім.

	Ол Астанадағы Президент резиденциясын қалай тауып, Нұрсұлтан Әбішұлымен жолыққандары туралы өзгертпей баяндап береді. Күләштің айтуы бойынша елбасы бірге оқыған жолдастары болғанымен бүгінгі таңда белді азамат, ел, жер қамын ойлаған биік тұлға, бір сөзбен айтқанда патшамыз болғандықтан, ол кісіге кіру оңайға тиген жоқ. Үлкен қиындықпен кіріп, жолыққандарын айтады. Күләш елбасын көргендегі әсерін былай жеткізеді: «Шындығында Нұрекемнің көз жанары ешбір жанға ұқсамайды, алыстан бір қарағанда айтатын сөзінің бәрін айтып қойғандай болатын. Нұрекем айналайын маңдайы жарқырап ойланып отырып қалады. Құлағы бізде болғанымен, қиялы алыста қанат қағып жүргенге ұқсайды. Әлден уақытта ойының тізгініне ие боп, ошарылып қалған бізге бұрылады» [11; 393]. Содан соң барлығымызбен жеке-жеке сөйлесіп, қандай көмек керек екенін сұрастырып, әрбіреуімізге сыйлық ұсынған болатын. Шығармада елбасымыздың адамгершілік асыл қасиеті, мәрттігі ерекше баяндалған.

	Жоғарыдағы әңгіме айтылғаннан кейін екі-үш айдан соң кейуана үйіне ентігіп, асығып сол Күләш келіп, ертеңгі күні Жәмила Жанұзаққызының елбасымен кездесетіндігін хабарлайды.





«–Баяғы ауылға әкім етіп сайлап алған Байбақтинов келді үйіме, – дейді Күләш етегіне сүрініп кіріп келе жатып, – Президент бір топ ауыл үлкендерін өз резиденциясында қабылдамақшы екен, күні ертең!.. Қабылдау тізіміне енгізген бір кейуана аяқ астынан ауырып қалыпты!.. Бір ақсақалымыз аяғын кетпенмен шауып алып ауруханада жатқан көрінеді... енді сол үлкендердің орнын толтыратын, көзге көрінетін кім бар дегенде аузым қышып сізді атап едім!.. Ертең Президент қабылдауына барасыз, құдай қаласа, алла бұйырса!» [11; 395] – кейуананы бір қуантып кетеді. Сөйтіп, елбасымен кездесетін нұрлы күн де келіп жетіп, қартайған шағында Жәмила Жанұзаққызы елбасымыз Нұрсұлтан Әбішұлының жарқыраған жүзін көріп, тілдесу бақытына ие болады. Бұл бақыты шығармада былай беріледі: «Төсегіме бас қойып жатып ернімді жыбырлатып: Тоқпын, тоқпын, құлындарым! – деппін. Мойынымызға бұршақ салып жүріп тілеп алған Президентіміз, Нұрсұлтандай баламның дидарын көріп, дегенін естіп тірі сөзіне тойып қайттым!.. Шылауына ғайып ерен, қырық шілтен періштелер ілессін!.. Халқының назарында жүрсін!.. Тіккен туы құламасын!..» [11; 398]. Бұл әрине кез-келгеннің басында бола бермейтін бақытты жағдай. Ал, Жәмила кейуанамыз болса тек бір ғана патша емес, өзінің бүкіл саналы ғұмырында ел басқарған, халық ықыласына бөленген биік тұлғалар – төрт патшаны да көрген ардақты жан. Ғұмырында көрген патшалары туралы айтылған анасының әңгімесін жазушы Дүкенбай Досжан өз шығармасына арқау етіп, көркемдік кестеге салып өрнектеп, оқырман қауымға жеткізе білген.

	Шығарманың түйіні – әр кезеңде ел басқарған басшылар және олардың халыққа жүргізген саясаты, қазақ халқының басынан өткен қиын-қыстау кезеңдер, оқиғалар жөнінде, сонымен бірге жазушы анасының мағыналы өмірі жайында, төрт патшаны қалай көргендігі туралы, перзенттік борыш ретінде көркем шығарма етіп халыққа жеткізуі. Бұл – өскелең ұрпаққа берері мол, тағылымды туынды.

	Қазақ поэзиясының жарық жұлдыздарының бірі Қадыр Мырзалиев өзінің жұмбақ жан-адам туралы жазылған «Жазмыш» атты еңбегінде былай дейді: «Дүниенің ең басты жұмбағы – адам. Адамдар дүниенің бәрін түсіндіргенмен, өздерін өздері әлі де болса түсіндіре алған жоқ. Әу баста қандай жұмбақ болсақ, қазірде сол жұмбақ қалпындамыз. Адам баласы жер бетінде жаратылғалы өз-өзіне үңілумен, өз-өзін тануға тырысумен келеді. Өткен өмір жолына, тартқан тағдыр таразысына ой жібере отырып, жаратқан иенің маңдайға жазған жазмышына мойын ұсынады. Жазмыштың орысша баламасы – рок. Орыс ағайындар бұл сөзді қалай түсіндіреді екен деп, Владимир Дальдің сөздігіне үңілдім. Ол да негізгі мағыналадың бірі ретінде – «судьба, предопределение, участь неминучая, суженое» – деп ұғындырыпты».

	Бұл жоғарыда айтылған сөздердің барлығында үлкен философиялық мән, тереңдік жатыр. Адам баласы дүниеге келмес бұрын анасының құрсағында жатқанда-ақ Алла тағала пешенесіне тағдырын жазып қояды екен. Тағдырдан ешкім еш уақытта қашып құтыла алмайды. Жер бетіндегі әр адамның алақанындағы сызықтар мен жазулар бір-біріне мүлде ұқсамайды. Қанша адам болса, сонша тағдыр. Қадыр ақын айтқандай, әрбір адам – жұмбақ, тылсым әлем. Ғұмырының соқпақсыз өтуіне адам баласы өз үлесін де қосу керек.

	Осындай күрделі пәлсафалық категория турасында және арман қала, әсем қала ел ордасы Астанамызды құруға аянбай тер төгіп, өз үлестерін қосқан тұлғалар жайында жазушы Дүкенбай Досжанов қалам тербеген. Бұл хикаят жалпы білімпаз, ұшқыр ойлы, ғажайып идеяларға толы, тапқыр, еңбекқор тұлғаларға арналады. Шығарманың басты кейіпкері Жандар Мәлібековжастайынан білімге, оқуға, сурет салуға ерекше құштар болған. Кейіннен арман қуып үлкен қалаға келіп, өзі армандаған сәулет-құрылыс университетіне түсіп, өмірінде түрлі келеңсіздіктерге ұрынған дарынды сәулетші. Хикаят барысында жазушы Жандардың образын жан-жақты аша түседі. Жандар – өз ісінің шебері. Өте білімді, алғыр сәулетшінің әсем қаламыз Астананы көркейтуге қосқан үлесі зор. Көптеген архитектуралық жобалардың авторы болады. Жазушы хикаятты «Жазмыш формуласы балалықтан басталады» – деп бастайды. Шығарма негізгі кейіпкер Жандардың балдәурен балалық шағы туралы баяндаудан басталады.

	Беу, балалық! Адам өміріндегі ең тәтті де қызықты, ұмытылмас кезеңдер! Балалық шақ – ешбір уайым-қайғы жоқ, бақытты кез. Бірақ хикаят кейіпкері Жандардың басына бақытты балалық шақ бұйырмаған. Хикаят ата-анасынан ерте айырылып, өмірдің қиындығын жастайынан сезініп, бірақ алға қарай ұмтылып, алдына нақты мақсат қойып, оқу-білімге ерекше құштар болған, болашағына үлкен жауапкершілікпен қарайтын, еңбекқор, ізденімпаз азамат Жандар туралы өрбімек. Қандай да болмасын қиындықтарға төтеп беріп, жақсылыққа, ізгілікке қол созу, биік белеске ұмтылу – үлкен ерлік. Сондай ерлікті кейіпкеріміз Жандар жасайды. «Білімдінің күні-жарық, білімсіздің күні-кәріп» дегендей ол жастайынан көп оқығанының арқасында өмірінде көптеген жетістіктерге қол жеткізеді.

	Жандар төрт жасында анасынан, он төрт жасында әкесінен айырылады. Анасының есімі – Күләнда. Анасының аялы алақанының ыстығын сезініп үлгермеген Жандар бақытты балалық шақтың бал дәмін де тата алмайды. Әкесі Мәлібек теміржол обходчигі болып жұмыс жасайды. Екі баласын жеткіземін деп, демалысты білмей еңбек етеді. «Әкесі Мәлібек темір жол обходчигі, баяғы жол қараушы, мойнынан дорбасы, иығынан балғасы түспей, үйелмелі-сүйелмелі қос жетімегін адам етем, жеткізем... деп жүріп екінші мәрте отбасын құруға қолы тимепті. Соғыстан кейін басы бос, көңіл қосатындай әйел кезікпепті. Жан-жағына қарап, ес жинауға мұршасы болмапты» [11; 7].

	Жол қараушының жұмысы өте ауыр. Таңнан кешке дейін иығына зілдей жолқапшық салып, ауыр балға ұстап күніге он алты шақырым қашықтыққа жүреді. Жандардың әкесі жұмысқа салдыр-салақ қарамайды. Күнде жұмысынан қалмауға, уақытында кетуге тырысады. Бұның барлығы балаларының қамы. Шығармада ол былай беріледі: «Жол қараушы. Иығында зілдей жолқапшық, қолында бір басы жұмыр, келесі басы жылан тіліндей айыр ауыр балға. Күніге ерсілі-қарсылы жосып өтіп жатқан бірде жолаушы, бірде жүк поезына жол бере аяңдап, он алты шақырым қашыққа жүріп қайтады. Ұйытқыған боран, сүмектеген жауын, аптап ыстық жол қараушыға кедергі емес. Белгілі уақыт, дағдылы кестеге мойынсұнып, мойынды екі иықтың арасына тығып, бүкең-бүкең жолға шығасың, рельстің түйіскен тұсына үңіле түсесің, із кесесің» [11; 7].

	Әкесі кейде ауырып қалғанда, ауданға шаруаларымен кеткенде Жандар мойнына зілдей жолқапшықты іліп алып, теміржол бойына әкесінің орнына жұмысқа да шығып жүреді. Жандар бала кезінен ойынның, бос жүрудің не екенін білмей өседі. Үнемі уақытын еңбектенумен және кітап оқумен, ізденумен өткізеді.

	Разъезд іргесіндегі шап-шағын мектепте бастауыш кластарын оқып шығады. Бұл мектепте білім берген ұстазы әуелі өзінің ақын боламын деп бола алмай, ғылыми атақ қорғаймын деп қорғай алмай қалғанын оқушыларға ұзақ әңгіме ғып айтады. Сонымен бірге ол оқушыларға сабақ барысында ақыл айтатын:

	«Төгілдіріп дестелеп сөйлеп-сөйлеп келіп: «Әй, маубастар, сендерге су тегін ақыл айтамын, құлақтарыңа құйып алыңдар», – дейді төндіре түсіп. Балалар жамырап қоя береді:

	– Айтыңыз, ағай, су тегін ақылыңызды айтыңыз!

	– Ең құрығанда үш адамға бастық болуды ойлаңдар, – дейді ағайы-бастық болмадың бар ғой, құр әншейін суішкіліктің соңынан сүмеңдеп кетесің, сосын үш адамға бастық болмасаң-бұл қазақ бұрылып сәлем бермейді саған» [11; 9].

	Жандардың құлағынан ауылдағы мектепте оқытқан мұғалімінің ақыл-кеңесі кетпей қояды. Бала кезінен кітапты көп оқып, құба дүз далада жүріп қиялдағанды жақсы көреді. Ол өзі қайырымды істерге де жақын жүретін. Арасында көрші қарияның шөбін түсіріп, қорасын тазалап батасын алады. Сабақ оқып қабаттаса жүріп, үй шаруаларымен де айналысатын. Жандар әкесі дүниеден өткен соң аудан орталығындағы жетім және жағдайы төмен отбасы балаларға арналған интернатқа орналасады. Ата-анасынан ерте айырылған Жандар басқа балалардан мүлдем өзгешелеу еді. Интернат қабырғасында да сабаққа деген ынтасы ерекше болады. Кітап оқудан, сурет салудан, есеп шығарудан еш жалықпайтын. Жандар айналасындағы достары асыр салып ойынның соңында жүрсе де, олар мән бермейтін. Өйткені Жандар түкке тұрғысыз нәрсеге көп көңіл бөлмейтін, әрдайым тереңнен ойланатын.

	«Белі сырқырап, құйрығы тесіліп әбден шаршаған кезде жанындағы іші түскен керуетке сылқ түсіп құлай кетпейді. Іштегі тиегі, төзім серіппесі жібермейді. Со мезетте тым жырақта, кейде жақындап, кейде қашықтап мөлдіреп тұрып алатын әлдебір нүктені тауып алады. Сол көзге көрінбейтін нүктеге сағаттар бойы қадалып сарсылады. Ой арманы ішінен адаса жаздап көп сауалға жауап іздейді. Көш құлаш ой тізгінін түйетін тұс сол – көз нүкте!» [11; 13]. Жазушы осы кейіпкердің бойындағы ешкімге ұқсамайтын қасиеттерін саралай келіп, психологиялық жан күйіне тереңірек үңілуге ерекше ден қояды. Жазушының өзіне тән жазу ерекшелігі – кейіпкерлерінің жан-дүниесіне үңілуі, олардың әрекеттерін шебер суреттей білуі.

	Дүкенбай Досжанның қай шығармасын алып қарасақ та, тілі жатық, оқуға жеңіл, әр кезеңдегі уақыт сырын, сол заманға сай адамдарын бейнелейді.

	Д.Досжанов хикаяттың желісіне ерекше қанық бояу беретіндей бір оқиғаны баяндайды. Бұл оқиға көпшілігне аян ана мен бала туралы аңыз. Асыл аналардың перзентіне деген шексіз ыстық махаббаты, сүйіспеншілігі, мейірімі айтылады. Бұл өмірде кімнің жандары бір жаралған десек, ол әрине бала мен ана. Ана қашан да баласының қай жерде жүрмесін, қандай жағдайда болмасын амандығын тілеп, бәрін нәзік жүрегімен сезіп, біліп отырады. Ананың балаға деген махаббатына ешқандай махаббат жетпейтіндігін жазушы аңыз арқылы жеткізе білген. Сол аңызға қысқаша тоқтала кетсек: «Есте жоқ ерте заманда жаналғыш әзірейіл періште біреудің бетіне қараған жалғыз ұлын ажал шеңгеліне қысып, шыбын жанын көзіне көрсетіп қинап жатқан көрінеді. Етінен ет кесіп ап жатса бір сәрі ғой, әрі-беріден: «Ә, сені ме!» – деп жүндей түтіп жұлмалап зар еңіретіпті. Қаққанда қанын, соққанда сөлін алардай болып ызғарын төгіпті. «Бұл азаптан құтылғың келсе – анаңның жүрегін әкеліп бер», – деп әрі-беріден тепсінген кезде – жер тербетіліп, ай теңселіпті.

	«Мақұл, – депті бейбақ ұл, – анамның жүрегін әкеліп берсем босатып қоя бересің бе?..» «Сен көр, мен көр, өзіңмен ешбір шаруамыз болмайды, шешеңнің жүрегін әкеліп алақанымызға салсаң жетеді!» [11; 13] – делінеді. Бұл айтқан сөзді бейбақ бала естіп алып, ештеңе ойламастан үйіне қарай жүгіреді. Қарашаңырағына жеткен соң анасына болған жағдайды баяндайды. Арине бұны естіген қайран ана баласының жер бетіндегі амандығын ойлап, өз жүрегін беруге бірден келісімін береді. Асыл аналар әрдайым өз жанының амандығынан гөрі бауыр еті баласының аман болғанын қалайды. «Шырқыраған шыбын жанын жарық дүниедегі анасының жылы алақаны, адамгершілік ұстанымынан, ұлы сезімінен артық санаған безбүйрек, қаны қарайған ұл – әлгі сөзді құлағы шалған бойда «құдай беріп қалды» деп ойлайды. Өзін жарық дүниеге әкелген, ақ сүт беріп асырап өсірген анасының тұла бойын қызыл-ала қан қылып кеудесін жарып, жұдырықтай жүрегін жұлып алыпты» [11; 14].

	Анасының нәзік жүрегін уысына тығып алып, алып-ұшып жүгіріп келе жатқанында аяғы сүрініп, құлап, қолындағы жүрек шығып кетеді. Сәлден соң жұдырықтай ана жүрегіне тіл бітеді. Сондағы ана жүрегінің айтқан сөзі: «Құлыным-ай, бір жерің ауырып қалған жоқ па?!» [11; 14]. Бұл жердегі айтылып отырған мәнді әңгіменің төркіні – ананың перзентіне деген шексіз, өлшеусіз махаббаты, сүйіспеншілігі, ерекше ықыласы. Қайран ананың кешірімділігі мен мейірімділігінде шек жоқ. Анасы баласы қандай жағдайда болса да жүрегімен сезіп, қуанышты жағдай болса қуанып, қайғылы жағдай болса қынжылып, қиналып отырады.

	Сонымен бірге жазушы хикаят барысында тағы да бір орынды оқиғаға тоқталады. Ол былай басталады: «Көріпкелдік – өткір сезімді кісіге қонады. Өткен ғасырдың қырқыншы жылдары Семей елінің Қайнар ауылында, Мансұр есімді ел сыйлайтын кәрияның қара шаңырағында өзгеше оқиға өткен» [11; 17]. Қырық төртінші жылдың мамыр айы болатын. Мансұр қарияның үйіне суық хабар жеткізіп пошташы шал келеді. Майданға кеткен ұлдарынан «ұшты-күйлі жоғалды, таппадық, қаза болғандар қатарына жатқыздық депті!» деген хабар келеді. Майданға кеткен баласының дүниеден өткеніне анасы сенбейді. Тірі екенін жүрегімен сезеді. Суық хабарды ести сала бұл шаңырақ молда шақыртып, садақа беруге кірісіп те кетеді. Мал сойылып, құран бағышталып, ауыл халқы жиналады. Ана байғұс уайым-қайғыға салынып, төсек тартып жатып қалады. Әрбір түн сайын баласы түсіне еніп, ауыр күндерді басынан кешіреді. Сөйтіп біраз уақыт өткеннен соң жалғыз ұлына арнап ас беріп жатқанда бір ғажайып оқиға болады. Қыр жақтан ауыл тұрғындары шинель киген солдатты көріп, аң-таң қалысады. «Қиырдан ығысып келе жатқан әлдебір қорқынышты құбыжық көргендей еркектер жағы ежірейісіп, біраздасын барып естерін жиып: «Ой, мынау майданнан жараланып бір жамбастап келе жатқан Аймұхамет қой, жүрісінен жыға танып тұрмын», – дегені. Былайғылар сенерін де, сенбесін де білмей өрт көргендей шу ете түседі» [11; 19]. Бұл расында да Мансұр қарияның баласы Аймұхамет болып шығады. Баласының амандығына шын сенген және соған көзі жеткен ананың қуанышында шек жоқ. Құлыным деп, айналып-толғанып, ащы үн шығарады. Ол Одер қалашығын алу шабуылында жараланып, аман қалған екен. Бұл Аймұхамбеттің басынан өткен мезеттердің барлығын анасы сезіп, жүрек тұсы шаншиды. Неткен жаратылыстың тылсым күші десеңізші! Ана баласының қандай жағдайда екенін жүрегімен сезіп отырады. Және де ол үміт алдамайды. Ана мен баланың жан бірлігі керемет құбылыс. Әлемде түрлі құпия-сырға толы құбылыстар баршылық. Шығармада былай деп келтіріледі: «Дөңгеленген дүниеде біз білмейтін құпия ғажайып сыр толып жатыр. Соның бірі – жанның бірге жаралуы, бірін-бірі өліп-өшіп жақын тұтқан, бірінсіз бірі жеке дара жүре алмайтын адамдардың жан бірлігі, жазмыштың формуласы туралы жіліктің майы секілді мәйекті оқиға осы» [11; 22].

	Құба дүз далада еркін өскен Жандар кең жазиралы дархан даланы, самал желі ескен керемет ауасын жаны сүйеді. Жандардың басына бұндай керемет табиғат аясында түрлі қиял, армандар келетін. Кез-келген ақын болсын, жазушы, сазгер, әнші болсын қазақтың құба даласында өсіп, тамылжыған табиғатымен тамсанып, ерекше әсер, күш алып небір туындыларды өмірге әкелген. Сол сияқты Жандардың да арманы – «Көкірек көзінде құба дүз даланың бұратылып аққан өзені, иілген сәмбі талы, көк жусанның қышқылтым иісі сіңген балаға дала иесінің, дала пірінің назары түсті, айдалада шошайтып кісікиік қылмай, кісілерге қосайын дегені болар, бәлкім, көкірегіне өнер дарытты. Ол өнер: даланың мың құбылған бояу сырын, тіршілік сарынын, сәуле сызығын ақ қағазға түсірсем деген ұлы дәме болатын!» [11; 23]. Жандар арман қуып қалаға оқуға түсуге аттанады. Аттанбас бұрын жолға шығу үшін еңбектеніп, аздап тиын-тебен табады. Жесір кемпірдің үйінде балшықтан кесек соғады. Сөйтіп Жандар жиырма мың кесек соғып, адал еңбегімен жолға ақша табады. Жанында жанашыр әке-шешесі жоқ қаршадай бала үшін талаптанып оқуға түсу үшін, қалаға бару үшін еңбектеніп ақша жинау – үлкен ерлік. Үлкен қайрат-қажырлылықты қажет етеді. Оқуға кетер алдында қарадомалақ баланың түсіне анасы Күләнда кіреді. Бұл да бекер емес. Өйткені Жандардың анасының жаны көкте жүрсе де, баласының өміріндегі ең жауапты кезеңіне алаңдаулы екені белгілі. Көрде жатса да перзентіне жүрек жылуын сыйлауда. «Маңдайын тақтай тапшаннан алмаған күйі құс ұйқыға шомған. Ай сәулесіне ілесе әйнектен түсіп Күләнда шешесі төбесіне төніпті. «Құлдығым, қалайсың?» – деп жыпжылы алақанымен басынан сипайды. Қарадомалақтың үні шықпай, тамағына түйір-түйір жас кептеледі. Анасына деген сағынышы уыз сары түске айналып кілегейленеді. «Оқу іздеп осынша сабылмай-ақ облыс орталығына түссең нетеді, құлдығым?» [11; 24]. «Жан әлемін ащы түтін жайлағандай тұншыға күбірлейді. «Жолың болсын, құлдығым, аруақ қолдаған бала едің», – деп Күләнда шешесінің елесі ерін ұшымен күбірлеп, шегініп-шегініп жоғалып кетеді» [11; 26].

	Жандардың түсіне анасының кіріп: «Жолың болсын, құлдығым, аруақ қолдаған бала едің» дегені еш бекер емес екен. Шүйкедей ауылдан үлкен қалаға келген Жандар оқуға құжат тапсырған кезде бір қиындықтар туындап, артынан тез арада шешіледі. Құжат қабылдаушылар түрлі сылтау айтып, қабылдамауға тырысса да, Жандардың құжаты жолы болып қабылданатын болады. Жауапты хатшы еңсесі түсіп кеткен баланы көріп, құжатын алғызады. «Осы мезет Жандар құдай бар екен деп ойлады! Есік алдындағы жардай жігіттің аяушылығын туғызған, мұның аузына «болам» деген тірі сөзді салғызған періште шығар, бәлкім. Анасының баяғы түсіне енген елбіреген, елжіреген сұлбасы құлағына тақап кеп: «Қарғамның аруақ қолдайтыны бар», – деуі тегін болмас-ау, сірә!» [11; 28].

	Барлық емтихандардан сүрінбей өтіп, Жандар ел ордасы Астанадағы мемлекеттік сәулет-құрылыс университетіне түседі. Оқуға түскен күннен бастап, Жандар оқу-білімге ерекше құштар болады. Кітапханада ұзақ дайындалып, күнде қарауылмен қосыла шығып жүреді. «Кітапхананы екінші баспанасы етіп, елдің ең соңына қалып, қарауылмен қосыла жауып шығып жүрді. Лекцияға алғашқылардың бірі боп еніп, салақұлаш сауал қойып сабақтың ең соңында қалатын әдет тапты. «Алғыр бала» атанды» [11; 29].

	Жазушы хикаят барысында жазмыштың формуласын былай деп түсіндіреді: «Тағдыр – әжім секілді маңдайға жазылған жазу. Жазу иесі жарық дүниеге келмес бұрын, атаңның ағзасы, анаңның қаны арқылы қосылып, сүттей ұйып сүзіліп, тек құрап келешек күндердің ғажайып формуласын түзеді. Артық-кемін өмір тезі өзі түзеп епке келтіреді. Тағдыр жазуы, қазақша – жазмыш, пенденің өмір бойғы бағдаршамына айналып, басын төрге сүйресе, табалдырыққа сүріндірсе – текке тартады. Жазмыштан озмыш жоқ. Жазмыш формуласын ешбір пенде өзгерте алмайды» [11; 29].

	Осыдан бастап басты кейіпкер Жандардың тағдыр жолы баяндалады. Ол өзінің бойындағы ерекше білімділігімен көптеген жетістіктерге жете отырып, сонымен қатар көптеген сәтсіздіктерге де ұшырасады.

	Жандардың алғырлығы соншалық үшінші курсқа дейін кілең бестікпен оқып, төртінші, бесінші курсты бір жылда қосып оқиды. Университет қабырғасындағы дәріс беретін барлық оқытушылары бұл студенттің білімділігіне таң қалады. Өйткені ол ғылымның қай саласынан болмасын не нәрсені сұраса да, бәрін біліп отырады. Оны шығарманың мына бір тұсында байқауға болады: «Көпті көрген декан әлгі сөзден таңқалды. Көзілдірігін алдына қойды, жанарын орамалымен сүртті.

	– Теңгенің құнсыздануын қалай тоқтатуға болады?

	– Ол үшін бюджеттің теріс альдосын азайту керек, ағай. Ішкі жалпы өнім өсіп, халыққа қажетті өндіріс ошақтары лаулап жанғаны жөн. Тауардың өзіндік құнын өршітпеуіміз керек. Ал біздің экономикамызды жегі құрттай көзге көрінбей жеп бара жатқан нәрсе – экономикадағы голланд ауруы» [11; 42]. Дәл осы жағдайдан кейін декан баланың зеректігіне таң қалып, екі курсты бір жылда оқып шығуға рұқсатын береді.

	Жазушы шығармада ХХІ ғасырдың әсем қаласын – елордамыз Астананы және қала өмірін айшықты сөздермен суреттей білген. Астана – еліміздің мақтанышы, болашақтың асқақ арманға толы жас қаласы. Аз ғана уақыттың ішінде қаланың көркейіп, гүлденуі таң қаларлық жағдай. Әрине, бұның бәрі қиялдары шексіз, керемет идеяларға толы қазақстандық сәулетшілер мен құрылыс-инженерлерінің игілікті ізденістерінің арқасы. Астана – арманнан ақиқатқа айналған ерекше сұлу қала. Адам қиялы шексіз. Тек қанат бітіре білу керек. Адам баласының тәтті қиялынан туған қандай нәрсе болмасын ешбір жанды сүйсіндірмей қоймайды. Әсіресе, үлкен шаһарлар салудағы тамаша тәжірибелер ұтқыр қиюластырылған шығыс пен батыстың архитектурасы көзге оттай басылады. Ару қаламыз Астанадағы сәулет құрылыстарына қарап отырсақ, ондағы әрбір ғимарат, құрылыс графикасының бейнелері поэзия тілімен сөйлеп тұрғандай сезіледі. Өйткені әрбір салынған ғимаратта асқан сұлулық, шеберлік, ұшқыр ойлылық байқалады. Шеңбер, цилиндр, эллипс, конус, үшбұрыш, шаңырақ пішініндегі құрылыс жауһарларының қай-қайсысы да мақтауға тұрарлық. Тәуелсіздік сарайы, Бейбітшілік және келісім сарайы – «Пирамида», мемлекеттік мұрағат орналасқан «Жұмыртқа үй» тәрізді ғаламат нысандардың қатарын болашақта сәулеті мен салтанаты құп қосылған жаңа Опера театры, Хазірет Сұлтан мешіті, «Хан Шатыр» ойын-сауық-сауда орталығы – қаланың көрікті жерлері.

	Шығармада қала суреті былай суреттеледі: «Сарыарқаның төсіне орнаған алып қала жыбырлаған жауынқұрттай болып, самаладай жарығы шашырай құйылып жатты. Әсіресе, аспан ашық кеште Бәйтеректің басынан қараған кісіні ғажайып әсерге бөлейді. Қаланы қақ бөліпағатын Есіл күміс қағына ұстағандай жылтырайды. Сол жағалаудағы Ақ Ордадан батыстағы Хан Шатырына дейінгі сәулет кешені қолдың саласындай құп үйлесіп салтанатты көрініс берсе, оң жағалаудағы бір-біріне иінтіресе, сығылыса салынған бірде биік, келесі бәкене үйлер шахмат тақтасына келеді. Көшелері шахматтағы ат жүрісіне ұқсайды » [11; 45]. Әсем қала көшелерінің бойымен келе жатып Жандар Бәйтеректің қасына аялдайды. Сол жерде Жәннат есімді сұлу бойжеткенмен танысады. Біраз әңгіме-дүкен құрып, бозбала бір жасап қалады. Өзінің бойындағы ғашықтықтың бір ұшқынын сезеді.

	Бұл кездесу Жандардың есінде мәңгі сақталады.

	Жандар оқып жүріп қосымша жұмыс жасауды ұйғарады. Сөйтіп жұмыс іздеп жүрген шағында Астанадағы белгілі компания «Самұрыққа» келеді. Бұл компанияның сарапшы-менеджері Жандардың сырт келбетіне қарап менсінбеген кейіп танытады. Оның ойынша Жандар қолынан түк келмейтін, білімсіз, қабілетсіз адам. Жандар өзінің қолынан не келетінін айтып, Гарвард университетінде, «Болашақ» бағдарламасымен білім алып келгендерден еш кем емеспін деп нақты жауап береді. Сарапшы-менеджер Жандарға ешқандай келісім шартқа отырмастан бірден тапсырма береді. Астанадағы «Хан Шатыр» деп аталатын ойынсауық-сауда орталығы салынуда. Бұның нобай-сызбасын сызған ағылшындық сәулетші Норман Фостер. Ал Жандарға бұл жобаның есеп-қисап бөлігі, өлшеу жұмыстары тапсырылады. Жандар бұл тапсырманы мізбақпаған күйі «Мақұл, орындаймын» деп еш қиналмастан жауап береді. Сөйтіп, Жандар «Самұрық» компаниясына жұмысқа орналасады. Бұдан кейіпкердің бойындағы табандылықты, еңбекқорлықты, алдына қандай мақсат қойса да, соған жетуге деген үлкен талпынысты көреміз.

	Атағы жер жарған «Самұрық» компаниясы белгілі сәулетші Норман Фостерді қарсы алуға қызу дайындық үстінде. «Норман Фостер осы күнгі индустрия жетістігін сәулеттік тұрғыдан игеру, ғимаратты талғамды ету, эстеттендіру үрдісі хайтек ағымының атышулы королі. Атақ-дәрежесінің көптігі жағынан Гиннес кітабына енген томашадай ғана қасқа бас, кемиек, ақсары кісі» [11; 53]. Норман Фостер Астанаға өзі нобай-сызбасын сызған қабырға көтеріп жатқан Хан Шатырын көріп шығуға және қала сәулетшілерімен кездесу кешіне іс-сапармен келген.

	Келесі күні «Интерконтиненталь» қонақ үйінің мәжіліс залында Норман Фостердің қатысумен дөңгелек үстел өтеді. Ол өзінің шеберлік мектебінің дәрісін тәмамдап болып: «Сауал қойыңыздар, жауап беруге әзірмін», – деді сәулетші. Дәл сол кезде компанияға жаңадан қызметке орналасқан Жандар сәулетшіге сұрақ қоюға орнынан тұрады. Норманның тілмашы жанары өткір бозбаланың айтқан сөзіне сәулетшіге дұрыс түсіндіре алмаған соң, сөз тізгінін Жандардың өзі ағылшынша алады. Жиналыс үстінде отырған зиялы қауым Жандардың алға сытылып шығып, сұрақ қоюға шыққандығын құптамай, жаратпай қалады. Бозбала былай деп сұрақ қояды: «-Мәртебелі Фостер мырза, ақылды үйлер, жазда ашылып, қыста жабылатын қолшатыр секілді сарайлар туралы айттыңыз, ал солардың түп атасы қазақы киіз үйден шыққанын дәлелдеймін!» [11; 58]. Осы сәтте залда жиналған халық ду ете түсіп, бас архитектор және қала әкімінің орынбасары Жандарды атарға оқ таба алмай отырады. Қонаққа келген белгілі сәулетшіге аяқ астынан осылай сұрақ қойғанын басшылар еш ұнатпай, Жандарды залдан қалай шығарып жіберуін ойластырады. Ал, Жандар болса дүниелік сәулетшілікте бес ордер үлгісі бар, алтын ордер етіп киіз үй үлгісін ұсынамын деген дәмеде жүрген еді. Оны өзі де жасырмай, дөңгелек үстел үстінде еш ойланбастан өз пікірін айтады. Сәулетші Фостер қысылып былай дейді: «-Түсінем, түсінем, жас сәулетші мырза, ертең менің аудиенцияма келіңіз, сағат он бірде...күтем... сыр ашып сөйлеселік сонда, – деді хай-тек үрдісінің королі өзөзінен қысылған сыңай танытып» [11; 59].

	Осы маңызды жиынға жиналған зиялы қауым, белгілі журналистер, сәулетшілер, әкім бір-бір сұрақ қойып шығамыз деп келген еді. Бірақ жиынға бөлінген уақыт тез аяқталып қалды. Ол уақыттың барлығын дерлік Жандардың бір өзі алғандықтан әкім және оның жанындағылар өте ашулы. Әкімнің орынбасары ызаға булығып, жанындағы көмекшілерін шақыртып, тез арада Жандарды сыртқа шығарып жіберуін сұрайды. Мәртебелі мейман болса гауһар тасты қол сағатына қарап, жиын уақыты осымен аяқталды деп орнынан тұрып кете барады. Осы жағдайдан кейін компания қызметкерлері Жандарды сөгіп салады. Жандар болса ешқандай кінәлі еместігін айтып, түсіндіріп бағуда:

	«Өз басым ешқандай тәртіп бұзған жоқпын! Керісінше, Норман Фостер мырзаға қазақ жерінде ұлттық архитектура болғанын дәлелдеп бақтым...» деп жауап береді. Әкімнің көмекшісі Жандарды кеңеске қатыстырмаймын десе де, Жандар өз айтқанынан еш қайта қоймайды. Норман мырзамен тең иық тілдесе аламын деп тұрып алады. Көп ұзамай мәртебелі мейман да жас сәулетшіге айтқан уәдесін ұмытпай, оны шақытып алады. Екеуінің арасында архитектура саласында қызу әңгіме жүріп, ой бөліседі. Норман Фостер Жандардың киіз туралы айтқанына «өзгеше конус, жазда салқын, қыста жылы, қалыбы бөтен хай-тек үлгісі осы ғой, жарқыным!» деп басында келіскендей болады. Бірақ ойда жоқта лорд мырза өз пікірін 180 градусқа өзгертеді. Норман Фостер былай дейді: «Астанаға ақылды үйлер қажет, технологияны бел тұтса ғана сәулет эстеттенеді, жазда ашылып, қыста жабылатын шатыр, табиғи желдеткіш шығынды барынша төмендетеді. Бұл елге шығыны шығандаған сәулет келмейді! Кедей елде кербездік не жесін!». Ал Жандар: «Біздерге этноавангард, киіз үй үлгісі қолайлы!» деп қоймай, ақыр соңында лорд мырзаның қан қысымы көтеріліп кетеді. Норман мырза қатты ашуланып қалады. Бұл оқиғадан кейінгі кейіпкеріміз Жанрдардың жағдайы өте нашарлап кетеді. Оны жан-жақтан түтіп жеп:

	«Біріншіден жұмыстан қуыласың, оқудан шығарыласың, Астанада жер басып жүрмейтіндей боласың» дейді.

	Бұл жердегі Жандардың бар кінәсі – қазақ киіз үй үлгісін айтамын деп, атағы жер жарған сәулетшімен білім таластыруы, ой жарыстыруы. Үлкен қиындықпен ақша жинап қалаға оқу іздеп келіп, оған түсіп, жұмысқа орналаспақ түгілі есігінен сығалай алмайтын «Самұрық» компаниясына қызметке ораналасып, жетістіктерге қол жеткізіп келе жатқанында бір сәтте бәрі ойран болды. Бұның барлығы адам баласының қанымен, тегімен берілетін тағдыр жазуы, яғни жазмыш формуласы. Жандардың басынан небір осы секілді сәтсіздіктер өтеді. Оны шығармада өзі былай деп түйіндейді: «Осы өзімнің «жазмыш жазуымда», сонау мың, жүз жылдан бергі ата-бабадан атаға, атадан әкеге, әкеден балаға ауысып келе жатқан тек түзілімінде, тәспінің тасы секілді әлгі тізбенің бір тұсында, ағза түйіршігінде қателік кеткен. Ылғи жарым жолда, ойда жоқта, орта жолда оқыс сүрінетінім содан, баяғы түзілімде кеткен қателіктен! Жолым болып келе жатады-дағы – жайдақ жерде оқыс сүрінем, оңбай қателесем» [11; 72]. Жандар қай жерден нендей қателік жібердім деп әбден басы қатып кетеді.

	Жандар өзі оқып жатқан университетіне келсе, жоғарғы жақтан бұны оқудан шығарсын деген бұйрық келіпті. Бұл бозба ла оқудан шығарылмаса ректор өз тағынан түсу қаупі бар. Бұның барлығы қазіргі біздің қоғамда болып жатқан шындыққа жанасымды жәйттар. Жоғарғы жақтан келген тапсырманы дер кезінде орындамаса, жақсылық болмайтынынан қорқатын басшылардың үрей-қорқынышы суреттеліп тұрса керек. Жас баланың тағдыры не болмақ, алдағы өмірі қалай жалғаспақ? Онымен ешкімнің шаруасы жоқ. Тек Жандарға жаны ашитын адам – деканы ғана. Бұл жағдайды естіген деканы Жандар үшін қиналады. Қалай да болмасын оқудан шығармауға әрекет етуге талпыныс жасайды. Осындай бір қиналыс үстінде декан не істерін білмей отырғанда өте қуантарлық жайт болады. Бөлмеге аяқ астынан құдай айдағандай асығып-аптығып басында каскасы бар «Самұрық» компаниясының инженері кіріп келеді. Кіріп келіп, келген себебін түсіндіреді. Ол Жандар Мәлібековке Хан Шатырының үстіңгі корпусы, қалқан шатырының жұмысшы-эскизін жасап беруін өтініп келген екен.

	Дәл осы жерден кейіпкердің жоғарыда аталған компания алдында беделі әлі де бар екенін байқауға болады. Өйткені Жандар архитектура саласының қыр-сырын жетік меңгерген, өте тәжірибелі, шет тілін білетін, есепке жүйрік азамат. Аты шулы компанияның инженерінің қолынан келмейтін істі Жандар айна қатесіз еш ойланбастан орындай алады. Ал осындай үлкен жобалардың жұмысшы-эскизін, сыбасын жасату үшін қыруар қаржы төлеп, сәулетшілерді шетелден шақыртады. Инженер қиналған соң, дәл осы тапсырылған істі Жандардың орындай алатынын біліп келіп көмек сұрайды. Жандардың декан ағайы бұны бірден құптап, Жандардың баруын сұрайды. Жандардың бұл ұстазы шәкіртіне шын жаны ашып, әкелік мейіріммен қарап, іштей жақсылық тілеп отырады. Жанашыр екенін білдіріп:

	«–Аты-жөніңді уақытша жасырып жұмысына жегіл де, әлгі шаруасын тындырып бергейсің, жарқыным. Өзім ректормен жеке сөйлесермін. Бір мәнісін жасармыз. Біздің де желеп-жебейтін періштеміз бар екен қайта!» – дейді. Ұстазының айтуымен Жандар бұрынғы жұмыс орнына тапсырманы орындау үшін барады. Жандар соңғы кездері өміріндегі болып жатқан сәтсіздіктерді ойлап, басы ауырып кетеді. Басына небір ойлар келеді. Хан Шатыры жобасы бойынша жасап отырған тапсырмасын орындай отырып жоғарыдан белтемірге байлаған белдік түймесін ағытып жіберіп құлап кеткісі де келеді. Сондай жағдай бола қалса артымнан кім іздейді екен деп те ойлап қояды. Жазушы кейіпкердің ішкі жан сезімін, қиналысын оның айтар ойымен беріп тұр. Жандар Хан Шатырының болат сымдарының ұзындығын өлшеймін, есептеймін деп темір тұғыр басында ұзақ отырып тоңып қалып, сырқаттанып қалады. Үш күндік тиесілі жалақысын алып, Бәйтерек басына көтеріліп, Жаннат қызбен кездесіп, біраз әңгімелеседі.

	Содан кейін ол «Самұрық» компаниясынан толықтай жалақысын алуға кассаға барып, тағы да көңіл-күйі түсіп кетеді. Жандар өзінің тоңып-шашырап жасаған адал еңбегі үшін мардымсыз жалақы алғанына ашулы. Сондай бір қиналып жүрген уақытында Жандар бір оғаштау түс көреді. Түсінде таяқ ұстаған ақсақалды көреді. Түсінде ол ақсақал тілге келіп былай дейді: «Мен сенің әлдеқашан бақилық болған бабаң болам, о дүниеде жүрсем-дағы осы сенің жарық дүниедегі жүріс-тұрысыңды қадағалап отырам. Сенің жіберіп жүрген қателіктеріңнің бәрін көзім тіріде өзім жасағам: соқтықпайтын кісіге соқтыққам, үлкен бастықты пана тұтып, жәркеленшіп жалбақтаудың орнына – кекірейгеннен кекірейіп өзімше жоба сызғам, билігі зор кісілерді пана тұтпадым, көзіне көлгірсіп жәркеленшімедім, өзімдікін жөн көрдім, заманның түлкісін тазы боп шала алмадым... осы омақасып, сүрініп жүргеніңнің баршасы өзімнің қанымнан саған ауысқан кесір-кесапат. Өстіп жүріп өсесің, өстіп жүріп өтесің... «Бәрі өзімнен», «қарақан басымнан» деп маңдайыңды тоқпақтап жаныңды жегідей жеуді қой!.. Әуел бастағы маңдайыңа жазылған жазмыш жазуы солай, ұрпағым» [11; 90].

	Осы өмірде Жандардың жіберіп жүрген қателіктерінің бәрін, көзі тірісінде түсіне кірген ақсақал өзі жасаған екен. Хикаят мазмұнының түп негізі де осы жазмыш жазуына, формуласына келіп саяды.

	Осындай бір қиналып жүрген кездерінде университетті қызыл дипломға аяқтар шағында жұмыс іздеуге шығады. Қаладағы Сәулет департаментіне келіп, бас сәулетшімен кездеседі. Көп ұзамай сол департаментке жұмысқа орналасады. Бұл жұмыс орны туралы өзі былай деп ойлайды: «Қаланың Сәулет департаментіне кілең жең ұшынан жалғасып, мемлекеттік қызметке тамыр-таныстықпен кіріп алған, бір-бірінің басқан ізін аңдыған, бір-біріне ала көзбен қараған, қыр аспайтын қырғиқабақ халтурщиктер өңшең деп. Өз ойының дұрыстығына бірінші қабаттағы, қақпаға іргелес, аядай бөлмеге еніп, есік аузындағы шағын сынық үстелді иеленгенде барып көзі жетті» [11; 94].

	Бірақ Жандар бұл қызметке орналасқанына еш қуанбады. Өйткені ол беделді оқу орындарының бірі Сәулет-құрылыс университетін өте жақсы деген бағамен аяқтап, Астана қаласындағы ең көрнекті орындарының бірі – Хан Шатырын құруға қатысып, біршама жоғары тәжірибе жинақтап келгенде қайдағы бір білімсіз, құрылыс техникумына сырттай түскен бөлім бастығы болып үстінен қарайтын салдақының айтқанын істеуі керек. Әрине, бұл жер Жандар секілді тәжірибелі, білімді сәулетшінің қызмет ететін орны емес. Бірақ, еш амал жоқ. Жандар қолын бір сілтеп кетіп қалғысы да келді. Астана қаласы жаңадан салынып жатқандықтан құжынаған топырда жұмыс табудың қиындығын ойлап, өзін сабырға жеңдіреді. Осы мекемеде жүріп аспан астындағы этнопарктың сызба-нобайын қағаз бетіне түсіреді. Дәрігерге көрінуге уақыт таппай, тұмауын асқындырып, қатты ауырып қалады. Аяқ астынан ауруханаға түсіп қалады. Жандардың бойына сіңіп кеткен әдеті – тапсырылған іске деген жауапкершілік. Науқастанып жатса да ол: «Ағайындар-ау, аспан асты мавзолейін әкімдікке апарып өткізуім керек қой!» – деп, қалай да тендерге қатысу керектігін айтады.

	Дәрігерлер Жандардың қанының құрамының өзгергенін байқап, барлық ем-домын жасайды. Аурухананың бас дәрігері:

	«Тәуір боп қалар...» деген күмілжіген сөздеріңнен қорқам! Білсеңдер бұл жігіт жыл басында Президенттің қолынан мәртебелі куәлік алған!» – деп бас дәрігер зілдене тіл қатты. Сөйтіп Жандардың денсаулығына алаңдап, Президенттік емдеу орталығына ауыстыруға шешім қабылдайды. Тез арада Жандарды сол орталыққа ауыстырады. Жандар Мәлібеков сырқатынан жазылып, тәуір боп шығып тұрған кезінде «Қайтсем де тендерге қатынасып қаржы ұтып алуым керек» деп алдына үлкен мақсат қояды. Бұл ойлағанын іс жүзінде жүзеге асырып, тендерге қатысады. Тағдырдың жазуы ма, әлде жолының тым жиі болмауы ма, бас сәулетшінің іштей қызғанышы ма әйтеуір Жандардың нобай-нұсқасын стандартқа сай емес деп тендерден өткізбей тастайды. Тағы да оның жолы болмай қалды. «Өзіне бұйырған жазмыш формуласы:

	күрес+тіршілік+ұмтылыс+опыныс болар, бәлкім!» [11; 104]. Бұл – Жандардың жазмыш формуласы.

	Шығармада кейіпкердің көңіл-күйіне орай табиғат көрінісі де суреттеледі: «Таңғажайып бұл не күн, әр сағаты әр жылға парапар, бояуы қалың, мағынасы терең. Бүр жара бастаған қара ағаш, көктем иісі кеудені ашып, мазасыз қарқылдаған қарғалар ағаш басын бермейді-ай. Төңкеріліп көшкен бұлт көк жүзіндегі көкпаршыдай. Байқап отырса осы күн, мына төңкерілген бұлт суреті енді ешқашан қайталанбайды. «Осы суретті сезіп-білгенімнің өзі зор қуаныш» деп ойлаған Жандар. Өстіп жығылыпсүрініп өмір сүргенінің өзі қызық. Қызық болмаса – баяғыда-ақ «болдым, қойдым» деп, суішкілік соңынан сүмеңдеп жүріп орға түсіп опат болары анық еді» [11; 105].

	Жазушы шығармада бұл қоғамдағы адамдардың бір-біріне деген пиғылын, көзқарасын, қарым-қатынасын өте ашық берген. Бұл хикаяттағы болып жатқан оқиғалар реалды өмірде де болып жатыр. Яғни, адам бойындағы әділетсіздік, көреалмаушылық, адамның сыртынан өсек айту, жолын кес-кетеу, жамандық ойлау, қызғаныш, жалған сөйлеу, дүниеқоңыздық, атаққұмарлық секілді қасиеттер шығармада шебер берілген. Басты кейіпкер Жандардың басындағы секілді қиындық өмірде қанша адамның басынан өтіп жатқаны анық. Өйткені бүгінгі таңдағы қоғам ағымы солай. Тек ешбір қиындыққа шыдай алмай құлай беріп, жеңіле берсең, еш нәрсеге қол жеткізе алмайсың. Өмір-күрес. Қандай қиындық болмасын оны асқан ақылдылықпен, ізгілікті іспен, табандылықпен жеңе біліп, биікке өрлеп, жетістікке қол жеткізе білу керек деген ойды жазушы меңзейді. Ал, Жандар болса тек жолында кездескен келеңсіздіктерді тек пешенесіне жазылған жазудан көреді, барлығын солай болжайды.

	Сәулетші Жандар көзінің майын тамызып, үңіліп отырып түнімен сызған құрылыс-нобайына алған қаламақысын алып, ағасына ақша салып екі аптаға Малайзияға, одан әрі Филиппин еліне барып, шетелдің сәулетшілік үрдісінен тәжірибе жинақтап оралу үшін екі аптаға демалыс алады. Елордамыз Астана қаласының салынуы сол елдегі Куала-Лумпур, Манилаға өте ұқсас. «Манила ұшы-қиырсыз көкала мұхиттың жағасына орын тепсе, Астана қиырына көз жетпес дала мұхитының алыс сапарға шыққан желкенді кемесі секілді» [11; 106].

	Жандар бұрын-соңды шетелге шықпағаны әсер етті ме, ұшаққа отырып, сахара төсін көктей өтіп ерекше әсер алады: «Жеті мың аралдан түзілген ертегілер елі Филиппин осы. «Мың бір түннің» бас кейіпкері Сандыбадтың жарым жолда кемесі қирап, жетсем деп жете алмай кеткен, көрсем деп көре алмай кеткен кереметтер елі көз алдында. Жеті мың арал, жетпіс жеті провинция. Аппақ ақық тісі қаланған, күлген кезде күн шығып келе жатқандай көрінген келіншектері иіліп сәлем мезіретін жасайды, қос алақанын қусырып маңдайына ұстап, иілгеннен иіліп хош иісті шайға шақырады» [11; 107].

	Ұшақ жарты жолда Сингапурға қонады. Жандар сол елдің монах жігітімен танысады. Оның есімі Арройо екен. Бұл елдің санасын жан ауысады деген ұғым жайлап алған. Ол жігіт таңқаларлық жағдай айтады: «Мен өзім еркек пішінді монах болсам-дағы баяғы Арройо жігіт емеспін, кейінгі айда жаны жаһаннамға ұшып кеткен Макапал қарындасымның жанымен өмір сүріп жүрмін, өзімнің жаным әлдеқашан жаһаннамға ұшып кеткен, өліп қалған... өлмегенде несі қалды, я істейтін жұмысы жоқ, я ішіп-жейтін тамағы жоқ...» [11; 108]. Бұндай жағдайлар бұл елде көп кездеседі екен.

	Жандар Манила қаласының бас сәулетшісімен кездесіп, тәжірибе алмасады. Шығармада бас сәулетші банан-келіншек деп беріледі. Бұл атау оның дене бітіміне, кескін-келбетіне байланысты қойылған болу керек.

	Жандар сонау Норман Фостер келген жиында үндемей отыра бергенде өміріндегі қиыншылықтар мүмкін болмас та еді. Сол кеңесте айтқан бір сөзіне бола Жандарды қырсық шалды. Дәл осы кезеңде қала ортасынан төрт бөлмелі пәтер бұйырғалы тұр еді. Оған ол да бұйырмай, әрең дегенде келер жылы қыста ғана қаланың түкпірінен үш бөлмелік пәтер тиді. Қызметі де төмендеп, денсаулығы да сыр бере бастады. Осындай оқиғалардан кейін сонау Филиппин еліне келіп, қаланың бас сәулетшісімен тілдесіп, тәжірибе алмасамын деген кімнің ойында бар еді.

	Аталмыш хикаяттың шырқау шегіне, негізгі түйініне келсек, дөңгеленген дүниеде өзгерістер болып жатты. Кешегі әкім кетіп, Астанаға Иман есімді жаңадан әкім келді халық шулап жүр. Ал Жандардың соңғы кездері еш нәрсеге қолы тимейтін болды. Аздап сейілдеуге де мұршасы болмай, түні бойы дамыл таппастан компьютер алдында отырып, нобай-нұсқа үлгілерін сызамын деп талмастан жұмыс жасауда. Тіпті жұмысбасты болып кеткені соншалық, қалаға жаңа әкім келгенін де ел соңынан естиді. Сөйтіп жүргенде Жандарды Астана қаласының мэрі қабылдайтын болады. Ал Жандар «Қабылдауын өтінемін деп» хат жазған емес. Бұл – ол үшін бір тосыннан болған тағдыр сыйы болды. Өйткені қала әкімінің алдына кіріп шығудың өзі кез-келген адамға үлкен шаруа еді.

	Қала мэрі мен жас сәулетшінің жолығуының өзіндік себебі болды. Оқиға былай болады: Сәулетші Жандар астана қаласындағы ерекше ғимараттардың бірі Оралмандар үйінің нобай-нұсқасын сызған болатын. Иман әкім осы жоба бойынша салынып жатқан құрылыс жанына келіп, ұзақ қараған. Әкім қасындағы орынбасарлары, көмекшілері алып кетуге ыңғай білдірсе де, әкім ұзақ тұрып алады. «Зау биіктегі, жұмыр каркас, шалқайып құрылған ұстын-тіреуішке, сол тіреуіштің басындағы шаңыраққа ұқсайтын дөңгелек шатырға үңіліп тұра берді. Ұзақ көз салды. Алысқа қалықтап кеткен қиялын бірауқымда қайыра жинап алған кісіге ұқсап сілкінді» [11; 116]. Ұзақ қараған әкім: «

	– Мына ғимараттың сәулетшісімен жолықтырыңдар!» – дейді. Әкімнің бұл айтқан сөзіне қасындағылардың көңілі толмай қалады. Өйткені олардың көз алдына әрдайым жолы болмайтын «шіби қоразға ұқсаған» сәулетші Жандарды елестетеді. « -Қайда қашсақ та, құтыла алмадық сол қызыл көз пәледен!» [11; 117] – деп ашуланады. Әлгі шабармандар Жандарды жатақханадан тауып, ұйқысынан оятып, жөнге келтіреміз дегенше түн ортасы болып қалады.

	Сөйтіп әкім бөлмесіне сәулетші де келеді. Дәл осы кездегі кейіпкердің кейпі былай бейнеленеді: «Жұпыны киінген, үстінде екі иығы қоқырайған көнетоз қара костюм, аяғында ақшыл, лақа бас туфли, галстугінің түйіні жұдырықтай үлкен, орта бойлы, қазан бас, арықтұра жігіт епетейсіз жымиып еніп кел жатты» [11; 117]. Біраздан соң Иман әкім мен сәулетші Жандар арасында жанға жағымды әңгіме басталып кетеді. Әкімнің сәулетшіні жылы шырай танытып, жақсы қарсы алуынан, әңгімелесуінен оның бойындағы қарапайымдылығын, адамгершілігін байқауға болады. Әкім Жандардың көз жанарынан от-жалынды, ерекше дарындылықты көреді. Сәлден соң әкім әлі ешкімге тіс жарып айтпаған сырын Жандарға айтады. Ол Астана қаласы туралы кітап жаза бастаған екен.

	Жандар әкімнің айтар ойын бірден ұғып, әдетінше білімділігін көрсетіп, әлемнің мықтылары туралы айтып, сөз соңында: «Өзім де әлгі аты аталған дүлей дарын иелерінен кем түспеймін. Жалғыз айыбым, тағдырымның жазмыш формуласы қиын жазылғаны болмаса... әкім мырза!» – дейді.

	Иман әкім іштей өте қуанып, рухани туыс боп шыққандығын сезіп, Абай ақынның өлең жолдарымен былай дейді: « – Арқамды жүктен босатқан, қарағым; Аузымды сөзден босатқан қарағым... Сені дүниеге әкелген ата-анаңнан айналдым!.. енді, міне, рухани туыс боп шықтық!» [11; 119].

	Сайып келгенде, бұл хикаяттың астарындағы негізгі түйінінде үлкен мағыналы ой жатыр. Бұл жердегі әңгіме әкімнің әсем қала туралы кітап жазамын дегенінде емес, жас сәулетшінің нобай-нұсқаны сызып шыққанында емес. Қала туралы кітап та жазылады, ғимараттар да салынады. Бұл жердегі негізгі түйін – сәулетші мен әкім арасындағы ерекше рухани жақындық, жүректерінің ұғынысуы, ойларының бір жерден шығуы. Бұл жалғанда ізгілікке толы жақсылық тек жүрегінің нұры бар, бойында жігері, басында нұрлы ақылы бар кең жүректі жандарды жағалайды. Өз өмірінде көптеген келеңсіздіктерге ұрынған, жолыққан жас сәулетші Жандардың жанын түсіне білетін, ішіндегі жатқан ойын оқи білетін адамның табылғаны оның жазмыш формуласының тетігін тапқаны, оның шешілгендігі деп топшылауға әбден болады.

	Жазушы Дүкенбай Досжановтың «Жазмыштың формуласы» кітабында «Пайғамбардың өлімі» атты хикаяты бар. Адам баласы өз өмірінде көптеген қателіктер жібереді. Олардың ішінде біліп-білмей істеген күнәлары да бар. Қолындағы барды қанағат тұтпай, астамшылық жасап, уақытында өмірін бағаламай, өзегін өкініш өртейді. Жазушы осы шығармасында адамдардың бойындағы тойымсыздық, дүниеқоңыздық, арсыздық, қанағатсыздық секілді жағымсыз қасиеттері туралы айтады.

	Осы хикаядағы басты кейіпкер Мырқы мырзаның ақылсыздығы шебер суреттелген. Хикаядағы барлық оқиғалар желісі осы кейіпкердің төңірегінде өрбиді. Өмірдің мәнін уақытында түсінбеген Мырқы мырза жасаған күнәларын мойындап, өкініп, қасиетті мекен Меккеге аттанады.

	Хикаят басында қасиетті Мекке жеріндегі Арафа тауы туралы жазушы былай дейді: «Меккенің терістік шығысында динозавр қаңқасына ұқсап ырсиған қызыл адырлы Арафа тауы. Қызыл болатыны – ыстық табадағы қуырдақша күн көзі жеп қойған.

	«Қызыл болатыны, – дейді машайық софылар, – кісінің көз жасынан, Арафа тауының тасына көз жасы көп тамған» [11; 188]. Басты кейіпкер Мырқы мырза Арафа тауының басындағы қызыл тас басында қатты қиналып, көзінен тоқтамастан жас тамады. Дәл осы жерде оның бүкіл өткен өмірі жіпке тізілгендей еске түсіп, жасаған күнәларын ойлап, қатты қынжылады. Бұрын қандай азамат еді, қазір қандай күйде?!

	«Осы мезет кейіпкеріміз Мырқы жанарынан қызыл тасқа көз жасы тырс-тырс тамды. Бойын босатпайын, елжіремейін, ерімейін деп – ақ еді, не құдіретінің барын кім білген, тапқа қойған сары майдай еріп бара жатқанын жаңа сезді». Бұл Мырқы мырзамыздың Меккедегі Арафа тауының басындағы кешкен жан қиналысы. Мырқы мырза осындай халге жеткенге дейін өмір есігін ашқалы бері бетіне жан келмеген, ғұмыры еш уайым-қайғысыз өткен жан болған. Ол туралы шығармада былай делінген: «Мырқы мырза – қазақтың аспанынан түйдектеліп бұлт кетпейтін, ақ селеуі, бұйра жусаны теңіздей толқыған Сарыарқа даласында, жауынқұрттай жайлап жылжыған Есіл жағасында, жабайы жидесі, бүлдіргені, сәмбі талы малынған иін қолтықта аппақ шағаладай жеті үйін қатар тігіп қойып, болыскей керуеттің басына аяғын іліп шәниіп жатқан мынау деген байдың мырзасы болатын» [11; 191].

	Мырқы мырзаның әкесі дәулетті адам болады. Мырза ерте үйленеді. Бір көрші елдің керемет сұлу қызымен отау құрады. Қалыңдығына өте ғашық болады. Мырқы мырза жалындаған жастық шағында қолы неге жетсе, соның бәрін иеленіп үлгереді. Мырзаның жанында хас сұлу келіншегі, тақымында сәйгүлік, жетегінде құмай тазысы, білегінде Тастұйғыны бар. Мырқы мырзаны көпшілігі өз тәубасына келер деп ойлайды, бірақ олай болмайды. Жары бола тұрса да, сұлу арулары бар ауылдарға жиі баратын болады. Бұл әрекетті ол әдетке айналдырып алады. Жағымсыз әдеттер шығара бастайды. Көкірегі тым асқақтап кетеді. Мырқы мырзаның әкесі қылтамақтан ауырып, төсек тартып қатты науқастанып жатып қалады. Ауырып отырып дүниеден өтер шағында ұлының жасаған қылықтарына көңілі толмайтындығын білдіреді. Мырқы мырзаның әр шалыс басқан қадамы үшін әкесі бар дүние-мүлкін шашқан екен. Әкесі баласының қылықтарын көріп, баласын: – Нұрың бұзылды! – дегенде Мырқы мырза бұл сөзді жүрегіне өте жақын қабылдайды. Осы сөзді ести салып, ақыл-ойының тайыздығы соншалық Мырқы мырза үйіне келіп, алдынан шыққан келіншегіне айна әкелуін сұрайды. Келіншегі жүгіріп барып Қоянды жәрмеңкесінен сатып алған шарайнаны әкеліп, күйеуіне тосады. «Мырқы-екең кеудесін көтеріп шарайнаға қарады; дөңгелек жүзді, маңдайы жарқыраған, жанары шоқтай жанған, қою қасты, қыр мұрын, иегі әнтек шығыңқы, бет жүзі албыраған, қаны тамған аса көрікті бозбала қарсыласа қалды. Мұндай сұлу көрікпен қалай шолжаңдаса да жарасады емес пе. Ақан серінің сыңарындай, егіз тамшысындай, елес-сұлбасы секілді мына көрікпен әлі де дүм-дүниені шайқап өтпес пе. Енді қалай демекші! Манағы өлейін деп жатқан алжыған шалдың «нұрың бұзылды» дегені несі-әй!» [11; 194] – дем мырза істеген істерін мойнына да алмай, бұл сөздің мәнін де өзі түсінбей, қатты ашуланады.

	Мырзаның әкесінің өмірінің үзілер алдындағы ұлы арманы – кемшілік көрсетпей, бағып-қағып өсірген баласының еңбегін ақтап, өмір бойы жинаған дәулетін жұртқа тау етіп көрсетуі еді. Бірақ әке бұл арманына жете алмай кетеді. Дүниеден өтер шағында перзентіне көңілі толмай, асқақ арманына жете алмай кете барады. Ал баласы болса көрші ауылдарда серілік құрып, жиналған бар дәулетті шашып жүреді. Мырқы мырзаның ойында әкесінен қалған дәулетті келер ұрпаққа аманат етіп жеткізу жоқ. Бір сөзбен түйгенде Мырқы мырза – ертеңгі күнін ойламайтын, жеңіл мінезді, жолы болмайтын кейіпкер. Кейіпкердің ішкі даму психологиясын жазушы Д.Досжанов хикаят барысында жасаған әрекеттері арқылы бере білген.

	Қасиетті жердегі Арафа тауының басында отырған, қатты қиналған кейіпкердің күйі шығармада былай беріледі: «Беу, дөңгеленген дүние-ай! Мырқы мырзаны осыншалық жан азабына салып, жер түбінен арып-ашып жеткенше жылап жүріп бар тапқанын жаратып, бір алланың жолына барша пенделік мұратын садақа ғып... келіп-кетіп, жетіп-жетіп... Арафа тауының бауырында, тас үстінде егіліп отырып жылайтындай қандай көпті, нендей азапты бастан кешірді дейсіз ғой. Оттан суырып алған, шала жанған сексеуіл томары секілді. Жанарынан тырсылдап тамған көз жасы болмаса – тас үстінде омалып отырғызып қойған, сабан тыққан тұлып секілді, қол-аяғы ағашқа ұқсап серейіп қалған. Мұншалық ет сіңірден айрылған арық кісіні көрмеген өзге мінәжат етушілер айналып кеп, ажырайып тұрып қарайды» [11; 195]. Дәл осы жерден Мырқы мырзаның өмірінде жасаған іс-ірекеттері туралы айтылады. Мырқы мырза Қоянды жәрмеңкесінен Ботов көпесті жолықтырады. Әкесінің дүниеден озғанын естіп, мырзаға көңіл айтады.

	Мырза бірде Қарқаралыға ат басын бұрады. Бұл біраз жер еді. Сөйтіп әр үйден қымыз ішіп, қыз-келіншектерге қырындап Қарқаралыға жетем дегенше бір апта өтеді. Құнанбай қажы қаланың ең биік тұсына мешіт салғызып жатқанын есітіп, кешкілік астан соң мешітке келеді. Құдай үйіне құран оқытуға Науан хазіретті алдырған. Бұл Мырқыға ұнамай қалады. Өйткені мырза молда, хазірет атаулыларды жаны сүймейді. «Хазіреттің атын естігенде Мырқы мырзаның ит жыны қозды. «Алдымнан тағы шықты-ау, мырың молда» деп етігінің басына шырт түкіріп мырс күлді» [11; 196].

	Мешітке кірген соң мырза Науан хазіретке қара тұрып былай дейді: «Әкемнің малын мола бүркітінше қылғытып, аруақтың артын құран қатымын шығармай, шаршы мата іздеген софылардан құтылмадық» [11; 197]. Науан хазірет мырзаның сөзінен қатты көңілі қалып, ашуланады: «Нұрың бұзылып, ойың ластанған әзәзіл неме! – деп шаңқ еткені, – намаз оқып отырғанда алдымнан неге өтесің, иманға ұйып мүлгігенде сайтанның сөзін айтасың, мына мешітті харам қылмайын десең шық қанекей!» [11; 197].

	Мырқы мырзаның бұл сөзді естіп тұла бойы ауырлап, хазіреттің сөзін көтере алмай, күйі нашарлап кетеді. Қасындағы серіктері тәуіп алдырамыз деп шешеді. Сөйтіп елге белгілі Сары әулие деген емші келеді. Денемді көттертпей жатқан не деп мырза сұрағанында, Сары әулие оның құран ашқан хазіреттің назарына іліккенін, етегін жел ашпаған сұлу арудың көз жасына қалғандығын айтады. Дәл сол жерде мырза барлық жасаған күнәлараын жасырмай жайып салады. Әулиеге: «Жаза алмасаң, жасырмай айт» – дейді. Сары әулие сырттан бұлақтан салқын су әкеліңдер деп, мырзаның үстін құйып, бойындағы жын-шайтандарды қуып, қамшымен сабай бастайды. Бұл ем түріне мырза шыдамай Сары әулиені сөгіп салады. Сары әулие содан соң жуасып қалып, «мырза екелеп», «көкетайлап» мырзаның ашуын басқандай болады. Мырқы екеңнің жыны басылғандай болғанмен, көп ұзамай қайтадан баяғы өз күйіне түседі. Тұра сала атарман, шабармандарын шақыртып, Науан хазіреттің үстінен арыз жазғызады. Сөйтіп хазіреттің тұтқындалуына да себепші болады. Шығармада Мырқы мырзаның миында түк ақылы жоқ, тас жүрек екенін жазушы Д.Досжан осындай жағымсыз, адам сүймес қылықтары арқылы көрсеткен.

	Дүкенбай Досжановтың суреттеп отырған басты кейіпкері Мырқы мырза – екі ғасырдың адамы. Хикаят барысында айтылған Ақан серінің құмай тазысын қалап алуы, Шөже ақынмен тілдесуі, Алшынбаймен араздасуы, Құнанбай қажы, Науан хазіреттің үстінен шербашнайға үстемелеп донос жазуы, Қарқаралы мешітіндегі дін иесімен тәжікелесуі – ХІХ ғасыр оқиғасы. Дүкенбай Досжан былай дейді: «Беті жылтыр, көзі өткір, ұйысу, кейіпкеріміздің арыған аттай жүдеп-жадауы, қатынынан айрылып, қарашаның жұртында жалғыз қалуы – ХХ ғасырдың оқиғасы. Кейіпкеріміз екі ғасырдың күнәсі мен кінаратын бойына жинаған, алла тағаласын кеш таныған, екі ғасыр мінезін бойына қоса сіңірген метаформалық бейне. Өзгермелі образ» [13; 204]. Бұл шығармада басына не бір пәле тап болған, екі ғасырда көптеген күнә жасаған, өмірде өз орнын таба алмаған бір ғана кейіпкердің кешкен өмірі арқылы екі ғасырдағы заман бейнесін көрсеткен.

	Мырқы мырза қыз атаулыны көрсе көзі жайнай түседі. Талай рет жанында ай десе аузы бар, күн десе көзі бар сұлу әйелі болса да, серілік құрып, көрші ауылдардың қыз-келіншектеріне қырындауын қоймайды.

	ХХ ғасырда өтіп жатқан Мырқы мырзаның мына бір өмір белестері де өткенін есін түсіре қоймайды. Мырзаның ойынан өткен өмірі, жасаған қателіктері еш кетер емес.

	Бір сұлу қыздың пәтерінің терезесі алдында тұрып, мырза өткен-кеткендерді ойлап, басы қатады. Бәрін ой сарабынан өткізеді. «Намазға ұйып отырған үлкеннің алдын кесіппін, дастарханнан аттап кетіппін, «құдай жолы», «иман гүлі» деген уағызға – саусағымның арасынан бармағымды көрсетіп, «былшылдапсың» деппін. Донос, домалақ арыз, прощение, өтірік куәға жүруге желдей есіппін. Тоқтай айтқан адамға асау атша ерімді бауырыма алып мөңкіппін. Айнадағы маңдайы жарқыраған, нұр сипаты көзді тойғызған мырза жігіт жер басып жүрсе – заман түзеледі, заң өзгереді, жұмақ орнайды деппін. Тіршіліктің бетінен қалқып, түпсіз терең жақсылықты сүймеппін. Айрықша, артықша көрінсем әдімұлыққа, арманыма жеткенім деп үміттенемін» [11; 205].

	Қарқаралыны аралап келіп, өзінің еңселі қыштан салдырған үлкен үйіне келеді. Бұл үйдің бір жағында пәтер жалдап орыс отбасы тұрады. Жолдан шаршап келген Мырқы мырза ұйқыға кеткен кезінде түсінде қылтамақтан көз жұмған әкесі кіреді. Әкесі түсінде үстінде түйе жүн шекпені, ауыл сыртында төбешік басында әйнек ішінде отыр екен. Түсінде әкесі баласына ренжулі болады, теріс қарап тұрады. Адам баласы тірі кезін де ренжісе, адамға көңілі толмаса, теріс бұрылып сөйлейтінін осыдан-ақ көруге болады. Мырқы мырзаның бойын ащы күйік кернеп, шошып оянады. Әкесіне тірі кезінде көп қорлық көрсеткенін, еңбегін, үмітін айқтай білмегендігін ойлап, қиналады. Бірақ өте кеш екенін өзі де түсінеді.

	Сонымен бірге жазушы бұл шығармада діни, әрі философиялық, тәлім-тәрбиесі мол мәселені қозғайды. Бұл әрине кез-келгеннің ойына түрткі болары анық.

	«Өмірде бәрі өлшеулі. Жаратқан иеге деген ғаделет, махаббат сезім өлшеусіз. Өлшеулімен өлшеусізді қамту мүмкін емес. Көп себепті өзіміз қолдан жасаймыз, себептен салдар туындай қалса – «неге бұлай?» деп алла тағаланы жазғырамыз» [11; 213]. Және осы ойға қатысты өте орынды мысал да келтіре кетеді.

	Өмірдегі шексіз, таза, мөлдір махаббат – Алланың жаратқан пенделеріне деген махаббаты. Жаратқан иеміз Алла тағаланы шексіз сүю, сүйе білу, иманды болу кез-келген пенденің қолынан келе бермейтін ардақты іс. Жер бетіндегі алланың пенделері Жаратқан иеміздің махаббатын, кешіре білетіндігін көп жағдайда түсіне бермейді. Қанағат, шүкіршілік ету деген асыл қасиеттерді ұмытып кетіп жатады. Дер кезінде ойламағандықтан өмірде опық жеп, артынан өзектерін өкініш кернеп, кейін түсініп жатады. Қасиетті Құран Кәрімде айтылғандай, Алланың ең жек көретін қасиеті ол – тәкаппарлық. Бұл сөздің маңызы өте зор. Өйткені әрбір адам баласы мына бес күндік жалған дүниеде барды қанағат тұтып, шүкіршілік етіп, тәкаппарлық, менсінбеушілік секілді жаман қасиеттерден бойын аулақ ұстағаны абзал. Адам баласының барлығы бір ғана тамшыдан жаратылды. Алланың алдында барлық пенделері бірдей.

	Адамдар өз өмірінде аяғын шалыс басып, көп қателік жіберіп алып, жаратқан иені жазықты қыла салады.

	Мырқы мырза әбден кедейленіп, аңырайған үлкен қыш үйде өзі қалады. Үлкен үйдің екі бөлмесін жалдап тұрып жатқан орыс отбасының отау иесі Президент аңшылық жасайтын қорықтан балық аулап, заңға қайшы келіп, үш жылға сотталып кетеді. Оның әйелі де көп ұзамай кетіп қалады. Мырқының басынан небір жағдайлар өтеді. Сөйтіп жалғызсырап жүрген шағында мырзаның үйіне алтын алқалы әдемі келіншек келеді. Парламент сайлауы жақындап қалған кезде дауыс беруші кісілерді тіркеуге алып жүреді. Уақыт өте келе алтын алқалы келіншек мырзаның көңілін аулап, алдап-арбап, өз сеніміне кіргізеді. Шоколад шығаратын цех ашқысы келетіндігін айтып, Мырқыға сол құрылатын цехтың директоры болуға ұсыныс жасайды. Мырқы мырзаны келіншек алдап алты бөлмелі қыш үйін банкке кепілдікке салып, ақырында заңсыз түрде қомақты қаржы алады. Ол келіншектің аты – Гүлдірайхан. Хикаяда берілгендей қонақта – Гүлім, жиын-тойда – Гүлмария, әкімдікке бас сұқса Галя болып түрленеді екен. Бұл нағыз алаяқтың іс-әрекеті. Сол келіншек барлығын былық қып, шешем ауырып жатыр деп, мырзаның ақшасымен қоса өзі де қарасын батырады. Мырқы мырзаның үйіне көп ұзамай бір топ банк қызметкерлері, салық агенттері және судья сау етіп жетіп келеді. Жоғалған келіншектің мырза мекен – жайын да білмейтін болып шығады. Ақыр соңында сол Гүлдірайхан есімді келіншек Мырқы мырзаны тақырға отырғызып кетеді. Үйінен айырылып, далада қалады.

	Мырқы азып-тозып, өте қиын жағдайға ұшырайды. Бірақ өмірде қайырымды жандар бар екен. Мырзаның бағына қарай оның жолында жақсы жандар тап болып, оны өмір азабынан құтқарады. Мырқыны тура көше бойынан әкім жүргізушісі мәшинесіне салып алып, Диқан деген әкім кісінің айтуымен Иман Жүсіп мешітіне жеткізеді. Сол әкімнің арқасында Мырқы мырза мешітке жұмысқа орналасып, жағдайын жөнге келтіреді. Қасиетті жерге келіп мырза тәубасына келіп, бойында көптеген өзгерістер болады. Осы мешіттің қабырғасында жүріп, күні-түні қызмет етіп Мұхаммед пайғамбарымыздың ізі қалған қасиетті Меккеге баруға тырнақтап қаржы жинай бастайды. Соңғы кездері Меккеге бару Мырқы мырзаның ойынан мүлдем кетпейді екен. Оның ұлы арманы – өз өмірінде біліп – білмей істеген күнәларын жуып қайту үшін Меккеге қажылық сапарға бару. Осы сапарға бару үшін үш жыл бойына аянбай еңбек етіп, қаржы жинақтайды.

	Бір таң қаларлық жәйт – өмірінде бетіне жел тимеген дәулетті кісінің баласы, қолын жылы суға малып отырған басшының ешқандай жұмысты талғамай істей беруі. Бұл әрине қасиеті жерге тәу ету үшін жасалып жатқан әрекеті.

	Шығарманың өкінішті бір тұсы – Мырқы мырзаның үш жыл бойы тыным таппай, тапжылмастан адал еңбегімен жинаған ақшасының аяқ астынана жоғалуы. Жазушы дәл осы ситуациядағы басты кейіпкердің ішкі жан күйінішін, қиналысын шығармада өте шебер берген. Бұл оқиғадан кейін Мырқы мырза өте қатты қиналады, жүрегі аузына тығылып қаржыны ұрлаған кісіні кім болса да қарғап-сілеп салады: «Тілеуің кесілгір, қайсың ғана қолды еткен?! Екі дүниенің жақсылығын көрмегір! Өзіңнің жарық дүниеден үмітің үзіліп, алыстан, жақыннан күдер үзіп, жер сипалап қалсаң ғой!.. Артыңнан ерген ұрпағың жерге қарап, ұлың – қыр аспай жасып мәңгіріп, миы ашып, қызың – етегіне ие бола алмай көше кезіп кетсін-ай! Абыройың айрандай төгіліп, тарыдай шашылсын-ай! Күн сайын ілгері басқан қадамың кері кетіп, ненің оң, ненің теріс екенін білмей, имантаразыңды жоғалтып, күндіз адасып, түнде түңіліп жасыңа жетпей жер жастансаң ғой!.. Шекарада тосып алар мүңкір-нәңкір періштең мен болар ем!..» [11; 244].

	Осы оқиғадан кейін мырза ас-су ішпей, бірнеше күн бұрын бүк түсіп жатып қалады. Мырзаға құдайдың қарасқаны шығар әкім мырза елдің бас мүфтиі Әбсаттар қажыға ауданымыздан бір кісі қажылыққа баруға ниеттеніп отыр деп, келісімін алады. Сол қуанышты хабарды Мырқы мырзаға жеткізеді. Сөйтіп Мырқы мырзаның ұлы арманы орындалады. Меккеге қажылыққа аттанады.

	Диқан есімді әкім – шығармадағы мырзаның өмірінде кездескен бірден-бір қайырымды, жүрегі таза жан. Мырзаның түзу жолға түсуіне себепкер болған адам.

	Жазушы Д.Досжанов хикаяты соңында айтылғандай пайғамбарымыз Мұхаммед ғалейкіссаламның жеті қат көктің биігіне көтеріліп, алла тағаламен тілдескендігі және ақтық демі жеткен кезінде қасында қызмет етіп жүргенге «Кеудемді көтеріңдерші, Арафа тауына шығайыншы» деген екен. Тау басына шығып, терең тыныстап «Алла-а-о-о-о-и-й!» деп үні шыққан екен.

	Д.Досжанов бұл аталмыш хикаяттағы басты кейіпкердің образын жан-жақты аша білген. Жалғыз ғана кейіпкердің басынан өткен шырматылған жағдайлардың бейнеленуі – өте бір күрделі құбылыс. Жалпы бұл шығармада екі ғасырда өмір сүрген Мырқы мырзаның өмірі түгел баяндалады. Шығарманың ой салар тұсы – Мырқы мырзаның ғұмырында көптеген күнәларды жасап, Алла разылығы үшін қажылық сапарға баруға ниеттенуі, көп еңбектеніп баруы және жасаған күнәларын мойындауы, тәубасына келуі.

	Жазушының айтар ойы – жер бетінде адам баласы қанша күнә жасаса да оны өтеуге болады. Адам баласына бақ берер – тек бір ғана Алла! Бес күндік мынау жалған дүниеде бұралаң жолға түспей, шама келгенше өмірде барлығы Алланың қолында екенін жадымыздан шығармауымыз қажет. Жаратушы иеміз Алланың және сүйікті пайғамбарымыз Мұхаммедтің (ғ.с.с) жолы – қашанда нұрлы.

	Д.Досжановтың «Тілегімді бере көр» шығармасында аңыздық элемент авторлық идеяның кілтіне айналғанда мифтік сипатқа ие болады. Ол жазушының орталық кейіпкері Молдабердіні сатиралық құралдарды пайдалана отырып, ішкі сырын, жан қыртысын ақтара көрсетеді. Оқиға алыстағы Ырғыз бойында өтеді. Алматыдан арнайы уәкіл, журналист Дана мұнда жергілікті «Охотсоюздың» қорықшысы Молдабердімен аз күн бірге болады. Туған даласының тағдырын ойлаған Дананың осы маңнан мемлекеттік қорық аштырмақ ойы Молдабердіні қатты шошынтады. Оның арандай ашылған қомағай құлқынын кейіпкердің өз сөздерімен шебер береді. «Қорық ашылған күнде оның азын-аулақ ақбөкен атып, мүйізін сатып көрген пайдасының көзден балбұл ұшатыны оны қатты қорқытады. «Өз сырым өзіме белгілі, – дейді ол. – Есігімнің алдында жүз қоралы қой, үйір жылқы жайылып жүрмесе, аптасына босағама үш жүздей таза табыс кірмесе, ас батпайды, аш маса ой ұйықтатпайды...» [12; 58 ].

	Молдаберді Дананың бұл ойын қалай да жүзеге асырмауға тырысады. Түрлі айла, амал-әрекеттер ойластырады. Оның бұл ісін құптаған әйелі Долерес те бар жанын салады. Олардың бар ішкі болмысы, жан дүниелері, көзқарастары, құлқы бірігіп кеткен.

	Ол күйеуі екеулеп Дананы көрші шалдың бейкүнә жас қызын зорлап алып кетуге көндірмекші болды. Сөйтіп, артынан қызды еріксіз зорлап алып кетті деп арыз жөнелтіп, «құйрығына қоңырау қыстырамыз» деп ойлайды. Бірақ, бұлардың бұл әрекетінен түк те шықпайды. Өрескел қылықты Долерес Данаға қыл арқанды басқа жағынан салмақшы болады. Ақ пейілді, адал Дана Долерестің арамза ойының құрбаны бола жаздайды. Молдаберді өз мақсаты үшін, тіпті, өз әйелінің бейбастық қылығын да пайдаланады. Пара алмақ болды, әйелімді арбап, ақ некемді арандатпақшы болды деп, Дананың үстінен домалақ арыз жөнелтеді.

	Өз басының тұтылу қаупінен қорыққан ол «Охотсоюз» қызметін тастап көрші шаруашылықта жылқы фермасының меңгерушісі болады.

	Бар байлығы, дүние-мүлкі, үйінен айырылып қалмау үшін әйелінен ажырасып, оны бұрынғы үй дәулетімен өзінің орнына қалдырып, жаңа жерден жаңа, зәулім үй салып алады. Дүние, байлық жолындағы «арпалыс» және басталады. Бар қағаздарын тартып алып, өзін соққыға жығып, Дананы айдалада қаңғыртып жаяу тастап кетуі – Молдабердінің зұлымдығының шырқау шыңы. Бірақ, ажалсыз Дана да біраз жыл өткен соң, әлгі қаскөйдің із-түссіз жоғалғанын естіді.

	«Ақырында Мәнәулие шыңында шошайып жалғыз отыратын – жүз жасқа келген аңшы шал айтыпты-мыс деген сөз ел ішінде шу ете түсті.

	Әлгі аңшы айдалада, мидай далада киік қарап сандалып жүрсе, бүйірі қабысып бұратылған аш қасқыр көріпті. Құдая тоба, сол қасқырдың көзі құдды Молдабердінің көзі, үні құдды Молдабердінің үні дейді. Қарт аңшы қарап тұрып қайран қалыпты, қатты шошыпты, көріп тұрып сенбеуге амалы қалмаған. Аш қасқырға айналып айдалаға қаңғып кеткен Молдаберді сол деп иманын айтып жатып та қорғаныпты. Бұл қауесетке біреу сенді, біреу шошынып ішегін тартты.

	Біз айтсақ – үйірінен, туған жерінен қарадай безініп, айдалада алып соғып тастауға аң таппай сілесі қатып сенделіп жүрген аш қасқыр – сол Молдаберді дер едік...» [12; 75] – деп аяқтайды автор повесін. Бұл да прозадағы сатира поэтикасының бір көрінісі ғой. Мұндай шешім қазақ үшін жат ұғым емес.

	Тосындығына қарамастан кісі көңіліне қонақтайды. Неліктен? Біріншіден, бұл халық арасына кеңінен мәлім Қарынбай сараңның халық қарғысына ұшырап, суырға айналып кететіні туралы мифті еске түсіреді. Автор Молдабердіні гротескілік образ дәрежесіне көтереді. Ірі образ логикасы автор ұйғарымына қайшы емес. Ол ғұмыр бойы қасқыр тірлік кешіп келген адам. Тіпті, көзі тірісінде-ақ азан шақырып қойған аты ұмытылып, біржола «Охотсоюз» аталып кеткен жырынды қарау. Бар мұрат, тілегі – байлық, ақша. Ол дәулеттің қызығын көріп жатқаны шамалы. Тышқанша тасып, ініне апарып жасырғанына мәз. Осы тірлігінің жолында қандай қылмастан да тартынбайды. Кісілік кеспеттен жұрдай Молдаберді үшін айуанға айналып жүре беру түк қиын шаруа емес сияқты.

	Демек, бұл жерде автор идеясы айқын. Жазушы адам емес, жортушы ақ Молдабердінің күйреуі арқылы жауыздың атаулыдан, құр даңғой, абырой, байлық атаулыдан қоғам, адамзат игілігі үшін адал еңбектің үстемдігін көрсетеді.

	Ауыл шаруашылығын, оның бір саласы – мал шаруашылығын ілгері дамытып, өркендету үкіметіміздің алға қойған кезек күттірмес міндеттерінің бірі болып табылады. Бұл міндетті ойдағыдай шешуде талай қаулы-қарарлар қабылданып, көптеген шаралар жүзеге асырылды. Соған қарамастан кейбір кемшіліктер әлі күнге дейін сақталып отыр. Шаруашылығымыздағы осындай ала-құлалықтарды, тұрмысымызда кездесіп қалып отыратын кейбір кедергілерді жазушы Д.Досжанов өзінің

	«Күміс керуен» атты повесінде аяусыз сынға алады.

	Орталық кейіпкерлер Досмағамбет түйешінің образы арқылы нағыз еңбек адамының бейнесі берілген. Ол – ел үшін, елінің тұрмысы, шаруасы үшін жанашыр, адал жан. Өз совхозының кері құлдыраған шаруашылығы оны қатты ойлантады. Автор Қызылқұм түйешілерін жеңіл юмормен бір қағытып өтеді. «Ұйқыдағы» өлкені енді қалай оятпақ? Басшылар жайы белгілі. Олар өз құлқындарын ойлап әлек. Біреуінің әйелі жерік бопты. Жас тайлақ етін салып жібер, екіншісінің белінің құяны бар екен – түйенің желкілдеген шудасын тауып бер, үшіншісіне жанға шипа шұбат керек болыпты. Сөйтіп, совхоз басшылары өз тойғандарына мәз. Сонда шаруа жайын кім ойламақ? Оны кім жандандырады? Кері кеткен «сылбыр» бастықсымақтарға жаза қайда? Міне, авторды ойлантқан да, оған қалам ұстатқан да – осы мәселелер. Енді мұның оқушы қуымды да ойлантары сөзсіз.

	Повестегі «сөзбен семіретін, араққа өсіретін» ауылды «шолақ белсенділерінің» бейнесі совхоздың бас есепшісі бух пен ферма меңгерушісі Барыпкел образдары арқылы айқын берілген. Өзінің бас пайдасы үшін, «бақытты болашағы» үшін көзі тірі әке-шешесін жасырып, «жетілемін» деп жүрген бас бухтан не күтуге болады? Аузымен жұмақ орнатып, сөзімен арбап Барыпкел де ақыры заң алдында жауапқа тартылып, қызметтен қуылды. Бұлардың қылықтары кім-кімді де болса ашындырып, арам пиғылдары адам жанын жирендіре түседі.

	Жазушы шығармасында бүгінгі өмір тізгінін ұстаған еңбекші жастар проблемасын өте орынды көтерген, әке жолын қып, өз орнын дала төсінен таңдаған жас Кемеңгер образы – бүгінгі ұрпаққа нағыз үлгі болар бейне. Мектепті жаңа ғана бітірген жас баланы шөл даланың қызыл құмына айдап әкелген қандай күш? Ол – Отан алдындағы азаматтық борыш болатын.

	Әкелі-балалы еңбекшіл адал жандардың образын жасауда, характерін беруде күміс керуен туралы аңызды алу – автор еңбегінің ұтымды жағы. Аңыз бойынша әр жердің қадір-қасиетін арқалап жүретін керуені болады екен. Көзге көрінбейтін жұмбақ керуен тек жаны таза, адал адамдарға ғана көрінеді. Олар әкелі-балалы түйешілер. Міне, осы бір кішкене сәт, қиял өмірінен алынған ғажайып көріністі шебер қолданған. Яғни, күлкі поэтикасы бүгінгіні аңызбен жарыстыра суреттеу арқылы ашылып тұр.

	Қоңыраулы күміс керуен – адалдықтың, бар жақсылық, қадірқасиеттің символы іспеттес. Осы ғажайып суреттен екі жанның ішкі жан сұлулығын көргендейміз.

	Жазушы көркем шығармада бізге адамдар туралы және оларға байланысты оқиғалар туралы әңгімелейді.Соның бірі белгілі бір жүйеде, бір-бірімен байланысты суреттеледі, яғни оқиғалар туралы әңгімелейді. Бірбірінен туындап, жалғасып отырады.

	Шығарманың тақырыбын оның идеясынан бөліп қарауға болмайды. Көркем шығармада оқиғаның басталуы, олардың байланысы, шарықтау шегі, шешімі шығарманың құрылысы болып шығады. Осыған байланысты оқиғалы шығармаларды сюжетті шығарма деп атауға болады. Дегенмен бұл көркем тілде жазылған хикая, жан аярлық оқиға дегенмен оның әдеби түрде нақышталып, күрделі сөздермен көмкерілген қызықты хикая деп айтуға болады. Өмір арпалысы еркін суреттелген хикая қиын заманда өткен адамдардың шынайы тағдыры деуге болады.

	Хикаяның басты кейіпкері болып саналатын шопанның ұлы – Абориген туралы. Шын есімі – Абылүйген. Қиын қыстау заманындағы шала сауаттылардан кеткен қателік болса керек. Отыздың жетеуін алқымдап, сaмайын қырау шалып, маңдайы мен көзінің етегін әжім торлап, өз жасынан әлдеқайда қарт болып көрінетін бұл ер азаматтың сопақша жүзінен қиындықтың қырық жамауынан көз ашпағанын аңғаруға болады. Құм далада су сұрап, бір мысқал шөп іздеп аңыраған үйір малдың артында азанды – кеш жүру оңай тимесі анық. Тіреу болатын әкесі де көз жұмды. Өлерінің алдында сонау шалқыған Дарияны аңсап, өмірін шопан болуға арнап, барлық жастығын сарп еткізген ұлынан кешірім сұрап жатты. Дарияның кезіндегі сегіз түрлі мынадай: Бірінші Қайық аударған, екінші Қазан төңкерген, үшінші Мұз тасу, төртінші Бота тірсек,бесінші Тайлақ тасу, алтыншы Өгіз өкірген, жетінші Сайтан тасу, сегізінші Долы тасуларының болғанын әр тасудың атын атап егжей-тегжейлі бәрін баяндап кетті. Сөз соңында мәйітін ұлы өзеннің бергі қабағына, биік жар басына қойыңдар деп үзілді.

	Сол мезетте Абориген не істерін білмей шырқырап кетті.

	«Қайран әке, – деді іштей күмбірлеп, – көз жұмған күнің нен қаншама қашықтасам рухыңа соншама жақындай түсетін секілдімін, қадіріңді жаңа сезіндім» [15; 9]. Әкесі көз алдында жоғалған Дарияның тасуын қайта толарына үміт артып, сезіп жатқысы келген ғой. Иен далада су сұрап аңыраған малдың дауысы шекесін шыңылдатып, шыбын жанын қыспаққа алды. Малды суаруға цистерна көлікпен су да келді. Суға тапшы болған бұл мекенге шофер Мамырайхан (вездеход машинасының шофері әрі мал дәрігері) келгені құрлы барлық өкпе, ренішін айтып жер тепкілеп кететін. Депутат болып сайлана қалса, тартылып қалған Арал теңізі мен Сырдарияға суды толтырамын деп бір көтеріліп кететін. Бірде артист қызды әкеліп ән салдырып, лық тойғанша шарап ішіп естерін әзер жиғаны бар. Кейін маймыл бастығын мәшине кабинасына салып,шофер бала тартып отырды. Маймыл болмағанда несі қалды? Осы оқиғадан кейін Абориген оңбастай бөтен мінез жамады. Сол мезетте оған Мамырайхан ауылдың адамдарынан көзді бақырайтып сауда жасап, таразы табағына магнит жабыстырып алып оңдырмай жейтін Оңғарбайға ұқсап,кеудесін көтере жамаған Қалтақ қойшыдай бәрі бәрі оған тым жек көрінішті көрінген болатын.

	Иен далада тілдесіп, әңгімелесетін адам іздеп жаны құлазыған Абориген түзде кездескен мақлұқпен адамша сәлемдесіп ерсілеу әдет жамады. Тіпті күбірлеп кеңесетін болды. Күнгей баурайында жіңішке сай табанын жүлгелеп келе жатып үлкен құм тасбақасын ұшыратты. Отыра кетіп тасбақаны Оңғарбайға теңеп, жағымсыз әрекеттерінің бәрін бетіне басқандай өкпе назын айтқан еді. Тасбақа да оған адамша тіл қатты. Сол екі арада қас қарайып кірпік үйірілді. Ішкі өлкеде қираған көне қала – Женттің іргесіне қоныс аударған күні Абориген әлде қорықты ма, әлде ұшынды ма, мұрттай ұшып ауырып қалғаны. Қала орнын қазып жатқан археологтерге хабар жеткізді, олар дереу байланыс торабын қосып, орталықпен сөйлесіп дәрігер шақыртты. Сол сәтте Ергенбайда жеткен еді, ем домын жасағанмен еш көмек бере алмады. Сандырақтап жатып өз өзінен «Құм иесі өзім боламын» деді. Малдың жайы, жем шөптің шығыны туралы қай – қайдағы уайымды қозғайды, дәптерін алып есеп шығарады, әлденені түртіп алады. Шығатын шығын да есеп жоқ, байғұс қойшының қалтасына түскен сауалға жауап іздеу өз алдына бөлек әңгіме еді [13; 58 ].

	Облыс орталығының ортасына салынған үш қабатты үлкен қыш үй аурухана болғалы көп уақыт өтпепті . Сырдарияның лай суы кілдірлеп ағып, тасымайтын халге жетті, Арал теңізі аспанға бу болып ұшып жоғалып кетті деп Мамырайхан мен Ергенбай күнде қақсайтын. Ауыл өпіремдерінің айдауымен талай жасөспірім балаларды мал бағуға үгіттеді. Абориген сол кезде ата тұяғын ұстап қараңғы түпте қала берді. Ақыры оны ауру халге жеткізді, бірнеше күнгі тексеруден кейін ауруханаға жатты. Аппақ жайма төсекте жатып ақ үрпек кезекші қыздардың бақылауында болды. Айналасында жатырған ауру адамдардың халіне қарап өз жағдайының едәуір шүкір екенін білді. Ауруханаға түскелі артынан тек Қалтақ көкесі келді, ауылда қалған малға кімнің иелік етіп жүргенін сұрады. Мамырайхан бір жөнін қарастырамын деген, дегенмен құрдасы Есенбай аузы-басы жыбырлап, айтпасты айтып Абориген алапес ауруына ұшырапты, облыс орталығының маңындағы темір торлы, күзеттегі алапес адамдарға қосыпты деп ауызымен шөптің басын қимылдатып жүр, бәтшағар» [13; 26] демесі барма.

	Бұл сөзді естіген Абориген кеудесіне мұз басқандай сұрланып,сіресіп отырып қалды. Алапес деген ауру ол – екі мың жылдан астам уақыттан бері арпалысып жоғалмай келе жатырған, адамзатқа сор болып жабысқан қатерлі дерт. Ең әуелі қанды улайды. Тұқым қуалап ауыспайды. Бұл күнде Сырдарияның Арал алқабына құятын сол сағасында алапес-лепрозория науқасына шалдыққан, қаріп болған екі жүзге жуық кісі жеке лагерде шаруа жасап, бақша егіп, мал өсіріп, өздерінше өмір сүреді. Өзге халықпен араласуға тиым салынған. Дәрігерлер алапесті ағылшын ғалымы ойлап тапқан сульфитрон дәрісімен емдеп тоқтатады, жұқпайтын етеді. Әйтсе де бұл дертке шалдыққан кісі өмір бойына жазылмайды, тіршілік етіп, жар сүйіп, ұрпақ өсіріп өмір сүре береді. Ата-анадан сау сәби дүниеге келеді. Жалғыз амал: жарық дүниеге келген сәбиді тездетіп ата-анасынан бөліп әкетеді, жас ұрпақ сонда ғана қауіпсіз өсіп жетіле алады. Осы күнгі алапес лагерінде бірде бір жас адам жоқ. Ең ғажабы – қатерлі дерттің неден пайда болатынын дүние жүзі ғалымдары әлі күнге бас қатырып келеді.

	Әкесі, алапес ауруы үлкен өзендердің теңізге құятын сағасынан шығады деп айтқан болатын. Одан кейін, балық етін жеп артынан ағараған ішкенде болатын дейтін.Қалтақ көкесі төс қалтасынан жүз теңгелік екі қағазды шығарып, «айран,сүт алып ішерсің», – деп ұсынып жатты. Абориген көңілін сұрағалы келген көкесіне « Алла разы болсын» айтып, отауына бас көз болуын өтінді. Есенбайдан сақ болуын өтінді, әйел көрсе жағалап кететін неме екенін ескертті. Түнімен дөңбекшіп қайдағы жоқ нәрселер ойына түсіп ұйықтай алмады. Өліараның аяғында ғажайып адам – Абориген бой жасаған науқастай күрт өзгеріп, сүлесоқ дертінен айығып, жүзі нұрланып, бетіне қан жүгіргені. Тәбеті тәуірленді. Еден жуушы әйелге жүз теңгені беріп базардан шұбат алғызды.

	Төсегіне тұра алмай саржамбас болып жатқан аурулардың батасын алармын, шайға қататын сүт, тіске басар ірімшік табармын деген дәмемен Абориген таң атысымен кезекшіден сұранып тысқа шықты. Кең сарайдай азық-түлік дүкенінің алды ығы-жығы адамдар легі көп еді. Не сатып жатырғанын білгісі келіп алдыға ұмтылып еді, долы әйел арс ете қалды. Ашуының келмесі барма, қалшылдап шіреттің соңына тұра кетті. Сол сәтте, мұртты жігіт жетіп келді, өзін спорт шеберімін деп таныстырды. Сөз соңында сандырақтап, малшылардың азанды-кеш еңбегіне көңілі толмайтынын аңғартты. Бұған жыны келген Абориген сөзбен сол жерде ұстасып қалды. Арты қырғын төбелеске айналып, милицияның темір торлы мәшинесінен бірақ шықты.

	Тергеуші алдында жауапқа алынды, ақыр соңында штангашы жігіт бір басшының жақыны екенін біліп қоя берді. Намыстанып ыза кернеген Абориген милиция жігітті Мамырайханның інісі екенін білді. Басы қатып дал болған милиция жігіт ақыр соңында Аборигенді де босатып жіберді. Көлденең ұшырасқан кісіден облыстық аурухананың қай жерде, қай көшеде екенін сұрап, ымырт үйіріле мекен жайға жетті. Қорқа басып аурухананың екінші қабатына көтеріліп, өз палатасына енді. Абориген ақ мамықта шалқасына аударылып жатып ойға шомды. Көзі жұмулы, қиялы сан тарап; мұның бағып жүргені-ет пен жүнге, елтіріге бола өсірілетін қаракөл қойы, суыққа берік, шөлге шыдамды.

	« – Жазылдың! – деген сөз Аборигеннің қолтығының астына қанат бітіргендей болды» [13; 65]. Рұқсат қағазын қолына беріп, төменгі қабаттағы қоймадан киімдерін алуға болатынын айтып шығарып салған кезекші қызбен көңілі босап қош айтысып кете барды. Жол жөнекей базарға соғып балаларына жемістер алды. Темір жол вокзалында кісі аяғы басатын жер жоқ,бұл жұрт сабылып неге жүр деп ойлады. Артынша өзі де поезға ілікті. Таң ата, бозторғай шырылдаған уақытта межелі жеріне де жетті. Қорқыт деген атына лайық құтсыздау разъезд ел көшіп кеткендей құлазып кетіпті. Жол жүріп келе жатып, небір ойға шомды. Бар ойы ошақ басындағы әйелі мен малының саны еді. Есік алдына, табалдырыққа жеткенше жүрегі құрғыр өрекпіп бітті. Ешкім алдынан жүгіріп шығып қарсы алмады, дереу иығындағы қапшығын лақтырып тастап,тізерлей келе төрде жатқан кісінің жүзіне үңілді. Әйелі балаларын шешесіне апарып тастаған, ал төрдегі Қалтақ көкесін қарақұрт шағып алған. Жанын қоярға жер таппай жүгірген Абориген дереу машина тауып алып, орталыққа жеткізу қажет деп құстай ұшты.

	Қара көзілдірікті ақ қалпақты жігіттер Аборигеннің түрін көріп үрпиісіп қалды. Кенет шатыр ішінен бүкшеңдеп бастығы шықты: самайын қырау шалған, маңдайын әжім торлаған сопақша жүзді орта жастағы адам екен. Асып сасқан қойшының түрін көріп көмектесуге қарсылық танытпады. Қалтақ көкесінің жағдайы нашарлай түсті, мұны сезген археолог дереу оң білегін түрініп, жалаңаштай арқасын уқалай бастады. Дәрігер қыз укол салып үлгерді. Дегенмен у денеге тарап кеткендіктен, молданы шақырып дұға оқытып уытын қайтаруға тырысты. Молданы әкеліп ем домын жасағаннан кейін беті қарады. Археолог дәрігер қызбен машинасына аяңдап жетті де «қош» деп кете барды.

	...Ымырт үйіріле даланы салбыраңқы тыныштық басып,қи сасыған қотаң үстінен шаң ұйыды, маңайы төбет тұмсығының астынан мыңқылдады. Жәрдемге малсақ қарадомалағы да келіп жетті, көмекке едәуір жарап қалған. Көкесін қатты сағынғанын айтып, азда көрген қиыншылығын да жасырмады. Дегенмен Аборигеннің Әйелге деген күдігі мен күмәнді ойы маза бермеді. Қалтақ көкесі басын көтергесін жөн жосығын сұрамақ болды [13; 79].

	Қараңғылықтан ағарып көлікте келіп жетті,ол мал суаратын водавоз машинасы ішінен жас шофері шығып,әуітке лақылдатып су ағыза бастады. Есік алдында қазан жуып, самауырынға шоқ салып отырған әйелдің аш бүйірінен түртіп қалды, мұны көріп отырған Аборигеннің зығыры қайнап кетті. Шоферді даусынан таныды, бұл ас қасқырша тонын айналдырып киген мал дәрігері Мамырайхан болатын. Еш дүниемен шаруасы жоқ күбірлесіп әңгіме соғып тұрған жерінен жетіп келіп әйеліне қарадай жұдырық жұмсады. Әйелінің жан дауысы шығып кетті, осы сәтте Мамырайханда дауыл сілкіген ағаштай теңселіп кетті. Ыза кернеген Аборигеннің халін сұрап әлек болып ашуын басып бір ымыраға келтірді. Жүрісі жайсыз қонағын қолқалап киіз үйге енгенде барып ыңырсып іргеде жатқан көмекшісі есіне түсті. Қалтақ көкесінің ауырып жатқанын көріп Мамырайхан аңтарылып қалды,шай ішіп соңы ақ арақпен масайрасып тарқады. Онда да Мамырайхан қойшының үйінен қашып құтылғандай тысқа атылды, шофері Шалабек көлікке азар жеткізді. Таң алдында аспан кеңістігінен қиялап ағып түскен жұлдызға ұқсады.

	«– Биссмил–ля–и рахмани рах–и–им! –деп қол жайып бет сипап, қойды бауыздап, қыл түсірмей таза етіп турап тастағанына аспаз әйел таң қалды. Алыстан бақылап отырған археологтердің бастығы Байпақ деген кісі аяңдап қасына келді. Жастарды ұйықтатпай, мазалап жүрген аруақтарға тие берсін деген ниетпен шырай танытты. Дегенмен қойшының ескерілген күні барма ?!» [13; 85]

	Археологтардың бастығы Байпақтың басы қатты, қала орнын ерте көктемнен шұқылап әлі жартысын ашып үлгермеді, қыпшақ дәуірінен өтіп, оғыз заманына жете алмай діңкеледі. Жігіттердің азығы азая бастаған ба, кеше бір екеуі мылтығын шошаңдатып ақбөкен қуып кетіпті, мына қойшының ту қойын домалатып әкеліп отырғаны тегін емес еді. Түнемесіне үдере шулап ұйықтатпай жүрген көне қаланың иелері, аруақтары өлі өлкенің үйреншікті әдетіне айналғандай. Әуелі тым жырақтан сыңсып жылаған қыз үніндей еміс – еміс дыбыстар естіледі. Ай дөңгеленіп тас төбеге жеткен кезде әлгі қобыз шалғандай құлазыңқы дыбыс тіптен жақындап жамбас астындағы жер түпкірінен, құлаған қорған қойнауынан шыққандай болды.

	«Қойшылардың шүбәсіз ұққаны – Қызылқұм ішін бұрын-соңды болмаған алапат жын кезіп жүр. Біраздан бері Жент қаласының орнын шұқылап қазған археолог үстіңгі қабаттағы құм мен топырақты ысымырлап, күрек салғаны сол еді, көз сүріндірген ақшаңқан қаланың үстінен шықты» [13; 89]. Шөккен түйедей қабырғасы ырсиған медресе, ұстахана, хансарай, керуенсарай сары желден жаңғырып ыңырси жылайды. Әулиелер үйі–ханаканың ілкі заманда көк тірескен биік жұмыр ұстындары ортасына түсіп омылып жатыр. Дүние жүзі тарихшыларын елең еткізер екі бұйым табылған,оның бірі: саз балшықтан оюлап, өрнектеп дөңгелете әсемдеп күйдіріп жасаған қыш дастархан ортасында я жүзім шербетін, я ұлы астың сорпасын құятын шүмекті құмыра бар, қазір ғана шебер қолынан шыққандай сыры да, сыны да кетпеген. Екінші дәулет: оттығы мен булығына зергер саусағының табы түскен, төрт тұғырлы, қыштан күйдіріп жасаған көшпелі каминь пеш. Орта ғасырда осынау оғыз ұсталары жасаған көшпелі қондырғы пеш ағылшын, француз әулетіне кейінде барып қосылған. Кешкілік асқа құм ішінен Абориген, Есенбай, Қазбашылар қауымы–Байпақ пен оның сақалды көмекшілері бас құрап дөңгелене отырысты. Шамалы әңгіме дүкеннен кейін, арақ ішіп масайраған жастар жағы жөніне кетті [13; 89]. Жастардың даурығы шамалы басылды, жер қазып құдық салуды әңгіме етіп алға тартқан Аборигеннің көңілі, қасындағы қоқиланып отырған Есентайдың сөзінен ытқып қалды. Жер қазатын бульдозердің құдық қазуға шамасы жете ме? Шөлде қалып су іздеген қойшыларға көмектесе аламыз ба деген сұрақ туындап кетті. Ақырында, шөл далада құдық қазуға ешкім келіспеді. Аборигеннің жанары боталап кетті. Айдалада шоқиып, мола үстінде тұмсығын көкке шаншып, ұлығалы тұрған бөлтіріктерді елестетті. Арал теңізінің түбінен ұшып шыққан ұлпа тұз аспанның жартысын кір шалған жаулықтай етіп, аспандағы жұлдыздар әр тұста әрең көрініп тұрды. Құм астында қалған көне қаланың көшесімен жүріп келемін десе кім иланар, уақытта құдды құмға түскен із секілді, ай дірілі, аяқ астындағы көзенің сынығы. Археолог бастығы Байпақты ашу кернеп, ғалым емес құдықшы болдық деп терісіне симай кетті. Аборигенді осы сәтте бәрі мазақ еткендей болды, біреулері миы жоқ Қалтаққа әйелі мен малын сеніп тапсырып ауруханадан, ауруханаға жатып алғаны мынау бес бірдей қойынан айырылып отырысы енді деп.

	Жаз басында аңызақ ыстықтан жердің беті қақ-қақ тілініп кеткен, қора өртеніп, құмның асты дүмпіді. Орталық кеңсесіне, Республиканың Жоғарғы Советіне депутат болып екі ай бойына сессияның салқын сарайында қалғып-мүлгіп, есінеп, жұртпен ілесіп қол көтеріп, қол соқса – қол соғып, төрағасы төтелеп сауал қойса – біз сіздің жолыңызды таңдаймыз деп бір көтеріліп қалатын. Мамырайханның сол сапардан оралған беті еді. Есенбайға сессияның әңгімесін сағызша созып келе жатыр еді. Қойшы қонышындағы жалпақ қамшысын суырып алып үстел үстіне қойды. Әй-шәй жоқ, бүйірден дестелеп аттың басын жіберді «Құмның іші дозақтың өртке айналған өңеші болып кетті, су жоқ, көмекші жоқ! Малыңды санап ал деп қамшыны қолына алып білемдеді. Үстіңнен елу үш арыз жазып қойдым, сайлауға түсердегі уәдеңді ұмыттың, ал қойшылар құмда қоңыз теріп кетті деп барлық өкпе ренішін жайып салды. Мамырайханның түсі бозарып, бұқпаланып қалды. Кешкісін Есенбайды Мамырайханның үйіне шақырып жатыр деген хабары жетті, не болса да тілдессе – тілдесейін, берсе шәйін, етін жеп деп кәдімгідей дәмеленіп, үйіне келді. Ауыл шетіндегі Мамырайханның үйіне бас сұғып еді, үй іші тым – тырыс, жым-жылас, шашылып жатқан бос бөлмелер. Үй иесін түпкі бөлмеден әзер тапты, үні суық шықты. Есенбайға қойларын алдына салып, Қуаңдарияға көшуін онда барғасын су таситын машина беретінін айтты да, елу үш бет арызыңды қайтарып алып, өртеп жіберуін бұйырды. Есенбайдың су жаңа машина деген сөзіне жанары жарқ етіп, Мамырайханды іштей аяп кетті. Дегенмен машина есік алдына келіп тұрған кезде ғана жұрт көзінше өртейтінін айтты. Қобыраған қағазды умаждап етегіне тығып, орнынан көтерілді. Бұл Мамырайханның жанына удай түрткі болды. Абориген секілді, кім көрінгенге жалынып, құм ішінде мың өліп, мың тірілер ме?! Ертесіне, екі күн өте Абылүйген төбесінің терістік бетіне ақ қалпақ, қара көзілдірікті ши қораздай тірсектері тоғысқан екі қазбашы жігіт келіп күректерімен біршама бұрқылдатты. Соңдарынан құм қауып, жер асаған эксковаторда жетті. Тынбай жасалған еңбектен қазбашылар да шаршап, әрі қарай қаза берсе де түк шықпайтынын айтты. Осы мезетте Аборигенде келіп жетті. Байпақтың, құдықшы жігіттердің саз беттенген түрін көріп, ләм демеді, тығырыққа тіреген халді айтпай-ақ түсінді. Абориген – осыдан жүздеген шақырым ішкері құм іші ұстарамен сыпырғандай сексеуілден ада, темір жол бойының отыншы жігіттері тамаққа деп, шашылыққа деп тасып жүрген болатын. Жалғызақ амал: жазғы ашық қораны бұзамын, тақтайын аламын, құдықтың ішін шегендеуге жараса болғаны деді.

	Кезінде бабаларымыз топырақты шелекпен емес, мес салып, атан түйемен тартатын. Абориген көрші шопаннан жалғыз қабырғалы атанын міне тұруға сұрап алды, ұзамай Қалтақ көкесі жетелеп келді. Осынау ызығуыт дүниеде адамдар бір-біріне қол ұшын бере жүрсе, сүрінгенге демеу болса, көңілсіз өмірді жадырата түсер еді деп Абориген көзіне жас алып Байпаққа ризашылығын білдірді. Абориген іштей толқыды. Құдық ернеуіне қатты жиде, баялыштан шеген салғасын сусыма құм құлауын тоқтатты. Жұмыс өне бастады. Құдықшы жігітте күректі еркін басып, көнекті жылдам толтырып, пәс сайын жер кіндігін ойып тереңдетіп бара жатты. Топырақ ылғалданып шықты. Жұманың кешінде қауға салған шелектен сыртқа қоймалжың лай сыртқа ақтарылды. Мұны көріп Байпақтың қуанғаннан жан дауысы естілді. Аборигеннің аяғы-аяғына жұқпай жүгіріп жетті, шыңырау түбінен алынған шелектің түбіне үңілді, қол салып саусағын жалап көріп, ыржиып күлді.

	– Су! – деді [13; 104].

	Көне қала орнынан қисапсыз қу сүйек–адам мәйітін, бір құмыра алтын теңге, үш түйелік қару жарақ сынығын тапқан қазбашылар «биылғы шаруа есебіне осы да жетер» десіп, астанаға қайтуға жиналды. Шаруаларының ерте бітуіне экономиканың жағдайы мен судың тапшылығы еді. Археолог бастығы Байпақ жинала жатып Аборигеннің үйіне соғып қоштасып кетуді жөн көрді. Жер төле үйге еңкейе еніп, аяқ киімін шешуге ыңғайланған еді, аяқ киіммен жүре беруін өтінді. Әйелі төркініне кеткен, балалар болса интернатта, ал құдықтың суы ашып кеткен. Не айтарын білмей сасып қалған Байпақ, есеңгіреп отырып қалды. Ашылған қаланың орнын түгелдей картаға түсіріп, мүліктерін есепке алып көңілді бірлеген археологтар қанша еңбек етсе де жақсы атты болмады.

	Шөл далада, сусыз, құдды ғалымдардың тәжірибесі үшін торға қамалған көжек пен тышқан секілді. Ол аздай Семей сынақ алаңының ашылуы,отыз шақты адамның тәжірибе ретінде сол жерде қалдырылуы жан аярлық оқиға. «Менде ғалымдардың қиын жағдайда адам төзімі қашанға шыдайды дегенді анықтау үшін қажет шығармын» – деп Абориген сөзін аяқтады. Байпақ бұл сөзге не дерін білмей тосылып қалды. Жер асты суының ащы болу себебіне айтар сөз көп, табиғат тепе теңдігінің бұзылуы да сондықтан. Бұл адамдардың қолмен жасаған зардабы болып отыр. Темір инелікке мініп досы Мамырайхан арқан жіптен шаққа түсті, артынан екі қап та түсті. Абориген қос қолдап ұстап, қарнына жабыстыра көтеріп, кезекпе-кезек үйіне енгізді. Екінші сортты ұн мен қант әкелген екен. Халық депутаты болып сайланғанын айтып жатып, құрдасы Есенбай отыз бір дауыс кем жинап қалып қойғанын айтты.

	Аборигеннің үйінде көлденең түсіп жатып алған Мамырайхан, қойшының өткен жылдан қарағанда қатты жүдеп, арып кеткенін байқады. Әжімдері тым көп сияқты көрінді. Аборигеннің халі өте мүшкіл еді, қойларыңды санап ал бұл жерден көшемін деп тіл қатты. Мамандығы жоқ, қолынан шеге қағуда келмейтін қойшы жағдайы Мамырайханды алаңдатқан іспетті. Шаруаның еш ыңғайы келмесі анық еді. Жұмыс жоқ, дардай депутаттардың өзі едендерін кезектесіп жуады екен. Мамырайхан сөз барысында, малды сегіз мың сомға сатып алып өзің бағып күн көр деді. Бұған Аборигеннің шамасы жетпесі анық еді. «Совхоз малын түп көтеріп сатып алдым деп қағазға және шартқа қол қойып, кепілдік пен куәлік бересің» – деді. «Осыны айтып Мамырайхан көкала пәпкесін шығарды. Чек деген жалпақ қағазға қолын сүйкектетті. Аборигеннің жаны алқымына келіп, қара тер шұбырып кетті. Ертеңгі күні өліп жатса абақтыға түсем деп үрейленді, ол жағынан қырса да, жойса да өз еркіндегі мүлік екенін айтты. Мамырайхан Аборигенге енді сен XXғасырдың байысың деді. Дегенмен үрейі өрекпіп, қорқынышы басылмады. Аборигеннің ойына қай қайдағылар түсті» [13; 114] деп баяндайды жазушы. Қазақ баяғы көнбіс, кеңқолтық мінезінен айнып, жүйкесі жұқарып, бүгін былт, ертең сылт болып шыға келіпті. Мамырайханның айтып отырған жалгер дегені осы заманның зобалаңы шығар, Абориген бұған болсам болайын, алымды бағайын, қатынымды іздеп табайын деген тоқтамға келді. Бірақ, Есенбаймен бірге қоңсылас болуға құлқым жоқ, өзге жібі түзу, жүзі жылы қойшыны тап деген шарт қойды. Одан кейін, арендалық төлемді азайта түс деді. «Мына қойшы табан астында милы болып кеткен бе» деп Мамырайхан таң болды. Мақұл деп бірінші шартына көнді, ал екінші шартын орындау қиындау деді. Арендалық түсімнен совхоз айтарлықтай күн көріп, барлық қажетті деген іске жұмсайды екен. Аборигенге бұған келіскеннен басқа еш амал қалмады. Темір инелік Аборигеннің үйінің маңына келіп айналаны дауылдатып жіберді. «Мамырайхан жеткілікті еті бар бір малды салып жібер» – деп бұйырды. Малыңа ие бол, келінге үйге қайт деп ақыл айтармын бәріне шыда да төз деп кете барды» [13; 117].

	Абориген үйге еніп, етігін шешпестен жиылған көрпеге қисая кетті. Аборигеннің құлағы бірде тас бітеліп, бірде ашылып сайсүйегі сырқырады. Сандық түбінен шүберекке ораулы шағын шанақты әлдилеп алып шықты. Орауын жазып, сары мейіз болып қатқан қыл қобызды шайырға жанып алып, иығы бүлкілдеп безектете жөнелді [13; 119].

	Осы мезетте үйге ала көлеңкедей болып, қария енді. «Ассалаумағалейкөм,ата!» деп төрге отырғызды. Қарияға қарап отырып, еміне елжіреп... отырды-отырды да алысқа көз тастады.

	Бала кезінде Сырдария өзені кемерді қауып толқып ағып жататын, қос жағасына қайық әзер қатынайтын. Әкесінің арманы суға толып отырып бара жатырған Қорқыт бабаның моласын көшіру еді. Әкесі баба мәйітін көшіремін деп жүріп, мұрттай ұшып ауырды, кейін малдарын індет жайлады. Қалайда келесі жылы көшіремін деп жүргенде дүние салды. Көз жұмар алдында баба моласын меңзеп көрсетіп кеткен еді. Алайда арманы орындалмай кетті. Үйінен жүгіріп шығып, азар ернекте жарбиып тұрған Қорқыттың моласы ұшты-күйлі жоқ екенін көрді. Иманды болғыр күйші қиналғанда отымның басынан табылғаныңыз неткен ғанибет деп Абориген төрдегі қарияға тіл қатты.

	Әуелі Әмудария мен Сырдарияның суы азайды,кейін теңіз тартылды, судан айырылған өлкеге осыдан кейін тамшы таңбайтын болды. Өлмейтін өмір іздеп, жарық дүниенің тәттілігін қимағаннан емес, ұзын арқан кең тұсау жүрісті, пәтуасыз мінезді жөнге салу еді. Су жоғалғаннан кейін тозаңы шығып, тұзды суға іш кеуіп, күйлері кетті. Суық тәннен жазатайым шыққан рух көпке дейін далалықты кезіп, шыркөбелек айналып, мекен ететін. Мола басында ұйықтап қалған адамға рух ұмтылып, кейде қонып еніп кетеді екен. Адам оянған кезде мінезі өзгеріп, мүлдем есі ауысқан адамға айналатыны осыдан. Баба рухы кезінде қылқобызын өте жақсы көрген, сол себепті қобызды тартқан адамға көрінетіні сондықтан екен.

	Аборигенге Қорқыт баба бұл жерден тездетіп көшуін өтінді. Есін жинап, ақ жаулықтысын қайтаруын да өтінді. Бұл жерге көп кешікпей топан су жайлайтынын айтты. Осыны айтып қаракөлеңке рух ғайып болды.

	Ертесіне Абориген әудем жердегі әкесінің моласына келді, нұсқаланып жататын мола қазір төбешікке айналып барады. Төмпек үстіне түп адыраспан өскен, сары желмен жұлына жаздап бүгіледі. «Ал, көке, қоштасқалы келдім. Көшемін»,-деді Абориген қос алақанын көтеріп бетін сипап, енді қайтып бұл өлкеге қайтып оралары белгісіз еді.

	Жазушы ылғи баспалдақтап ізденіс үстінде, бүгінгі жазғаны кешегіге ұқсамайды. Ал оқырман қауым жаңалықты қашанда тосырқай қабылдайтыны мәлім. Мысалға, осы шығармадағы Қорқыт аруағының Аборигенмен тілдесуі. Аңыз өлкесінен келген кісінің үні жер астынан шыққандай күңгірлеп естіледі.

	«Келмейін-ақ деп ем, қобызымды безілдетіп болмай қойдың» деп Қорқыттың өзі емес, құр аруағы тіл қатты. Өкіріп жылап шалдың аяғына бас ұрып құлай кетті. Бұл дүниенің қамымен жүріп, моламды суға ағыздың деп кейіді [13; 121]. Сол сияқты «Абайдың рухы» кітабының кіріспесінде ұлы Абай көрінен қайта тіріліп шығып, елес боп, сағымға ұқсап жазушымен ұзақ тілдеседі. Ал «Таразы» романынының бесінші тарауында құба шөл Қызылқұм ішінде, ай жарығының астында осыдан мың жыл бұрын өліп кеткен Жібек жолының түйекеш, кірекеш жұлдызшысы осы бүгінгі рюкзак арқалаған кезбелермен бетпе-бет ұшырасып гәп шертіседі.

	Академик З.Қабдолов: «Көркем әдебиет адамның көңіл күйінде сан сапа құбылыстар туғызып, із қалдырады. Бұл әдеби шығармалардың эстетикалық әсері, оның таным, тәрбие тарапындағы мәні де осыған негізделген. Қандай да бір шығарма белгілі бір идеяны үндейді, идеясыз көркем шығарма болмайды» [14; 67] деген еді.

	Бұл әңгімедегі сөз саптау, ишара, мегзеу сөйлем құрау, фабуланы ашу, символға жүгіну секілді көркемдік ізденістері мүлде ерекше. Қазақ қаламгерлері бұрын талай барған малшы тағдырын нарық зманының белесінен қайта кестелеуі шығарманың актуальдығын арттыра түскен.





IV БӨЛІМ


	КӨРІКТІ ОЙ – КӨРКЕМ СУРЕТ



	Дүкенбай шығармалары қандай тақырыпты қозғасын, нендей гәпті тілге тигек етсін – ешқашан ескірмейді, өзінің өзектілік мәнін жоймайды. Өйткені үнемі адам мінезінің астарын ашуға құлшынады. Мінез стихиясын тереңдете зерттейді, тебірене жазады.

	Зейнолла СЕРІКҚАЛИЕВ



	Қазақстан Жазушылар Одағының алтыншы съезінде баяндама жасаған Т.Ахтанов жас жазушының «Көкпар» әңгімесін тілге тиек ете отырып: «Әдебиетімізге өз сөзі бар қаламы қуатты жас келді» деген екен. Содан бері қырық жылдан астам уақыт өтті. Ол кездегі жас бозбала бүгінге алты бел асып, жетпіске иек артқан қазақ көркем сөзінің көкжиегін кеңейткен кәнігі қаламгер ретінде келіп отыр.

	Жазмыштың жарылқауымен жазудың сырын жете меңгерген жазушы – Дүкенбай Досжановтың қалам қарымы әңгіме жанрына келгенде ерекше төселе түсетінін көзі қырақты оқырманның аңғармай қалуы мүмкін емес. Жүзге жуық әңгімеге қалам тербеген жазушының қай әңгімесін алып қарамайық, ұлтымыздың ұлылығын ұлықтайтын колоритпен ерекшеленеді.

	Жазушының осы бір қасиетін кең көлемде таныта алатын сиясы кеппеген, соңғы кітаптарының бірі – 2009 жылы жарық көрген «Терезенің жарығы» атты әңгімелер жинағы оқырманын бей-жай қалдырмайтын дүниелерімен толыққан.

	Алғашқы «Қымыз» атты әңгімесінің өзі ә дегеннен-ақ автордың жазу стиліндегі тазалық пен тұнықтықты, сымға тартқан күмістей кемеріне толған кең дүние екенін аңғартады. Бұл этнографиялық әңгімеде жазушы қазақ халқының қымыз дайындаудағы өзіне ғана мәлім рецептісі мен жылқы мінез қазақтың психологиясын параллель қойып, әсерлі кең палатнолы суретпен бере білген. Оқып отырған оқырманын желе жортып, жылқылы ауылға жетелеп, бал татыған қымызбен баптаған автордың шеберлігіне қайран қаласыз. Ақтәтенің ауылы, жылқылы жердің түйір шөбінен бастап, үй ішінде сөреде жиналған ыдыс-аяқтарға дейін тарихтан сыр шертіп, табиғат пен адам, сана мен болмыс туралы да ой қозғайды. Орыстың әйгілі әңгіме жанрының шебері А.П.Чеховтың жазу шеберлігі жайында айтқан мына бір пікірі ойға оралады: «Әңгіменің басында суреттелген қабырғада ілулі тұрған мылтық – аяғында міндетті түрде атылуы тиіс», – дегені Д.Досжанов әңгімелерінің табиғатына саяды деуге болады. Сондай талғампаздықпен жазылған «Қымыз» әңгімесіндегі шеберліктің түп қазығын жазушы қайдан алды екен деген пендешілік ой да туады. Әрине, жарық дүнияны сыйлаған анасынан алған. Ол жөнінде жазушы «Жазмыштың жазуы» естелігінде былай деп келтіреді: «Шешемнің айтуынша, үш-төрт жасқа дейін тілім шықпапты. Өзіммен айналысатын адам болмаған. Әке – колхоз төрағасы, ылғи ат үстінде, шеше – қасына әйелдерді алып, қырдағы егінші, ойдағы шөпшіге білегінен шелегі түспей, жүз қаралы бие сауып етегіне сүрініп жүргені...» [15; 290] – дейді. Ана сүтімен келіп, ана тәрбиесінен көрген қымыздың қадыр-қасиетін Дүкенбай Досжанов білмегенде, кім білуші еді?!

	Автор әңгімені «Аяулы ағам Сәрсенге» деп бастаған. Аға аруағына бағыштаған әңгіменің желісінен ана аруағының да ұлығын көре аламыз.

	Кейінгі ұрпаққа жат, даладан қалаға ауа көшкен қыр қазағына таңсық болып бара жатырған тіл үйірер қымыздың дәмін Досжановтың «Қымызы» келтіреді. Үзілгелі жатқан ағасының тілегін орындамақ болған Далабай күндік жердегі аты атырапқа әйгілі Ақтәтенің қымызын алып келуге аттанады. Білім-ғылымға жаны құмар жас жігіт осы сапарында қымызға қатысты мол мағлұматпен қанығады. Мәселен, қымыздың құнары биенің жайылатын отымен байланыстылығын Ақтәте былай баяндайды:

	«... Айдың жаңасында жайылған биенің қымызы қулық, емдік қасиеті аз, сусын ғана. Айдың ортасында жайылған биенің қымызы дәрі. Жылқы ай жарығымен жайылып таңдаған шөбін теріп жейді, әсіресе ай сәулесімен ашылатын шашыратқы, өңіл деген шөптердің гүлі неткен қасиетті десеңші! Айдың аяғында жайылған биенің қымызы арақ қана деп атам айтып отырушы еді», – [1; 33] дейді. Осындай қымыз өзіндік дәміндегі маңызы мен дайындалу әдіс-тәсіліне қарай тай саба, құнан саба, жылқы терісінің мойнынан жасалған торсық, қауақ сынды ыдыстарда әзірленеді. Бірін тобылғымен ыстап, енді бірін өрік талдың немесе ұшқаттың сөлін сіңдіріп ашытқанда ғана бал татыған қымыз шығатынын автор Далабайдың атынан бірінші жақта бұрыннан да білетін етіп баяндайды. Ал Ақтәтенің айтуымен қымызға түйір тамшы араласпайтындай етіп сауып, темір, қалайы сияқты бұйымдардан жасалғаны ыстарға еш құймастан бабымен ашытудың жолымен танысады. Дертті болып, хал үстінде жатқан адамға құнан қымыздан артығы жоқ екенін және оның сауылу тәсілін тағы да Ақтәтенің көрегендік іс-әрекеттері арқылы тамаша суреттеледі: «Ақтәте биелерді теріп сауды. Байқаймын, кәрі тіс биелерді тастап кетіп барады. Жақында ғана желіге үйретілген, әлі шабының қытығы кете қоймаған жас биелерге жанасады. Оларды сауу ешкі баққаннан бетер қиын. Елеңдеп бір орында тұрмайды, шелекті тебеді, құлынына иімейді.

	«Басын ұстап көмектесейін», – деп көріп едім. Ақтәте: «Бөгде иістен мүлде құтырады», – деп жолатпады» [1; 37].

	Мұндағы бие сауу үрдісіне қарап отырып сол баяғы жылқы мінез қазақтың төрт түлігімен біте қайнасқан ғұмырындағы өмір сабағынан тоқығаны мен түйгенін, көрегендігін көре аламыз. «Өзім дегенде өгіз қара күшім бар» – дейтін халқымыздың жылылығын сыйлаған Ақтәте маңдай тіреп келген Далабайға бар жақсылығын аямай құрақ ұшады. Баппен арнаулы қымызды әзірлеуі ұлттық нақыштың әдемі өрнегімен суреттелген. Зор ілтипатпен ашытылған қымызды жазушы оқырманын тіл үйірер дәмінен «ауызтигізіп», қымызға деген аңсарын одан әрі аудыра түседі. Қымыз – асықпай, бабымен ашытылатын сусын болғандықтан, осы атаулы қымыз да хал үстінде жатқан аға жағдайына қарамастан ыждаһатсыз бір күн, бір түн ашытылады. Қаздың сүр майы қосылып әзірленген қымыз иесіне жете алмай қалды.

	«Ақтәтем еңіреп тұрып торсық толы қымызды ағамның топырағына төкті» [1; 46]. Міне, бұл – шығарманың шешімі. Осы бірақ ауыз сөйлемде орындалмай кеткен арман дейсіз бе, сағыныш дейсіз бе, өмір философиясы дейсіз бе, – бәрі бар.

	Шығармаға арқау болған тағы бір деталь – қымыз құяр аяқтар. Әр жасалған сый-құрметтің өзіндік мән-мағынасының сырын аша өрнектеуін жазушы басты назарда ұстағаны соншалық, қымыз құйылатын ыдыстардың өзін «сөйлетіп», келген қонақтың бағасын салмақтап отырады.

	« – Қымыз күткен қазақ ыдысын да сыйлап ұстаған. Әр ыдыстың иесі болады. Қымызды кесемен жай кісіге ұсынатын. Келімкетім көпшілік ішеді. Мешкейлер мен саудагерлер тостақпен сусындаған. Оларға жұтары мол болса болғаны. Дәмін алып тұшынып жатпайды. Зеренмен асыл достар ішкен. Көремісің, жарықтықтың өзі де арудың көзіндей ойнап тұр-ау. Соққан зергеріне, шапқан ұстасына сай зереннің де әрқилысы болады. Қолымдағы Ақәділ ұстаның өрік ағаштан ойған алтын көз зерені. Ғашық жандарға қымызды алтын жалатқан көзеге құйып берген. Қақ күмістен соғылған көземен ақын, сері, сыпа, сал ішкен. Ілгеріде ауылға бір сері түсіп, қымыз ішпей жатып алғанда, атам бейшара осы қақ күміс көзені ат шаптырып Саураннан алдырған еді. Батыр мен палуанға қыпша бел құмырамен қымыз ұсынады екен» [1; 42].

	Қазақтың қолөнері мен зергерлік, ұсталық кәсібіндегі шеберлік пен салт-дәстүріндегі тұнып тұрған философияны баржоғы осы абзац арқылы жазушы тамаша тарқата білген.

	Әңгіме желісінің негізі жас жігіт Далабай мен кейуана Ақтәте арасындағы диалогпен өрбиді. Мұндағы Ақтәте бейнесі көпті көрген, халқы сыйлап қадыр тұтқан ел анасы ретінде суретеледі. Ал оның үйіндегі отағасы тіптен қарама-қарсы образда алғаш көрген адам: «Мынау Ақтәтенің егесі ме?» – деген таңданыспен қарайтындай етіп сипаттаған. Жазушының өзі бұл бейнені оқырманына былай таныстырады: «Бұл Ақтәтенің «құдай қосқан» қосағы. Жылқы қайырып, бие сауғаннан өзге өнері жоқ, арқауы бос, арамдығы бар қиын кісі» [1; 28]. Мұндағы Ақтәтенің «құдай қосқан» қосағы деген сөзді тырнақшаға ала отырып, құдай сүйер қылығы жоқ деген ойға мегзеп отырғандай көрінеді. Бір қарағанда автордың образ, характер жасаудағы кеткен қателігі ме деп қаласыз. Ал егер, өмір заңдылығымен көз жүгіртсек, адамзат өмірінің өзі қарама-қарсылықтар мен қиындықтарға түзілген емес пе? Ендеше, бұл да бір жазмыштың жазуы тағдырдың тауқыметі және сондай тауқыметті Ақтәте сияқты дана адамдар да көтеріп жүретінін осы бір образ арқылы бере білген жазушының шеберлігі деп білеміз.

	Осы әңгіменің заңды жалғасы іспетті жазушының «Көкпар» деген әңгімесі де этнографиялық стильде жазылған дүние.

	Көкпардағы қызуқандылық екпінмен жазылған туындыда автор күш-қайраты асқан көкпаршы жігіттер мен ауыздығымен алысқан арғымақтардың арпалысын ерекше бір динамикалық жүйеде жеткізе білген. Жылқының асаулығы мен адам мінезінің арынынан не аттың белі омырылып, не жігіттің жұлыны үзіліп тынатынын қара күштің салмағын таразыға тартқандай етіп сомдаған. Күш атасын танымайтын мықты жігіттер «қазір енді мертігіп қалам-ау» – деп еш ойламайтын көзсіз батырлық бейнелерін ашады.

	Атадан балаға мұра болып қалған уақыттың таңбасы бар бірден-бір әңгіме сол – «Көкпар». Бұл қазақ үшін замана лебі. Оның тартысып өткен тарихы. Міне, «Көкпарда» жазушы соны меңзейді, соны әлімсақтан таратып жырлайды. Мұндағы дауылға ұшыраған қайықтай шайқалақтаған Күреңқасқа – заман. Бұл қазақы символ, бұны қазақ жазушысы ғана біліп сезіне алады. Шынында да, қазақ шіркін, Дүкенбай Досжан айтып, жазбақшы қандай додаға түспеді? Оны жазушы: «Дода! Бұл тобырда әлгідей бір Мақұлыш емес, жүздеген мақұлыштар табылады. Көкпарды өздері шығармаса да, өзгеге шығартпайды», – деп жеткізеді [2. 13; 370]. Мұндай ақиқатқа қол жеткізу қазақ әдебиетіндегі дәстүршілдіктің белгісі.

	Атадан балаға көшіп келе жатырған көкпарлық өнерді жаратушының өзі Сердалының бойына зор салмақпен берген. Атасы

	– Көріқұл, әкесі – Серіқұл екеуі де заманында көкпар тартыста шейіт болған. Ендігі үшінші ұрпақ – Сердалының арманы да көкпар. «Опасыз дүниеде жалғыз жұбанышы қалды. Ол әкесіне ұқсау еді. Ол шалдардың: «Әкесінің аузынан түскендей бәтшағар!» – деген сөзі еді» [1; 118]. Керек десеңіз әкелері секілді көкпарда өлу бұның да арманы. Өйткені «Батырдың үйде өлгенінен сақтасын», – дейтін қазақы намыс тағы бар. Сол намыспен, бойда тулаған күш-жігермен көкпар додасына қойып кеп жібергенде, Сердалы ашкөздік, қаныпезерлік, аяусыз қасқырлық, тоғышарлық, өліп жатсаң өлігіңнің үстінен аттап өтер айуандықты көреді. Көре салысымен қаты шошиды:

	«Белеңге шығып аттап түсті. Төңірекке көз жіберді. Қиырдағы қос көрінбеді. Түстікке таман көп ойысып кетіпті. Қарақыз қайтып отыр екен? Жанын қоярға жер таппай, жолына қара тігіп үздіккен болар бейбақ жан! Тас жетім болса да ақылды-ақ, айналайын. Осыдан қолға бірер мал бітіріп қосылсақ! «Қосылмақ боп уәделескен!» Керегі жоқ көкпардың! Жастығын қор етіп бітті. Өздері-ақ намысқа құрбан болып қырқыса берсін. Қасында Қарақыз, алдында бес-он тұяғы болса болғаны. Тыныштық керек, тілемейді артықты» [1; 125].

	Атаулы, түйдек ойлы жай сөйлемдерден тұратын автордың жазу стилінің өзінен көкпар тартысқа тән екпінді аңғаруға болады. Әңгімеге арқау болған көкпар тартысы болғанымен, негізгі идеясы – адам тағдырының қиындығы. Бір мақсатқа жетеміз деп жүргенде, көкпар додасындай қанды қыздырар тартысқа түскеніңде қалай таусылып қалғаныңды да білмей қаласың. Бір өкініш, бір үміт.

	Жігіттің жігіті, аттың аты шыдайтын жанкештілік додада еш аяушылық жоқ және шегінерге де жол жоқ. Шегінсе – намыс өлтіреді, топқа түссе – таптап өлтіреді. Жай өлтіріп қана қоймайды, астыңдағы атының құйрығын шорт кесіп келемеждеп кетеді. Міне, осындай өлімді құшқан Сердалы әке арманы деген мұратқа жетті ме, жетпеді ме? Мұратқа жеткені сол – көкпарда өлді, өкініші сол – өзінен кейін додаға түсер ұрпақ қалмады. Қамшының қысқа сабындай ғана өмір осымен тәмам.

	«Ергежейлі» әңгімесі – жаратылысынан кемтарлыққа, табиғат қиянатына ұшыраған кембағал адамның тағдырын суреттейтін элегия. Шындап шұқшиған кісіге жазушы ергежейлі – Яғимустың тағдыр талайы арқылы ар-ождан, сүйіспеншілік және соған қарсы жасалатын қиянат төңірегінде толымды ой толғайды. Аянышқа жетелейді. Адам мәртебесінің өлшемі – бойымен емес, жан дүниесінің тазалығымен, рухының қуатымен өлшенетінін мегзейді.

	«Кісі ақысы» жинағындағы «Махаббат киесі», «Шипалы су», «Өрік», «Қыз әні» секілді әңгімелері қазақ прозасының көркемдік көкжиегін, ізденіс іргесін кеңейткен шығармалар деп сеніммен айта аламыз.

	Ал «Мағжанды өлтіргендер» әңгімесінде жазушы қазақтың ұлт ақыны атанған Мағжан Жұмабаевтың трагедиялық өмірінің соңғы күндерін баяндаған. Шығарманың өн бойынан ауыр мұң, терең психологиялық тебіреністі байқайсыз. Бұл әңгімені оқи отырып, Тәкен Әлімқұловтың «Қараой» повесіндегі Махамбеттің соңғы күні мен өлімін еске түсіреді. Екі ақынның да ақырғы күндері оқырмандарын бей-жай қалдырмайды. Мағжан ақынның трагедиясын күллі ұлт трагедиясына теңеп жазған автор осы шағын әңгімесінің өзінен-ақ дәуір дауысын танытып, ұлт тарихына жасалған қиянаттан сыр шертіп тұрғандай. Бұл тек Мағжанның ғана трагедиясы емес, тұтас қазақ халқының ұлтын сүйген зиялыларының, алашшыл азаматтарының трагедиясы екенін көреміз. Ақиық ақынның тартқан ауыр азабы, жазушы бейнеленуіндегі трагедиялық образ – оқырманын да мұңға батырады.

	Қандай да бір шығарма болсын, белгілі бір пікірді көрсетіп, белгілі идеяға үндейді. Идеясыз көркем шығарма болмайды. Көркем әдебиет стилі – cөзбен салынған сурет. Оқиғаға кейіпкерлердің іс – әрекеті, сөзі, мінезі, келбеті қатысып баяндалады. Қала шетінде орналасқан орыстың шағын пәтерін жалдап тұрып жатырған болатын. Өз жағдайының қаншалықты қиын екенін сезінген Мағжанның көңілін үрей билеп, сан түрлі ойлар мазалайды. Жансыз, суық денесіне төбесіндегі мұржа құлап кеткендей сезінді. Бір жылдары миына қан құйылып ауруханаға түскен қаламдасының сөзі ойына орала кетті: «Ауруханада, ақ төсекте сериіп шалқасынан түсіп жатқан кезде көңілін сұрай келген адамдарға басын изеп тілдесетін, ал қасындағы кісі аузына құм құйылғандай үндемейтін. Емделіп шыққан кезде әлгі кісі өзіне қосылып, ақыры бірігіп, бір адамға айналып үлгерді» – дейді.

	Сол оқиға есіне түсіп, әрі өз-өзінен іштей тіксініп, үрпиіп отырған кезінде әйелінің үні оятып жіберді.Жер төсекке қисайған Зылиха түрегеліп, басына ақ сәтен орамалын тағып жатып Мағжанның бозарған түрінен шошып кетті. Зылиха қолтығынан демеп, елпек қағып бәйек болды. Жатарда жылы көрпені жұбайына жапқан сияқты еді, дегенмен денесі зіл қатып тұрды. Пешке от жағуға ұмтылған әйеліне жақтыртқызбады, суық шәй ішіп, Жазушылар Одағына қозғалды. Аударып жатырған кітабын тапсырып, артыма қарыз сөз қалдырмайын деді. Бұл сөздің астарын әйелі түсіне қоймады. Автобусқа мініп базар маңындағы аялдамаға әзер келіп жетті. Түнімен мақала жазып түскі он бірге дейін ұйықтап, күн түске тырмыса оянатын. Табалдырықтан ішке аттай беріп, қоңқақ мұрын, шашы мойылдай сықақшы жігіттің сөйлеген сөзіне құлақ салды. Жасы қырыққа шыға жазу жазып, елуге келгенде пышақтай кітап шығарған еді. Соның буы ма әлде астамшылдық қанындама, лепіре сөйлеп жөнелді: «Жазушылар Одағықасиетті храм, жолдастар!.. Бұл киелі орынға аяқты сүртіп кіріп, кеудені ашып, ойыңды, жан сарайыңды тазартуың керек» [15; 343] деді. Шет есікке тақау отырған Мағжан мына сөзге қатты қысылды. Сықақшы жігіт осы сөздерді оған тигізіп айтқандай болып көрінді.

	Жамандық ойлағанға жақсылықтан бөліс те жүрегін жылыт, жан сарайын кеңейт деген хадистеде бар. Осылайша ой түйген Мағжан жайлап келіп төрағаның есігін ашты – іште отырған білегін жалаңаштап, шашын тарап хатшы қыз ғана отыр екен. Келген адаммен ісі болмады. Мағжанды танымаған сынай көрсетті. Бастығының жоқ екенін айтып, тәмпіш танауын аспандатты. Ақын қасында тұрған орындыққы отыра кетті,алыс жерден келгесін жолығып кетуді жөн көрді. Хатшы қыздың дөрекі сөздерінен жаны ауырған Мағжан жөн жосығын екшейлеп түсіндірді.

	Осы мезетте есік ашылып әуелі қарны, кейін жуан пәпкесін алға салып төраға кіріп келді. Бұрышта отырған Мағжанды тіптен байқамады, хатшы қызға қыр көрсетіп тұрды. Кейін байқап қалып, суық амандасты. Мың құбылып, мынадай халге түскен адамға таңқалып, не дерін білмей қалды. Кезінде жақсы сырлас болған бастықтың көкірегі көтеріліп кеткен бе, ыңғайсыз оғаш көрінді.

	Айдаудан келгелі жұмыссыз, әйелі болса ауру халде. Аударып жатырған кітабын қайтарып беремін, өзге сенделіп іс таппай жүргендерге берерсің деді. Орыстың ескі үйінде тұрып жатырғанын, кейін қара нанға да ақша таусылатынын айтты. Шамалы қаражат сұрады, олай-бұлай болып кетіп жатса әйелі далада жылап қалмасын деп, сөз төркінін білетін жуан бастыққа аманаттады. Төраға ошарылып үнсіз отырып қалды, Аударманы аударатын адам табылар деді, ал қаражат жағына келсе еш қиындық болмас,себебі жеңіл ауызға айтар сөз көп демекші, айта жүру үшін келіскен сыңайлы. Осы сәтте ішке бір топ ақынжазушылар сау етіп кіріп келді. Бұлардың әңгімелеріне кедергі болдық-ау деген еш ой болмады. Қошқар тұмсықты, сақал-шашы аппақ болып отырған прозашы кимелеп сөз бастады.

	« – Мағжан, сен осы, «Батыр Баянды» жаздың. «Қойлыбайдың қобызын» жаздың. Оқыдым, аңызды аңыз қалпында көшіріпсің де қойыпсың, кей жеріне өтірік қосыпсың, көп шыныңды сәл өтірік жуып кетіп шығарманы солайым ақсатып жіберген» [15; 347]. Бұл сөзіне түсінбей қалған Мағжанды төбеден сілейте ұрғандай болды. Төраға араға килікпеді,ішінен шоқ-шоқ айтып мырс-мырс етті. Мағжанға бұл сөз атылған оқ-пен тең болды.

	«Батыр Баянды жазған кезде өзімше бір Шоқанның мақаласының көп жерін өзгертіп, айшықтап алғам», – деді. Мұның сөзін даурыққан, мырсылдасқан жігіттер тыңдамады, пікірі жетімсіреп қалды.

	Бұған Мағжан бұдан әрі шыдау мүмкін емес екендігін білді. Құлағы тас керең болып бітіп,орнынан тұрып жай қозғалды. Бусана терлеп далаға шықты. Халық жауы деген жаламен кетемін деп уайымдаудан бетер, сөз қадірін кетіріп аш қасқырша талап, мысқыл қаққан жазушылардың болашағы үшін алаңдады. Ормандай орыс киелі сөзді де, намысты да кебіс етті. «Елім деп, жерім» деп жүрек лүпілі елжіреп соққан жазушыны осылайша мазақ еткені, сырт айналғаны ма?!

	Шығармасын өтірік пе, әлде айналасын надан ойлы жуандар қаптап, сұрықсыз жек көрінішті еткен өмірі өтірік шығар. Өмірзая деген осы болар шамасы.

	Жегідей жеген ойлармен қала шетіндегі үйіне суынып жетті. Жұбайының халін көрген Зылиха көз жасын көрсетпей сығып алды. Кешкісін, қазақ сержанты Шырақбек Қабылбаев, екіншісі – еврей, аға лейтенант Иосиф Марсельский № 1445 тұтқындау орденін көрсетіп, үйді тінтіп, азғантай қолжазбаларын буып, Мағжанды үйден алып кетті. Артындағы әйелі сықсыңдап жылап қалды. Екі офицер ақынды сіріңке деп аталатын тор машинаға мінгізді, үйден шығып машинаға мінген Мағжан емес оның құр сұлбасы ғана еді.

	«Екі күн өте жаңа жыл келді. Мағжан отыз сегізінші жылды абақтының зәк сасыған қуыс бөлмесінде бір тілім нанмен жүз грамм өлі сумен үңірейіп жүрелеп отырып қарсы алды» [15; 350].

	Екі рет жетелеп әуелі оныншы, сосын жиырмасыншы ақпанда тергеуге алып келді. Тергеу бөлмесінде мең – зең адамға ұқсап сіресіп отырды. Тергеуші сауал қойғанда «ие, солай» деп жауап беріп отырды. Мазақ етіп отыр деп ызаланған Марсельский жуан жұдырығымен ақынды ұрып кеп жіберді. Қанды көрсе құтыратын түрі бар екен,тепкілеп бауырын езіп жібергендей болды. Айтпасты айтып, сатқын деп жала жауып, еденге домалатып тастады. Тергеуші жұлқа жағасынан көтеріп, орындыққа отырғызды.

	«– Кеңеске, үкіметке күйе жағып не жаздың сонда. Айт жаныңның барында, жыныма ойнама, сілейтіп саламын!» – деп соққыдан көз аштырмады. Тергеушіге Мағжан: « -Жазғандарым я қаралауға, я мақтауға арналған үгіт өлең емес, адам жан дүниесінің, сезім сырларының шындығын ашқым келді, менің шындығым – көңіл, көз суреттері ғана » деп жауап берді. Тергеуші түкке түсінбеді. Аюға намаз үйреткен таяқ деп, таяқ астына алып жатқан Марсельскийдің ойына әйелі орала кетті. Бірде капитан бастығы көшеде ұшырасқан Марсельскийдің зайыбын мақтап, томпақ қолынан сүйген еді. Ашуы келіп, үстелдегі қағаздарды асыға жинастырып, ақынды суық камераға қамауды бұйырды да, есіктен асығыс шығып кетті [15; 350].

	Екінші, соңғы тергеуге Марсельский мүлде өзгеріп келді. Жауырыны қақпақтай, бет шырайы ажарлы, еңгезердей жігіт еді, біртүрлі еңкіштеніп, жүзі сынып, ішкі өзегін суырып алып тастаған бұтақтай ирелеңдеп ішке енді. Сылқ етіп отырып, қағаздарды қобырата жайып, қаламын тістеп, бір нүктеге қадалып отыра берді. Алдына келген ақынға сұрақ қойды. Бұған ақында қатқан ағаштай «үміттендім, салыстырдым» деп жауап беріп отыра берді.

	Бірақ тергеуші Марсельскийдің ойы, қиялы қаланың қиыр шетінде. Күйіп жанып алғаны жөнді әйел болмады. Түн ортасы ауа тергеуді тездетіп жаба сала, үйіне келіп, әйелінің капитанымен масқаралығын көріп, ашу кернеген болатын. Өмірін қайта бастасам ба, әлде болған іске болаттай берік шыдам танытып жүре берсем бе басы қатты. Тұтқынмен сыр бөлісті деген атқа қалармын деп алдында отырған ақынға көз тастады. Қиялға батып, мұңданып отырған ақын көзіне көзі түскенде жүрегі тілініп кеткендей болды.Сауалмен алдарқатудың қажеті жоқ, кешегі ақынға мүлде ұқсамайды, бөтен, белгісіз жан болып көрінді.

	« – Бір айға жетер-жетпесте атыласың, – деді Марсельский ақынның ойын бөліп шындықты алдын-ала айтқаныма кешірім сұраймын. Ату туралы үкім осыдан тоғыз күн бұрын шығып қойған» [15; 353].

	Бұған еш елең етпеген ақынға, тергеуші қарап отырып қайран қалды.

	« – Өлімнен қорықпаймын, – деді Мағжан қоңыр үнмен. – Шын ақындық, адамдық рухым әлдеқашан денемнен бөлініп сыртта, өлеңімнің әр жолында, кітабымның әр бетінде қалған, алдыңда отырған құр қауқармын, тұлыппын, сұлба суретпін әншейін [15; 354]. Менің жаным әр кітаптың тарам-тарам болған беттерінде, ал мына тұрған құр сүлдем ғана. Бұны естіген тергеушінің жүрегін қорқыныш, үрей басты. Қоңырауды басып, қызыл жағалы күзетшіні шақырды. Алып кетіңдер деудің орнына, «ал кеттім», «қарамды батырдым» деп екі құлағын тас жауып,ұзын коридорда бәрін дүрліктіріп, айғай салып кетіп қалды.

	Мағжан Жұмабаевты өлім кемерасына апарып, арқасын жарға сүйеп, бетін бері қаратып: «Соңғы сауалың бар ма?» – деп сұрағанда ақын үндемеді. Ағаш қуыршақ секілді қақшиып тұра берді. Ал не айтасың деп сұрағанда, жалғыз өкінішім бар еді деп бастап, сол Жазушылар үйінің алдында отырған қайыршы шалға садақа беретін, қалтамда түк жоқ, ештеңе болмады деді. Сол өкініші еді. Ет пен сүйектен жаралған адамды Гайкович атып жібереді. Жерге томардай құлаған денені оқ тиген барша пенделермен қосып, көме салады. Күндердің күнінде Мағжан рухы мен жендет қайыра кездесерін кім білген, әзірше сезілмейтін жағдаят екені анық болатын.

	Тар жол тайғақ өмірінің, қиын қыстауына қаншалықты төтеп берсе де, ақын рухы көкке ұшты. Жазықсыз өлген ақынның, өзі өлсе де, қара сөзі әр қазақтың көкейінде мәңгі жасамақ. Рухы да өшпейді. Бұл туралы:

	«Көркем әдебиеттің адам өміріндегі мәнін сөз еткенде, бір бөлегі – дүниеге көзқарасына, бір бөлігі-мінезіне, бір бөлігіталғамына ықпал жасайды деп, бет алды бұтарлау қате. Әдеби шығарма адамның күллі ой-қиялын, сыр сезімін түгел баурайды, қуантады, сүйсіндіреді, таңдантады, күйіндіреді, жылатады, күлдіреді... Қысқасы, адамның көңіл-күйінде сан-сала құбылыстар туғызып із қалдырады. Бұл әдеби шығармалардың эстетикалық әсері, оның таным, тәрбие тарапындағы мәні де осыған негізделген» дейді академик З.Қабдолов [14; 44]. Әңгіме М.Жұмабаевтың өлім мен өмір туралы ойларын кезек алмастырып отырып, арасында жендеттің естелігін келтіру арқылы қиюластыра білген.

	Осы орайда белгілі сыншы З.Серікқалиевтің мына бір пікірі еске оралады: «Былайғы уақыттағы құмдай сусыған тіршілікте өте ұяң, жұмсақ мінезді, қой аузынан шөп алмайтын Дүкенбай Досжан есімі әдеби ортада, шығармашылық кештерде, бейне теңіз астынан көтерілген тайфун толқыны секілденіп қым-қуыт айтысқа, тартысқа ұласып кететіні несі деп өзім іштей ойлданып жүретінмін. Шешуін кейін тапқам. Осы автордың маңайында дәйім сыншылардың, сығылысып, өзеуресіп жүруінің басты себебі: ол ылғи бұрын түрен түспеген қиын тақырыптарға барады екен... жазушы ылғи баспалдақтап ізденіс үстінде, бүгін жазғаны кешегіге ұқсамайды. Ал, оқырман қауым жаңалықты қашан да тосырқай қабылдайтыны мәлім». Мәселен тарихи тақырыптағы «Отырар», «Фараби» повестерінің өзі өткен ғасырдың алпысыншы жылдардың жуан ортасында жазылған. Ал І.Есенберлиннің атақты «Көшпенділер» трилогиясы одан кемінде он жыл кейін жарық көрді...

	Жазушының «Шоқанның қабірі» деп аталатын әңгімесінің бастауы, дүниені нұрымен жылытып тұрған өлкелерді әдемі де, әсерлі етіп суреттейді. Жетісу өлкесін де тысқары қалдырмаған. Әңгіме Балқаш жақтың боз мұнарына сіңіп ізін суытады. Шақпақ қызыл тастан құбылмалы қыр беткейдің асты құзды алтынға толы бір балама ой туғызады. Әйтеуір мәйегі майлы, желі жұпар бұл өңірге қызықпаған кісі кемде – кем. Он тоғызыншы ғасырдың 65 жылы, сәуір айында Матай іргесі жылдағысынан ерте көтерілді, онсыз да қыс болудан қалған еді. Көкте жыл құсы – тырна тынбастан керней шалады.

	Алтынемел асуына иек артқан шапағатты нұр пәске кідіріп, етекте, одан әрі құбылмалы, қат-қат бояуға малынып сағымға жүзіп жатқан кеңіс қиырға қызыққандай көз сұғын қадады. Шапанын белбеуіне қыстырып, аяғы – аяғына тимей дедек қағып мал қайырып жүр. Мардымсыз тірлікке сүйсіне қараған Шоқанға сондай ыстық көрінді. Шомбал бітімді, кескіні қалың, қызыл жүзді, дөңгелек сақалды Тезек төре, сол өлкенің биі, Шоқанның келгені төбем көкке жетті деп құшағын жая қарсы алды. Қонақкәде үстінде Шоқанды таныстырып, асыра мақтап жіберді. Бірақ Шоқан мақтау сөзді көп ұнатпайтын. Саулығының кемуіне байланысты отставкаға шығып, Черняевтің қолынан біржолата ат құйрығын кесіп, ел ішінде жайбарақат тірлік кешкісі келетінін айтты. Бұл сөзді естіген Тезек төре тырысып кетті. Кемерінен асып тасып қайнаған қазан суалғандай басылды. Алдағы уақытта өз ойларын қағазға түсіріп алғысы келетінін айтып, өмірінің өтіп бара жатырғанын сезгендей сынай білдірді. «Бай бір жұттық деген бар, ал қағаз бетіне түскен ой ешқашан өлмек емес. Елім деп жерім деген асыл сөздер іштегі мол жаманның бүркеніш көрпесі болмасын, төре» , – деп Шоқан зілсіз қағытып күлді. «Түзде жүріп орысқа бодан болдың» деген сөздерімен төреде бұғып қалмады [15; 227].

	Шоқан көкжөтелге булығып, иығы селкілдеп кідіріп қалды.

	Сырт келбеті көзге мүскін халге түсіп жылап тұрғандай көрінді. Аты суық нәрсенің жақындап қалғаны ма сонда.Кеудесі қысылғандай болып демігіп, көзін жұмды да жусан үстіне отыра кетті. Жалтақ қойшының жаны шығып, қапалақтап, асты – үстіне түсті. Алтынемел көрер көзге аласырды. Шоқанға аяушылықпен көз тігіп, белбеуіне байлаған торсықты ұсынды. Көп ұзамай аяулы азамат Шоқан мәңгілікке көз жұмды.

	Құсмұрынға орнаған әке қонысына жете алмай жарым жолда қалды, қайын жұрты – Тезек төренің аулында, елеусіз жолым үйдің қараңғы түкпірінде иек қақты да үзілді. Уыздай сыңсып жас келіншегі Айсара қалды. Қабарған кісідей өз төрінде өзі аһ ұрып үнсіз ошарылды. «Пәленше өлді», – деп ауыл-ауылға атойлап хабаршы шапты. Қыр беткейден ат бауырына түсіп «ой, бауырымдап» жоқтау айтып жосқындап ешкім келмеді. Қораш топ ақ жауып, арулап, киіз үйге оралған жеңіл мүрдені иықтап көтеріп апарып жатаған төбенің басына қойды. Елеусіздеу етіп топырақ үйді, шала оқыған молда жартысын жұтып құран оқыды. Сол күні Шоқанды жерлеу тым елеусіз өткені жанға батты [15; 229].

	Баяғы жалтақ қойшы осы маңда кездескен торсық шекелі, алмас жанарлы, ажарлы жігітті есіне алып күзде бір, көктемде бір аласара түскен топырақтың іргесіне келіп, тізе бүгіп құран оқып кететін. «Аһ, жаратқан ие, жас өле ме, кәрі өле ме – бәрі пешенеден, о дүниеге бір күндері біз де аттанармыз – ау» – деп күсті алақанымен әжімді бетін сыйпайтын. Моланың айналасын тазартып, жадына отыра кетіп өзінің күйті тірлігін ойлап мұңға бататын. Бір мезгілде әбден қалжырап, жылы топыраққа қисая кетті [15; 230].

	Таң әлетінде қос жолаушы жедел аяңдап, төбеге жетті. Жетегінде қара нар бартын, тізе бүккізіп беліндегі ауыр жүкті түсірді. Жолаушылар жан жағына алақтай қарап, маңайларын жіті шолды. Қыр беткейден қарауытқан әлденені көріп, сол жаққа ұмтылды. Жермен – жексен болып өшуге айналған моланы құшақтап жатырған құр денені жолаушылар аударды, жан тәсілім еткенін білді. Алыс жолдан нар талдырып, ат арытып жеткен жолаушының бірі – генерал – лейтенант Колпаковский де, екінші жолаушы адютант, әрі тілмаш қызметінде жүрген қазақ жігіті болатын. Шоқанның пікірлес, мұңдас досы, көкірегі сәулелі генерал – губернатор К.П.Кауфман аяулы қазақ ғалымының қиян түкпірде ғылым үшін тентіреп жүріп ойда жоқта, отыз жасында дүние салғанын кеш естіді [15; 231].

	Құлпытастың қаражатын Шорманның Мұстафасы көтерген болатын. Әне бітеді, міне бітеді деп жүргенде екі жылды текке өткізді. Құлпытас әзір деген кезде жоғары әскери шеннің иесі Кауфман шеберханаға арнайы өз аяғымен келіп, бетіне арабша, орысша арнау сөз ойып жазылған ақ гранитті жылы алақанымен сыйпады. Көңіл жықпас әріптесі Колпаковскийге: «Қайтсең де Шоқанның басына жеткіз» [15; 232], – деп аманатын айтты. Салқын таспен үнсіз тілдескен ол көзіне жас алып, құлпытас артқан керуенді қош айтып шығарып салды. Омбыға ми қайнаған қапырық ыстықта әзер жетті.Ақ гранит тасты қабырғалы, қауқарлы нарға тиеп,қосалқы екі-үш нарды жетектеді. Үзік керуен Семейді басып, Жоңғар қақпасын айналып өтіп, Аягөзге мизам түсіп Жолаушылар балшықа батып, суға шыланып әрекеттеніп «әбден титықталды, ақыры тас қойылып біткен мезетте бас киімдерін қолға алып тізе бүкті. Шоқанның басына осылайша ақ тас орнатылған еді [15; 233].

	...Жетпісбаев үйіне келген кезде әйелі сазарып от жағуға қамданып күл шығарып ал балалары бүрісіп аш отырды. Құрым киіз үйдің астында жатқан кішкентай бала әке мен шешенің кикілжіңін өзінше шешкісі келіп, далаға атқып шығып кетті. Шақпақ тас әкелемін деді. Құрымбай бала жүгірген бетімен үй желкесіндегі жатаған төбешікке шықты, төбешіктің түстік беті қорым болатын.Әлгі бала үйден шығар кезде балға ала кеткен болатын, тасты ұрып шақпағын үйге алып келді. Ұрысуға себеп таппай отырған шешесінің алдына тастарды төгіп тастады. Бір ғажабы бұл тастан соққан кезде от шығатын. Құрымбай бұл әдетін тоқтатпай, тасты сындырып алып көрші ауылға тамаққа айырбастауды әдетке айналдырды.

	Есік ашылып, сұқ итше сумаң етіп әлдекім кіріп келді, состиып тұрған орыс көршісі Пастушков еді. Бірдеңе сұрар кезде келетін әдеті бар еді. Қол диірменін сұрай келген екен. Жетпісбаев жан терісі шығып қысылуға айналды. Төбедегі сандық тасқа жұмсады. Пастушков соңына кішкентай Құрымбайды ілестіріп шығып жөнелді. Төбеге жеткен кезде құбылмалы мазаң үн Пастушковтың жүрегіне үрей салып, жанары жасаурап, қолы дірілдеді. Әуелі темір қашауды жалпақ тастың ортасынан көлденең жұргізіп балғамен ұрып ойып шығуды көздеді. Еріп келген Құрымбайды үйіне қайтарып жіберді.

	«Темір қашауды ортан белге салып тізерлеп отырып тықылдата жөнелді. Әлдеқандай күш оны асықтырғандай болды. Кенет қашау астынан ұшқан тас жаңқасы шырт етіп оң көзіне түскені, шым еткізді. Ауырып жанын мазаламаса да,көзін суыра жеп шыдатпауға айналды. Қарап отырып жүрегі көтеріліп, телегей теңіз ортасында тұрғандай сезінді.Ішкі жан дүниесінің тиегі тайып кеткендей өксіп келіп жылады. Ертесіне үйіне бетін басып келіп, төсегіне құлады. Жанары күп болып ісіп, ұзақты күн дөңбекшіп жатып, дүние салды» [15; 239].

	Ақ құлпытас туралы ел ішінде аңыз да гулеп кетті. Жай ғана тастан от шығушы ма еді, бәлкім бұл айдың сынығы немесе тәңірдің ісі деп Жетпісбаевтың өзі лепірді. Құлпытастың бетіндегі арабша жазуды құран жазуы сол себепті тегін емес десті. Орыс досының аяқ-асты опат болуы тегін емес, тастың киесі ұрған десіп, қазаға жиналған жұрттың көзінше баласы Құрымбайды төмпештеді. Үйіне жүгіріп, сандық та ораулы жатқан баяғы шақпақ тасты үйден атқып шығып аулаққа лақтырды. Тілін кәлимаға келтіріп, орыс досының қабіріне күректеп топырақ атты. Сол кезден бастап ел төбеге аяқ басуды қойды. Кісі жүрмегендіктен мола басын шөп басып, шеті мүжіліп қашалған тасты көміп салды. Жылдар жылжып қабір көпке дейін ұмытылды [15; 240].

	Шоқанның көз жұмғанына тоқсан үш жыл толған кезде ғана зерделі ұрпақ қабірінің басына үш метрлік сәнді обелиск орнатты, ал Кауфман орнатқан құлпытас обелисканың етегінде бірге тұр.

	Дүкенбай Досжанның прозасы қарапайым теңіз сияқты, ол өз арнасында мөлдір ағыспен шымырлап жатыр. Оның ішінде әңгімелері кемеріне соққан толқындар тәрізді алуан-алуан. Бірбіріне ұқсамайтын бөлек-бөлек дүниелер...

	Д.Досжанов қаламының табиғаты шыншыл, сондықтан да мейлі ол табиғатты қорғау проблемасына қалам тартсын («Тілегімді бере көр»), мейлі шопанның бейнеті зор, тері сор тіршілігін жазсын («Жолбарыстың сүрлеуі»), мейлі мөлдір махаббаттың қасиеті мен қатерін шымырқанған шабытпен шиыршық аттыра суреттеп, адамдар арасының қат-қабат мәселелерін қозғап («Адамға қанша қуаныш қажет?») оқырманын жайбарақат сезімде қалдырған емес.

	Осы орайда «Қызылқұмның желі не деп жырлайды?» және «Құмда қалған кемелер» атты екі әңгімесін ерекше атаған жөн. Бірінші әңгімесінде құм ішінде жалғыз кезген түйеші тіршілігін, екіншісінде балықшы өмірі арқау етілгенмен, түптеп келгенде адам тағдырының мәні мен мағынасы жайлы философиялық ой толғауы жазушының жаңа қырын, қарымын байқатты. Ол табиғат пен адамның арақатынасын сарапқа сала отырып, «өтпелі тіршілікте бірінсіз біріңнің күнің қараң, бір-бірімізге көмектесейік» – деген ойды қозғайды. Қаламгер жаны бірде балықшы тағдырына шырқыраса, бірде бүгінде азайып бара жатқан бауырмалдық, жанашырлық сезімдерді іздеп жаны жүдейді.

	«Келіншек асуы» әңгімесі «Бұл осыдан он шақты жыл бұрын болған оқиға еді» деп басталады. Оқырманды елең еткізіп өзіне қаратады да, оқиғаны дүр еткізіп жандандырып жібереді.

	«Тұрсынбала қара күздің суығында елең-алаңнан атқа қонып таудың күнгей бетін жайлаған алыс ауылға жол аламын деп ойлаған жоқ еді. Бәрі ойда-жоқта болды. Аспан бозарып, ақырап аяқталып әні-міне асу бекиді деп отырған кезде жолға шығу қауіпті-тін» [18; 205]. Осыдан-ақ әңгіменің бас кейіпкері жас келіншек Тұрсынбала екенін білесің. Тұрсынбала деген атының өзінен кейіпкер бойында нәзіктікпен қатар қайсарлық пен батылдықтың бар екені сезіліп тұрады. Бір мезет жазушының «...қобырыған қою бұрымы, ашық тік түскен толық маңдайы, мойыл қара көзі, ұшы қайқылау түзу танауы, үлбіреген жұқа ерні, үшкіл иегі, мәрмәрдан қашағандай аппақ әдемі мойны барша сұлулығын ашып көз сүрінткен» кейіпкерін «Тұрсынбала» деп неге атағанын ойлайсың, сосын әңгімеде жазылмаса да Тұрсынбала әке-шешесінің көптен күткен, мәпелеген жалғызы болған-ау деп топшылайсың. Әңгіменің өн бойында осы Тұрсынбалаға ілесіп жүріп, оқиғаның қатпар-қатпарын аралайсың да отырасың. Бір адамның тағдыры, құпия сырлары, өмірінің мол иірімдері оқиғаға желі болған шығарманы көзбен көргендей оқып шығарың анық. Жазушы шеберлігінің өзі осында-ау, сені кейіпкеріне ілестіріп жіберіп, сыртыңнан қарап тұрғандай.



	Әңгіменің соңында Тұрсынбаламен бірге өкініп, Досаймен бірге «құлазып» қалғаныңды сезбейсің.

	Әңгімедегі кейіпкердің бірі – Жүзжасар. Жазушы Жүзжасарды сөзі, іс-әрекеті арқылы мінездеп, бедерлі бейнелеген. Оның әңгімедегі күйбең, сүреңсіз тіршілігінен өмірдің көлеңке беттері көрінеді. Мұнда Жүзжасардың портретін бастан-аяқ суреттемесе де, жазушы аз сөзбен дәл бере білген. «Күйеуі Жүзжасар – отыздың үстіне енді шыққан, жасына қарамай ерте қартайып, сақал-мұрт өсіре бастаған бітіне кембағал жігіт еді. Жасында көкпарда аттан жығылып, сол аяғын сындырған, содан сылтып басатын» [18; 205]. Жүзжасардың дүниеқоңыздығы, түсінігінің таяздығы, көзқарасының төмендігі сөзден суретке, суреттен сөзге көше отырып берілгендей...

	«...Оның үстіне әке тәрбиесі қосымша болды ма, оныншы кластан әрі оқымай, дүние жиып, мал табуға ерте кірісіп кеткен.

	...Әкенің артында қалған біраз дәулет, қоралы мал Жүзжасардың басын айналдырған жоқ. Қайта шаруаны бұрынғыдан да қымтап ұстап, көрші-қолаңнан әкеден қалған қарызды өсімімен сұрап зар қақсатты» [18; 205].

	«–Әй, бейнетке бастайын десе қиын екен. Осы жолға әйелі құрғыр оқыс аттанғанда ішімнен жаратпап едім. Мінекей енді, өзі де өлім аузынан қалды, мені де шаш етектен шығынға батырды. Пойызы да, мәшинесі де удай қымбат, ақшаның соры. Пай, пай, пай!..» [18; 220].

	Сөзімен, ниетімен қимыл-әрекетімен, мінезімен көңілге кіреуке салар Жүзжасардың бейнесі кедір-бұдырсыз жаттық тілмен суреттелген. Кейіпкерін Жүзжасар деп атауының өзінен жазушының юморлық сезімі айқын аңғарылады.

	Әңгімеде адам тағдыры, психологиясы беріледі. Жазушы кейіпкерлерін сөйлете отырып оқиғаны өрбітеді.

	« –Кісі ақысы қайда кетер дейсің, – дейді Тұрсынбала, – келер көктемде тағы жондағы жайлауға көшіп келеді ғой, ақшаны сол кезде-ақ алармыз.

	– Ойбай, келер көктемге дейін кім бер, кім жоқ. Алақаныңда тұрмаған ақшаға сенім қайда? Келер кездескенде таныса жақсы, сені қайдан көрдім деп тұрса қайтпексің?!

	– Жұрттың бәрі өзіміздей, кісіге сенбей қалай күн көрмексің?

	– деді Тұрсынбала, – ол ақылыңды езіп маңдайыңа жақ. Ешкімге сеніп күн көре алмаймын, – деп қалшылдайды Жүзжасар – жанымды жеп қойды ғой түге. Адал еңбегіңді айдалаға біреу талап, тонап әкетіп жатса, қайтіп тыныш жатарсың.

	– Мен-ақ барайын ендеше, – деді Тұрсынбала... – ертең қазанатпен асудан асып күнгейге барып қайтайын» [18; 207].

	Әр кейіпкер бейнесінен өмірдің лүпілі сезіліп отырады. Тұрсынбала мен Досайдың арасындағы нәзік сезімді өте сәтті суреттеген. Күздің қара суығында адасып кеткен Тұрсынбала қиналған кезде «жас кезде ажал аузынан қалған налалы оқиғаны» есіне алады. Сол кезде құтқарып қалған Досайды ойлап, «бір қайырымды пенде кезіксе екен деп» іштей жалбарына тілейді. Осы оқиға қайталанып, тағдыр Тұрсынбала мен Досайды кездестіреді. Екеуінің арасындағы махаббатты нәзік байқампаздықпен бере білген. Оқыған сәтте көңілге жылы шуақ ұялайды. Әңгімедегі өмір құбылыстары әсіре қызыл емес, қатал, ащы, табиғи.

	«Жігіттің бір жұрты» атты әңгімесінің аты қарапайым, бірақ тың атау. Бұл кейіпкер Үпілмәлік пен оның «он үш жасқа шейін» қамқорлығын көрген, өзі «балалықтың қан базарын» қалдырған Қаратаудың қуысындағы ауылда тұратын «бір жұрты» – нағашысы туралы әңгіме деуге болады.

	«Аудан орталығына тау баурайлап батысқа созылған үлкен жолдан бұлар мінген жеңіл газик қиыс бұрылып Раң өзенінің алқымына түскенде Үпілмәліктің жанарына кіреукелеп жас үйірілді» [18; 158] дегеннен-ақ әңгіменің өн бойынан сағыныш лебі есіледі де, оқиға дереу үйіре жөнеледі. Автор бір сәт шегініс жасап жігіттің нағашы жұртына келу себебін, қаладағы тұрмыс-тіршілігін қаз қалпында баяндайды. Оқиғаны Шұбалтып-шашыратпай, шоғырлап береді.

	Әңгімеден дәл біздің күндердің адамдарын танып-білеміз. Адамдардың ара қатынастары қым-қиғаш, мінез-құлқы да дарадара. Шығармада Үпілмәліктің нағашысы – күрделі бейне. Жазушы оны шебер шабытпен, ұтырлы сөздермен сомдай білген.

	«...Нағашысы теріскей еліне есімі белгілі,» кімсің – шабандоз Сазанбай» аталған дилы кісі».

	«...Артынша аршаның бұтағындай солқылдап өскен екі бірдей қызын күйдіргі дерті жалмайды. Сонда да Сансызбайдың гөй-гөйін ешкім естімепті. Аһ ұрып сызға жалаңаш бауырын төсеп жатып-жатып жер тіреп тұрып кетіпті». Тіпті нағашысының Үпілмәлікке «арыстаным, жолбарысым, қасқырым, арланым, бүркітім, тұйғыным, торғайым» немесе «ерім, батырым, серім, салым, сыпам, сәуегейім» деп айтқан сөздерінен оның даладай дархан көңілін, қайраттылығын, керемет адам екенін білесің. Жазушы кейіпкердің характерін бір-екі ауыз сөзбен-ақ сыйымды етіп берген. Шығармадағы қаһарманның өмірі бай. Тартыс, күрес, сыннан өткен. Ол оқиға барысында егжей-тегжей шұбатылып айтылмаса да, айқын аңғарылады.

	Әңгіме барысындағы Үпілмәліктің жанарына «кіреукелеп» үйірілген сағыныш жасы соңында қимастықтың, көңіліне жақсы ой, жүрегіне от ала кетеді. Автордың оқырманға жеткізбегі де осы сияқты. «...Жан-дүниемді дір сілкінткен нағашыға ризамын; әркімнің-ақ осындай жақыны болғай! Шалдыққанда ентік басар, ой қорытып, алды-артыңа қарар қызығың болғанға не жетсін». Үпілмәліктің ойы сенің де жүрегіңнен орын табады. Қимастық сезімі сені де жеңіп, жақсы көңілмен кітап бетін жабасың.

	Республикалық кітап палатасының есебі бойынша жазушы жүздің үстінде әңгіме жазған екен. Бұл дегеніңіз мол дүние, бөлек әңгіменің тақырыбы. Бірақ, қалай дегенде де бір нәрсе айқын. Ол қай тақырыпты қозғамасын, тереңнен қозғап, індете жазып, кейіпкер табиғатын толық ашады. «Құмда қалған кемелердегі» Тобағабыл, «Бетпақтың сексеуіліндегі» Ахметжан, «Қызылқұмның құмы не деп жылайдыдағы» Мүсіркеп, «Құм адамы – Аборигендегі» – Абылүйген, «Ергежейлідегі» Яғимус психологиясын жан-жақты ашып, олардың адами болмысының ішкі әлеміндегі аумалы-төкпелі райды соншалықты нанымды жеткізуі – соның айғағы.

	Жазушы әңгімелерінің көркемдік кестесі, ой сабақтауы, орындалуы жағынан қаламгер шеберлігінің баспалдақтап өсу жолын көзге анық елестетесіз. Әңгімелерінің басым көпшілігі – ұлттық ерекшеліктерімізді, халықпен қосыла жасасып келе жатқан жақсы салтымызды тебірене суреттейді; мұндағы мақсат – осынау өміршең дәстүрді бүгінгі ұрпақ бойына сіңіре беру. Табиғат – айна, сол айнаға қарап өзіміздің жүріс-тұрысымызды, кескінкелбетімізді, кісілік тұрқымызды бағалайық дегенге шақырады.





V БӨЛІМ


	ТАҒДЫРЛАР ТАБИҒАТЫ



	Маған Дүкенбай Досжановтың алыс дала халқының санасында ескі салт-дәстүр ықпалымен дағдыланған таптаурын жағдайды өзгертуде кейіпкерлер көзқарасын кейде қиын да ауыр кезеңмен суреттеп, мінездің қарапайымдылықтан гөрі, айқын таңбаланған «ұнамды» немесе «ұнамсыз» түрде бергені ұнайды.

	Лев Анниннский



	Өткен ғасырдың тоқсаныншы жылдары мінез экологиясын тұңғыш рет тілге тиек етіп, «Таразы», «Алаң», «Дала гладиаторлары» романдары мен эссе кітаптарын жазды. Солардың ішінде «Таразы» роман-толғауы ел өмірін, адам тағдырын, ұлт мұратын кең көлемде көрсете алуымен құнды. Басты кейіпкер Өмірсерік пен оның сүйген жары Аңсаның жастық кезеңдері, өмірдегі орны, бастарынан өткен алуан түрлі оқиғалар, тарихи тұлғалардың рухымен сырласуы – ұрпақтар сабақтастығын, тарих тағылымын танытады. Әміршіл-әкімшіл жүйе билігі, империялық саясаттың қыр-сыры да зұлмат жылдармен қатар, салыстырыла көрсетіледі.

	Дені сау кезінде қолдан-қолға түспейтін біреудің үйін салуға, келесісінің жерін өңдеуге құлшына кірісетін «өзімдік», «бөтендікі» деп бөлмейтін, еңбек десе құлшына кететін ауыл азаматы Палмантайдың пұшайман болған сәтін қараңыз: «Сізге пенсия бұйырмайды» – деп суық тіл қатты әкім. «Неге бұйырмайды?» – деп қайран қалады Палмантай, – міне құжаттарың, миы аздап шайқалған деген, дәрігер сарапшылардың қорытындысы бар, бұрынғыдай жұрттың отынын түсіріп, шөбін шауып беруге саушылығым жарамайды». «Оқыдым құжатты, сіз соғыс мүгедегі емессіз, тұрмыс соғысының мүгедегісіз. Сосын миыңыз еңбек майданында емес, аудан абыройын қорғаймын деп күреске түскен кезде шайқалған». «Шырағым-ау, аудан атынан күреске шық, бәйгі аласыз деп қолтығыма дым бүркіп қоймаған өзің емес пе едің!» – дейді Палмантай. «Жығылып қап, миыңызды шайқап алатыныңызды қайдан білейін!..». «Қарсыласым қазақша күрестің емес, грек күресінің майталманы екенін неге айтпағансыздар? Тіке ажалдың апан аузына тастап кеп жіберіпсіңдер. Қайта қабырғам қаусап қалмағанына шүкір, – деп Палмантай еңсесі езіліп, күңіріне күрсінді» [12; 147].

	Осылайша, алғашқыда ет қызуменен дәрігерге қаралмай, еңбектен қол үзбей жүрген Палмантайдың кейінірек шекесі шаншып ауырып, ауыр жүмысқа жарамай отырып қалады. Пенсия сұрап барса, жауабы – әлгідей. Еңбегі еш болған есіл азамат лездің арасында ешкімге қажетсіз болып қалады. Қатты қорланып құм ішіне кетуге бекінеді...

	Осы романдағы кейін көне қаланың қорықшысы болып жүрген Палмантай, анталаған ашкөз жемқордан әбден мезі болған түйеші Мұса, құм дауылына ұшырағанда қоғам малы үшін жанын қиюдан тайынбайтын Исалар – тамырын тереңге жіберген құмның қисық сексеуілі тәрізді қайсар жандар. Құмы суырған, желі азынаған құба дүз, шөл далада маңдай терін тамшылатып еңбек етіп жүрген, бірақ бейнетінің рахатын жартып көре алмаған осы кейіпкерлер әлемдік әдебиет шеберлері Д.Стейнбегтің «Қыстың қауіпі зор», Г.Маркестің «Жүз жыл жалғыздық» романдарының кейіпкерлерін еске түсіреді. Қаншама қиындық көрсе де адамдық қасиеттерін жоймаған, ізгілік мұраттары үшін жанын беруге даяр образдар галереясы қанық бояуыменен көз алдыңнан өтеді. Ал Абдолла, Иса, Өмірсерік, Тынышбек, Танагүл, Аңса сияқты кейіпкерлер арқылы ел өмірінің әр қилы ұрымтал тұсын адам тағдырына ықпал ететін кезеңді қырларын алып суреттейді. Бір қызығы, өмірдің «осы қалай» деген тұсын көркем тілмен кестелеген кезде авторлық баяндау мен кейіпкер ойы, кейіпкер толғанысымен пейзаж мидай араласып жатады.

	Жазушы бұл романда өмірдің күнгейі мен көлеңкесін бірдей алып отырады. Оқиға дами келе домбыраның қос шегіндей сипат алады. Палмантайды жаһан дүзде, ай сәулесінің астында осыдан мың жыл бұрын жүріп өткен керуеншілер мен ұшырасып «жол болсын, қай заманға бағыт алдыңдар?» – деп тілге келуі – символдық салыстыру, ал Қожа Ахмет Иассауидің осы заманғы дін басы мүфтимен сөз сайысына түсуі, өткен ғасыр адамдарымен бүгінгі күн кейіпкерін бетпе-бет ұшырастыруы уақыт кеңістігінде болып жатқан өзгермелі мінез сипатын тексеруге арналған тәжірибе іспеттес.

	Жазушы бұл романдарын әбден кемеліне келіп, қаламгерлік қабілеті толысқан кезде жазып отыр. Соның басты белгісі – кейіпкерлерін түстеп, дараламайды; өмірдегі адам, тіршіліктегі пенде қалпы қандай болса – сондай табиғи қалпымен суреттеуге машық. Ой ағымы арқылы жан дүниесі барша ақ, қарасымен ашыла түседі.

	Астанадан безіп, қиян түкпірдегі елге жетіп, жұмыс сұрап мекеме басшысының алдына барғандағы Тынышбектің: «Әуелі үстібасыма ұзақ қараған мекеме басшысы: «Жұтқа ұшырағансың ба өзің?» – деді. «Рухани жұтап, жаным құлазыған сормаңдаймын», – дедім. Несін жасырайын, жалған намыс неме керек: мен ғана емес, бұл күндері қатарымның көбі әншейін ішіне сабан тыққан құр тұлып, сырты бүтін, іші түтін, қайтсем нанымды тауып жеймін, отбасымды асыраймын деп, алыпсатар болуға намысы жібермей, бизнес иесі болудың көзін таппай, жұмыр басын, екі қолын жер үстіне Арал маңына, Балқаш төңірегіне сыйғыза алмай жалтаңкөз болған өңшең тірі тұлыптармыз...» [18; 310].

	Тынышбектің ішкі монологы нағыз жан ашуы, жігіт сырының сыртқа бұрқылдап қайнап шыққан үлкен тебіренісі секілді. Абдолла мен Иса қойшының мінез шындығы да осы күнгі замандастарының жүрекжарды сырынан шыққан пәлсапалық толғаныс есебінде оқылады.

	Романның көп беттері кейіпкер мінезінің жұтаң тартып, қиналған кездегі сарсаңға түсуі секілді қилы-қилы сипаттарға арналған. Өмір-қиындығымен, күресімен қымбат. Жазушының өз кейіпкерлерін ылғи қиын тығырыққа тіреп алып, содан шығу, шырғалаң үстінде көрсетуі аса ұтымды әдіс. Шығармадағы Өмірсерік, Палмантай бейнелері осындай пенде басына бермесін дейтіндей ауыр шындық арқалауымен іш жылытады.

	Шығарма – деректілік, сыршылдық материал молдығы, кейіпкердің жан әлеміне ену жағынан әдебиетімізде өз тынысы, өзіндік жүрек дірілімен қосылған соны құбылыс. Жазушының сөз саптау мәнері, ой ырғағы, сөйлем құрылысы қай-қай кейіпкердің ойлау, сөйлеу машығымен үндес, орайлас шығуы қызықтырады. Сол болмыстың, осы кезеңнің қаны тамған шындығынан өсіп-өнген көркемдік кестесі мен келісімі, сөз жоқ, автордың елеулі табысы.

	Бояуы аса мол жазылған тұстар оқырманға ауыр әсер қалдыруы кәміл. Ролманның аяғын заман түзеледі, кейіпкерлер мұратына жетті деп бітіру қарадүрсіндікке ұрындырар еді. Нағыз қаламгер сыршыл, сыпайы келмек; заман ағымының күре тамырын тап басып табатын көріпкел болуға тиіс. Жазушы кейіпкерлері мұратына жетпейді, көсегесі көгеретіндей шаруа да бітірмейді. Әйтсе де, күрделі сауалдарға маңдай тіреп, зор күреске түсетіндей күш-жігерін жинаумен, ойын саралаумен күн кешіп жатады. Тараулары «өрім» деп аталып, әр өрімде кейіпкер өмірінің ең бір ұрымтал, қиын кезеңдері суреттеледі. Жазушы халықпен бірге жасасып келе жатқан асыл дәстүрлерді елеп, екшеп, ішіндегі ең құндысын ғана кейіпкер бойына жұғысты етеді. Көлеңкеден қалмай келе жатқан дертті, кеселді құбылыстарды жазушылық көзбен мінеп, шенейді.

	«Таразы» кітабындағы әрбір өрім өрнегі жартастан жарып шыққан кәусар көзіндей оқушы көкейіне соны ой, тың тұжырым ұсынумен қымбат. Шындыққа, жақсылыққа, жетелеумен қызық оқылады. Романның бітім-болмысындағы көркемдік кесте, сөз саптасы, бейнені бояумен беру автордың ақ тер, көк тер шығармашылық ізденісі, нәтижиесі демекпін.

	Құрмалас, сабақтас сөйлемдермен құрылған ішкі монологтарды сыдыртып емес, көп ретте «дәмін татып» тұшынып оқуға тура келеді. Сөйлемнің күрделі болмағы – тіл байлығынан. Бұны ой кернеуі дейміз бе, әр сөйлемдегі мазмұн байлығы, диалог серпімділігі ерекше. Жалпылама, бос айтыла салған, әйтеуір сөйлей салған сөз саптасын ұшырату қиын. Баяндау әдісі тынысты да күрделі. Бағзы бірде кейіпкер толғанысы мен авторлық баяндау қамшының өріміндей бір-бірімен жымдасып, кірігіп жатады, бұл әдіс шығармаға ерекше әдемі әр береді екен. Әйтсе де, автордың ойы ма, әлде кейіпкер ойы ма, ажырата алмай қалатын жеріміз де бар.

	Осы ойдан шығарып айтарым: шығарманың тілі бай, етекжеңі мол, бояуы қанық, нағыз байырғы қазақы тіл. Мысалға, автор «жабу жапты» деудің орнына «атты билете басқызып жабуыштап әкеледі» деп жазады, әрбір жауынның өз атымен жазады: «күздің сүмегі», «күздегі қара жауын» дейді, «қаламы мен қағазға жүгінді» дейді, «ойы бір санаға құйылып», «іш қалтасына қулық есебін салып кеп отырған пысық», «өз әлегімен өзі әуреленіп жүрген бейбақ», «екіжүзді семсер секілді іс-қатты ұстасаң қолыңды кеседі», «қолтыққа дым бүрку», «көңілі түрпі, мейірі кем», «торқалы той, топырақты өлім», «ілдалдалап сіңіріне ілініп», «ердің сыны – салмағы мен ақылында, әйел сыны – мейірі мен сезімінде», «болымсызға еткен жақсылық – босқа өлген уақыт», «қорқытам деп бастық әуре, ұқтырам деп жанашыр әуре», «өтіріктің шынына жетем дегенше, өзің де шыныға айналып шытынайсың», «өзіңді бір көлденең көзбен қарап көрші», «ырық бермей, иығы асып»... осындай дәмді сөз тіркестерін мол-мол ұшыратып қуанып, құптағанымыз рас.

	«Таразы» романын оқып отырып, әрбір өрім сайын сол ізденіс нәтижесін көзбен көріп, сезіммен қабылдайтынымыз анық. Алтыншы өрімде шығарманың негізгі кейіпкерлері жаңа ашылып жатқан Отырар мұражайына еніп, бөлмелерді кезіп, бағзы заманның мұраларын көріп жүреді. Мұражай, бейне, әрқилы мінездердің тоғысар тұсы; бір кейіпкер облыс басшысына жағыну үшін ғана жүр; келесі кейіпкер – жаңадан табылған экспонат ізімен барып, қазба жұмысын жүргізіп, аяқ астынан байып шыға келмекші; үшіншіге – атақ, төртіншіге мансап, бесіншіге қызықтыратын тек қана бабалардың ізі, асыл аруэағы... Әркім мұражайда жүріп өз басымен өзі алысып, қызық қилы мінездер галереясын өткереді.

	Роман – қазақ мінезі көп жағынан өзгеріске ұшыраған жоқ па? Егемен еліміздің көші қай бағытқа бет түзеді, адам бойындағы ар мен иман, ізгілік азайып бара жоқ па деген келелі сауалдарды көлденең қоюменен қымбат деп бағалаймыз.

	Қазақстан Республикасының тұңғыш Президенті Нұрсұлтан Назарбаев жазушы Дүкенбай Досжанды 2000 жылы 16 ақпанда, 2001 жылы 18 сәуірде, 2002 жылы 25 ақпанда, одан кейінгі кезеңде әр жыл сайын жұмыс орайында жазушыны жеке қабылдап келеді. Әрбір қабылдауында мемлекеттігімізге әрі тәуелсіздігіміздің басында болуына қатысты қадау-қадау тапсырмалар бергені мәлім. Бұл тапсырмаларды бел тұтқан қаламгер тәуелсіздігіміздің темірқазығы, әрі мемлекетімізді нығайтқан ұлтжанды биік меже иелері туралы очерк кітабын жазды. «Салтанат сарайы» атты эсселер жинағын шығарды. Ормандай оқырманы Елбасы мен Елордасы туралы, олардың қалыптасу, өсу-өркендеу жолы туралы, одан тұшымды үлкен дүние күткені де рас. Сенім алдамапты. Көп ұзамай үміт ақталып, жұртшылық қолына «Ақ Орда» романын табыс етті.

	Романның аннотациясы мен прологында жазылғандай – қазақ мемлекеті тұңғыш рет тарих аренасына 1465 жылы бой көрсетті. Әз Жәнібек пен немере інісі Керей Шу бойына, Қозыбаста қазақтың жеке хандығы Ақ Орданың шаңырағын көтерді. Биыл қазақтың төлтума мемлекеттігіне 545 жыл толып отыр. Сол заманда дүркін-дүркін шайқалып арада бірнеше ғасыр бостандығы үзіліп қалып, бастан тайған тәуелсіздік қазаққа бес жарым ғасырдан кейін ғана 1991 жылы бұйырды. Өз қолы өзіне жетіп, бүкілхалықтық референдум өткізіп, тұңғыш Президентін жүрекжарды ниетімен сайлап алды. Романның бас кейіпкері Нұрсұлтан Әбішұлы Назарбаев. Екінші рет бұйырған тәуелсіздік оқиғаларын жеке тұлғаның төңірегіне үйіріп әкеліп, ел тағдырын қозғайтын инаугурация, шет елге мойындату, реформалар, ата заңды қабылдау, шекараны шегелеу, Байқоңыр келісімі, Сарыарқа төріне жаңа Астана салу, реформадағы қиындықтар, қысқасы жазушы көзіндегі кезеңді оқиғалар шоғыры бас кейіпкердің ой ағыны арқылы өріледі. Роман фабуласы – тәуелсіздік алғалы бергі жұлынды оқиғалар төңірегіндегі бас кейіпкердің мінезі, жан толғанысы, ұлы уайымы және қосалқы кейіпкерлер өміріндегі өзгерістер, қым-қуыт тайталастар құрайды.

	Осы тұрғыда Дүкенбай Досжанның Елбасы мен еліміздің кезеңді мезгілін қамтыған публицистикалық сарындағы «Ақ Орда» романы қазіргі әдебиетіміздегі орны бар туынды. Әйтпесе, заманымыздың заңғар жазушысы Әбіш Кекілбаев: «Біз осынау кезеңнің оқиғаларына өз көзімізбен куә болып, ыстықсуығын бірге көріп келе жатырған замандас ретінде, тұңғыш Елбасымыздың сан қырлы таланты мен сан салалы қызметінің тек бір қыры мен бір саласына ғана – Тәуелсіздік алуымыз бен оны сақтап қалуымызға сіңіріп келе жатқан ересен еңбегіне ғана тоқталып отырмыз. Соның өзі-ақ соры ашылса, енді ашыла ма деп отырған қазақ халқының керек кезде туған азаматының біздің замандастарымыз бен келешек ұрпақтарымыз үшін орны мен айрықша қадірін айқындап бере алғандай» деп жазбас та еді.

	Роман пролог пен эпилогты есептемегенде «Балдаурен», «Атлантиданы іздеу», «Реформа» және «Астана архитекторы» деп аталатын төрт бөлімнен тұрады. «Балдәуренде» бала Нұрсұлтанның арғы жағалауда қол бұлғап қалып қойған, Үшқоңыр жайлауының жасыл шалғынында армансыз асыр салаған балалық кезеңі, алғашқы ұстазы Тәкура апайының жүрегінің лүпілі мен болашақ Президенттің азамат болып қалыптасу кезеңі жанжақты қамтылған.

	Күні бүгінге дейін мемлекет басшысының ойына «қараңғы үй ішіне шырағдан жағып жібергендей елестейтін» Тәкура апайының ақ білегін алға созып тұрып, сүйікті шәкіртіне былай дейтін:

	– Ана тауды көрдің бе? – деп сұрайды.

	– Иә, көріп келемін.

	– Сол таудың арғы жағында үлкен қала бар. Үлкейген соң сонда барып оқисың. Үлкендердің көзіне түсесің. Әрине, үлкендер сені қиын сапарға жұмсайды, қорықпа бара бер. Дүниедегі ең жақсы нәрсе: сапарға аттану. Сапарың таусылмасын деген тілек бар. Өмірдегі ең жаман нәрсе – қыр аспай жатып шаршап, шалдығып орта жолда қалу болар». Шәкіртінің қиялына қанат бітіріп, тым алысқа самғауына түрткі болуының өзі аяулы ұстазының адам тани білетін ерекше қасиетін дәлелдесе керек.

	Романның басты-басты оқиғалары оның кемелділікпен жүргізе білген тұрпатты да тұлғалы әрекеттері «Атлантиданы іздеу»,

	«Реформа», «Астана архитекторы» деген бөлімдерде жүйелі әңгіме арқауына айналған. Елдігіміз еңсесінің көтерілуі, оның беделінің халықаралық деңгейден танылуы мерзімдік баспасөз арқылы қалың көпшілікке таныс екені рас. Әйтсе де жеке тұлғалардың өзіне тән тіршілік тынысы, ізденістері, ой оралымдары мен шешімдері көрініс табатынын да осындай соқпалы туындыдан іздейтініміз аян. Жазушы оқырман көкейіне қонатын осындай сауалды да қалт жібермегенге ұқсайды.

	Бас қаһарман жүргізген жанға тыным бермеген жаңа үрдістердің, батыл шешімдердің жүргізіліп, тиянақты орнығуын автор мол деректер келтіре отырып, жүйе-жүйесімен әңгімелейді.

	«Қазақстанның қадамы күрт өзгергеннің себебі – Қазақстанның адамы өзгергенінде. Ұлт жолына басымды бәйгеге тіккен адаммын, – деп ағынан жарыла сөйлеген Нұрсұлтан Әбішұлы өз Отанын шынайы құрметтеп, сүйетінін, өз Отанын шын сүйген патриот жандар ғана тегеурінді әрекеттер жасай алатынын, өмір шындығы көркемдік шындықпен астасып, қуат беретінін аңғартып өтеді. – Ары, намысы, туған топырағы үшін жанын садақа ететін осындай текті халыққа, өз басымда ұлым деп, Президентіміз деп төбесіне көтерген халыққа, арғы-бергідегі алаш азаматтарының бірде-бірінің пешенесіне бұйырмаған бақытты – төтелеп айтса, тәуелсіз мемлекет құрудың басы-қасында болу бақытын бұйыртқан елжұртына басы жерге жеткенше қызмет етуден артық ештеменің қажеті жоқ, осы қиын жолда бойындағы барша қажыр-қайратын, білім-білігін аямай жұмсауға бар. Бұл тәуекелдің дүдәмал сөзі емес, шынның жүзіне тура қарап айтылған жүрек тебіренісі» [2.31; 317].

	Романның кең айдын, тың биіктерге қарай батыл қадам басып, ұлы сеніммен өркениет жолымен ілгерілеп, кемел игіліктерді еңсеріп бара жатқан қаһарман халқымыздың ересен ерлігі бейнеленетін беттерінде осы пафос серпіні тіпті өткірлене түсіп, патриоттық рухтың жебеушісіндей желпіндіріп отырады.

	Романда Гималай іргесінен ат артып жеткен манахты тыңдап отырған Нұрсұлтан Әбішұлы бір пәс көзін жұмды: аспанға шапшыған алыс тауларды елестетті «Осыдан елге барсам, Астанаға жетсем, ақшаңқан әдемі қаланың қақ төрінде... Есілдің сол жағасында... қаланы қыран қанаты талған биіктен қарайтындай етіп жаңа Ел Орданың символы, бойтұмары сипатында құрастырмалы темір бетоннан иіп келтіріп аса биік, әрі берік бәйтеректің сұлбасын орнатсам-ау деп армандады. Бәйтеректің басында жер шары тұрса, сол шардың ішіндегі паннодан қазақ халқының сан ғасырлық тарихы тұтас бейнеленсе, бәйтеректің басына шыққан адам ұлы даланың лықсып аққан сарқылмас рухын сезінсе. Шыны керек, бәйтеректі орнату ойы алғаш рет Үнді еліне барған ресми сапарында, бас айналтқан аспантаудың іргесінде қиялына келіп еді» – деп жазады [2. 31; 346]. Сол қанатты қиял елге оралған соң, көп ұзамай жерге қонып, өзі сызған сызбадан болат пен әйнекке айналып, Астананың іргесіне алып, бәйтерек бейнесіне алмасып, ғажайып ғимарат болып көрініс тапты.

	Романның прологында автор: «Мен – суреткермін, құралым – сөз, кәсібім – тірі сөзбен суреттеп шығарма жазу. Екінші сөзбен айтсақ, болмысты көркемсөзбен келістіріп оқырманның көз алдына сурет салып, елестетіп беру» дейді [2.31; 7]. Осы үдеден шығу жолында Елбасының шабыт шырағданына айналған қажырлы еңбегін, творчестволық ерен ізденістерін іштей қабыстыра, сетінетпей сабақтастыра отырып, шабытты суреттеген.

	«Д.Досжанның жанқияр еңбекқор әрі қаламсабына адал суреткер екенін де терең түсінемін. Тіпті, нағыз әдебиет аяқ астынан абыройлы болмай шыққан, мына нарық заманында таным да, талғам да түгел өзгеріп, өзі құралпас әдебиетшілердің бірі саясатқа, бірі бизнеске кетіп жатқан қазіргідей қым-қиғаш уақытта; ол мұқалмай әрі діттеген нысанасынан көз жазбай, көңілдегі көп күдікті серпіп тастады, алаңдамай, тақырыбынан айнымай жазған үстіне жаза түсуде» [2; 9] – деп жазады, белгілі әдебиет сыншысы Зейнолла Серікқалиев.

	Жазушы Дүкенбай Досжанның кейінгі жылдардың дидарында жазған «Абайдың рухы» туындысы жаңа заман биігінен ақын өміріндегі кезеңді оқиғаларға, бәзбір жауһар өлеңдерге табан тірей отырып, ұстаздың рухани жан әлеміне барлау жасаған пәлсапалық, ғұмырнамалық ойтолғаныс деуге болады. «Абайдың рухы» алғаш рет «Абайдың айнасы» деген атпен 1994 жылы жарық көріп, отыз мың таралыммен шыққан болатын. Кітапқа белгілі абайтанушылар З.Ахметов пен М.Базарбаевтар оң пікір білдірген болатын. Кейін 2002 жылы «Білім» баспасынан он үш томдық таңдамалының он екінші томына толықтырулармен қайта басылды. Шығарма «Сырдария кітапханасы» сериясы бойынша «Фолиант» баспасынан 2008 жылы жазушының төрт томды таңдамалысының үшінші томына қайта енді.

	Ал біз қарастырғалы отырған «Абайдың айнасының» «Абайдың рухы» болып қайта, төртінші рет жарық көрген нұсқасы алынып отыр.

	Ғұмырнамалық ой толғауға ұлы ақын өмірінің сан қыры қамтылған, соған байланысты айтулы оқиғалар мен әлемдік ұлы есімдерді байланыста толғаған он бес тараудан және осы туындының кітапқа айналуына бірден-бір себепкер болған Байсейітов Рымбек Сымақұлына арналған «Рымбек ағаның рухы» атты естелік хикаят та еніп отыр.

	Бұл кітаптың он бес тарауы – ғылыми-зерттеу мен еркін беллестриканың қоспасынан туған мінсіз он бес эссе. Бұл эсселер Батыс әдебиетіндегі Андре Моруа, Стефан Цвейк стиліне келетін өміртану дүниелері. Соңғы оншақты жылдың дидарында жазушының қалам сілтесі жаңа сапалық өзгерістерге ұшырады. Ешкіммен шатастыруға болмайтын сөз өрнегі қалыптасты. Кәсіби жазушылық жұмысында сөз кестесін, сөз өрнегін жетілдіруден бір тынған емес...

	Кітаптың беташарына белгілі алаш азаматы, жазушы, қайраткер, ағартушы Міржақып Дулатұлы: «Абайдың өлген күнінен қанша алыстасақ, рухына сонша жақындармыз... Бірінші ақынымыз деп қабіріне халық жиі-жиі зиярат етер, халық пенен Абай арнасы күшті махаббатпен жалғасар. Ол күндерді біз көрмеспіз, бірақ біздің рухымыз сезер, қуанар» деген пікірін эпиграф етіп ала отырып, кенеттен оқырманын ұлы ақынның сұлбасымен жүздестіреді. Бұл әдіске саналы түрде барған. Ұлы ақын бабаның: « – Мерейтой өткіз деген мен бе екем. Өз бойларыңды, өз шамаларыңды түзеп алмай жатып о дүние төрінде тыныш жатқан менің сай-сүйегімді сырқыратқандығы сылтауларың аруағымды риза ету емес, даңғазға құмар кісілердің, өзгенің атымен өзінің көшін түзеп алғысы келіп жүрген игі жақсылардың шуылы ма деп қорқам. Бірлік, шын пейіл таусылмасын, қазақ байғұстың жүрек айнасы таза боп, ақыл қыры әр алуан елдің жақсыларымен салыса білсін деп батамды беремін ендеше!» деген батасында қаншама сыр жатыр. «Абайдың тұқым-тұяғы» деп аталатын бірінші тарауда ұлы ақынның шыққан тегін, оның Абайға қатысты бұтағын ғана бойлап, жіктеп-жіліктеп, ақынның арғы бабаларынан мәліметтер береді. Мұнда көп орын Абайдың әкесі Құнанбайға берілген. Құнанбайдың көптің бірі жай адам емес екендігі баршаға белгілі. Кешегі кеңес үкіметі кезінде бұл жайды ашық айтуға мұрша бермегені де рас. Ендігі міндет – Абай өмірбаянын қайта қарау кезінде, Құнанбайдың кісілік, тұлғалық бейнесіне әділ бағасын беру керектігін жазушы анық ұғындырады. Сонау Кеңгірбай, Ырғызбай, Құнанбай сияқты дала даналарынан таралып, тамыр жайып, бейне қазақтың сайын сахарасына көлдеңке түсірер зәулім дарақтай болып бұтақ жайған Абай тұқымы, Абай дарағы бұл күнде замана желінен мол шайқалып, дауылға ұшырап, бұтағына жай түсіп, біраз бұтағы көктей солып, біразы кейінге дейін зұлматтан, сүргіннен жетіліп есе алмай, алмағайып күй кешкені мәлім.

	«Соңғы кезде ақын рухы көз жетпес алыс көкжиектен, көлеңкелі аруақтар мекенінен қайта тіріліп келдіп, ой баққан, қиял қажытқан мына біздерді дамылсыз түртіп оятып, «ақын аруағы қолдасын» деп күбірлеп, батасын беріп жүргендей сезіледі көңіліме» деп ой қорытады автор.

	Ал «Қырқыншы сөз үстіндегі сұхбат» атты тарауында Абайдың қасиетті аруағымен сырласа, сауалдаса отырып, өміріміздің күйінді мәселелеріне жауап береді. « – «Жазушы деген не сөз ол? Жамаушы ақын ба, әлде өлеңші ме, жыршы ма, естімеген сөзім ғой бұл.

	– Қара сөзді қиыстырып кітап жазатын, қалам-қағаздан күнкөрісін айыратын, шамалы шәлкем-шалыстау, аздап қиялилау, арманшылдау; мына сұрқай, бұлдырсыз өмірді бір пәс бояумен көретін бейнетқорың біз боламыз, ата.

	– Ой, пәлі-ай, осынау сауыр жүні түспеген көтерем құнандай сипатыңа көз салсам – бейнетің белшеден батып жүр-ау, бірадырым. Әр заманның өз сұрқылтайы болады, осынау аумалы-төкпелі, көші іркіс-тіркіс заманның бағдарын болжаған сұрқұлтайы сен боларсың, сірә» – дей келе, ұлы ақынға сұрақ қоя отырып, халқымыздың, өміріміздің мәнді де толғақты, келелі мәселелерінен жауап алады.

	«Қастандық» тарауында Мұқыр болысы сайлау кезіндегі Оразбай жағының Абай таяққа жығуы, Абайдың: «Екі ел арасында араздық отын жақпадым», «басыпа тиген таяқтың тілін сабырмен көтердім» деп қаншама көңілін тоққа санаса да – түбі көрінер шелектей көңілі босаған ақынның көңіл-күйі, іштейсырттай шүйіркелесу» – бүл тараудың мазмұны мен мағынасына айналған. Келесі «Екі кісі боп бөлінген Абайда» қырық жастан асқан соң Абай бізге бір Абай емес, екі Абай болып кетеді. «Біреуі өмірге үйлескісі келмей, заманнан, ортасынан оза шығып, сыншы, ұстаз, ақылшы, ақын, данышпан болуға айналған Абай да, екіншісі, күндегі өмірдің бетімен елдің сөзін ұстап, бұрынғыша партия тартыстың, билік әкімшіліктің жолындағы ру басшысы, ел меңгеруші Абай. Осылайша, Абайдың өз ішінен екі тарау жол шығады. «Бір жүрек екіге бөлініп, жыртылып айрылады». Абайдың осы кезден бастап екі өмірі басталады: бір Абай бар сыртқы өмірдің ырқымен әрекет етіп іс жүргізген, маңайының, руластың, ағайынның шеңберінен шыға алмай, көзге қамшы тиген жылқы секілді шырқ айналған. Бір Абай бар – ойдың, сезімнің жетегімен ылғи ұшан-теңіз қиялға беріліп, үлкен мұң, көп арман арқалаған. Ішіне сөз сиқырын, сезім дертін жинаған. «Осының бәрін сыртқы көзге көрсетіп, іштегі арман мен өкінішке аз тыныс, аз мағына ем болатын нәрсе ақындық болады. Сонымен сексен төрт-сексен алтыншы жылдарбан бермен қарай Абайдың ақындығы басталады».

	Сексенінші жылдардан бастап, екі кісі болып бөлінген Абайдың мінез сиқырын, көзқарасын, ой-санасын, білімі мен білігін ақ қағазға түсірудің өзі ғанибет қызық тағылым екендігін жазушы дәлелдеген.

	Сонымен сексенінші жылдардан бастап, Абай екі кісі болып бөлінді дедік. Бірі – қазақ сахарасының таусылып бітпейтін сүргінін, жаулығын меже тұтқан, жесір, жер, бейлік таласына бойлап енген, «сырты дүрдей» алысқұш, айтысқыш, ояздың, орыс ұлығының тілін тапқыш айлакер Абай. Екіншісі – өзінің осынау сыртқы тіршілігіне жау болып келген, «сұм дүние тонап жатыр, ісің бар ма» деп жарық дүниенің қызығынан оқшауланған, «жүрегім, ойбай, соқпа енді» деп тіршіліктен түңілген, мұңлы, шерлі Абай. Көшбеке жайлауында қарсылас, бақталас, күндес топтың таяғын жеп, денесіне таңба түсірген ақын енді сыртқы Абайдың алысқыш тіршілігін мүлде мақұлдамай, ішкі, тәубешіл, қанағатшыл, мұңлы Абайға ауысады.

	Дүниеде табиғатқа тарта туған аса дарынды адамдар бірінбірі ешқашан есітіп білмесе де, екеуі жұмыр жердің екі шетінде жүріп-ақ, өзді-өзі орайлас ой кешіп, бірінің кемел ақылын бірі толықтырып жатады. Бірін-бірі көрмей, естімей жатып-ақ егіздің сыңарындай ғылыми жаңалық ашқан білімпаздарды білеміз. Қазақ сахарасында туып-өскен Әл Фараби өзінен он екі ғасыр бұрын өмір сүрген грек ойшылы Аристотель еңбектерін арғы-бергі ғалымдардан әлдеқайда терең жүйелі ашып түсіндіріп бергені белгілі. Омар Хайям рубаяттарын неміс Гете келістіріп қайта кестелеймін деп, ішкі рухын сезінгенін ақынның замандасы Эккерман тебірене жазады. Рухы бай адамдардағы рухани үндестік баяғыдан болған. Қазір де көзге көрінбей, сезімге сездірмей әлдебір ғайыптың тірлігіндей болып сыр мен сымбат жалғасып жатқаны анық. Сөздің сиқырын, сырын ырғағын құйылысы мен кестесін сезіп, тұшына білген Абай мен Пушкин «Евгений Онегин» романында шүйіркелесіп табысады. Ішкі терең мазмұнымен ұғысып, ұйқас ағысын тапқан қазірде Абайдың Пушкиннен аударған өлеңінің саны – сегіз. Ал «Евгений Онегиин» үзінділері аудармадан гөрі, Пушкин романын шабыттана әңгімелеуге ұқсайды. Бұл ретте Абай Шығыс поэзиясында ертеден қалыптасқан нәзира үлгісін қолданып, өзінен бұрынғы ақындардың тақырыбын немесе сюжетін жаңаша баяндайды. Ұлы мұраны еркін ақындық баяндаудың осы мәнерін Абай «Евгений Онегинге» де қолданады. Татьяна мен Онегин образдарының биік поэтикалығына, шынайылығына таң қалған Абай олардың тарихын баяндайды, олардың ұлы қастерлі сүйіспеншілігін, бағалылығын баса көрсетеді және оны қазақ жастарының ұғымына жақындатады. Расында бұл екі ақын іштей үндес, рухтас. Орыстың сөз зергерін көп жазбай оқып, терең қабылдап, сөз сиқырына, ой ырғағына тәнті болып, тебірене білген Абай өзін-өзі Пушин арқылы ылғи өсіріп отырған, рухани толықтырған, байытқан.

	Кітаптың сегізінші тарауында Абайдың күлкісін оның сұлулыққа табыну жайын бажайлаған. Абайдың күлкісі өзіне-өзі кінә қоюымен, сынай, міней күлуімен қымбат. «Ызалы күлкіге үнемі өзің де салынбассың, әрбір жақсы адамның жақсылық тапқанына рахаттаншып күлсең, оның жақсылықты жақсылығынан тапқандығын ғибрат көріп күл. Әрбір ғибрат алмақтың өзі де мастыққа жібермей ғибрат алып тоқтатады. Көп күлкінің бәрін де мақтағаны жоқ, оның ішінде бір күлкі бар-ау, құдай жаратқан орнымен іштен көкіректен келмейді, қолдан жасап, сыртыменен бет-аузын түзеп, бей-жай күлкінің әніне сәндеп, әдемішілік үшін күлетін бояма күлкі». Құбылмалы күлкі, шын күлкі, сартмезіреті күлкі, бояма күлкі дегенді былай да естіп-біліп, көріп келеміз ғой, ақын сөзхінің астарын ашып қарасақ, дүниеде іштен, көкіректен шығатын шын күлкі боларын сырт бошымнан әдемілік, сылқымдық жолымен шығатын жалған күлкі барын осы жолы ұқтық. Сырт күлкі, іш күлкі деген құбылыстың сыры осы екен.

	Қиыр сахараның қазағы Абай ағылшынның керемет ақыны Байроннан тікелей ештеме аудармаған. Әйтсе де Лермонтов арқылы іштей үндестік тауып, алыс қиырда жатқан Шыңғыстау ішінен домалақ жердің арғы бетінде өгіздей өкірген долы толқын жарлауыт жағасын кемірген, тұман бүркіген Альбион аралындағы ақынның мұңына мұңын, үніне үнін қосқысы келгені ақиқат. Лермонтов Байронның әсерімен «Еврей сазын» жазған, сол сазды шығыстық нәзира үлгісімен Абай қазақша кестелеп шыққан.

	Абай дарынының бір қыры – болмыс, құбылысты қиялмен көріп, көкірек көзімен суретін салып бере білуінде. Жалпы ақын шығармашылығындағы көкала теңіз, телегей дария тақырыбы арнайы зерттеуді қажет ететін өзінше қызық құбылыс. Қилы өлке сахарада өскен, сардаланың кеңдігін көзбен, көңілмен шола білгшен ақынға жер шетінің теңізінің, рухын бояуымен белгісін сіңіре білген көзіне елестеткен Байрон рухы дегіміз келеді. Байрон рухы мен Абай рухы кезіккен, өзхгеше құбылыс белгімен қиын спарларда ұшырасқан сәуегейлдер мен пайғамбарлар рухы секілді үндес, тамырлас, бояулас, саздас. Өлмейтін жан секілді мұңдаса білер, сезіне жүрер, көкірек пен сәулелі сана іздеп шарқ ұрып жүріп табысқандай. Ақын рухы – өлмес жанның белгісі.

	Ақын мезгіл періштесі, адамзат елшісі, олар шекараны, тіл мен тілдің өзгешелігін елемейді, ескермейді. Сары сахараның бетіндей желдей есіп тірлік кешкен қазақ ақыны Абай мен көк теңіздің толқынына бата жаздап, домалақ жерді шырқ айналған Байрон үндестігі, бірін-бірі сезінуі, түсінуі, шерлесе, мұңдаса білуі өнердегі таңғажайып құбылыс болып табылады.

	«Осынша ақымақ болғаным, көрінгенге қызықтым. Ғаділетті жүректің әділетін бұзыппын» деп, ойға түсіп толғанған Абай өмірінің аяғына таман үлкен өкініштерді бастан өткізеді. Өзі айтқандай білімнің соңына шырақ алып түсіп, шұқшиған кезі аз, сол білімді еркінше мейірі қанып сусындайтын кезінде албырт жастықпен жүріп, уақытты жіберіп алды. Өмір – сүрген уақытпен емес, іспен өлшенеді. Көп адам тіршілікті ішпек, жемек, қызық көрмек, сөз берлмек, дәурен сүрмек деп таразылайды. Сол таразы басының ауыр жүгі таусылып, жол ортаға жетіп, енді алдағы уақытта не істейміз, қандай салмақты көтереміз дегенде – екөңіл орнықтырар ештеңе таппай қиналатын кезеңі болады. Өткен өмірді ойға салып, таразылау деген негізінен ойлы, саналы кісілдердің ісі.

	Кітапта он үшінші тарау «1900 жыл. «Абай айнасы» деп аталады. Тарауда жазушы ақын жүрегінің айнасына түскен дүниеауи ғажайып суреттердің сырына үңіледі. Ақын өткенші уақыт, таусылған адам ғұмыры туралы толғана келіп, мерзім, мезгіл, өлшем пәлсапасына тоқталады. «Өлсе өлер табиғат, адам өлмес» деп басталатын сарапшылық мәйектің тұжырымын асқан дарын иесі былайғы өлең қара сөздерінде мезгіл-мезгіл айналып соғып, әр қырынан қарастырып, тексере түседі.

	Қырық үшінші сөзде ақын уақыт өлшемі, сол өлшемге тән адамның болмысы мен қалыбын тексеруге арнайды. «Адам ұғылы екі нәрсе бірлән, бірі – тән, бірі – жан. Ол екеуінің арасында болған нәрселердің қайсысы жибили (еріксіз болатын тілек), қайсысы кәсиби (еңбекпен табу), оны білмек керек. Ішсем, жесем демектің басы – жибили, ұйықтамақ та соған ұқсайды. Аз ба, көп пе білсем екен, көрсем екен деген тілек, бұлардың да басы – жибили. Ақыл, ғылым – бұлар кәсәби. Көзбенен көріп, құлақпен естіп, қолмен ұстап, тілмен татып, мұрынмен иіскеп, тыстағы дүниеден хабар алады. Ол хабардың ұнамдысы ұнамды қалпыменен, ұнамсызы ұнамсыз қалпыменен, әрнешік өз суретімен көңілге түсіреді. Ол көңілге түсіруші бағанағы бес нәрседен откен соң, оларды жайғастырып, көңілге суреттемек». Айлалы болмақ, мансап іздемек, дәулет жимақ, құшпақ, сүймек – бір адамның бойына күш артатын жибили, әрі кәсіби талап-тілектер. Бұлардың бәріне жетіп артылуға көңіл суреті, көңілдің суретке түсушілік қабілеті бек жарар ма? Жүректі мақтаншақтық, пайдакүнемдік, жеңілдік, сарғылттық – осы төрт нәрседен кірлетпей сақтаса, сонда сырттан ішке барған әр нәрсенің суреті жүрек айнасына анық болып түседі; жүрек айнасы бұзылса – я қисық, я күңгірт көрсетеді деп ұқтырады ойшыл Абай. Дүниедегі болмысты, қалыпты, мінезді бір көргеннен –ақ танып біле қоятын көріпкелдің, я қаламы қуатты жазушының, я ойшылдың жүрек айнасы әу бастан-ақ таза болғаны ғой. Айтқаны өтірік, ішкі жан әлемінде қулық пен саұмдық араласып жатқан адамның жүрегінің айнасы күңгірттене түспекші, уақыт өте ол айнаның бетін кір басып, ештеңе көрсетпейтін етіп жібереді. Осы тұста ақынның тағы бір ірі жаңалығын ерекшелемегіміз жөн. Абай «жүректе көп қазына бар, бәрі жақсы, теңіздің түбіндей-ақ, қарап бақшы» деп кең толғанып, адам ғұмырының өткенші елестей, қытықсыз қызықтай ғажайыбын көз алдыңызға елестете суреттейді де сараптай келіп кейінгі ұрпаққа қаратып, үлкен салмақта ой артады: дүниедегі бар асыл жақсы-ау, көре берсең қызықта көп, шалдығасың, шаршайсың, түптеп келгенде ең қымбат қазынаң да, бар байлығың да сол жүрек. Жүрегіңді ұқсатып абайлап ұста. Базарға барған адамдай әр нәрсеге бекер ұрынып, қызылға, әдеміге, әсерліге қызығып, ақшасын оңды-солды жұмсап шашылған сал серідей жүрегіңді ұсақталған ақша секілденіп, майдалап, қадірсіздендіріп алма, жарқыным деп жалынады.

	Рухани кемелденудің және бір төте жолы – рухы мықтыларға арқа сүйеу. Қым-қуыт құйын тіршілікте рухы мықтыны таңдап сүю, іздеп табу қиынның қиыны. Ондай кісі табылса, бақталас емес, батагөйі болмақ ләзім. Биік таулардың биіктігіне шын құмартып қараған сайын, кеудеңе тыныс толатыны секілді рухы биік кісілердің күнделікті күресіне, сөзіне, парқына, нарқына бой салып қарау да бойға жігер құятыны кәміл. Жақсылармен салысып, алдыңғы озық үлгіге еліктеген сайын кеудеңізге тұнық ауа құйылғандай сезіне, мейірілене, жігерлене түсетініңіз ғанибет жағдай.





VI БӨЛІМ


	ҮКІЛІ ҮМІТТЕР СЫРЫ



	«Құланшыда қалған із», «Қымыз», «Адамға көп қуаныш керек пе?» атты әңгімелелері біздің жалпы новеллалық мұрамыздың інжу-маржаны. Басқа да көптеген әңгімелері маған шынайы қуаныш сыйлап, жерлесіме деген өнердегі бауырластық сезімін тудырды. Оның жазғандары биік деңгейдегі шынайы, мықты әрі көркем тұрғыда аяқталған туындылар. Бұл үшін оқырмандары да, мен де ризашылдығымды білдіремін.

	Анатолий Ким



	Көркемсөз шебері Дүкенбай Досжанды көпқырлы қаламгер ретінде танимыз. Өйткені оның қалам тербемеген тақырыбы кемде-кем. Соның ішіндегі оның шығармашылығындағы ең жарқын да сәулелі сипаты ретінде балаларға арналған әңгімелерін алуға болады. Ол – балалар әлемінің жарқын иірімдерін тап баса білген, бала психологиясын терең меңгеріп, шынайы да көркем оймен зердесіне тоқи білген жазушы. Жазушы балалар әлемінен сыр шерте отырып, олардың жақсы да үлгілі азамат болып өсіп, ұлттық менталитет пен халықтық санада тәрбиеленуі мәселесін жіті жоғары ұстап, осы бағытта түрлі әңгімелер жазады. Жазушы кейіпкерлері қарапайым ауыл балалары және олардың асыл мұраттары, әдемі қиялы мен асқақшыл армандары. Балалардың бір-біріне деген адалдығы, қамқорлығы, намысшылдығы, жанашырлығы шығармаларға өзек болады. Әсіресе ауыл өмірінің қызығы мен шыжығы мол күндері, кең дала, жазық кеңістік, ұлттық колорит, халықтық болмыс – жазушы әңгімелерінде сайрап жатыр.

	Кейбір әңгімелері балаларды қызықтыру мақсатында аңыздық желіге құрылады. «Келіншектаудағы тас түйелер» деп аталатын повесі аңыздық прозаға негізделіп, баланың қиялын өсіріп, дүниетанымдық шеңберін молайтуға зор еңбек сіңіріп тұр. Д.Досжанның балаларға арналған шығармаларының сюжеттік құрылымы өте шымыр, оқиғалары кең тынысты, композициялық құрылымы көп қырлы. Кей шығармалары шығарманың шиеленісуінен немесе шарықтау шегінен басталады. Поэтикалық тілі жұп-жұмыр, балалар, жасөспірімдер жасына сәйкестендірілген. Д.Досжанның балаларға арналған шығармаларының көпшілігі негізінен мектептің орта жасындағы балаларына арналған, яғни көбіне бұғанасы қатпаған, әлі де кішкентай балалар оқиғаларына сайма-сай. Оның «Ардақ деген баланың бастан кешкен қызықты оқиғалары», «Нағашы», «Нан туралы екі әңгіме», «Қара нар», «Камин пешінің қызуы», «Қойшы мен қарлығаш», «Бәйге», «Қарықбол мен Ақбата» секілді шығармаларын алатын болсақ, бұлардың барлығы дерлік бала сезімі мен танымына орайластырылған, бала мәнерімен жымдасқан дүниелер. Жазушының «Қойшы мен қарлығаш» әңгімесі әдемі лиризмге, бала көңілін жібіп, оның жүрегін сүйіспеншілікке баулуға деген ниеттілікке толы. Бұл шығарманы оқып отырып, көзіңе жас аласың. Әңгіме өте қысқа желіге құрылған. Бұл да – балалардың жас ерекшелігіне орай берілген қолайлы әдіс. Шығарма бір жолаушының Күмісті асуынан асып, елге келе жатқан бетінен басталады. Осы жерде жазушы ерекше бір деталь келтіреді. Қаратау тауымен құрдас кәрі қыранның осы маңайдағы әрбір адамды танып, көре қалса, бәйек болып, аспанда қалықтап ұшып жүретінін адами қасиеттерге тели суреттейді. «Қыран өзге құстардай суық түсе жылы жаққа безіп жоғалмайды. Осында қыстап үйренген. Топшысын талай үсіткен, аңшыға тап болған; бірақ Күмісті құзынан қанат серіпкен емес. Қайта қартайған сайын үйкүшіктене береді. Бұл маңайдың жұрты кәрі қыранды аспаннан-ақ айна-қатесіз таниды. Құс та екі аяқты жерлестерін алыстан ажыратады, білем. Асудан түсіп, жазыққа шыққанша кәрі қыран төбемнен кетпей қойды. Көрмегелі көп болса да, танығаны. Бауырмалдығына ішім еріді. «Ата мекенді кәрі қыранша сүйсек қой!..» – деп ойладым» [19; 80], – деген жолдарды алар болсақ, қыран-екеш қыранның да екі аяқтылар секілді туған жерге, өз өңіріне деген, адамдарға деген әлі де сүйіспеншілігінің толастамағанын айтып отыр. Осындай бауырмалдық адамдарда да болса екен деп балаларға үндеу тастап отырғандай. Шығарманың желісі бойынша, жолаушы қойшының үйіне қарай беттейді, бірақ басқа қойшылардан гөрі, бір ерекшелігі ретінде оның таулы, сулы жерлерге көшпей, мидай жазық даланың арасында топырақпен жағаласып отырғанына түсінбейді. Осы жерде де оқырманның ойы сергиді, шындығында «неліктен?» деген сұрақтың туатыны мәлім. Осы жерден шығарма шиеленіседі. Жолаушы атын қаңтарып, үйге кіреді, бірақ үй иелері болмай шығып, жалғыз күтіп отыра береді. Бір уақытта қойшының кіргенін біліп, алдынан шығып амандасып, жөн сұрасқаннан кейін, кемпірінің де қурай теруге кеткенін де біледі. Иесіз үйдің осылайша сүреңсіз жағдайы арқылы жазушы ол үйде бала қарасы көрінбейтінін тағы да меңзейді. Көрісіп-біліскеннен кейін жолаушы қойшыдан неліктен тауды сағалап кетпегенін, оның жұрттан екі есе артық бейнет көріп отырғанын сұрағанда, қойшы былай деп жауап қайырады:

	« – Мына мақұлықтар шаңыраққа ұя салып қойыпты. Айдың жаңасына дейін балапан ұшырар. Ұясын бұзып, көше жөнелуге обалсындық тегі...» [19; 81]. Бұл қойшының ең ізгі жүректі адам екендігін, адамның досы ретінде ел жадында айтылып жүрген қарлығаштың ұясын қимай отырғандығы – нағыз азаматтықтан туған ізгі бейнелілік. Бұл жерде жазушы қойшыны әйгілі Қарлығаш әулие деп аталып кеткен Төле биге ұқсас сюжетке сай суреттеп отыр. Бүкіл ел дүркіреп, қалмақтар соғыс ашқан мезетте, жалғыз Төленің үйі көшпей отырған көрінеді. Сонда не қылған үй екен деп, қалмақтың сарбазы келгенде, Төле би үйінің төбесіне қарлығаштың ұя салғанын, оны ешқайда тастап кете алмайтынын ерекше шешендікпен жеткізген кезде, қалмақтар сөзден ұтылып қалса керек. Сол секілді бұл жерде де қойшының асыл да жанашыр қасиетін, табиғаттың жаратылған кішкентай құстың қамын ойлағандықтан ауыр да күйзелісті жолды таңдап тұр. Қарлығашты қимағандықтан, ол елден жырақ отыр, таулы, көлеңкелі жер емес, топырақ қарыған кең сахарайдай құмның арасына көміліп отыр. Одан кейінгі мына сюжетпен шығарма аяқталады: «Ақтала сөйлеп отыр. Әрідегі көңіл күйін түсінбес деп ойлады. Қарт мінезі қатты толқытты. Туған табиғаттың титімдей мақұлығына дейін сүйе білген шалдың үлкен жүрегінің лүпілін сездім. Күн ата атқа қондым. Бұлекеңнің қос қарлығашы көп жерге шейін шығарып салды. «Жұрттың бәрі табиғатты Бұлекеңше сүйсе ғой, шіркін!» [19; 81]. Бұл аяқталымды жазушы өте шебер бере білген. Өйткені терең де саф, таза да аппақ оймен баланың ақ жүрегіне әдемі әнді құю мақсатында жазушы ерекше пафоспен аяқтады. Осылайша жұртшылықты, әсіресе жас оқырмандарды, балаларды табиғатты сүюге, табиғаттың таңғажайып тірі мақұлықтарына да жанашырлықпен қарап, жалпы өмірді, қоршаған ортаны сүюге тәрбиелеп тұр. Сонда бұл шығарманың негізгі тақырыбы – қойшының өмірі болса, жазушы осы тақырып арқылы табиғатты қорғап, табиғатты сүю идеясын алға тартып отыр.

	Жазушы Дүкенбай Досжанның «Қойшы мен қарлығаш» атты әңгімесі өте қысқа да нанымды түрде берілген. Сюжеттік желісі аса терең иірімдерден тұрмаса да, композициялық бөлшектері сайма-сай құрылған. Оқырманын өзіне баурап әкетерліктей ерекше сезімді аңдатпа – жазушының ең басты қаруы десек те болады. Идеялық мазмұны жағынан терең мәнге құрылған бұл әңгіме балалар қауымын жақсылыққа үндейді деуге толық негіз бар. Ал

	«Бәйге» әңгімесі – балалар спортының, ауыл өмірінің ең қызықты да өзекті мәселесіне арналған. Бәйгеге қатысқалы жатқан кішкентай Бекбаулы және оның Керкиік атты тұлпары жарысқа сақадай-сай дайындалып келеді. Бірақ бұл жарысқа қатысушылар әр тараптан жиналған кілең әр жердің дүлдүлдері. Бекбаулы бәйгеге шауып бара жатып та әкесінің ақылын, өсиетін ішінен қайталап, бет-бейнесін елестетіп тұрады. Бұл да бір жағынан, баланың бас ұстазының әкесі екендігінен хабар білдірсе, екінші жағынан, баланың әке алдындағы аманаттық борышын орындауға деген талпынушылық. Жай талпынушылық емес, намысты талпынушылық. Шығарма әсерлі әрі қызықты болу мақсатында, бірден бәйгенің де құйындата басталуымен сәйкес келеді. Бұл шығарманы оқи отырып, кез келген оқушы Керкиікпен бірге шауып, Бекбаулымен бірге намысқа тырысып бағатынын да ақиқат. Өйткені жазушының аса үлкен шеберлігінің арқасында өтіп жатқан бәйге жарысы ерекше ат тұяғының дүбірімен, шаңы бұрқыраған даласымен, шуласқан бала-шағасымен көз алдыңа жанды суреттей елестейді. Д.Досжан танымдық тұрғыда бәйгенің айналма және айдама бәйге деп екіге бөлінетінін, болып жатқан жарыстың айналма бәйге екенін айта кетеді және аттың түр-тұлғасы мен психологиясын, тұрқы мен жан-дүниесін айнытпай береді. Бәйгеге қосқан аттың күтімі мен бапталуы жөнінде атап өтеді. Әр айналмадағы Керкиіктің әрекеттері, мінезі – бәрі-бәрі жанды көрініспен көрініп тұрады. Кішкентай болса да Бекбаулының өз атына деген құрметі, яғни оның көзіне аққан терін қайта-қайта сүртіп отыруы, астындағы ерін атына сәйкес қоюы – ат өнерін жетік меңгергендігін шығармада анық көрсетіліп тұр.

	Шығарманың шиеленісуі – Бекбаулының соңғы айналымға келуіне келіп саяды. Алдында Жирен деген ат құлдилап озып келеді. Бір кезде бірінші рет қамшыны басып, намыс жігерін тасқындатып жібереді. «Күллі аудан намысы, әке абыройы, өз бейнеті босқа кеткені. Желге ұшқаны. Сосын өзі жолдастарының бетіне тура қарай алмайды. Керкиіктің қанатын қиған болады. Осыны ойлағанда Бекбаулының көкірегін ыза кернеді. Тамағына тас тұрғандай болды» [19; 84], – деген жап-жас баланың жан күйзелісі, ел, халық, әке, жолдастары, тіпті қала берді өзінің тұлпары алдындағы намысы арнасынан тасып, шабыттың сәйгүлігіне мінді. Айбарланып, көзді жұмып, алға басты. Аты да түсіне қойып, алды-артына қарамай, ылдилап озды.Ақыры Жиренді артқа тастады. Осы жерде жазушы көкейкесті ойдың ұшығын тастайды. Яғни Жиреннің қала бәйгесіне қатысатын тұлпар екендігін, оның үстінде отырған түйенің жар етіндей болған еңгезердей жігіттің ауыр салмақпен тұлпарды одан сайын жаныштауы – атқа ауырлық түсіп, содан тез шаршап қалатындығын алға тартады. «Қаланың бәйгесі баланың ойыны секілді. Титімдей аттардың үстіне өгіздей жігіттер мінеді. Сосын ырсылдап шабады екен. Бір айналымға ат әзер шыдайды. Межесі де қысқа. Е шабысқа көзің қанбайды, е шауып жарымайды» [19; 84], – деген Бекбаулы әкесінің ойы арқылы жазушы бәйге жарысқа, тіпті жарыс емес, өмірде атқа жас баланы отырғызып, жас арқылы атты керегіне жаратса, тұлпардың мол жеміс беретіндігін айтады. Бұл бір жағынан, атқа жеңіл, шабысына, айбынына медеу болса, екінші жағынан, қазақтың кенжелеу қалған ат спортын ауылдан дайындап, жетілдіріп, ауыл балаларын кәсіпқойшылық деңгейде үйретсе, онда үлкен нәтиже шығатыны белгілі.

	Осылайша шығарма желісі бойынша, жазушының алға тартқан пікіріне орай, жас бала мінген, басында атын көп шаршатпай, межеге жақындағанда ғана қамшы салған Керкиіктің алдыңғы шепте келуі – аса үлкен жеңіспен оралғандаймен бірдей еді. Бәйгеден жарық жұлдызша ағып, бірінші келе жатқан Керкиік және Бекбаулы жайын жазушы былай суреттейді: «Межелі төбе. Төбе сырты ығыжығы аттылы. Бұлар бәйге күткен жұрт Бұл мезетте Керкиік межеге тақап қалған. Дала төсі дүрлігулі. Бәйгеге қызған қошеметшіл жұрт. Атойлаған айқай. Ат арындытұғын. Бекбаулы қызынып кетті. Керкиікке тағы қамшы басты. Межелі төбенің үстінен жұлдыздай ағып өте шықты. Керкиік бәйгеден келді!» [19; 85]. Бұл сюжетте асқақ пафосқа негізделген рух бар және әр оқырманның жүрегіне қозғау жалатын ерекше жалын бар. Кез келген оқырман аталған сюжетті оқи отырып, осы Бекбаулыдай жұлдыздай жарқырап, елінің намысын қорғау мақсатында «батыр» болғысы келуі мүмкін, немесе Керкиіктей асыл тұқымды ат тәрбиелеуді мақсат тұтуы мүмкін, осылайша бала қиялы көк аспанды шарлап кетері хақ. Оқушы атаулының тап Бекбаулыға ұқсағысы келуі де ғажап емес. Осылайша шығарманың өне бойы асқақ рухшылдыққа құрылған, бас-аяғы 3-ақ беттен тұратын әңгімені оқысақ та, ат үстінде шауып келе жатқандай сезімде болдық. Барлығы үміт артқан Бекбаулының аса бір тебіреністі сәтін жазушы қызық та шымыр оқиғамен бітіреді:

	«Бекбаулының кішкентай кеудесін қуаныш кернеді. Тізгін ұстар бала қатарласа шауып, Керкиікті жетелеп жөнелді. Бекбаулының тақымы удай ашиды. Ұзақ шабыстан қарысып қалған. Шапқан ат. Тізгін тартқан қолдар. Сосын шаң. Сосын сайыпкер әкесі, көзінде нұр. Ат үстінен баланы тымақша іліп әкетті. Қатқыл даусы құлағына жетті. Тұқымына тартқан, құлыным!» [19; 85]. Бұл жолдармен бітіре отырып, жазушы әр оқырманның жүрегіне нұр сеуіп тұрғандай. Себебі әке мен бала арасындағы өзара алмасқан кіршіксіз сезім, әкесі артқан үкілі үміт, баласы орындаған аманатты парыз екеуі бір арнаға тоғысып, жымдасып, ерекше күй беріп тұр. Бұл шығарма арқылы жазушы ауылдағы ат спортының даму жолында аянбай тер төгіп, ерен еңбек пен аса биік құлшыныс керек екенін алдыңғы шепке қояды да, әке мен бала мәселесін ерекше образ етіп даралап алып шығады. Сонда бұл шығарманың тақырыбы – тұлпар турасында болса, негізгі идея – баланың ауылы, әкесі, жолдастары, өзінің жан серігі тұлпары алдындағы азаматтық борышы, мойнына ілінген аманатты орындау мәселесі. Жас, бұғанасы қатпаған кішкентай жеткіншек болса да, оны кернеген – намыс. Сол намыстығының арқасында биік мәртебеге жетті. Жазушының айтпақ ойы да – жас оқырманның бойындағы рухтық, намысшылдық отының өршіл кейіпте қайнап жатуы, бойында қайтпас қайсарлықтың лаулап жануы. Кішкентай болса да, ешкімді жеткізбеген Жирен мінген еңгезердей алыптан озғаны – кең дала төсіндегі әр қазақ баласының өсе келе, ер жігіт шағында емес, балаң, сәбилік кезінен намысшылдық рухпен тәрбиеде шынығуында болашаққа деген аса үлкен кепіл жатқанын жазушы айнытпай сездіреді.

	Жазушының «Камин пешінің қызуы» әңгімесін деректі әңгіме десек те қателеспейміз. Негізгі мазмұны жасөспірімдерге арналып жазылған, тілі майда, мазмұны да ықшам, композициялықсюжеттік құрылымы шағын болып келген бұл туынды басқаларға үлгі болу мәнінде жазылған деп ұғуға болады. Мұнда жас жазушы, аудармашы Дүкенбай Досжан атты жас жігіттің әдейі Мәскеуге Илья Эренбург атты атақты жазушымен кездесу үшін келгенінен басталатын шығармада, бас кейіпкердің Эренбургтің шығармаларын қазақ тіліне аударып жүргендігі айтылады. Мәскеудің атмосферасы, көшелері бейне тірі табиғаттай көз алдыңызға елестейді. Күздің сол қытымыр күнінде әлгі жазушымен кездесуге келген жас жазушы алдымен Жазушылар Одағының Басқармасына барып, мән-жайды сұрайды. Әлгі жазушы қасына көп ешкімді жолата бермейтін, ешкіммен сұхбаттаса бермейтін ерекше жан иесі екені тағы аңғарылады. Бірақ шығармашылықтың шабыты көкейін тескен жас жазушы діттеген мақсатына жету үшін тырысып бағады. И.Эренбругтың өзіне жазған тілімдей хатын көрсетіп, ақырында оның үйінің нөмірін жазып алып, хабарласады. «Меже әлі алыс. Соңғы үміт қылдырықтай телефон сымына ілініп тұр, үзіліп кетуі әбден ықтимал-ды» [19; 106], – деген детальдан-ақ, жазушының аса бір үлкен мән жайды синекдохалық сипатпен оқиғаның мәнін телефонның жіп-жіңішке ғана сымына апарып тіреп қояды. Бірақ, бір жағынан қарағанда, өте ұтымды деталь. Жас жазушының арманы осы телефонның сымына қарап қалғандай. Ол өз сүйген «музасына» әшейін келе салып, «жоқ» деген нәрсеге сағы сынып кетіп қалмады, түбіне дейін барды. Осы эпизодтар арқылы да жазушы жас оқырманға әр адамның үлгі тұтарлық, ұстаз тұтарлық, еліктейтін адамы болып, өмірде белгілі бір жайсаң адамға ұқсап бағу керек деген идеяны тастап отыр.

	Осылайша жас жазушы И.Эренбургтың үйіндегі хатшы әйелмен тілдесіп, онымен ертең сағат онда жолыға алатындығы турасында мағлұмат алады. Барлық мекен-жайды алып болып, ертесіне сол айтқан жеріне келіп, жазушымен тілдесуге кіріседі. Өзі сүйген жазушысы Илья Григорьевичтің жан-дүниесін, жазушылық мәнерін, жеке бас қасиеттерін, іс-әрекетін – ұстаз ұлағаты деп біліп, тапжылмай отырып, барлық нәрсесін бағады. Оның отырғышқа қалай отырғаны, кофені қалай ішкені, сөйлеген сөздерінің шығу мәнері, зілсіз әзілмен сөйлеп қалуы, жылы жырай білдіруі, ескі достарын еске алуы, соның ішінде Қазақстан елінен келіп отырғандықтан, қазақтар туралы, Жамбыл туралы әңгіме айтуы арқылы оны көркемдікке ұластыру – ұлы жазушының елден ерек айрықша сипатын көрсеткісі келгендіктен туған құбылыс деуге келеді.

	Енді әңгіменің неліктен «Камин пешінің қызуы» деген атаумен аталғандығы турасында әңгімеге келсек, жас оқырман жазушы жанынан әрқашан камин пеші табылатынын суреттей келе, оған түсінік беріп кетеді: «қабырғаның жартысын алып тұрған камин пеші жарқырап жанып жүре берді. Алғашында тек сәндік үшін, не бөлменің көнелік көркі үшін жасалған, жанбайтын пеш болар деп ойлағанмын. Ортасы қып-қызыл болып, шеті жасылданып, құдды кемпірқосақ секілді құлпырады. Қанды шымырлатып, ыстық лебіне тартып баурап алады. Көз алдыма бораны түтеген қысқы далада, құрым қостың ішінде қоламтаны ортаға үйіп, маздата қыздырынып, гулесіп отырған жылқышы қазақтар елестейді» [19; 108-109]. Бұл жолдардан да бас кейіпкер жазушы үйінде барлық жарды, тіпті барлық бөлмені, адам жанын жылулыққа, жарықтыққа бөлеп тұрған камин пешінің қызуын қазақ ауылының тұрмысындағы қойшылардың маздатқан отымен салыстырады. Бұл параллелизм арқылы да ұлттық нақыштағы менталитеттің бір ұшығын көрсетіп өтеді. Бірақ камин пешінің қызуы тек адам бойын жылыту үшін керек емес деген тұжырымды алға қойып, мынадай бір тұшымды пікірді автор орыс жазушысының аузына түсіреді:

	« – Жанға дәру, бойға қуат беретін дүние бұл. Сан ғасыр бойы осы пеш қызуымен қаншама ұлы істер дүниеге келді десеңші. Дарвиннің материалистік көзқарасы, Чарльз Диккенстің не ықылым кейіпкерлері туды. Тіпті Герберт Уэлс те осы пеш қызуынан жеті қат аспанды тінтіген қиял ұшырған жоқ па?» [19; 109]. Бұл пікірді алға тартатын болсақ, жазушы шығармасының негізгі таусылмас қайнар бұлағы, шырайлы шабыты мен қартаймаған көңілі осы пештің қызуынан деп ұққан жөн. Себебі, шығармашылық адамға ең керегі – жылулық, кең жылулық, нұрлылық. Ал жазушы осы ләззатты камин пешінің қызуынан алса керек. Бұл да әр адам баласының өз рухани қажеттілігіне сәйкес туындаған «қағидасы» да болуы ықтимал. Сол себепті И.Эренбург шығармашылығында зор орын алатын камин пешінің қызуы – оның шығармаларының негізгі алға тартар күші, оған дем беретін «күн нұры», жылулық нұры деуге болады. Осылайша бір жарым сағатқа созылған кездесу тәмам болып, жас жазушы мен ұлы жазушы қоштасуға ыңғайланады. И.Эренбургтың кіші болса да, оны жас дос деп сыйлап, еліне, Жамбылға деген шарапатты сәлемін жолдауы – көңілге жылы сезім ұялатады. Оның нұрланып, жас досымен сөйлескеннен кейінгі көңілінің сейіліп, бет-жүзінің алаулап тұрғанын жазушы бірнеше мың оқырманның ілтипатымен жеткізе білді. Шығарма соңында бас кейіпкерінің өзіндік рухани сыры беріледі:

	«Эренбург рухы жаныма осылай сіңді. Бұл ұшырасуға өмір бойы ризамын. Мінекей, содан бері талай жылдар жылжып өтіп, уақыт озды. Ұстаздың алдын көрген кешегі өспірім жас – өзіміз де жігіт ағасы болдық. Бұл күнде Илья Эренбург те...жақсылар бұрылған ұзақ жолға аттанып үлгерген: ой зердесі мен қалам тербесі ғана қағаз бетінде сақталып қалды. Сол кісілердің қолы тиген хатты, қолтаңбасы түскен кітапты бойтұмардай сақтап, қиналған, шаршаған кезіңде еріксіз елжірей қолға алатының ғанибет. Ұстазды пір тұтып өтуге бейілсің, әйтеуір» [19; 110]. Бұл сюжет арқылы аяқтаудың мәні – өз оқырманына, оқушысына ұстаз алдындағы көрген тәрбиені әрқашан жадында ұстау, естен шығармау, олардың ісін жалғастыру, игі әрекетінен үлгі алу сипатында берілген. Осылайша шығармадан түйгеніміз – жазушы қиялы мен жазушы жанының өзара түйіскен, орайласқан сәтінің «жылулық нұрымен» астасып жатқанын камин пешінің қызуының әсері деп түсінеміз.

	«Қарықбол мен Ақбата» әңгімесінде жасы онға шыққан Қарықбол атты баланың басындағы жағдайға арналған. Бұл әңгімеде елең еткізердей кең тынысты сюжет жоқ, бірақ Қарықбол атты баланың психологиясы, оның жаз мезетіндегі көңіл-күйі, жандүниесі шеберлікпен берілген. Бала ауылдың сары қымызы мен жал-жая, қазы-етіне еш қызықпады, оны сағындырған бір-ақ нәрсе болды: ол – өзінің класы және парталасы Ақбата еді. Ауылдың керемет тамақтарын ішкісі келмей, бүк түсіп жата берді, бірақ аш болды. Баланың аты – бала. Баланы қызықтыратын нәрсе – кәмпит, жеміс, ойыншықтар екенін білеміз. Іші бұралып, аш қалып бара жатса да, өзі сүймейтін тағамды жемейтіні анық. Үйінің әрі еркесі болып өскендіктен бе, оның өзіндік ұстанымы мен пікірі де бар болған еді. Баланың есіне шамалы күн бұрын атасының үйінде жеген қауынды еске алды. Сол үйдегі помидор, қарбыз секілді көкөністерді аңсап, іштей тамсанып жатта. Солай селсоқ жатқанда, әкесі мен шешесінің сөйлесіп жатқанын, әкесінің Құрбанның бауынан сары өріктің бір қабын әкелгендігі жөнінде естиді. Басын жастықтан жұлқи сала барып жеп, жерігін басып, ақыры сол күніақ қаптың түбін көрсетеді. Үй іргесіне төмпешік болып өріктің сүйегі де жинала қалады. Қарықбол үлкен қуанышқа қарық болады. Ол қуаныш – арбакештің қымыз ала кетуге келіп, қызы Ақбата Қарықболмен ойнауға тастап кетуі. Екеуі өрік сүйегін шағып, бір жерге жинай бастайды. « – Ой, тоба-а-а-й, қой үстінде бозтор ғай жұмыртқалаған тоқшылық заманда, қымыз бен ет тұрғанда жабайы өріктің дәнін шағып жеді деген не сұмдық! – деді» [19;167], – деген жолдардан ересек адамның психологиясының баламен қайшы келіп тұрғанын білеміз. Бұл жерде Қарықбол еті пен қымызды менсінбей, көптігінінен, жалыққан ішпей отырған жоқ. Жалпы алғанда, бұл жердегі мәселе тамақ, асқа келіп тірелмейді, жазушы Қарықболдың ет, қымызға зауқы болмай, керісінше өрік, оның тасы, қауын секілді жеміс-жидекке құмары арқылы кішкентай бала санасының, оның осы жастағы қажеттілігінің сұранымы, өзінің жегісі келгенін, өзінің қалағанын білдіру арқылы бала еркелігінің, шолжаңдығының, яки балаға тән жайсаңдықтың иісін сездіргісі келіп тұр. Қарықбол мен Ақбата өріктің дәнін бітіріп, апасы айтқан ақылмен шие теруге барады.

	«Әріде, дөңбек тастың күншуағына шыққа қалың шиені жаңа шалған. Оның қасында мына таңырқап тұрғандары әншейін ақ ойыншық екен. Сүріне-қабына солай беттеген. Әлгінің шиесі мөлдіреген уақ болса, мұның жемісі қара қошқыл баданадай ірі, сүйекті. Қарықбол алғашқы уысын ауызға тоғытқаны сол – қапелімде шашалып қалды. Пырт-пырт жарылған сөлді шие таңдайға кепті. Тіл үйірер тәтті, әтір иісі танау қытықтайды. Саусақ басына қан қызыл бояу жұқты» [19; 169], – деген шие басындағы оқиғаны суреттеген жазушы сюжеті ерекше жандылықпен суреттеліп тұр. Жоғарыда айтып өткеніміздей, Д.Досжанның шығармашылық зертханасы – өте бай. Тілінің сырбаздығының арқасында біздің көз алдымызға шиені әкеліп, ауызға салғандай. Бұл жердегі көрініс – Қарықболдың таза да мөлдір сипатты психология, бұл жерде ешқандай қоспа жоқ. Өйткені бала мінезі айна-қатесіз шарықтау шегінде тұр. Ал Ақбата болса, қыздық әдеппен Қарықбол секілді тарпа бас салмай, ретімен, жөнімен ғана жеп, қалай қауашақты шиемен лық толтырған. Ақбатаның теріп, өзінің қомағайлана дамылдамастан аузына тығы бергеніне ұялғандай боп, бұта арасына кіре берді. Ер баланың ұялуы – көбіне қыздардың қасында жүргенде болатыны анық. Міне, осы жерден де кішкентай ер баланың жан-дүниесінен хабардар береді. Қып-қызыл болған үсті-бастарын жуу үшін жақын маңдағы көлге барып, әкелген тамақтарын жейді. «Әшейінде қатып қалыпты деп қайырылып қарамайтын таба нан тіл үйіріп барады. Ірімшіктен де түк артылатын емес. Екі мәрте еңбектеп барып су ішіп оралады» [19; 170], – деген жолдарда шаршаған, қарны ашқа бала үшін қатып қалған нан да далада тәтті болып көріну мотиві – балаларға арналған көптеген шығармаға азық болатын сюжеттер. Осы жерде балалар арасындағы сұхбатқа құрылған оқиға өрбиді. Ақбатаның: « – Көкемнің арбасына мініп жол жүрген сондай қызық. Шалқаңнан жатып қарасаң бұлттар қаптай жүзіп ілесіп келе жатқандай. Құстың нетүрлісі зеңгір көкте қанатын далпылдатып ұшып өтеді. Жол жиегі шырылдаған шекшек, шілделік, шегіртке. Түнде самсаған жұлдыз дәл бетіңе төніп тұрғандай. Әттең көкем қалғып-мүлгіп соның бірін де байқамайды» [19; 84], – деген сөздерінен кішкентай болса да, әр нәрсеге қызыққыш, табиғаттың сыры ашылмаған тылсым күйіне құштарлық секілді сезімін көреміз. Бұл сюжет арқылы Д.Досжан туған жер толғамдарын, иірімдерін тілге тиек ете отырып, әр адамның көз алдына өз туған жерінің типтік бейнесін елестеттіреді. Жазушы Ақбатаның аузына туған жер туралы толғамдарын сала отырып, туған жерге деген сүйіспеншілік идеясын алдыға тартады.

	Осылайша жейтінін жеп, қалғанын орамалға түйген балалар қайтуға ыңғайланады. Ақтөс тазының жол-жөнекей бір інге кіріп кетіп, үсті басының жұлым-жұлымы шыққан сюжетті беру арқылы жазушы тау бөктеріндегі ауыл тұрмысын, табиғат аясын, оған деген балалар көзқарасын білдіргісі келіп отыр. «Қаратаудың мәліні қарсақ секілді азулы жыртқыш келеді. Інін тайыз қазады. Күндіз мекенінде ұйықтап жатады да, жортуылға түнде шығады. Кісіге залалсыз, әйтсе де үй қояны, тауық секілді мақұлықтарды ұрлауға машық» [19; 171], – деген сюжеттік желіде танымдық тұрғыда тау, дала жануарлары турасындағы жазушының балалар санасында, балалар көкжиегінде қалыптасқан ойды беруіндегі мақсат – ауыл баласының дала, кеңістік, жазықтық, тау өміріне қатысты құбылыстарды жетік меңгергендігін көрсету.

	«Қарықбол жаудың бетін қайтарып келген батырдай үйге талтаңдай басын енгені сол, апасы бәйек болып айналып-толғанды-ау, «Тау асып, тас басып келген дәуім», – дейді. «Күнсіп шәукиіп жүдеп кетіпсің», – дейді» [19; 172], – деген жолдардан анасының баласын мәпелегені, баласының еркелікке салынып, анасына деген асқар да риясыз көңілділікті көреміз. Еркелеткен сайын баланың мерейі жоғарыланып, одан сайын шіреніп кететін мінезін тағы білеміз. Осы бір мінезін қасында Ақбата тұрғандықтан ба, білдірмеді, үлкен салмақтылық көрсетті.

	Сонымен, әңгіме Ақбатаның таңертеңгісін қол бұлғай қоштаса арбамен кетіп бара жатқанымен аяқталады. Бұл шығарманың негізгі тақырыбы – ауыл балалары болса, идеясы – қазақ ауыл баласының психологиясы, жан-дүниесі. Дүкенбай Досжан тудырған «Қарықбол мен Ақбата» әңгімесі өз мақсатына жете білді. Сонда бұл әңгіме – қазақ балалар психологиясынан, жан-дүниесінен хабардар ететін ерекше шығарма.

	Д.Досжанның «Шипалы су» әңгімесінде санаторийге емделгелі келген Семетейдің бастан кешкендері баяндалады. Үй иесі Бұқалайдың жағымсыз іс-әрекеті арқылы балаларды қамқорсыздықтан аулақ болуға шақырады. Ал, санаторийдің бас дәрігерінің аңқылдаған жайдары мінезі, кішіпейілділігі баланы адалдыққа, қамқорлыққа тәрбиелейді. Әңгімеде сонымен бірге қазақ халқының қонақжайлылығы, мәдениеттілігі, ашық жүректілігі туралы айтылады. Бала қамқорына зар болған мейірімді ананың бейнесі балаларға үлкен әсер етіп, ана қамқорын сезінуге үндейді.

	Автор әңгіме барысында көбіне жағымсыз кейіпкерлер арқылы жиіркенішті іс-әрекетті көрсете отырып, басында билігі бар адам мен қарапайым емделушінің бейнесі арқылы балаларды жақсылық пен жамандықты ажырата білуге үндейді. Байлықтың қолдың кірі екендігін, оның адам өмірінде маңызды рөл атқармайтынын айқын көрсетеді. Ал, кішкентай қыз Перизат бейнесі арқылы балаларды еңбек сүйгіштікке, сыпайылылыққа тәрбиелейді.

	Әңгімедегі басты кейіпкері Семетей – астанадағы лауазымды бір мекеменің кішігірім бастығы, заң қызметкері. Ол қарапайым, барлық өмірін еңбекке арнаған іскер жан. Санаторийге келгендегі оның мақсаты – күнделікті қаптаған жұмыстан бір мезгіл алыстай тұру, соңғы кездері жүйкесі жұқарып бара жатқандықтан денсаулығына көңіл бөліп демалу болатын. Әңгімеде былай беріледі: «Осы күні жүйкесі жұқарып тырс етсе – шырт ете қалатын боп жүргені рас. Әсіресе астанадағы лауазымды бір мекеменің кішігірім бастығы болғалы жексенбі мен сенбінің өзіне тиесілі демалыс екенін ұмытқан. Қит етсе – телефон: қит етсе – ал кетті, ал зытты!.. Түн ішінде жылы төсегінен суырып, кеңсеге қуып тығады. Түс кезінде шаң-шаң қағазды қопарып, жымысқының жолын іздейді. Жас келсе іске деп шау тарта бастаған егде жолдасы да барша ауыртпалықты бұған артты. Жауапкершілік маймаң қақтырды содан» [16; 81-82].

	Әңгіме барысында Семетей кейіпкерлердің жағымсыз қасиетінен жиреніп, жақсылық істеріне, адамгершілік секілді асыл қасиеттерге таңырқайды. Сарыағашқа емделуге келгенде санаторийдің бас дәрігерінің нұсқауымен бір пәтерге жалдап тұруға келеді. Ол үйдің иесі Бұқалай деген кісі болатын. Бұқалай шығармада жағымсыз кейіпкер ретінде суреттеледі. Ол шығармада өз қамын ғана ойлайтын, қайырымсыз, сараң, ойы тайыз жан ретінде бейнеленеді. Бұқалайдың қысқаша ғана портреті былай беріледі:

	«Үй иесі қырыққа жаңа шыққан төртбақ, шегір көз, тобылғы торы қазақ – өзін «Бұқалай» деп таныстырды. Білегін түріп ырсылдап еден жуып жатыр екен.» [16; 79].

	Бұқалайдың келіншегі, Перизат есімді қызы, анасы және Ақалай есімді санаторий асханасында жұмыс істейтін қарындасы бар. Ал өзі шағын аулалы төрт бөлмелі үйде тұрады екен. Бұқалайдың үйіне Саратов қаласында тұратын анасы келген, бірақ Бұқалай өз анасының үйінде болғанын онша қаламайтын секілді. Әңгімеде:

	«Саратовта тұратын шешем келген еді. Екі күн жатып әлгіде ғана шығарып салдым: өзім болсам пенсия қуып жүрмін, келіншегім жұмыста, қарт кісіге арнаулы күтуші керек көрінеді.» [16; 79] – деп Бұқалай өз анасын күтуге ауырсынған сыңай танытады. Бірде Семетей автобусқа кейуанамен бірге мінеді. Ол танымаса да үлкенге сәлем беріп, орын беріп, жол ақысын өзі төлейді. Бұл Семетейдің қайырымды, жүрегі кең адам екенінің белгісі. Таныса келгенде бұл үй иесі Бұқалайдың анасы болып шығады. Сөйтіп екеуі үйге бірге оралады. Алыстан анасының қайта оралып келе жатқанын көріп қалған Бұқалайдың түрі өзгеріп сала береді. Анасының қайта келгеніне еш қуанбайды. Сондағы айтқан суық сөзі: «Келіп қалдыңыз ба?» деді кеудеден нұқығандай етіп. «Келініңіз жұмыста» [16; 85]. Семетейге ана мен бала арасындағы суық қарым-қатынас ұнамайды. Әрине ол Бұқалайдың әрекетіне қатты қынжылады. Келіп демалып жатқанында ойына небір ойлар келе береді. Сөйтіп жатқанында Семетейдің бөлмесіне Бұқалай кіріп, біраз басынан өткергенін айтады. Оның айтқаны «Мені жатып ішер, жанаяр деп ойлайтын шығарсыз, олай емес, мен де бұл өмірде қиын кезде көмектескен адамдарым болды. Ауызға түсіп тұрған несібеден айырылғым келмейтіні рас. Реті келіп тұрса бәрін де аламын. Мәселен мына сіз, астанадағы бір ауданның білдей заң қызметкерісіз, адал істейсіз, әйтсе де жалғыз жалақымен бала асырап, дәулет құрап жүрген жоқсыз ғой! Шыныңызды айтыңызшы ?!» [16; 86] – дейді Бұқалай мырза. Сондағы Cеметейдің атқаны: «Заң қызметкері еш уақытта жолдан таюға тиіс емес, әділеттің ауылы, туралықтың түп етегі біздерміз» [16; 86].

	Бұқалай ана қадірін түсіне білмейтін, сыйлай білмейтін қайырымсыз жан. Бұқалай қартайған шағында балам деп арқа тіреп келген анасына дұрыс құрмет те көрсете алмайды. Ақыры анасы баласының ойын сезіп қалып, ренжіп Саратовқа «шалымның жатқан жеріне барып қисаямын» деп кететін болып шешеді. Әңгімедегі осындай жағдайларды жазушы шынайы өмірде де кездесіп жататын болғандықтан, балалардың, жастарды жарық дүние есігін ашқан, түн ұйқысын төртке бөлген, перзентіне деген махаббаты шексіз ардақты аналарын қадір тұтуға, сыйлауға, көңілдеріне қаяу түсірмеуге тәрбиелейді. Асыл аналарымыздың алдындағы борышымыз бен қарызымыз өте көп. «анаңды Меккенің өзіне үш рет арқалап апарып қайтсаң да қарызын өтей алмайсың» деген даналық сөздің мәні өте тереңде жатыр. Әрбір жан осы айтылған сөздің мағынасын терең ұғына білуі тиіс.

	Бұқалайдың келіншегі күні бойы жұмыста болғандықтан, ол үй шаруасына араласады. Ыдыс-аяққа қарап, ұсақ-түйекшіл болып кеткен. Әрине бұл қылық ер адамға жараспайды. Оның ерсі қылығы әңгімеде былай суреттеледі: «Келіншегім жұмыста, содан күні бойы үйге сыймаймын», – дейді ас үйде кесе-шәйнекті салдыратып жатқан Бұқалай. «Перизат нан тура, қияр кес». «Қойған зат өмірі орнында тұрмайды», – дейді Бұқалай мұздатқышты сарт-сұрт ашып. «Столдың бір шетінде сызылып отырғанда шайды салдыратып молақ қолдың өзі құйды. Семетей мұны іштей ерсіге жорыды.» [16; 81].

	Шығармадағы Бұқалайдың қызы Перизат – өте сұлу, сүйкімді, әдепті, еңбексүйгіш қыз. «Перизат қыз баяғы бала мысықты кеудесіне көтеріп алып, бұл жатқан залды басып түкпіргі бөлмеге өтті. Өтіп бара жатып көзінің астымен жалт етіп қараған. Қыз жанары соншама тұнық, ақ-қарасы айқын, мойыл қарашықтың ішінде үрлеп жіберсең жайнап жанатын кішкене шоқ қосыла кетті. Жастықтың шоғы. Ауызғы бөлмеде «пенсия» деп, «таза ауа» деп самбырлап жүрген Бұқалайға сұлу қыздың сорпасы қосылар емес.

	Мына молақ қолды қарабайыр жігіттен де перизат сұлу дүниеге келгені ә деп ойлайды столға отырып жатып» [16; 81].

	Бір күні Перизат мектептен қуанып келіп, Семетейге оларды жұмысқа жібергелі жатқандықтарын айтады. Жүрегі алып-ұшып, еңбек етуге құштар қыз Семетейден әкесінен осы жұмысқа баруға рұқсат алып беруін сұрайды.

	« – Көмекке кім барады дегеннен-ақ бірінші боп қол көтердім. Құрбыларымның барғысы жоқ: бірі ауруханаға жатпақшы, келесісі дөкей ағасына айтқызбақшы.

	– Мақта терген қызық қой, ағай.

	Кішкентай танауы желпілдеп қуанып кетіпті.

	– Көкем пенсия қуамын деп естісе жібермейді, апам да жұмыстамын деп қырсығады. Сіз айтып рұқсат әперіңізші!..» [16; 88].

	Сонда Семетей қаршадай ғана нәзік қыздың өмірге деген құлшынысына таң қалады: «Апырым-ау, дейді Семетей іштей елжіреп, құмырсқа илеуіндей осынау өмірге нәзік жүрек лүпілін қосатын, іңкәрлікті еске салатын, таң самалындай соны, сергек леп әкелетін мынадай Перизаттар ғой!» [16; 88].

	Перизат бейнесі арқылы жазушы балаларды әдептілікке, еңбексүйгіштікке, жалқаулықтан аулақ болуға шақырады.

	Сонымен қатар әңгімеде санаторийдің бас дәрігерінің портреті беріледі: «Санаторийдің бас дәрігері мұрты құлағына шапшыған, аңқылдаған жайдары жігіт екен. Қазақ болса-дағы «келіп қапсыз», «шай қыламын» «бек құптаймыз» деп өзбек тілінің сөйлеу мәнерімен сыпайы қабылдаған. Семетейді таң қалдырған – жігіттің шырмауық мұрты. Ұшы едірейген «мысық мұртты» да, сыпайылар қоятын «қиял мұрты» да, модашыл жастардың еңіреген «жылауық мұртын» да білетін-ді. Тап мұндай жақ етіне жабыса жоғары өрлеген келістіні көргені осы».

	Ол өте ашық, дархан көңілді жан. Семетей келгелі асты-үстіне түсіп, барлық жағдайын жасауға қол ұшын беруге дайын болады. Семетейге белгілі үлкен санаторийдің бас дәрігерінің қарапайымдылығы, кішіпейілділігі ұнап қалады. Семетей бас дәрігердің бойындағы қасиеттерге таң қалады: «Көктемгі тасқындай дамылсыз ағылған кісілермен азғана болса да уақыт тауып, жылы-жылы тілдесіп, жанына медеу сөз айтып шығарып жатқан бас дәрігердің іскерлігіне тәнті болды. Жергілікті басшылардың осындай бесаспап, ісіне мығым мамандарды тауып ала қойғанына қызықты. Өмірде осындай тура, адал, ағынан жарылатын жігіттер көбейсе ғой деп тілеген.» [16; 80].

	Семетей шипалы су ішіп, моншасына түсіп, санаторийде өте жақсы демалып, еліне қайтуға жиналады. Перизат қыздың жұмысқа кеткеніне өзінің себепші болғанына қуанып, оны көре алмай кетіп бара жатқанына қиналады. Перизат қайда жүрсе де аман болып, көңілін кір шалмаса екен деп тілейді. Күз мезгілі болатын жапырақтар жерге құлап түсіп жатқанда Семетей ойға батады, тірішілік туралы ойлайды: «Тіршілік те жапырақтан аумайтыны қызық деп ойлаған Семетей. Көктемде күнге құмартады, шілдеде жаңбыр аңсайды, тазалықты сүйеді, жұлдызбен сырласады, бір күндері түк болмағандай желге ұшып дүниеден өтеді. Өмір деген асығу болар сірә. Иә, өмір осы жапырақтың сыбдыры, желдің уілі, күннің жылуы екен: өңгесі топырақ, ауа және судан жаратылған адамның аяқ тырпылы, жүрек лүпілі ғана. Азғана тіршілікте сол лүпілді қадірлей білсек, сол аяқты түзік бассақ қанекей ендеше» [16; 90].

	«Шипалы су» әңгімесінің көтерген басты тақырыбы – адам баласының бойындағы жағымды, жағымсыз қасиеттері, балаларды қайырымды, қарапайым, кішіпейіл, еңбексүйгіш болуға тәрбиелеу, дүниеқоңыз, жалт-жұлт еткен бес күндік жалған дүниеге қызықпай, «өмір» атты «өзеннен» өз орнын табуға үндеу.

	Жазушының әңгіме жазудағы өзіне тән ерекшелігі – ол көп оқиғаны қиыннан қиыстырмай түсінікті етіп жазуында. Оқырманын күнделікті күйбең тірлікте болып жататынын оқиғалармен қауыштырып отырады. Шағын ғана әңгімелері арқылы оқырманын тек биікке, жақсылыққа ұмтылуға, жамандықтан жиренуге шақырады. Жазушы Дүкенбай Досжанның «Келіншектаудағы тас түйелер» атты повесі – балаларға арналған қызықты оқиғаларға толы тартымды шығармаларының бірі. Бұл шығармада он бір, он екі жастағы Ұстабай, Момали, Мүтәліп есімді жеткіншек балалардың саяхатқа шығып, сол саяхат кезінде бастарынан өткен оқиғалары баяндалады. Бұл балалар бір-бірімен айнымас дос. Олардың көптен бері ойлап жүрген құпия жоспарлары болады. Ол жоспар балалар үшін өте маңызды. Олар жоспарларын ешкімге айтпай құпия етіп сақтап жүреді. Келіншектаудағы тас түйелерді көру үшін шығатын саяхатқа балалар үлкен ынтамен дайындалады.

	Оқиғаның басы тауда таза ауада тұрып жатқан малшы ауылын ылдиға тас жолының бойына көшіру туралы хабардан басталады. Ауыл тұрғындары да ылдиға көшкенді тәуір көрмейді. Мақпалдай ауасы бар, самал желі ескен тау баурайынан масасы көп, шулаған тас жол бойына көшу олар үшін үлкен өзгеріс болатын. Бір жағынан тау баурайын қимайды да. Орталық мәдениеттің дәл ортасы болса да табиғат аясында өмір сүргенге не жетсін!

	Көшіру басталады деген хабарды естігеннен – ақ балалардың көңіл-күйлері түсіп, көптен бергі құрып жүрген жоспарлары бұзылады ма деп ойлайды. Бірақ балалардың ойлаған жоспарлары орындалады. Бұл балалардың жолға шығуына бірден-бір себепкер болған – киномеханик Нәжім деген жігіт. Басты кейіпкерлердің бірі Ұстабай ешкімге тіс жарып айтпаған құпияларын осы Нәжімге ғана айтады. Нәжім үлкендерге білдірмей балаларды оқулық әкелуге барады деп, олардың бұл жоспарларын құптап, біраз жерге дейін өзі жас саяхатшыларды шығарып салады. Нәжім туралы шығармада былай делінеді: «Нәжім – ауылдағы малшыларға алты ай жазда екі-үш мәрте кино әкеліп көрсететін механик жігіт. Астында жаман полуторка машинасы: қайда көкпар болады десе, салқылдап сонда жүреді. Өзі көкпар шаппайды, машинасының үстіне шығып алып көкпаршыларды қызықтайды. Даусы тарғылданып:

	«Ал кетті! Ал зытты!» – деп айқайлап тұрғаны. Бірде көкпар алып қашқан жігітті машинамен қуамын деп тасқа арандап шашылып қала жаздаған» [16; 368].

	Қарт Қаратаудың бел ортасында Келіншектау деген шың бар. Сол құпия-сырға толы шың алыстан қараған кезде тау баурайында орналасқан ауылға өте ерекше әдемі болып көрінеді. Шығармада шың турасында былай беріледі: «Батар күн тау баурайын алтын бумен аптағандай. Екі тау арасында көгілдір жібек жіптей есілген Ақүйік, қарабарқын қойнау, алыстағы тәкаппар Келіншектау құлпыра қызықтырады» [16; 368]. Сол шыңды барып өз көздерімен көру балалардың көптен бергі армандары болатын. Келіншектаудың тас түйелері жөнінде ел арасында аңыз қалған. Хикаят барысында осы аңыздың баяндалуы балаларды әрі қарай шығарманы қызығушылықпен оқуға жетелейді. Шығарманың басты кейіпкері Ұстабай бұл аңызды әкесінен естіген болатын. Ұстабайдың және оның достарының осы шыңды көру үшін ұйымдастырған жол сапарының негізгі бастамасы да осы аңыз болатын.

	«Әлде жүз, әлде мың жыл бұрын теріскейде әйгілі бай өтіпті. Әлгі бай аузы уәлі, ақылы мен дәулеті парапар кісі көрінеді. Қылығы тәтті жалғыз қызы болыпты. Майысып толқып бой жетіпті. Тана көзі талайдың ішіне шоқ түсіріпті. Күнгей елінен теңі табылыпты ақыры, әлгі бай жалғыз перзентімнен аярым жоқ деп, екі жасқа батасын беріпті, жасауын бөліпті дейді. Жасауды көрген ақын нешеме күн қисса етіп жырласа да, суреттеп тауыса алмапты деседі. Отаудың үзік, дөдегесі ақ марқаның жүнінен басылып, баубасқұры жібек жіптен тоқылыпты. Шаңырағын алтынмен аптап, уығын күміспен қаптапты. Бар жиһаз-жасауды түйеге теңдеп, «ал риза бол, қалқам» деп, әкесі керуеннің бас жібін қызына ұстатқан көрінеді. Керуен ырғалып-жырғалып Қаратаудың қыр арқасына көтеріліпті. Қызы құрғыр дүниеге бір табан жақын білем, сол арада түйелерде шөгеріп, жасауды қайыра бір көзден өткізіпті. Сөйтсе, итаяғы жай өрік ағаштан шабылған екен. Мұны көрген қыз:

	«Әкем сараңдық жасапты, итаяғымды күмістен соқтырмапты», – деп күйеу жігітті ауылына қайыра шаптырыпты дейді. Күміс итаяққа жұмсаған көрінеді. Бар дәулетін сыпырып арттырып жіберген ақылды әке әлгі сөзді естіп қатты налыпты. Қызына «тас жүрек екенсің, тас бол», – деп теріс батасын беріпті. Сол кезде қарғыстың дөп даритын уағы білем (қазір ғой қанша қарғасаң да дарымайтыны): әлгі шөгіп жатқан түйелер, бұйда тартқан қалыңдық солайымен тұрған-тұрған жерінде тасқа айналып қалыпты.

	Биік шың Келіншектау аталыпты – жылдар өтіп, уақыт озыпты, бұл дүниеден нешеме ұрпақ ауысыпты – қолдан қашағандай.

	Әлгі күнге тас түйелер тізіліп жатыр дейді, әлі күнге келіншек мүсіні төмілжіп тұрған көрінеді.

	Екі тау арасында өскен үш дос сол тас түйелерді көзбен көріп, қолмен ұстап қайтуға жаз басынан тас түйін бекінген болатын. Жанға сездірмей жүрген құпиясы осы» [16; 368-369].

	Шығарманың басты кейіпкерлері – жылқышының баласы Ұстабай, соғыс ардагері, ауыл пошташысының баласы Мүтәліп, кейіннен Тарзан-Мүтәліп аталып кетеді, ұлты шешен, зергер ұстаның баласы Момали.

	Ұстабай – өте ақылды, сабырлы, ізденімпаз, кез-келген қиындыққа мойымайтын қайсар мінезді бала. Жол сапарға шыққан кезде балалар өздері бір-бірін бойларындағы қасиеттеріне қарай әртүрлі қызметтерге тағайындайды. Ұстабайды шолғыншы етіп сайлайды.

	« – Шолғыншы сайлап алайық, – деді Тарзан-Мүтәліп. – алдымызда қауіп-қатер бар ма, не күтеді, жол қайда – шолғыншыдан сұраймыз. Мұндайға батыл, әрі күшті бала жарайды.

	Қызметсіз қалған екеуі ғана. Қайсысының батыл екені әзірге белгісіз; әйтсе де белдесе кетсе, Есенәліні ылғи Ұстабай жығатын. Шолғыншы деген аты да сүйкімді емес.

	– Ұстабай болсын, – деді Момали. – Күрессе жығатын. Ұстабай ойлаған: қайдағы қиынға бұл қулар мені табады деп, сонымен қозғалатын шығармыз деп.» [16; 378]. Шығармада Ұстабайдың портреті былай беріледі: «Ұстабай – Досай жылқышының биыл бесіншіден алтыншыға көшкен он екі жасар баласы. Жер бетіндегі тәмпіш мұрын, жазық маңдай, көп қара домалақтың бірі. Осы шығарманың бас кейіпкері» [16; 365].

	Ұстабай өзі аңыз әңгімелерді жақсы біледі. Үнемі әкесінің айтқандарын құлағына түріп жүргендігі байқалады. Өйткені шығармада саяхат кезінде жүріп өткен жолдарының барлық дерлік жердің тарихы туралы, олар жайлы аңыз-әңгімелерді Ұстабай біліп айтып отырады. Жазушы шығарма барысында оқиғаның ең қызықты сәтінде Ұстабайдың Келіншектау рухымен іштей тілдесуін береді: Ұстабай: «Шынымен асқарыңа аяқ арта алмай кері бұрылмақпыз ба? Мүмкін жұрттың тасқа айналған түйе, қаса сұлу қалыңдық бар деп жүргені бекершілік болар. Тау басына шыға алмай титықтаған адамның қиялынан туған ертегі шығар. әйтпесе осынша азаптанып өлдім дегенде өлкеңе ілінсек те көз тоқтатар ештеме таппайтынымыз қалай? Жүрген сайын марғау тартып аспандай түсетінің неліктен?»

	Бұл – Ұстабай мен Тарзан-Мүтәліптің Келіншектау шыңына бір-ақ аттам жер қалғандағы әбден шаршап-шалдығып, әл-қуаты кеткен кездері болатын.

	Келіншектау: «Адамның ғұмыр бойы шарқ ұрып іздегені екі-ақ нәрсе. Оның бірі – рақат, келесісі – қанағат. Тауып малданатын да, таппай қаржалатын да бар. Сендердің іздегендерің соның екеуі де емес: қайдағы атам заманнан қалған тек түйелер дегенге қайтіп сенейін».

	Ұстабай: «Құй сен, құй сенбе. Құпияны жасырып, пейіліңді тарылта бергеннен көсегең көгерер болса баяғыда – ақ малынып қалар едің. Азынаған желге түтіліп, тақырбастанып, тақуаланып тұрғаның сол – іштарлығыңнан, кесірлігіңнен, бәлкім».

	Келіншектау: «Адам құпияны ғана қадірлеп, қастерлеген. Қолына түскен, көзіне көрінген не асылды бүлдіріп тынатыны бесенеден белгілі ғой».

	Ұстабай: «Туған жердің сұлулығын, пәктігін асылдай ұстайтын да, құнын көк тиын етіп тоздыратын да өз ұлдары екенін білеміз. Біз сенің сұлулығыңа сұқтанып, мақтаныш ету үшін сапарға шыққанбыз. Қажыдық, талдық: аш құпияңды».

	Келіншектау: «Ықылым заманнан бері тап сендердей қайсар, өжет ұрпақты көргенім осы. Сендім сөзіңе; қымсынбай қияма тырмыс, қиындыққа мойынсұнбай жолға түс ендеше» [16; 416-417].

	Жазушының айтпақ ойы – туған даласының әрбір төл перзенті туған жерін, елін қастерлеп, қадірлеп мақтан тұтуы, тарихын білуге тиіс. Туған жер – алтын бесігің дегендей туған жеріңнің сұлулығын, көркін бағалап, мақтан тұту – әрбір ұрпақтың парызы. Шығарма оқушысын жерін, елін шексіз сүюге, ел тарихын білуге тәрбиелейді. Бұл шығармадағы балалардың да негізгі мақсаты осы еді. Олар ел аузынан естіген аңызды өз көздерімен көруге құштар болып, ақыры діттеген мақсаттарына жетеді. Бойына құпия-сырды жасырған, адам жанын тебірентерлік дыбысы бар бұл шыңға тек ең шыдамды, қайсар балалар Тарзан-Мүтәліп пен Ұстабай жетеді.

	Мүтәліп – шығармадағы ең батыл да тапқыр бала. Өз-өзіне сенімді, шешімді тез қабылдайтын қасиеті жол сапарында көптеген жетістіктерге жеткізеді. Мүтәліптің образы балаларды еңбекқорлыққа, тапқырлыққа, алғырлыққа, батылдыққа үндейді. Ол үнемі жаңашылдыққа ұмтылады, жүрегіне жүн біткен қаймығу қорқуды білмейтін бала. Ұзақ жол сапарға шыққанда да командир болып сайланады. Мүтәліп ауылға келген киномеханик Нәжім деген жігіттің әкелген жаңа «Тарзан» атты киносын көріп, ондағы кейіпкердің ерлік істеріне таңданып, еліктеп сол қимылдарын қайталайды. Содан бастап оны Нәжім және қасындағы достары Тарзан -Мүтәліп деп атап кетеді.

	Жол сапарға шыққанда Мүтәліп командир сайлап алуды ұйғарады:

	«Үнсіз томсырайған достарын Тарзан-Мүтәліп сөзге тартты.

	– Командир сайлап алайық.

	– Айлакер, тапқыр бала қажет, – дейді және.

	– Картасы, компасы болса құба-құп, – дейді тағы.

	Бұлар Тарзан-Мүтәліптің шұқшиып карта сызып жүргенін талай көрген. Тапқырлығы бір басына жетерлік. Ендеше өзінен басқа қолайлы кісі жоқ. Жөн десіп бастықтыққа Тарзан-Мүтәліпті сайлады. Жолқапшықты лып-лып иыққа асып енді жүреміз ғой деп діттеген» [19; 378].

	Өзінің командирлік міндетін Мүтәліп толықтай атқарып шығады. Жанындағы достарына бағдар беріп, олардың шаршап-шалдықпауын, жолға алып шыққан азық-түліктеріне үнемшіл болуды қадағалайды. Жол сапар кезінде ол өзінің тапқырлығымен көзге түсіп, ерекшеленеді. Мүтәліп жол сапардың алғашқы күнінен бастап барлық жүрген, көрген жерлері туралы баяндалатын күнделік бастап жазады. Өйткені балалардың қолында көрген жерлерін айғақтайтын не фотоаппарат, не бейнетаспа жоқ болатын. Балаларды осы мәселе қатты қынжылтады. Балалардың Келіншектаудың басына шыққан кезіндегі әсерлері өте күшті болатын. Шыңға шығып келе жатқаннан бастап құлақтарына алыстан желдің ызыңындай дыбыс естіледі. «Күн еңіске сырғи еңкейіп бара жатқан. Әлгі керемет әсерден айыға алмай айналшықтап жүріп, түстің қалай өтіп кеткенін білмепті. Бетпақтың шөлінен көтерілген желдің азынай ызғып Келіншектау қырқасына жеткенін аңғармапты. Алыс қырқалар мұнартып, жақын жон ағараң тартып, сұйылып бара жатқанын байқамапты. Тас түйелердің көлеңкесі көлбей ұзап, қорқынышты алабажаққа айнала бастағанын бағамдамапты. Кісі аярлықтай жартылай құлап, тау шошағында шоқиып тұрған тас келіншектің гулеген желмен азынай ызыңдап өкси жылағанын естігенде екі бала ес жинаған. Келіншек мүсінінің бар кереметі – желмен ызыңдап жылағанында екен. Жарым-жартылай қирап құлап қалған, әттең.

	Құламай тұрғандағы дыбысы бұдан да әсерлі, жат, жан түршігердей естілгені ақиқат» [16; 420].

	Бұл өте керемет дыбыс болатын. Келіншек мүсінінің жылаған дыбысы желмен бірге қосылып мұңды әуен құрап тұрғандай әсерлі. Дәл осы дыбысты балалар үнтаспаға жазып ала алмағандарына қатты өкінеді. Бірақ бұл әсерлі үн жадыларында өмір бойы сақталатындай. Жол сапарда техниканың болмауы осындай сәттерде білініп те қалады. Ауылға жеткен соң олардың көргендеріне жұрт сене ме, сенбей ме деген ой мазалайды. Бірақ бұл топтың командирі нағыз саяхатшылар секілді саяхаттың әрбір күнін мұқият күнделікке толтырады. Күнделікке сапардың екінші күнін жазғанына тоқтала кетелік: «Сопаз сазына аман-есен өттік. Түнде Әулие ағаштың басына қонған қаршыға, тұйғын, лашын, ителгі, қырғи, жағалтай, тұрымтай, тарғақ, торғай, бұлдырық, қаншыр, шіл, шүрегей секілді түз құстарын қызықтап көрдік. Тастақты ауыр жол басталды. Есенәлі әлсіреп жығылды. Зорығып мұрны қанады. Әйтсе де пионер Момали жолдасын айдалада жалғыз қалдырған жоқ, қолтығынан демеп, сүйемелдеп алып жүрді» [16; 387]. Бұл күнделіктегі Есенәлінің жығылуын командир аздап қиыстырып жазған болатын. Мүтәліптің бұлай жазуының себебі – өзге саяхатшылардың күнделігі секілді қызыққа толы болсын дегені. Осы турасында өзі былай дейді: «Өзге саяхатшылардың күнделігі, кітабы қым-қуыт қызыққа толы. Оқыған кісіні еріксіз жетелейді. Соларға еліктеп оқиғаны сәл көтермелеп, сәл қызықтырып, тартымдылау етіп баяндағанның не айыбы бар» [16; 387].

	Үшінші кейіпкер – ұлты шешен бала Момали. Момали – өте момын, елгезек, кішіпейіл бала. Сапарға шыққан кезде Момали командирдің орынбасары болып сайланады. «– Командирге орынбасар сайлайық, – деді. – Орынбасарсыз бастық болмайды. Ең қолайлысы

	– Момали. Жуас, момын, елпілдеген бала. Командир бар, орынбасар сайланды, ендігі қалғаны жүру ғана» [16; 378]. Момали өте қайырымды бала. Жол сапар кезінде ол нағыз пионер ретінде жолдасы Есенәліні ауырып қалған кезінде тастамай, Келіншектауды көргісі келіп тұрса да досының қасында қалады.

	Сонымен қатар бұл шығармада аңыздар да берілген. Жылаған ата үңгірі жайында аңыз әңгіме айтылады. Бұндай аңыз үзінділері оқушының қызығушылығын оятады. Жолда балалар есімі күнгей еліне мәлім Мақұлбек аңшымен жолығады. Мақұлбек осы жердің бұрыннан келе жатқан аңшысы, бұл жердің қыр-сырын одан артық ешкім білмейді. «Бұдан кейін сендерге кісі кездеспейді» деп ол балаларға жолда азық болсын деп қанжығасынан бір қоян, қос кекілік ұстатып, әрі қарай жолға бағыт береді. Азық-түліктері таусылып қалған саяхатшы балалар үшін бұл үлкен олжа болды. Біраз күнге азық болды. Мақұлбек аңшы балаларға алдарынан үңгір кезігетінін және оған күн батпай тұрып жетіп алғандары дұрыс болатынын айтады. Сөйтіп жас саяхатшылар аңшы айтқан үңгірге де жетеді. Бұл үңгірдің сипаты шығармада былай суреттеледі: «Тау құлағанда қуыс қалып, мейлінше маңайы жұмырланып бітеліп біткен табиғи үңгір екен. Ортан белінде түрегеліп тұруға болады. Аузы мен төрі тар. Іші жып-жылы, тілмен жалағандай таза. Қаратаудағы тыныш мекен осы үңгір секілді.» [16; 396].

	Бұл үңгірдің иесі – Жылаған ата. Жылаған ата жайлы аңыз айтылады. Ілгергі ықылым заманда күнгей елінде ақ сақалды, ақ шапанды ақылгөй ақсақал өмір сүрген. Ол жеті арыс елді сөзіне ұйытып, ақыл беріп отыратын болған. Оның жалғыз есер ұлы болыпты деседі. Байлық дәулетін аздық баласы туған әкесіне алакөзденіпті. Атақ-даңқын көре алмапты. Сөйтіп туған әкесін өлтірмекші болады. Бұны сезіп қалған келіні ақсақалға елден кетуін өтінеді. Қара шал осы сөзді естігенде күйіктен қара тас болып қатып қалған дейді. Шал Қаратауға қарай бет алып, сол күндерден бастап осы аталған үңгірде өмірінің соңғы күндерін өткізеді екен. Үңгір ішіндегі қуыс-қуыстарда тырс-тырс тамшылап тұрған ерекше дыбысты тамшылар Жылаған атаның қиналыстан, күйіктен шыққан көз жасы деседі. Осы үңгірде Жылаған ата даналық кітабын жазған дейді. Кейіннен осы аңыз тарағаннан кейін ел ішінде жолы болмай жүрген, басына іс түскен жандар осы үңгірге келіп Жылаған атаның әруағына мінажат етіп, тілек тілейді екен. Бұл аңызды Ұстабайға әкесі айтқан болатын. Бұндай шалғай жердегі үңгірге келіп қыр-сырымен танысулары, түрлі оқиғаларға тап болуы олардың батылдықтарын байқатады.

	Шығармада бұлардан басқа Есенәлі атты бала бар. Ол перме бастықтың баласы, қорқақтау келген жеткіншек. Повесте ол қиындыққа аса төзе бермейтін шыдамсыз, әлжуаз болып суреттеледі. Бірақ Есенәлі өзінің әлсіздігіне жолда ауырып қалғанына ұялады. «Маған қарамаңдар – деді ол. – Аңсаған межеге енді жетеміз дегенде ауырып қалған кінә өзімде. Маған салсаңдар – Момали қасымда қалсын деп қиянат жасағым келмейді. Ол да барсын, көрсін, көзі жетсін. Сендер келгенше азық бар, сіріңке бар, ілдебайлап күн көре тұрармын» [16; 401]. Ол сапарда кезіккен қиындықтарға шыдай алмай жолға шыққанына артынан өкінеді де. Бұл кейіпкердің бойындағы қасиеттері арқылы жазушы дәулетті адамдардың балаларының сәл қиындыққа төзе алмайтын, тек ауырдың үстімен, жеңілдің астымен жүретін бір күндік өмірін ғана ойлатын жандар қасиетін көрсеткісі келген. Есенәлінің ойы: «Жаяу жүріп, жүк арқалап сапар шегу түк қызық емес. Дым жақсы емес. Бұдан да көкесіне ілесіп орталыққа барғаны жөн еді. Қайдан білген – тас түйелердің тым жырақта шөгіп жатқанын. Өзіне салса көкесіне ілесіп совхоз орталығына барар еді: қара домалақ шаң-шаң балалармен қосылып, өкпесі өшкенше доп, сосын ит қуар еді.» Есенәлі ақыры Момали екеуі жолдың үшінші күніне дейін ғана жүріп, әрі қарай жүруге жарамай қалады. Бұлар достарын тосып үңгірде қалатын болып шешеді.

	Шығармада Ұстабайдың Келіншектауды көргендігі тас түйелердің керемет көрінісі беріледі: «Жон арқаның түстік бетінде ернек жағасында тас түйелер тізбектеліп шөгіп жатыр. Иір-қиыр мойындары, тең-тең жүк тиеген жадысы ап-айқын. Жақындауға қорқатындай. Тас түйеден емес, осынау керемет әсер, көркем суретті қапелімде жоғалтып аламын ба деп сескенген. Мезетке абайламай үркітіп алса апыр-топыр тұрып кететіндей. Байқамай итеріп қалса арғы жағындағы шың ернеуінен аунап құлап құритындай. Санап шықты. Тізбектелген он екі түйе жатыр. Ең соңғысы көшке ілескен бота, білем, қарымы кіші, сонау еңіске мойын созып маңып жатыр әншейін. Қалған он бірі кәдімгі тірі түйелерден үлкендеу, бір-біріне тізбектей шөгерілген, ақшаңқан кемер тастан қашап жасаған кереметтер кілең» [16; 418]. Балалардың алған әсері шексіз. Көрген бейнетіне де, қиындықтарына да мойымаған. Межелеген жерлеріне барып, көзбен көріп, көңілдері толды, пікірлері орнықты.

	Сонымен бірге повесті оқи отырып, өсімдіктердің, ағаш түрлерінің пайдасы туралы біраз мәлімет алуға болады. Ұстабай мен Мүтәліп жол сапар кезінде тобылығының томарын сындырып алып, бүрін салып шай қайнатып ішеді. Тобылғының пайдасы, емдік қасиеті жайлы айтылады: «Шай жоқ жылдары тобылғының гүлі мен бүрін қайнатып іштік деп көкесі айтып отыратын. Ит – жеті қазынаның бірі демекші, қазақ қызыл күрең тобылғыны жеті қасиеттінің біріне санайды. Әу дегенде тобылғы гүлі қадақ пен қырқұлақ дертіне таптырмас дауа; шай етіп апта ішкен адам құлан таза сауығады. Тобылғының түтінімен бесті қымыз ашытатын торсықпен сабаны ыстайды. Шайырына қылқобыз сөйлететін қыл жаниды. Әбдіреге сүйек сіңіріп сәнденгенде тобылғы сөлімен ұстатады. Ең ғанибеті – өрімшілер неше ықылымнан алқызыл ағашты бұзаутіс, дырау, сегізөрім, он алты өрім, отыз екі өрім қамшының сабы екен. Салмақтап білектің қанын таратқан. Ең ғанибеті – тобылғыдан, тобылғы саптан жылан мен жолбарыс ыққан. Қамшы сабымен жай ғана нұқыған улы жыланның сеспей қатқанын өз басы көзімен көрді. Тобылғы шайынан шаршағаны басылып, жанары шырадай жанып

	Д.Досжанның бұл хикаятын шытырман оқиғалы шығармалар қатарына қосуға әбден болады. Мұнда құпия-сырға толы Келіншектау шыңын өз көздерімен көруге, ел арасында қалған аңызды естіп сол шыңдағы көрініске көз жеткізуге ынтыққан балалардың саяхат кезіндегі қызықты істері мен көрген қиындықтары баяндалған. Бұл хикаятты оқи отырып балалар өз бойларына көптеген жақсы қасиеттерді жинақтайды. Аталмыш хикаятта кейіпкерлердің зейінділігі, зеректіктері, батылдықтары оқушысын сүйсіндіреді. Мұндай қызықты оқиғаларға толы туындылар балаларды тапқырлыққа, жан-жақтылыққа, бір істі қолға алса аяқтамайтын жауапкершілікке тәрбиелейді.

	Шығарманың оқиғасы қою, кейіпкерлер де тәп-тәуір танылған. Әрбір кейіпкердің бойындағы қасиеттер оқырман балаларға үлгі боларлықтай. Жазушы Дүкенбай Досжанның шығармаларының көпшілігі туған жері Қаратау баурайы, өзі бойында ойнап өскен Ақүйік өзені, Келіншектау, Шырағдан асуы деген жерлердің құпия-сырға толы көз тартарлық табиғаты туралы жазылып, айтылған. Таңғажайып табиғат көрінісін дәл суретшінің өзіндей салып, бейнелейді. Талантты жазушы Дүкенбай Досжан турасында Әбдіжәміл Нұрпейісов былай деп пікір білдірген болатын: «Дүкенбай Досжановтың бір шығармадан бір шығармаға баспалдақтан өсіп, тынымсыз ізденуі өзімді қатты қызықтырады. Оның соңғы повестері тақырыбы, орындалу, ой-ағымы, көркемдік кестесі, тіл бояуы жағынан бүгінгі прозаның талап деңгейіне толық жауап беретін оқылықты дүниелер». Жазушының өзіне тән жазу стилі бар, шығармаларын оқи отырып сол оқиғалардың ішінде адамның өзі жүргендей сезімде болады. Әсіресе оның туып-өскен өлкесін шебер суреттеуі ерекше: «Айдалада үйіліп қалған асыл жиһаз – осы бүгінгі Қаратау. Дөңкиіп-дөңкиіп жатқан түйе теңдер сол заманнан Қаратаудың қыр жонына айналып қатып-қатып қалғандай. Құба жонда қазынасын жасырған кілең тау-теңдердің терістік бетін жұрт «теріскей» десе, батыс жағын «күнгей» деп атайды. Ал, әлгі қатып қалған теңнің арасындағы сора сайды «айрық» деп әспеттеп әлемдейді. Айрықтың ортасын жібек жіптей көктеп ирелеңдеп Ақүйік өзені ағып жатады. Өзен маңы сірескен тау, бұлым-бұлым жоталар, мыжырайған шоқылар» [16; 441].

	«Келіншектаудың көгілдір бояулары» атты келесі повесінде Асантай есімді жылқышы баласының балалық балғын шағы, жастайынан суретші болуды армандағандығы жайлы, өнер, өмір жолындағы қиындықтары баяндалады. Повестің басты кейіпкері де осы Асантай.

	Асантай – ақылды, кішіпейіл, талантты, өнерге өте құштар арманшыл бала. Басынан небір қиындықтарды өткізеді. Оқиға Асантайдың балалық шағын суреттеуден басталады. Асантайдың туған жері Келіншектау шыңы мен Ақүйік өзенінің бойы болатын: «Кішкентай Асантайдың үйінің іргесінде көгілдір өзен, мөлдір бұлақ, қап-қара тау, бүкіс белдер, жалғыз ауыз сөзбен айтқанда – өзінің ғана әлемі болушы еді. Өзен құдды танауының астынан мыңқылдаған жыршыдай күндіз-түні бір тынбайды. Сөз ортасынан бұлақ жылап ағатын» [16; 425].

	Келіншектаудың көз жауын алатындай әсем көркін күнде көріп өскен Асантай үшін туған жерінің орны, қадірі өте маңызды. Ол бала кезден осы өңірдің әдемі табиғатын айнытпай сала алатын қылқалам шебері болуды армандайды. Асантай арманы былай:

	«Көкесі армандаған оқымысты болуға да, апасы айтқан тәбілшік болуға да құлқы жоқ, аядай ауыл арасында із тастап жүріп-жүріп, отырып, тұрып, көп ойланып, соңғы емтиханды тапсырған күні өзінше белді бекем буды. Дүние күйіп кетсе де суретші боламын деп нық бекінді. Суретші болғанда – ауыл арасының шаңынан шыққан әжік-күжік бәлду-бәлду, тиіп-қашты ұсақ бояушысы емес, кәдуілгі айқұлаш айшыққа келетін полотнолары Третьяков галереясында, Ленинград Эрмитажында, одан қалды,Алматының орталық өнер музейінде ілінетін ірі өнер адамы болмақшы.» [16; 449-50].

	Осы арман жетегімен Асантай мектепті аяқтап, үлкен шуылы көп қалаға келіп жоғары оқу орнына түсуге емтихан тапсыруға талаптанады. Қалаға келмей тұрып Асантай өз атын өзгерту үшін аудан орталығына АХАЖ бөлімінің кеңсесіне барады. Асантайды өз ойлауы бойынша болашақ танымал өнер адамының есімі оның тағдырына әсер ететіндей ерекше болуы керек деп ойлайды. Бұған себеп болған шығармадағы ел аузынан қалған мына әңгіме болатын: «Баяғы заманда елде кісіге ат қойғыш сыйлы қария болыпты. Қай ауылда жас ана толғатып, нәресте дүниеге келсе, шілдехана болса – дереу әлгі шалға шаптыратын көрінеді, қолпаштап қоңыраулатып алып келетін секілді ғой. Сол қария кісі: «Таудай бол! Есімің пәленше болсын!» – деп қол жайыпбатасын беріп, сәбидің есімін қойып ауыл-ауылды аралап жүреді екен. Күндердің күнінде өз кіндігінен де ұрпақ өрбіпті; байғұс шал аузынан қағынды ма, әлде сөзінен жаңылды ма – Бақтай, келесісін Жаманбала деп атапты. Жылдар өте, ержете келе әлгі Бақтайдың шынымен басынан бағы тайып, ізі сұйылып кетіпті, ал, Жаманбаланың атына сай арты жақсы болмапты, ұрпағы ерте үзіліпті деседі. Осы әңгімені айтқан кісі: «Адамға ат қою – қасиетті нәрсе, оған жүрдім-бардым қарауға болмайды, көп жағдай азаматтың атына байланысты», – деп ылғи да нығыздап отыратын еді» [16; 447]. Асантай деген есім өзіне ұнамайды. Ата-анасына есімімді дұрыс қоймадыңдар деп атын өзгертем деп шала бүлінеді: «Асантай деген есімді есек мініп ауыл арасында жортақтап пошта тасыған поштакеш те, бары-жоғы белгісіз, ас ішіп аяқ босатудан артылмайтын қисық мойын қарауыл да арқалап жүр, айтты-айтпады, бұл есім менің келешегіме, өнеріме ілесіп, серіктесіп септесіп жүруге тегі жарамайды» [16; 450]. Бірақ Асантай өз ойлағанына жете алмайды. АХАЖ меңгерушісі бұның айтқанын құптамай, есімді өзгертудің қыруар шаруасы көп екендігін айтады. Өзіңнің азан шақыртып қойған атыңды менсінбей, неге өзгертпекшісің деп кейиді. Аттестат алатын уакыты да жетіп қалып, есімін ақыры өзгерте алмайды.

	Қаршадай бала Алматыға білім қуып, арман қуып жолға шығады. Оның темір жол бойында жүк түсіруші болып істейтін нағашысы өз қарындасының үйіне бар деп жібереді. Жалғас нағашысы әлгі доцент жездесіне оқуға түсіруге көмектес деп бір жапырақ сәлемдеме хат жолдап жібереді. Нағашы тәтесінің аты – Масаты. Масаты тәтесінің жолдасы ғылым адамы, доцент. Асантаймен құрдас Қалқаман деген ұлдары бар. Қоржынын арқалап Асантай бұл үйге де жетеді. Келген себебін айтып, жайғасады. Ал доцент жездесі бұл баланың келгенін онша ұнатпай қалады. Өйткені ол жыл сайын ауылдан келген талапкерлерді оқуға түсіруден, оларға баға сұраудан, жатақханаға орналастырудан әбден жалыққанға ұқсайды. Өзінің докторлық диссертациясын жазуға да уақыт таба алмай қиналып жүрген кезі. Шығармада жездесінің жаратпаған сыңайы былай беріледі: «Спорт костюмін киіп, жуынып, шайынып столға келген үй иесі көзілдірігін аударып төңкеріп мұның жүзіне ұзақ тігілді, көмекейі бүлкілдеді.

	– Масатыжан-ау, дәу де болса мына отырған – абитуриент; осы жолы өлсем де оқуға бала түсір деп жалынып ешкімнің алдына бармаймын деп айтқаным қайда, Және біреуге уәде бергенбісің? Тағы біреуін ауылдан келтіргенбісің? Өтірік деші! Отыр ғой мынау көз алдыма мөлиіп абитуриент деген! Ерегіссем – ертең пойызға билет аламын да Сарыағашқа тартып тұрамын. Онсыз да асқазаным бүріп ауырып, ұйқым шала болып, өлуге қолым тимей жүр» [16; 454].

	Нағашы тәтесінің ұлы Қалқаман қала баласы, білімді, жан-жақты, шаңырақта жалғыз перзент болғандықтан еркелеу келген. Йог жаттығуымен айналысып жүрген кезі екен. Өзі спортпен шұғылданады, оның ішінде күреске қатысады екен. Асантаймен танысып, оған біраз қызықты әңгімелер айтып жөнеледі. Қалқаман да өз атының ұнамайтындығын айтады: «-Менің есімім – Қалқаман, – деді йог бала газға шайнекпен шай қойып жатып. – Халық аман болсын деп есімімді мамам қойған секілді ме, әй, ескілік иісі аңқып тұрған осы атымды ұнатпаймын тегі, әсіресе, қыздармен танысқанда қысылып бітемін. Көп жерде «Колямын» деп құтыламын» [16; 45556]. Қалқаман Асантайға Эдик досының есімінің айтуға да жеңіл, естілгенде де жақсы екендегін айтады. Оның есіне өзінің есімін ауыстырғалы жүрген кезі түсіп кетеді. Ол бірақ Қалқаманға айта қоймайды өйткені «менікін де өзгертіп бер» деп айтып жүрер деп ойлайды.

	Асантай оның өте көп шетел авторларының кітабын оқығандығын байқап қалады. Өйткені ол Қалқаманның жұлдызды аспан астында айтқан әңгімелерін қызыға тыңдайды. Ол оқыған кітаптары жөнінде былай деп айтып отырады: «Уильям Фолкнер жиырма жасында мойнына дорба асып үй кезген пошта тасушы болғанын сауатты кісі біледі, ал, кейіннен Америка академиясының құрметті мүшесі, Нобель сыйлығының лауреаты болғаннан кейін мың сан оқушы, талантына тәнті тұрушылардың келген хаттарға жауап қайтармақ түгілі, конвертін ашпайтын қырсыз болғанын көпшілік білмейді. Қаламының қасиеті кетіп арзан сөзге етім үйреніп кетеді деп бірде бір хат та жазбайтын секілді ғой ол мықтың» [16; 458].

	Осы кезде Асантай ауылындағы достары Дінислам мен Үпілмәлікті есіне алады. Мына қаршадай баланың сонша кітап оқығанын көзімен көргенде оның өзінің және достарының оқыған кітаптары далада қалатынын байқайды. Оның ойы былай: «Мына зеңгір аспан астында шалқып төгіліп отырған шынашақтай баланың білгенімен салыстырғанда, сынға салғанда, бояу езіп, ақ қағаз шимайлаған мені қойшы, ана ауылда қалған жарты дәндей елеусіз ғана нәрсе екен де; Дінислам досы өткен көктем жұқалтаң ғана «Менің құрдастарым» романын ай жарым оқып әзер тауысқаны есінде; ал Үпілмәлік «Ботагөзден» басқа әдеби кітап оқымағаны анық, оны қос құлағындай көреді» [16; 459].

	Қалқаман орысшаны өте жетік меңгерген, жүріс-тұрысы да қала өміріне бейімделген жастайынан шарап ішуге, шылым шегуге үйір болып, сауық-сайран құрып жүретін жеңілтек мінезді жасөспірім бала.

	Қалқаман, Эдик бейнелері арқылы жазушы қала балаларының мінезін көрсете білген. Өйткені қалада өскен балалар біреуге тәуелді болғанды ұнатпайды, олар үнемі өз бетінше жүргісі келеді. Ойлары да ауыл баласымен Бұл повесте қозғалатын басты мәселелер – туған жерге деген асқан сүйіспеншілік, өнер жолының алда күтіп алар соқпағы көп ауыр болатындығы, асқақ арман, уақыт, адамдар арасындағы көреалмаушылық, әділетсіздік, бақталастық, күндестік, немқұрайлылық секілді жағымсыз қасиеттер де біршама көрініс тапқан.

	Асантай оқуға емтихан тапсыру үшін үш пәннен тапсыратын болады. Соның екеуінен мүдірмей өтіп, орыс тілінен тапсыра алмай құлап қалады. Ол орыс тіліне шорқақ болатын. Нағашы тәтесі доцент жездесін араға саламыз дегенін құп алмай, өзі тапсырғандағысы. Ол ешкімге де күш түсірмей бәрінен де өзі өткісі келеді. Бірақ жолы болмай қалады. «Ертесіне соңғы сынақтан екі алып құлағандардың тізімі ілінді, сол тізімнің кеуде тұсында «Досболов Асантай» деген есім жазылыпты. Әуелгіде өз көзіне өзі сенбей, көз алды қарауытып, тәлтіректей басып теңселіп, қайта айналып және үңілген. Жүрегі қарайғандай хал кешіп дүниеден түңілген» [16; 466]. Ол осыдан кейін қатты қиналып, суретші болу арманы көзінен бұлбұл болып ұшты ма деп, не істерін білмейді. Ойына қай-қайдағы ойлар келеді: «Атақты суретші боламын деп атыңды өзгертіп ел-жұртты шулатып едің, енді келіп «қозы бағуға ала көр» деп комплекстің көлеңкесіне ықтап тұрғаның мынау», – дер. Көзтүрткі қып өлтіреді ғой олар» деп іштей түршігеді, тілі удай нағашысын көз алдына келтіреді. Салақтаған тоқыма қоржынын арқалап, арып-ашып қайтып барса-жаман айтпай жақсы жоқ, көнбіс, көнтерілі жерлестері не демекші!..» [16; 467].

	Ауылдағы достарының оған қарап күліп тұрғаны көзіне елестейді. Ойланып, қалай да бұны аяқсыз қалдырмаймын деп ол ректор қабылдауына кіруді ұйғарады. Өзінің арманына жету үшін неге болса да дайын екендігін көрсетеді. Оның ауылда салып жүрген біршама суреттері бар болатын. Оқуға түсуге келгенінде ала келген. Бұл суреттері де пайдаға асады. Ректор Асантайға көмек көрсететіндігін айтады: « -Салған суреттеріңді көргем, Досболов. Алдағы қыста институт суретшілерінің үлкен көрмесін ұйымдастырмақпыз, соған бір майлы бояумен салған полотноңды қойсақ деп ұйғарым жасап едік, емтиханнан құлап қалғаның жарамаған екен. Әйтсе де стипендиясыз, жатақсыз бір орынға кандидат етіп қабылдайық, сендей жарық пен кеңістікті еркін сезіне алатын шәкірт суретші көшеде жатқан жоқ шығар» [16; 467] – деп ректор хатшыға Бейнелеу өнері факультетінің деканына «кандидат етіп қабылдауға» деп қосымша бұйрық әзірлеп алдыма әкелсін деп тапсырма береді. Ректордың бұл қайырымды ісі Асантайдың үміт жібін жалғағандай болады. Сөйтіп қала шетінен ол орыс кемпірдің бір аядай бөлмесін жалдап тұратын болады. Ол үйі де жайсыздау, орыс кемпірдің көмірі таусылып қалғандықтан өте салқын болады. Суық үйде өзі отырған кезінде тәтесінің баласы құрдасы Қалқаман келеді. Ол ата-анасымен ренжісіп шыққандығын айтып, қасында бірер күнге қала тұруға рұқсат сұрайды. Ата-анасымен сәл ренжісіп қалса үйден кетіп қалатын жаман әдетке үйір болып алған Қалқаманның бұл ісін Асантай дұрыс санамайды. Бұл екеуі азынап тұрған үйде отыра алмай бір ретін табады. Қалқаман Эдик досынан көмек сұрауға барады. Эдиктің әкесі отын базасының бастығы болатын. Шығармада Қалқаман үнемі тығырықтан шығатын жолды оңай тапқыш болып бейнеленеді. Оның айтуы бойынша Эдик досын бір сұлу қызбен таныстырамыз десе, ол барлығына да дайын болады. Сөйтіп олар орыс кемпірінің үйіне көмір әкеліп, жылытып қояды. Байғұс кемпір қызымнан көрмеген рахатты қазақ баласынан көрдім ғой деп Асантайға өте риза болады.

	Асантай шеберханада өте ұзақ уақыттар бойы отыратын болды.

	Ол байқауға бар ынтасымен дайындалады. «Күміс керуені» атты картинасы бас жүлдені жеңіп алады. «Құм адамы» және бірнеше бояулы дүниесі үлкен көрмеге қабылданып, аздап қаламақы алды. Мұнымен жұлдызы қарсы декан тәубасы есіне түсті ме, әлде ел сөзінен именді ме – қаңтардың аяғында жатақханадан орын берген. Бірақ бұлардың барлығы уақытша қуаныш болатын. «Бөлмесін таза ұстамаған, былықтырып жіберген» деген сылтаумен сөгіс жариялап, соған қоса «жатақханадан шығарылсын» депті. Асантайдың басынан келеңсіздіктер бірінен соң бірі өтіп жатады. Сол жатақханадан шығарылғалы тұрған кезінде кеш болғанда қайда барасың деп институтта бірге оқитын Сандуғаш, Еркетай есімді қыздар алып қалады. Бөлмелерінде бозбалаға дастархан жайып отырғандарында тексеріс жүріп бұларды фотоға түсіріп алады. Асантай тағы бір пәлеге тап болады. «Аз айт, көп айт, арғы жағы белгілі әңгіме әрине. Сұлу қызбен тізе түйістіріп солбырайып отырған мұның сөкеттеу фотосы ертесіне институт қабырғасына және ілінді. Жатақхана түгілі, оқудан шығып кете жаздады. Гу-гу сөз, ырың әңгіме жұмыс істетпеуге айналды: бұл аз дегендей сол екі арада алдында ғана мақталған «Құм адамы» туралы астаналық журналға қолайсыздау мақала шықты. «Қолайсыздау» дегені әңгіменің бергі жағы әрине: алғашқы кезде үстірт көз жүгіртіп, аяушылық көңіл білдірген жолдастарға «ә» деп қолды бір сілтеп, шаруасын күйттеп жүре берер ме еді» [16; 480].

	Бұның барлығы Асантайды аяқтан шалдыру әрекеттері болатын. Біраз уақытын алып еңбектеніп салған картинасы туралы жайсыз мақала шыққанында Асантай қатты қынжылады. Мақаланың авторы педагогика институтында сабақ беретін дырдай ғылым кандидаты екен. Оның тағып отырған айыбы картинаға неге баттастырып бояуды жаға бергенсің дегені. Оның себебін түсіндіруге тырысқанымен, өте кеш болатын. Журнал шығып қала, ауылға тарап кетеді. Бұл сыни мақала жайлы ауыл адамдары да естіп, шулайды. Соның ішінде Асантайдың өзі ауылдасы, ағайыным деп жүрген Алтынбаладан көңілі қалып қояды. Ауылға оралғанында нағашысынан Алтынбала журнал шыққаннан бастап атқа мініп, ауыл аралап сыни мақала туралы айтып жүргендігін естиді. «Оразаның ауыз ашар дәміне жиналған шалдардың үстіне жау қуғандай жетіп барыпты, ішінде сенің әкең Досбол да бар деседі, сол жерде әлгі Алтынбала журналды қойынынан шығарып: «Мінекей, баяғыда сендердің адам болады деп дәріптеп дәмеленіп жүрген суретші баланы өкіртіп сынапты, салып жүргені әншейін шимай-шатақ, бәлду-бәлду бәрі өтірік бірдеме депті, нанбасаңдар көріңдер», – депті, сөйтіп табан астында дабырайтып дауыстап оқып беріпті...» [16; 491].

	Бар болса көре алмайтын, жоқ болса бөліп бере алмайтын ағайындарына, ауылдастарына Асантай іштей қынжылып, ренжиді. Оның білім алған ордасындағы ұстаздарынан да, бірге жүрген жолдастары Қалқаман мен Эдиктен де, ауылдағы достары Дінислам мен Үпілмәліктен де, жерлесі Алтынбаладан да көңілі қалады.

	«Қызметке аламыз» деп отырған кафедра меңгерушісі табан астында тайқып шыға келді.

	Алдында ғана қызыл диплом бұйырады десіп жүрген мемлекеттік комиссия мүшелері жерге қарап тұқшиып, сен көр, мен көр тарс тыйылып, бұған үштік бағасын әрең қиды.

	Көшедегі қимас жолдастары – Қалқаман мен Эдик ұшты-күйлі жоғалып, төбесін көрсетуді қойды.

	Ауылдасым, жерлесім, ағайыным деп алыстан сағынып аңсап жүрген Алтынбала шіркіннің атына мініп, журналын басына бұлтша үйіріп ауыл-ауылды аралап: «Досекеңнің баласы нанынан айырылатын болыпты», – деп жарияға жар салып жүргені анау» [16; 492].

	Шығармада көреалмаушылық, іштарлық, қызғаныш сияқты ең жаман қасиеттер басты назарға алынады. Дәл осы келеңсіздіктердің кесірінен Асантай өзінің аңсаған арманына қол жеткізу жолында кедергіге ұшырайды. Бірақ, сонда да ол бұл кедергілерден шығудың жолдарын іздеуге дайын екендігін білдіреді. Адам баласының жетістікке жетуіне кері әсер ететін қасиеттер – көреалмаушылық, күндестік, бақталастық. Осылар болмағанда мүмкін кейіпкеріміз өз арманына тез қол жеткізер ме еді?

	Автор жас кейіпкерлерін осылайша өмір соқпақтарынан өткізе отырып, алда үлкен өмір тіршілігі тұрғанын ескерткендей болады. Дүниеде ұзақ уақыт өлмейтін екі-ақ нәрсе бар дейді білетіндер, бірі – халықпен қосылып жарасып келе жатқан қасиетті тіл, екіншісі – кісіге жасаған жақсылық. Осынау қос бірдей асыл мұратты меже ғып ұстаған кітап кейіпкерлері оқырманды өздерінің соны ерекшеліктерімен, төзімді мінезімен, аса еңбекқор, қайсар табандылығымен таңқалдырады.





ҚОРЫТЫНДЫ




	Жазушы Дүкенбай Досжан шығармашылдық қуатының барынша өркен жайып, жемістерін берген мәуелі шағында дүниеден өтті. Жазушылық жолын он бес жасында-ақ бастаған, кейін жоғары оқу орнын бітірісімен, еш алаңсыз қызығы мен қиындығы қатар жүретін сөз өнеріне ден қойған суреткер қалың оқырманы жазғанын іздеп жүріп оқитын қазақтың қабырғалы қаламгеріне айналды.

	Талмай ізденіс, адам жүрегі дауаламайтын тынымсыз еңбек, тоқтаусыз шеберлік сырларын меңгеру – оны қазіргі қазақ жазушыларының алдыңғы легіне шығарды. Шығармашылық жолын әу бастан-ақ, әлі ешкімнің тісі бата қоймаған тарихи тақырыпқа ден қойып, «Фараби», «Отырар» повестерімен бірге «Жібек жолы» романын жазды. Тарихи тақырыптың «пионері» атанған жазушы көп қиындықтардан, кедергілерден, қиғаш көзқарастардан соң, қазақ елінде де, қалалық өркениеттің болғанын мойындатты. Бұның өзі жас жазушының үлкен жеңісі болатын. Бұл туралы белгілі әдебиет сыншысы Зейнолла Серікқалиев:

	«Дүкенбай Досжанның ешкімге ұқсамайтын, ешбір канон, қалыпқа сыймайтыны; сондықтан ба, кезінде қаламгердің сыншысы да көп болды, бәсекелес, бақталас қатарлары да аямай тірсектен қағып бақты. Бір ғажабы: әлгі сындардан жазушы мұңайып, мұқалған жоқ, ешкімнің үстінен арыз-шағым жазбады, керісінше, бұрын елеусіздеу, белгісіздеу болып жүрген біреулер Дүкенбайды сынаймын деп аты зорайды, дабырайды. Дүкенбай әдебиет әлеміне өз сөзін айта жүріп, өзіндік беті, бағдары айқындалмаған біраз қаламдасын ракета секілді әдебиет орбитасына шығарып үлгерді» [2; 371].

	Бұдан кейін көп ұзамай өткен ғасырдың жетпіс-сексенінші жылдары «Зауал» трилогиясын жазуға отырды. Трилогияға өзі аттас «Зауалдан» басқа, «Дария» және «Табалдырығыңа табын» романдары енді. «Дария» романы «Большая река» деген атпен орысшаға аударылып, 1987 жылы Мәскеуден шықты. Ал «Зауал» «Молодая гвардия» баспасынан 1974 жылы шығып, баспаның «Жақсы кітап» атты бәйгесін жеңіп алған.

	Бұл жазушының жиырма алты жасында жазған тұңғыш романы өзінің «кіндік қаным тамған туған жерімнің суретті көшірмесі, көгілдір бояуы, жерлестерімнің мінез-құлқы сінген шындық сөз, мөлдір суреті осы ма деп қаламын кейде» [6; 3] дейді бір тілдесуінде.

	Бұл романдар автордың өзіндік көзқарасы, әсіресе экологиялық проблемалар – жердің тозуы, судың тартылуы, құм көшкіні оқушысын қалың ойға батырады. Табиғатты, туған-өскен жерді қорғау болашақ үшін күресудің бірі екендігін еріксіз мойындаттырады.

	«Таразы» романы – кең ауқымды, сан-салалы шығарма. Бұл романда туған өлкенің өткені мен бүгіні тығыз жымдасып, сегіз қырлы етіп өрілген қамшы қалпында көрініс табады. Қызылқұмның көшуі; экологиялық апат; жаппай рухани жұтау; мағынасыз, ойсыз, отсыз өмір кешу; адамдардың иман, парызын жоғалтуы – міне осылар қомақты романның желісі десек қателеспейміз. Жердің ғана емес, адамның жан дүниесінің жұтап, кедейленуі; кісілік қалыптың нашарлауы – адамның азуына, тозуына апарады. «Таразы» романында осы әуен қуатты әлеуметтік пәлсапалық сарынға айналады. Былай қарағанда жеке құбылыс сияқты көрінгенімен, бұл дерт ғаламдық, адамзаттық ауқымға ұласқан. Бұл түсінікті әрі табиғи нәрсе. Суреткер өзінің туған жеріне, көз алдында болып жатқан сұрқай оқиғаларға көп алаңдайды, сансын үрей, қорқыныш билейді. Кейде тығырыққа тіреледі, сондай кезде жайбарақат өткенді аңсайтынын жасырмайды. Алыста қалған арманға толы өткен заманнан, даңқты ата-бабалардың рухани салауаты мен күш-жігерінен үлкен жұбаныш, сүйеніш табады. «Таразы» романы осы ойларды кезеңді оқиғалар арқылы таразылайды.

	«Өз басым бір нәрсені көңілге түйіп жазар кезде – сол нәрсені көз алдыма келтіріп елестетем, солай еткен мезгілде – дүние шіркін дөңгеленіп сол нәрседен басқасы тарс естен шығып, шырқ айналып кетеді. Ойға алған жәйт қана көз алдымнан елес боп, сұлба боп, көлеңке боп кетпей қалды. Жайлап отырып ойды, қиялды үзіп алмай, қаламсапты алып қылқалам сілтеген суретшіге ұқсап-ақ қағазға сөзді түсіріп, сөйлемді иіп келтірем. Сөз өз-өзінен құйылып келе береді» [2; 443] – дейді қаламгер өз шығармашылдығы хақында сыр шерткенде.

	Жазушының қырық жыл көлемінде балалар тақырыбына жазған әңгімелері мен повестері әр жылдары жеке-жеке кітапша күйінде жарық көріп, республиканың жас оқырмандарына кеңінен тараған. Бұл шығармалары кезінде әлемнің біраз тілдеріне – атап айтсақ, ағылшын, испан, неміс, түрік, орыс, өзбек, украин, молдаван, татар тілдеріне аударылып басылды.

	Дүниені бала көзімен тану, жаңалық ашу, жақсылыққа, жарыққа ұмтылу, достық, сағыныш, мұң, реніш, өкпе, нала сезімдерін алғаш сезіну – әңгімелерінің ортақ желісі. Жарық әлемді өзінше тыңнан тану, дүниені бояумен көру, қайталанбас айшықты елестету – «Келіншектаудағы тас түйелері» мен «Келіншектаудың көгілдір бояулары» повестері мен «Бәйге», «Қымыз», «Көкпар», «Ақыл сатамын» әңгімелерінің жұлынды желісіне айналған. Бұл туындылар бала ұғымына жеңіл, түсінікті де қызғылықты тілмен баяндалған.

	Дүкенбай Досжанның прозасы өскен елінің тарихы мен ұлт мұратын, ғажайып тұлғалардың тұғырлы бейнесін, бабадан қалған байтақтың мұңы мен зары, қоғамның, заманның өзгеруіне байланысты оның тағдыры, халықтың бітім-болмысы кеңінен көрініс береді. Дүкенбай Досжан шығармашылығының жаңа кезеңінде «Мұхтар жолы», «Абақты», «Алаң», «Алыптың азабы», «Абайдың рухы» сияқты деректі ғұмырнамалық, тағылымды еңбектерімен көрінді.

	«Мұхтар жолы» романынында ұлы жазушының тұғырлы тағдырын, сергілдең сәттерін, әр алуан психологиялық-философиялық тұрғыда алып қарайды. Кеңестік жүйенің әйгілі қаралау жылдарының алғашқы легінде істі болу сырлары тарих-таным таразысы тұрғысынан сөз етіледі.

	Жазушының ізденіс жолындағы ерекшеліктері туралы көпкөп әңгімелер айтуға да болар еді, бірақ біз мақсатты түрде осы тұжырымдармен шектелгенді жөн көріп отырмыз. Әйтсе де, жазушының соңғы жылдардың дидарында жазған шығармаларынан көзіқарақты оқырман У.Фолкнер, Д.Джойс, Г.Гессе, Г.Мелвилл, Г.Маркес, Д.Конрад шығармаларының стильдік белгілерін сезіне алады. Шығармашылдығында пәлсапалық ойға тізгін беру, автор мен кейіпкер монологын жымдастыру, төл сөз бен төлеу сөздің синтаксистік құрылымын бұзу, диалог-тілдесуді баяндау тәсіліне көшіру, кейде баяндауды кейіпкер монологы арқылы беру тәжірибесіне жиі барды. Әрине, бұған қарап біз қаламгер төрт аяғы тайпалған жорға секілді ешқашан сүрінбейді деуден аулақпыз. Сөйлемді күрделі құрамын деп, бүгінгі оқырман қауымынан ірге ажыратып алатын сәттері де, кейбір ғұмырнамалық шығармаларында публицистикалық сарын, бояуды қалыңдатамын деп тым баттастырып жіберетін тұстары да бар. Бірақ мұның барлығы да жазушының көркемдік қуатына, шығармашылдық өнеріне елеулі нұқсан келтіре алмайды.

	Еліміз тәуелсіздік алғаннан кейін әлеуметтік-қоғамдық салалармен бірге, мәдениет ісіне де айрықша көңіл бөлгені ақиқат. Алаш қайраткер-қаламгерлерінің ақталуы да ерекше құбылыс болғаны рас. Міне осы кезеңге Дүкенбай Досжан тағы да сол алғашқылардың бірі болып М.Әуезов, А.Байтұрсынов, М.Жұмабаев, М.Дулатов, Ж.Аймауытовтардың қаралану себептеріне батыл ден қойды. Құжат пен дерекке, естелік әңгімелерге, сұрақ пен жауап үлгілеріне сүйініп, «Абақты» кітабын жазды. Тұтастай алғанда бес бірдей қаламгердің істі болу себебін архив деректері арқылы сөйлетіп, сол жылдардағы қазақ зиялыларының тағдыр талайы хақында сыр толғайтын маңызы жоғары кітап болып шыққан. Ал «Алаң» романында атақты Желтоқсан оқиғасы (1986 жыл), оның туу себептері, саяси-идеологиялық таныммен қоғамдық ахуал, қазақ халқының өткен тарихымен байланыстыра қарастырылады. Алаң арқылы өтетін тіршілік атрибуттары – шындық пен өтірік, қатыгездік пен ізгілік, адамгершілік пен көлгірсудің аражігін ашып, байыпты барлам жасайды. Бұл шығармада ұлт мұратын айқындаған қоғамдық өзгерістер мен саяси ахуалдың мазмұнына терең бой жіберген, сындарлы туынды болып шыққан.

	Астанаға орын тебісімен, жазушы Елбасымыз жайлы тұңғыш көркем туынды жазды. «Осынау тақырып – менің жүрек қалауым, тәуелсіздікке жасаған қызметім» – деп жазушының өзі айтпақшы, Елбасымыз туралы, өскен, өркендеген Астанамыз туралы біліп жазу, көзін тауып жазу, белгілі бір көркемдік әдіспен жүйеге түсіріп, ықытын келтіру, шығарма тудыру оңай шаруа емес. Оған өз күшіне сене алатын тәуекелшіл, батыл жазушылар ғана бара алады. Міне, Дүкең осы міндет үдесінен шыға алған жан. «Бал дәурен», «Атлантиданы іздеу», «Реформа», «Астана архитекторы» деп аталатын төрт тараудан тұратын «Ақ Орда» романы оқырманның жүрегіне жылылылық ұялататын көркем дүние болып шыққан. Үшқарадан ұшқан кішкентай ұланның әлемге танымал Президентке айналу жолын, оның бүкіл саналы ғұмырын, ерекше қабілетін, өзіне тән ойлау жүйесі мен мінезін сомдап, психологиялық иірімдерін тамыршыдай тап басып көрсетуде жазушы қыруар еңбек етіп, тер төккен. Жазушы «Дала гладиаторлары» романында қазақ елінің тар жол, тайғақ кешулерден өту жолын баяндайды. Өз жерінде өзің иелік ету, өзің қожа болудың да оңай шаруа емес екендігін, қазіргі тәуелсіз мемлекетіміздің бастауларының тым әріде жатқандығын шығарма жүйесіндегі новеллалар арқылы дәлелдейді. Романда Кенесары Қасымов бастаған ұлт-азаттық көтерілісі, Сұлтанбек хан бастаған Созақ көтерілісі, Әкімгерей бастаған Семейдегі қанды-қырғын Шұбартау көтерілісі, Кегендегі Жәмеке батыр бастаған Албан көтерілістерін, Алматыдағы Желтоқсан оқиғасына, Қайрат Рұсқылбековтың қайғылы тағдырына әкеп тіреп, бұл айтулы датылардың жай-жапсарын көркем проза тілімен баяндай келіп, жергілікті халықтың әлеуметтік жағдайына, күнкөріс қамына, әдет-ғұрпына көзжұмбайлықпен қараудың ақыры неге соқтыратынын ұғындырады.

	Бұл зерттеуімізде жоғарыда санамалап өткен «Алаң», «Дала гладиаторлары», «Абақты», «Алыптың азабы» тәрізді ғажайып адамдар өмірін көркем тілмен сомдаған сериялы еңбектеріне тоқтағанымыз жоқ. Бұл шығармаларының толық бағасын алар уақыты келер күндердің еншісінде деп ойлаймыз. Біздің бұл зерттеуіміз жазушының ұлан-ғайыр шығармашылдығы төңірегіндегі алғашқы әңгімелердің бірі ғана.

	Жетпістің қабырғалы жотасына өзінің қомақты еңбектерімен көтеріліп, жарты ғасырдан астам уақытын қағазбен, қаламмен өткізіп, қазақ оқырманына өлшеусіз олжа салған, «өзінің қажыры мен қайратын тасқа жаныған қылыштай қайрап» жазған жазушы ағамыздың қазақтың көркем прозасында алар орны ерекше. Қазақтың кең сахарасы мен өзінің өскен ортасының ғажайып көркем суретін мөлдірлетіп көз алдымызға әкелген туындыларын қалың оқырманының талай буынының іздеп жүріп оқуы хақ.

	Жазушының көркем прозасы қазақ әдебиетінің алтын қорына қосылған, рухани дүниемізге мол олжа салған туындылар қатарында аталады.





ДҮКЕНБАЙ ДОСЖАННЫҢ ШЫҒАРМАШЫЛЫҚ ӨМІРБАЯНЫ




	Тырнақалды өлеңі мен мақалсы «Қазақстан пионері», «Екпінді» газеттерінде 15 жасында жарық көрген Д.Досжанның бұл күнде кітаптары әлемнің 20-дан астам жетекші тілдеріне аударылып, жалпы көлемі 7,7 миллион таралыммен басылып шыққан. Кітап палатасының Қазақстандағы ең көп оқылатын жазушы куәлігін алған. Қаламынан 11 роман, 22 хикаят, 100-ге тарта әңгіме туды.

	Алғашқы еңбек жолын «Жетісу» облыстық газетінің ең төменгі – кіші редакторлығынан бастаған ол, 1966-75 жылдары мемлекеттік көркем әдебиет «Жазушы» баспасының аға редакторы, 1976-84 жылдары ҚР Баспа комитетінің бөлім бастығы болып істеді. 1984-91 жылдары Қазақстан жазушылар одағының проза кеңесшісі. 1994-96 жылдары ҚР Авторлық және аралас құқықтар Агенттігінің бөлім бастығы. 1996-2002 жылдары ҚР Ұлттық банктің ұлттық валюта-теңге мұражайын ашып, тұңғыш директоры міндетін атқарды. 2002 жылдан Президенттік мәдениет орталығында – «Мәдени мұра – Культурное наследие» журналының Бас редакторы.

	Байланыс және ақпарат министрлігінің 2010 жылғы 14 облысқа жүргізген электрондық сауал-зерттеуі бойынша Қазақстандағы ең көп оқылатын жазушы деген 1-ші орынды иеленді. 2011 жылы жазушының шығармашылық өмірбаянына 55 жыл толады.

	Д.Досжан өзінің тырнақалды «Отырар», «Фараби», «Жібек жолы» (1965-73) сүйекті шығармалары арқылы тарихи тақырыптың пионері аталды. Ұлттық қауіпсіздік комитетінің алпыс жылдай жабулы архивіне тұңғыш енген жазушы сот құжаттары ізімен «Абақты» (1992) дерекнама кітабын және 1986 жылғы желтоқсан қырғыны туралы «Алаң» (1993) көркем романын жазды. Екі шығарма қазір сирек кітаптар қорында ғана сақталған.

	«Әл-Фараби» хикаяты тікелей дерекке құрылған. Отырардан шыққан Әбунәсір білім іздеп әуелі Бұқар, Бағдат медреселерін тәмәмдап, өмірінің соңғы кезінде ежелгі Құддыс, қазіргі Дамаск шаһарында тұрақтайды. Саиф ад-Даула әміршінің хатшы уәзірі қызметінде – эллада ғұламаларын араб тіліне тәржімалайды. Аристотель, Платон еңбектеріне ғылыми түсініктеме жазады. Өмірінің соңында Әбунәсіржорықтан қайтқан әмірші керуенінде... балаханада... қатты ауырып... жарым жолда үзіледі. Үзілер алдында әрәдік есін жиып, өз өмірі туралы үзік-үзік ой кешуі әдеби әдіс – ой ағынымен суреттеледі. Хикаят

	«Жұлдызға» басылып, 23 жасар жазушының есімін дүр еткізді. «Фараби» уағында орыс, неміс, мадияр, ағылшын, монғол, украин, түрік тілдеріне аударылып, жеке жинақ болып шықты.

	«Жібек жолы» романы – тарихи көркем пәлсапалық шығарма. Орта ғасырдағы Отырар қаласының бай салтанаты перзенттік сүйіспендікпен суреттеледі. Өркениеттің биік сатысына көтерілген қаланың күйреп кету себебі – баршылыққа, тоқшылыққа масығу, ашкөздікке салыну, нәпсінің құлы болу деген пәлсапаны қозғайды. Бір заманда мұхитқа батып кеткен Атлантида секілді Отырар өркениеті өз перзенттерінің ашкөздігінен, көзқамандығынан, нәпсінің құлы болғанынан бордай тозады. Романның шымыр фабуласы, шиыршық атқан сюжеттік желісі – шетелдің қызығушылығын туғызды. Шығарма орыс, украин, неміс, мадияр, монғол, пұштын тілдеріне аударылып жарық көрді. Кітап желісімен Ардақ Әміреқұлов «Отырардың күйреуі» атты екі бөлімді көркем фильм түсірді.

	Зерттеушілер Д. Досжан шығармашылығын үш салаға бөліп жазып жүр. Бірінші: көне ғасыр қойнауынан ер түрік рухын тірілткен 60-шы жылдар басындағы тарихи тақырыптағы – «Жібек жолы», «Отырар», «Фараби» кітаптары жатады. Екінші: бодандық бұғау мен шенеуніктер шарпысуынан ұлттық рухын жоғалтып, мінез экологиясына ұшыраған өмірзая ұрпақтар образының галереясы – «Зауал», «Дария», «Табалдырығыңа табын», «Жолбарыстың сүрлеуі», «Кісі ақысы» кітабынан табылады. Үшінші: ғажайып адамдар ғұмырын көркем тілмен сөйлеткен «Мұхтар жолы» (1988), «Абайдың рухы» (1994, 2008), «Алыптың азабы» (1997) романдары енеді.

	21 ғасыр нарық заманының кейіпкерлерін сомдап жүрген бірденбір қаламгер.

	Тәуелсіздігіміздің тарихын көркем кестелеген «Ақ Орда» («Елорда», 2005 жыл) романын оқырмандар жылы қабылдады. «Астананың бас архитекторы» деректі хикаяты «Роман-газета» (2007 жыл) басылымына шығып, орыс тілді оқырманның игілігіне айналды.

	Қаламгер 1974 жылы «Трудный шаг» кітабы үшін «Молодая гвардия» баспасының «Қазіргі заманғы жақсы роман» сыйлығын иеленді. 1988 жылы «Жібек жолы» романы үшін Украинаның «Дінепро» баспасының «Тарихи тақырыптағы жақсы кітап» сыйлығын алды. Суреткердің есімі АҚШ-тың «Әдебиет және өнер адамдары» энциклопедиясының 2-томына, «Ұлттық энциклопедияның» 3-томына, «Абай энциклопедиясына» енген.

	1983 жылы Мәскеудің «Дружба народов» журналының жазылым арқылы тарайтын – қосымшасымен «Жібек жолы» романы мен бір топ әңгімелері 300 мың таралыммен басылып шықты.

	Д.Досжанның 2 томдық таңдамалы шығармалары Олжас Сүлейменовтың алғысөзімен, мемлекеттік тапсырыспен 1990 жылы «Жазушы» баспасынан жарық көрді.

	Облыстық кітапханалардың сұранысына орай – жазушының 13 томдық таңдамалысын «Білім» баспасы 2002-2003 жылдары басып шығарды. Он үш томдықтың алғысөзін көрнекті сыншы Зейнолла Серікқалиев жазды. Қолжазбаны қайта редакциялау, түсініктеме жазу, баспалық аппаратын түзуді жазушы Жарылқасын Нұсқабаев іждаһатпен орындайды. Демеушілік жасаған Қарағанды, Павлодар облыстары таңдамалыны түп көтеріп таратып алды.

	2002 жылы Астанаға көшіп келуіне байланысты жазушының екінші тынысы ашылғандай болады.

	Бұрын тарихи тақырыпқа, кемел ұстаздарының ғұмырнамалық баянына, кезеңді оқиғаларға қалам тартқан Дүкенбай Досжан – кейінгі кезде өмірді пәлсапалық дүниеауи суретпен өрнектеп, адам психологиясының иірімдерін ашқан хикаяттар топтамасын жазды. Қазақ көркемсөзіне жаңаша реңк қосып, көкжиегін кеңейтті. Мысалға жүгінелік. Жоғарғы билік дәлізіндегі қақтығысқа құрылған «Үрей» хикаяты – биік мансап иелерінің бірін-бірі сөзбен іліп, қит етсе – басқан ізін аңдып, қит етсе – аяғын тосып омақастыруды көздеген шенеуніктер шарпысуы. Билік биігінен аяғының тайып кетуі –өліммен парапар. Өліспей беріспейтін үстел асты күреске арбаласыз.

	Мұхтар Әуезов бір сөзінде: «Өзім екі бірдей қоғамдық формацияны бастан кешкен адаммын», – дегені бар. «Пайғамбардың өлімі» хикаятында бас кейіпкер үш бірдей қоғамдық басқышты басып өтеді. Әуелгіде Мырқы – Сарыарқаны жайлаған бай әкенің дәулетіне шалқыған, Мырқы мырза атанған байпатша кейпінде. Кейінше қызыл төңкерістің тәркілеуіне ұшырап төбесінен тас түскендей есеңгірейді. Әсте-әсте есін жияды. Социализмнен өтіп, капитализмнің рынок алаңына топ ете түседі. Баяғы мыңғырған мал жоқ, ақылшы әке бақилық болған. Беті жылтыр, бөксесі биші келіншектің арбауына түсіп, банктен несие алып, жауапкершілігі шектеулі серіктестік құрады. Аяғында әккі ұрғашы Мырқыны қарызға батырып, әкеден қалған үйді кепілдікке тігіп, ұшты-күйлі жоғалады. Эпилогта: о ғып, бұ ғып Мекеге жетіп, Арафа тауының қоңыр тасына көз жасы тырс-тырс тамған пұшайман Мырқыны көресіз.

	Үш бірдей қоғамдық сатыны бастан кешкен кейіпкердің мінез метаморфозасы жантүршігерлік. «Қазақ прозасында үш мәрте психологиялық сілкініске түскен, 150 жылғы оқиғаны бір кейіпкердің басына үйірген повесті оқығаным осы», – дейді замандас сыншы.

	Біраз бұрын газет тілшісі: «Қазіргі көзі тірі прозашыларды сапқа тізсе – өзіңізді қай орынға лайықпын дер едіңіз», – деп жазушыны сөзге тартты. Дүкенбай Досжан: «Жалықпай іздену, дүниені суретпен көру, жаңаша ой айту жағынан алдыма Кекілбаевты, Мағауинді ғана саламын, өзімді үшінші орынға қояр едім», – деп жауап берді («Алматы ақшамы», №46, 2005 жыл, 21 сәуір). Жазушының осы сөзінде шындық жатыр.

	Қаламгердің кейінгі кезде жазған әңгімелері – Кешірім, Адам айна, Александрия кітапханасы және хикаяттары – Жанып-сөну, Қызыл кеніш оқиғасы, Жан тәтті адам тағдырын әр қырынан сөйлеткен, сөздің бояуы мен өрнегі бөтенше, магиялық һәм философиялық реализм әдісімен жазылған кемпірқосақша құбылған шығармалар.

	Дүкенбай Досжан (09.09.1942ж – 14.09.2013ж) – Мемлекеттік сыйлықтың (1996), М.Әуезов атындағы Ұлттық сыйлықтың (1987) лауреаты, Түркістан қаласының, әрі Жаңақорған, Сырдария, Созақ, Отырар аудандарының Құрметті азаматы. «Парасат», «Құрмет» ордендерінің иегері.

	Жазушының лексикасы мен қара сөзіндегі адам феноменін қарастырған кандидаттық диссертациялар қорғалды. Сәуле Сейденованың «Судьба писателя» (2008), Алпысбай Мұсаевтің «Д.Досжан шығармаларының көркемдік көкжиегі» (2011) деген монографиялары жарық көрді. Х. Көктәндінің жазушы туралы «Ой гладиаторы» (2005) кітабы шықты.

	Д.Досжан қолтаңбасы туралы: дүниені суретпен, тек қана өзіндік бояу-белгімен көреді. Тірі сөзбен сурет салады. Мистика сарынына жиі жүгінеді, ой ағынымен жазады. Кейіпкердің жан әлемін, жүрегін тербетуге машық.

	Д.Досжанның мінезі туралы: ешқандай топқа, сыбайлас жоралыққа, саяси ағымға қосылмай, өз шындығы мен өз көзқарасының шеңберінен шықпай тіршілік кешеді. Жазушы мінезін біраз оппоненттері түсінбей, я болмаса қасақана түсінгісі келмей – сынап, мінеп жатады. Аяқ астынан жауығып сын жазады. Жазушы оларға уәж айтып жатпайды: осының бәрі пендешілік қарбалас қана, уақыт бәрін өз орнына қояды деп, я жаңа шығармаға, я болмаса жақсы кітап оқуға отырады. Күн сайын қаламға жүгіну мінезіне айналған.

	Жазушының жауһар шығармалары ағылшын, орыс, жапон, қытай, швед, чех, молдаван, мадияр, монғол, эстон, украин, түрік, пұштын тілінде жеке жинақ болып жарық көрді. АҚШ-тың Гувер кітапханасы мен Ясная Полянадағы Толстой мұрағатшыларымен хат жазысып тұрады. Алаш ардагерлерінің жазысқан хаттары, бай мұрағаттың иесі. Астанада жеке салынған кітапханасы бар.





	Оглавление

	І бөлім

	ТІРІ СӨЗДІҢ ПІРЛЕРІ

	ТІРІ СӨЗДІҢ ПІРЛЕРІ

	1. Тәкен ӘЛІМҚҰЛОВ

	2. Бердібек СОҚПАҚБАЕВ

	3. Өмірбек ЖОЛДАСБЕКОВ

	ЕКІ БЕЙНЕ

	1. Майя ПЛИСЕЦКАЯ

	2. Лев ГУМИЛЕВ

	ЖАҢАША ТАРИХ ҚАЛАЙ ЖАЗЫЛАДЫ?

	ІІ бөлім

	ТАРЛАНБОЗ

	ЖАҚСЫЛЫҚ ДИҚАНШЫСЫ

	ДАНАЛЫҚ ДҮКЕНІ

	ТАРЛАНБОЗ

	ҰЛТТЫҢ ЖАНЫ

	ҒҰМЫР-ДАРИЯ

	МІНЕЗ ФИЛОСОФИЯСЫ

	ҚҰБЫЛЫС

	Д.ДОСЖАН ШЫҒАРМАСЫНДАҒЫ МАХАББАТ ПЕН ҒАДАУАТ

	АҢЫЗДАЙ ЖҰМБАҚ ҒҰМЫР

	КӨРКЕМ СӨЗДІҢ КЕСТЕГЕРІ

	ІШІНДЕ ЖАЙТАСЫ БАР ЖАЗУШЫ

	ЖАНКЕШТІЛІК

	ҚОҢЫР

	ҚҰМ ТАҒДЫРЫ

	ШЕЖІРЕ ҒҰМЫР ИЕСІ

	ҚАЛАМЫ ҚУАТТЫ ҚАЛАМГЕР

	ДӘРИЯ ҒҰМЫР ИЕСІ

	ІЗГІЛІКТІ ІЗДЕЛІК

	ӨНІМДІ ЕҢБЕКТІҢ ӨКІЛІ

	ЖҮРЕКТЕ БҮР ЖАРҒАН ЖҮЗ ЖАУҚАЗЫН

	ДҮКЕНБАЙ, ДҮКЕШ, ДҮКЕҢ, ДҮКЕҢ, ДҮКЕҢ...

	ИЕНІ САҒЫНУ

	ІІІ бөлім

	ҚАЛЫБЫ БӨТЕН ҚАЛАМГЕР

	ҚАЛЫБЫ БӨТЕН ҚАЛАМГЕР

	І БӨЛІМ

	ІІ БӨЛІМ

	ІІІ БӨЛІМ

	IV БӨЛІМ

	V БӨЛІМ

	VI БӨЛІМ

	ҚОРЫТЫНДЫ

	ДҮКЕНБАЙ ДОСЖАННЫҢ ШЫҒАРМАШЫЛЫҚ ӨМІРБАЯНЫ





