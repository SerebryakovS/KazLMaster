	Кобо Абэ

	Құм құрсауындағы әйел



	Орыс тілінен аударғандар Тлеухан Жумаханов, Ақайдар Ысымұлы





Бірінші бөлім




	Қуғыншы құрығының қатерін

	сезінбеген қашқын қашқын емес.





1




	Тамыз айының тамылжыған күндерінің бірінде соқталдай адам із-түзсіз жоқ болды да кетті. Демалысын алып, пойызбен жарты-ақ күн жүріп жететін теңіз жағалауына сапар шегіпті, содан бері зым-зия жоқ. Полицияның іздеу салуы да, газетке басылған хабарландыру да еш нәтиже бермеді.

	Бұл заманда адамның жоғалып кетуі, енді тіпті де тосын құбылыс емес. Есепшілердің мағлұматына жүгінсек, жыл сайын хабар-ошарсыз кеткендер туралы бірнеше жүз хабарландыру жарияланады екен. Және, бір таңғаларлығы, олардың табылғандарының саны көп емес. Адам кісі қолынан қаза тапса да, кездейсоқ апатқа тап болса да, әйтеуір бір белгі қалады ғой; біреуді ұрлап әкеткен жағдайда да бұл қаскөйліктің себебін анықтауға болады. Ал енді caп-cay кісінің хабар-ошарсыз кетуінің басқа бір себебі болды бар ғой, оны іздеп табу өте қиын. Әрине, мұны жоғалу деп емес, қашу деп те атауға болар еді. Ондай жағдайда соңғылардың көпшілігін кәдуілгі қашқындар қатарына ойланбай-ақ жатқыза салуға болар, сірә.

	Біз айтып отырған жағдайда да, ешқандай ілік табылмауында тұрған тосын ештеңе жоқ-ты. Жоғалған адамның соңғы рет қайда сапар шеккені шамамен белгілі. Бірақ ол барған жерден өлген адамның мәйіті табылғаны туралы мәлімет жоқ. Біреу-міреу ұрлап әкетті дейтіндей, ол байғұс қандай да бір құнды құпияға қатысты жұмыс жасамаған. Ал үйінен әдейі қашып кеткен болар деп ойлайын десек, оның бүкіл іс-әрекетінде, мінез-құлқында мұндай ниеттің белгісі болмаған.

	Алғашқыда, әрине, жұрттың бәрі бұл оқиғаға әйелдің қатысы жоқ па екен деп күмәнданған. Алайда жоғалған кісінің әйелінен күйеуінің жинап жүрген коллекциясын толықтыру үшін жәндік теруге кеткенін естігенде, полиция шенеуніктері де, бұрынғы жұмыстастары да өз күмәндарының дәлелденбегеніне аздап көңілсізденіп қалған. Ойыңа алған құпияңды бүркемелеудің де шегі бар. Қайдағы бір әйелмен қашып кету үшін улы сұйық құйылған құты арқалап, жәндік аулайтын қаққыш көтеріп үйден шығу, шынымен-ақ, ақылға сыймайтын нәрсе ғой. Және, ең бастысы, темір жол бекетінің қызметкері тайға таңба басқандай айтып отыр: сол күні пойыздан сыртқы пошымы альпиниске ұқсас бір еркек түсіпті, суретшілердікі тәрізді ағаш жәшігі мен құтысын иығына айқастыра асып алған. Жанында ешкім жоқ. Жападан жалғыз болғаны анық есінде. Сонымен, әлгі күдік мүлде сейілді.

	Енді қияли мінез салдарынан өзіне-өзі қол салуы да мүмкін-ау деген жорамал шықты. Бұл жорамалды айтқан жоғалған адамның бұрынғы жұмыстастарының бірі. Өзі психологиямен әуестенетін көрінеді. Оның айтуынша, үп-үлкен адамның жәндік жинау сияқты түкке пайдасы жоқ іспен айналысуының өзі психикалық ауытқу болып табылады-мыс. Тіпті, үлкен кісі тұрмақ, жас баланың да жәндік жинауға шектен тыс құмартуы да қиялилық белгісі болып есептеледі екен. Қанбаған құмарларының орнын бір нәрсемен толтыру үшін бұлар онсыз да ешқайда қашып кетпейтін жансыз жәндікті түйреуішпен түйреуден ләззат алатын көрінеді. Ал, әгәрки, бұл бала ер жеткеннен кейін де әлгі әдетін қоя алмаса, оның сырқатының асқына бастағаны. Жәндік жинаушылардың, көбінесе, түкке тұрмайтын жаңа бір нәрсені иеленгеніне дандайсып жүретіні, томаға тұйық өмір сүретіні, сұғанақтыққа, қызтекелікке бейім болатыны өтірік емес. Ал мұндай қылықтардан соң, қиялиланып өзіне-өзі қол жұмсау түкке тұрмайды. Оның үстіне, жәндік жинаушылар арасында жәндік жинағаннан гөрі, құтысындағы улы сұйықтықтың иісін жаны сүйетіндер де бар. Содан да олар өздерінің ермектерінен бас тарта алмайды...

	Әлгі жоғалған кісінің бірде-бір рет әуестеніп жүрген ермегі туралы ешкімге ашып айтпағанының өзі бұл ісінің ұят екенін сезінгенінен, бірақ бас тарта алмағанынан хабар бермей ме?!

	Алайда мәйіт табылмады, содан да өте орынды көрінген ойлы жорамалдардың бәрінің быт-шыты шықты.

	Сомадай еркектің зым-зия жоғалуының шын сырын ақыры ешкім біле алмады. Жеті жыл өткен соң, Азаматтық кодекетің 30-бабы негізінде ол өлген болып танылды.





2




	Тамыз айының тамылжыған бір күні түс қайта темір жол бекетінің перронында басына сұр шошақ қалпақ киген бір еркектің пойыздан түскені рас еді. Үлкен ағаш қобдиы мен құтысының бауы иығына айқұш-ұйқыш ілінген, шалбарының балағын шұлығының ішіне тығып алған. Құдды тауға өрмелеуге әзірленген адам сияқты. Алайда бұл маңда жоталар болмаса өрмелеуге жарарлық бірде-бір тау жоқ-ты. Вагоннан түскендердің билетін тексеріп тұрған темір жол бекетінің бақылаушысы әлгі еркектің соңынан күдіктене қараған-ды. Жұмбақ жан кідірместен темір жол бекетінің жанында тұрған автобусқа мінді, артқы орындықтардың біріне отырды. Автобус жоталарға қарама-қарсы бағытқа бет түзеді.

	Ол ең соңғы аялдамаға дейін орнынан қозғалған жоқ. Автобустан шыға сала бұл маңның жер бедері төбелер мен ойпаттардың шетсіз-шексіз алмасуынан тұратынын байқаған. Ойпаттарға түгелімен енсіз жолақтарға бөлінген күріш алқаптары орналасыпты. Әлгі жолақтардың аралығындағы ойдым-ойдым арал тәрізді құрма тоғайлары шоқтанып көрінеді. Ол ауыл жанынан айналып өтіп, бірден теңіз жағалауына беттеген. Аяғының астындағы топырақ бірте-бірте ақшыл тартып, құрғақтана түсті.

	Көп ұзамай жол бойындағы үйлер көзге түспейтін болды, тек әр жерден шоқ-шоқ қайың кезігеді. Әлгідегі қатқақ жолдың топырағы да бірте-бірте ұсақ, аяққа жабысатын құмға ауыса бастады. Әр жерден қуаң шөп өскен ойдым-ойдым тақырлар қарауытып көрінеді, кейбір тұстан мұнда адасып тап болғандай-ақ, сирек баклажан өскен шап-шағын егіс алқаптары көзге түседі. Бірақ айналасында тірі жан жоқ. Қарсы алдына қарай жүре берсе, сірә, теңіз де жақын қалған болуы керек.

	Ол жүрісін тежеп, жан-жағын шолды. Күртесінің жеңімен терін сүртті. Асықпай ағаш қобдиын ашып, бетіндегі белінен байланған таяқшаларын шығарды. Таяқшаларды бір-біріне кигізіп еді, жәндік аулайтын дап-дайын қалақша болып шыға келді. Ол жолында кездескен сирек шөп арасын қолындағы таяғымен түрткілеп ілгері жылжыды. Құмнан теңіз иісі білінеді.

	Бірақ қанша уақыт өтті, теңіздің өзі көрінетін емес. Сірә, бұл көлденең жатқан ойыс жер болар, содан да алдағыны көрмей келе жатқан шығар. Бірақ көз жетер жердің бедері әзірге өзгеретін емес. Кенет дәл алдынан ауыл шыға келді. Кәдуілгі тұрмысы жұтаң шағын ауыл: қарауыл мұнарасының айналасы жыпырлаған ағаш шатырлар, жан-жағынан қаланған тастарға қондыра салған. Араларында бірен-саран қара қайрақ тастардан құрастырылған шатырлы үйлер де байқалады, тіпті, қызыл бояумен сырланған шатыр да бар екен. Ауылдағы бар-жоғы екі көшенің бір-бірімен қиылысқан бұрышында тұрған темір шатырлы үй, сірә, балықшылар артелінің басқармасы тәрізді.

	Теңіз де, жағалаудағы құм төбелер де ауылдың арғы жағынан басталар. Бірақ, мынау бір тым далиып жатқан ауыл болды. Айналасында аздаған егіс алқаптары бар, қалған бөлігі – аппақ шағыл. Жержаңғақ пен картоп өскен шағын алаңқайлар көзге шалынды; теңіз иісіне қи иісі араласты. Құм мен балшық қосылып, қатқақтанған жол жиегінде шағылған бақалшақтар тау болып үйіліп жатыр. Ол жолды бойлай тоқтаусыз жүре берді. Артель басқармасының алдындағы алаңқайда ойнап жатқан балалар да, балық аулайтын торының жыртылған жерін жамап отырған шал да, ауылдағы жалғыз айырбас дүкенінің алдында үймелеген сабалақ-сабалақ әйелдер де бір сәтке аңтарылып, мұның соңынан таңдана қарап қалыпты. Бірақ бұл оларға назар аударған жоқ. Мұны тек құм шағылдар мен жәндіктер ғана қызықтыратын еді.

	Алайда оны ауылдың далиып орналасқаны ғана таңғалдырмады. Жол кенет өрге бұрылды. Бұл да күтпеген нәрсесі еді. Егер жол теңізге барып тірелетін болса, әрине, еңіске қарай бастауы керек еді ғой. Мүмкін бұл картадан дұрыс қарап шықпаған шығар. Ол тап осы сәтте өзіне қарсы жолыққан қыздан жөн сұрамақ болған. Бірақ әлгі қыз мұның сауалын естімеген сыңай танытып, жанарын төмен салған қалпы жанынан тоқтамай өтіп кетті. Мейлі, алға жүре берген дұрыс шығар. Қалай десең де, құмның түсі де, балық аулайтын тор да, үйілген бақалшақтар да теңіздің жақын қалғанын аңғартпай ма?! Бір сөзбен айтқанда, мазасызданатын түк те жоқ. Жол барған сайын тік өрге айнала бастады, ал айналада шағыл құмнан өзге ештеңе жоқ.

	Бірақ, бір таңғаларлығы, анау үйлер орналасқан тұстағы жер деңгейі сол қалпы. Жол өрге бастап келеді, ал далиған ауыл ойпаңда қалып келе жатқан сияқты. Айтпақшы, жоғары өрлеп келе жатқан тек жол ғана емес, үйлердің арасындағы бос алаңқайлар да көз алдында өсіп келе жатқан тәрізді. Содан да қызық бір әсер туады: бүкіл ауыл өрге жылжып келе жатқан сияқты, бірақ үйлер сол бұрынғы деңгейде қалып барады. Бұл әсер алға, құм шағылдың тебесіне көтерілген сайын күшейе түсті. Көп ұзамай-ақ оған үйлер құм шағылдың арасынан қазылған алып қазаншұңқырларда орналасқандай көрінді. Ақыры бұл жүріп келе жатқан жол да, үйлердің арасындағы кеңістік те шатырлардан жоғары көтерілді. Ал үйлер болса, құм қазаншұңқырлардың тереңіне барған сайын терең батып бара жатқан тәрізді.

	Жарқабақ күтпеген тұстан тіп-тік жарға айналды. Бұл тұрған жерден шатырлардың төбесі жиырма метрдей, одан аз емес. «Иә, мұнда қайбір өмір бар дейсің» деп ойлады ол терең қазаншұңқырға үрке қарап тұрып. Кенет жын соққандай үйірілген құйын тынысын тарылтып жіберді, ол қазаншұңқырдың ернеуінен кейін серпіліп үлгірді. Алыста, тым төменде көбік шашып жатқан теңіз бұлдырап көрінеді. Бұл құм шағыл жалының дәл төбесінде – өзі келуге құмартқан жерде тұр екен.

	Құм шағылдың жел соғып тұрған теңіз жақ беті, әдеттегідей, тіп-тік әрі жап-жалаңаш екен. Бірақ сәл-пәл көлбеу тұстардан құмды жарып шыққан бүршік жапырақты шөптің селтиген бұтақтары көрінеді. Жан-жағына барлай қараған ол шағыл жалынын ұшар басына жақындаған сайын тереңдей түскен алып қазаншұңқырлардың бірнеше қабат құрап, мына ауылдың дәл орталығында бір-бірімен жалғасатынын аңғарды. Құдды ара ұясының ішін еске түсіреді. Бейне ауыл мына құм шағылдың ішіне еніп кетуге ұмтылғандай. Әлде құм шағыл мына ауылды жұтып жіберуге ұмтыла ма екен? Қалай болғанда да, көз алдындағы ауылдың түрі мұны әрі шошытты, әрі қайран қалдырды.

	Жарайды енді, құмартқан құм шағылына да жетті ғой, бәрі де өзі ойлағандай емес пе? Ол құтысындағы судан аузын толтыра ұрттап, терең тыныс алған. Бірақ әлгіде ғана тап-таза көрінген ауа егеу жұтқандай тамағын қырып өтті.

	Ол мұнда өзінің жинап жүрген коллекциясын құмда болатын жәндіктермен толықтыру үшін келген.

	Құм жәндіктері үлкен болмайды, түр-түстері де солғын. Бірақ жәндік жинаудың нағыз құмарларын қанаты түрлі-түсті көбелектер де, шегірткелер де қызықтырмайды. Мұндай адам өз коллекциясын қайдағы бір экзотикалық түрлермен әсемдеуге ұмтылмайды. Жинаған жәндіктерін ғылыми жүйелеуге де ерекше құлшынбайды, қытай медицинасында қолданылатын дәрі-дәрмектер әзірлеуге қажет шикізат іздеп те әуреге түспейді. Оның өзі ғана ұғынатын қарапайым да оқыс қуанышы бар. Ол жәндіктің жаңа түрін тауып алу. Мұндай сәтке тап болудың бар ғой энтомологиялық картада өзің тапқан жәндіктің ұзыннан ұзақ латынша ғылыми атауының жанына сенің де есімің жазылады және ол есіміңнің сол картада мәңгілік қалуы да ғажап емес. Әгәрки, сенің есімің, тіпті, жәндік арқылы болса жұрттың есінде ұзақ сақталып қалды бар ғой, демек босқа әуреге түспегенің.

	Бір қарағанда бір-бірінен мүлде өзгешелігі жоқ көрінетін жәндіктердің сан мыңдаған түрлері жаңалық ашуға мол мүмкіндік береді. Мұның өзі де ғұмырының біраз бөлігін қосқанаттыларды, тіпті, кәдуілгі адамдар жек көретін қарапайым шыбындарды аулаумен өткізіпті. Бір таңғаларлығы шыбындардың түрі өте көп. Алайда жәндік жинауға құмарлардың бәрінің ойы шамамен бір арнада тоғысатындықтан, олар әлемдегі шыбын атаулының түрлерін түгелге жуық, тіпті, Жапонияда табылған, сирек кездесетін сегізінші мутантқа дейін зерттеп біткен. Бәлкім бұған шыбындар тіршілігінің адамдар өмірімен тығыз астасып жатқаны ықпал жасаған шығар.

	Ең алдымен, енді дәл осындай құмды жерлерге ерекше назар аудару қажет. Шыбындар түрінің сан алуан болатыны олардың тез бейімделгіштігіне байланысты шығар, сірә. Ол өзінің аяқ астынан ашқан жаңалығына қуанғаннан балаша секіріп-секіріп кетті. Жаман ой емес. Шыбындар өте тез бейімделгіштігі арқасында өзге жәндіктер тіршілік ете алмайтын ең қолайсыз жағдайларға да оңай төзеді. Мәселенки, олар, тіпті, тіршілік біткен түгел өліп қалатын шөлде өмір сүруге де бейімделіп алған.

	Осындай тұжырымға келген ол көптен бері құмды жерге ерекше назар аудара бастаған-ды. Нәтижесі де көп күттірген жоқ. Бір күні ол үйінің жанындағы тартылып қалған өзен арнасынан кіп-кішкентай сарғыш жәндікті көрген. Қатқылқанаттылар шоғырына жататын шпан мушкасына ұқсас (Cicindela Japonica, Motshulsky). Шпан мушкаларының түстері де, пішімдері де әр түрлі болатыны белгілі. Бірақ олардың алдыңғы аяқтарының бір-бірінен көбінесе өзгешелігі бола бермейді. Міне, осы өзгешелік оларды жіктеудің ең маңызды белгісі болып табылады, яғни алдыңғы аяқтарының пішімі басқа ма, демек бұл басқа түр. Мұның көзіне түскен жәндіктің алдыңғы аяғының екінші буыны, шынымен-ақ, өзгешелеу көрінген-ді...

	Шпан мушкаларының алдыңғы аяқтары әдетте тым жіңішке, қап-қара болып келетін және жылдам қозғалатын. Ал мынау шыбынның алдыңғы аяқтары домалақтау, жуанырақ, берік қабықпен қапталған сияқты, түсі де ашық сары. Бәлкім тозаң жабысқаннан болар. Бәлкім бұл жәндіктің аяқтарында ерекше бір нәрсе бар шығар, мысалы түк тәрізді, тозаң жинауға қажет. Әгәрки, алдамаса, бұл онда үлкен жаңалық ашқан болар еді.

	Бірақ, өкінішке орай, әлгі жәндікті ұстай алмай қойды. Тым толқып кеткеннен болар, әрі әлгі шыбын да мүлде басқашалау ұшады екен. Әуелі ұшып кеткен. Содан соң қайта ұшып келіп, «мені ұстап көрші» дегендей-ақ мұның жанына жақындауын күтіп отырды. Ал бұл оған сеніп қалып, жанына жақындаған. Шыбын ұшты да кетті, қайта айналып келіп, тағы да мұның жанына жақындауын күтті. Құдды мұны әдейі әуреге салып жүргендей, ақыры шөп арасына жасырынып зым-зия жоқ болды.

	Сары түсті алдыңғы аяқтары бар сол бір шпан мушкасы енді мұның есінен шықпайтын болды.

	Құмды топырақ көрсе, үңіле қарап жүріп, ол өзінің болжамының дұрыстығына одан сайын көзін жеткізе түскен. Шпан мушкасы нағыз шөлде болатын жәндік емес пе?! Ғалымдардың бірінің айтуынша, бұл жәндіктердің бір түрлі ұшуы кәдуілгі құлықтары екен, олар сонысы арқылы ұсақ кеміргіштерді інінен алдап шығарып алатын көрінеді. Тышқан да, кесіртке де әлгі шыбындардың соңынан қуып інінен шығып кетіп, шөл далада аштықтан, шаршап-шалдыққаннан мерт болады екен. Ал шыбындардың да күткені осы, өлген кеміргіштің үстіне құжынай қонып, қарық болып қалады екен. Бұл шыбындардың жапонша атауы, тіпті, әдемі – «хат тасушы». Бір қарағанда қалықтап ұстап жүргендері әдемі-ақ, ал шын мәнінде тұмсықтары біздей, өздері қанға тоймайды, тіпті, бір-бірін жеп қояды. Әлгі ғалымның айтқаны шын ба, өтірік пе – бұл оны біле алмады, бірақ шпан мушкасының жұмбақ ұшуы дегбірін алғаны анық.

	Әрине, шпан мушкасы тіршілік ететін орта құмға да мұның әуестігі арта түскені белгілі. Ол құм туралы жазылған кітаптарды құмарта оқуға кірісті және оқыған сайын құм дегеннің өте қызық құбылыс екеніне көзі жете түскендей болды. Мәселенки, энциклопедиядағы құм туралы мақалада былай деп жазылған:

	«Құм үгілген тау жынысының жиынтығы. Кейде құрамында магнитті темір, каситерит болады, алтында құмның кездесуі сирек. Диаметрі екі миллиметрден алтыдан бір миллиметрге дейін болады»

	Неткен дәл анықтама десеңші! Қысқасы, құм үгілген тау жыныстарынан құралады екен және өзі ұсақ тастар мен саз балшық түйірлерінің аралығындағы нәрсе. Алайда құмды аралық өнім деп атау оған берілген толық сипаттама емес. Үш нәрсе – әр түрлі қоспалары, аяғымыздың астында жатқан кәдімгі топырақты құрайтын тас, құм және саз дегендердің ішінде неге тек құм ғана өзгелерден бөлініп шығып, шөл түзеді, құмдауыт алқапқа айналады? Әгәрки, бұл жай әншейін аралық өнім болса, онда тас жартастар мен саз балшықтарды аймақтар арасынан тастың үгілуі нәтижесінде олардың бір-біріне қосылуынан пайда болған ұлан-ғайыр аралық өнімді кездестірер едік қой. Бірақ, шын мәнінде, бұл өмірде тек жыныстың үш қана бір-бірінен ажыратылатын түрі бар: тас, құм, саз. Және бір таңғаларлығы: қашан да біркелкі – мейлі Эносилия аралы жағалауындағы құм болсын, мейлі Гоби шөліндегі құм болсын түйіршігінің мөлшерлері, шамамен алғанда, сегізден бір миллиметр, әрі олар Гаусс қисығына жақын қисық сызық құрап орналасады.

	Бір зерттеу еңбекте үгілу салдарынан тау жынысының бұзылуына тым қарапайым түсініктеме беріліпті: жеңіл нәрселер алысқа ұшып кетеді. Алайда әлгі зерттеуде құм түйіршігінің неге тек сегізден бір миллиметр болатын ерекшелігі түсіндірілмейді. Геология саласына қатысты өзге бір еңбекте, тіпті, қарама-қайшы түсініктемелер берілген: «Су ағыны да, ауа ағыны да иірім немесе құйын туғызады. Иірім немесе құйын толқынының ең кіші ұзындығы көлдегі құм түйіршігінің диаметріне пара-пар. Ағынның осындай ерекшелігі нәтижесінде топырақтан тек құм түйіршіктері еленіп алынады, әрі ол түйіршіктер ағынға тік бұрыш жасай көтеріледі. Егер топырақтағы әр түрлі құрамдас бөліктердің бір-бірімен ілінісу күші көп болмаса, құм түйіршігі ауаға, тіпті, үп еткен желмен-ақ көтерілуі мүмкін, ал мұндай желдің тасты да, сазды да өзіне ілестіре алмайтыны белгілі. Желмен көтерілген құм түйіршіктері сол желдің екпініне сәйкес қашықтыққа дейін жетіп, қайтадан жерге түседі. Құмның ерекшеліктерін, сірә, аэродинамика заңдары негізінде қарастыру қажет шығар». Бұл түсініктеме одан әрі былайша жалғасыпты:

	«Құм дегеніміз – үгілген тау жыныстарының олардың барынша қозғалғыш болуына мүмкіндік беретіндей мөлшердегі бөлшегі».

	Жер бетінде жел де, су ағыны да бола беретіндіктен құм түзілу үрдісі тоқтамайтыны белгілі. Және жел соғып тұрғанда өзен біткен ағып жатқанда, теңіз біткен өз толқындарын домалатуын тоқтатпаған жағдайда жер қойнауынан күн сайын жаңадан тау-тау құм көкке көтеріліп, жанды жаратылыс тәрізді, жан-жаққа тарала беретін болады. Құм демалыс дегенді білмейді. Байқатпай, бірақ асқан табандылықпен жер бетін жаулап алып, ақырын бүлдіріп жатыр...

	Тоқтаусыз жылжып келе жатқан құмның елегі оның көңілін үрейге бөлеп, жинақы жүруге мәжбүр еткендей. Ол құмды түк өспейтін бедеу топырақ тәрізді көз алдына елестететін-ді. Құмның бедеулігі оның құрғақтығына ғана байланысты емес, үздіксіз қозғалуында, мұндай қозғалысқа ешбір тіршілік иесі шыдамайды. Бұл күн сайын бірінің соңынан бірі ілініп жүретін адамдардың сүрексіз өміріне қандай ұқсас, а?!

	Иә, құм тіршілікке онша қолайлы емес. Алайда орнықтылық тіршілік етудің бірден бір ақиқат шарты болып табыла қояр ма екен?! Орнықты орын иеленуге ұмтылыстан әлгі бір жүрек айнытатын бәсекелестік деген пәле пайда болып жүрген жоқ па? Әгәрки, орнықты өмір сүруден бас тартып, құм көшкінінің еркіне бағынсақ, бәсекелестіктен де арыласың. Құмда да шөп өседі, жануарлар мен жәндіктер тіршілік етеді. Бұлардың бәрі бейімделгіштіктің алапат қуаты арқасында бәсекелестік шеңберінен құтылған тіршілік иелері. Әлгі мұның шпан мушкалары сияқты...

	Ол құм көшкінін санасында ойша елестетуге тырысқан-ды. Кенет көз алдында өзгеше көрініс пайда болды – өзі шетсіз-шексіз көшкіннің арасында кетіп барады екен.





3




	Ол жерге үңілген қалпы ауылды бекініс дуалы тәрізді жартылай қаусырып құшағына алған ақ шағылдың жалын бойлай тағы да алға жылжыды. Жан-жағында не болып жатқанында шаруасы жоқ. Жәндік жинаушы өз аяғынан үш метрлік радиустағы шағын кеңістікке барлық назарын шоғырландырды. Және тағы бір мықтап ескеретін жайт күнге арқаңды беріп жүруге болмайды. Әкәрки, күн арқа жағыңнан түсті бар ғой, өз көлеңкеңмен алдыңдағы жәндіктерді ерте үркітіп алуың мүмкін. Жәндік жинаушылардың маңдайы мен мұрны күнге қап-қара болып күйіп кететіні, міне, сондықтан.

	Ол бірқалыпты, ақырып алға жылжып келеді. Әр адым аттаған сайын аяқ киіміне суылдап құм құйылады. Айналада тіршілік белгісі жоқ, тек әр жерден тамыры осал, жалпылдақ шөптер қылтияды. Өздері сәл-пәл ылғал берсе, қазір-ақ гүлдеуге әзір тұрғандай. Ал мұнда қанаттылардан әзірге тек түстері тасбақаның қабығы сынды мушкалар көзге түсті, сірә, адам терінің иісін сезіп ұшып келген болса керек, бірақ ештеңеден ерте үміт үзуге болмайды, керісінше, іздегеннің дәл осындай жерден табыла кететіні бар. Әрине, шпан мушкалары топталып тіршілік еткенді ұната бермейді. Кейде бір мушканың бірнеше шақырымдық аумақты жалғыз иеленетіні де бар. Амал қанша іздеуден бәріне төзіп, жалықпай іздей беруден өзге жол жоқ.

	Ол кілт тоқтады – селтиген шеп арасында бірдеңе қозғалғандай болған. Өрмекші екен. Ал бұған өрмекшінің түкке де қажеті жоқ. Ол шылым тартып алу үшін тізесін бүкті. Теңіз жақтан жел соғып тұр. Төменде ақ жол толқындар мынау ақ шағылдың іргесін соққылап жатыр. Ақ шағылдың батыс шеті төрт кесілген тұстан теңізге сұғына еніп жатқан шағын жартасты түбек көзге шалынады. Әлгі жартасқа шағылған күн сәулелері құдды шашылып жатқан өткір инелер тәрізді.

	Сіріңкенің шиі тұтанбай-ақ қойды. Он талын шағып көрген бәрі босқа кетті. Лақтырып тастаған сіріңке шиінің әр талы жерге түскен сайын сол маңдағы құм түйіршіктері сағаттың секундтық тілінің қозғалғанындай жылдамдықпен сау ете қалады. Ол тағы бір шағын құм толқынының өзіне қарай ақырындап жылжып келе жатқанын байқады. Құм толқыны аяқ киімнің өкшесіне жеткенде, орнынан қарғып тұрды. Шалбарының қыртыс-қыртысына жиналып қалған уыс-уыс құм сау етіп жерге төгілді. Еріксіз қақырынды аузын егеу жұтқандай қырнап кетті.

	Шынымен-ақ, мұнда осы жәндіктер тым аз емес пе? Бәлкім, бұл жердің құмының қозғалысы тым қарқынды шығар? Жоқ, жоқ, күдер үзуге әлі ерте. Қай қисынмен ойласаң да, мұнда жәндіктің болмауы мүмкін емес.

	Ақ шағылдың төбесі тегістеу екен. Кейбір тұстарда шағыл құм теңізден әжептәуір алыстай түсіпті. Бір нәрсе кезіге ме деген үмітпен ол төбенің жалпақтау бетімен төмен түсе бастады. Әр тұста құм көшкініне қарсы қойылған бамбук қалқандардың қалдықтары сорайып жер бетіне шығып тұр, төмендегі кертпеш террасалардың қалай орналасқаны алақандағыдай анық көрінеді.

	Ол құм бетіндегі құдды машинамен дәлдеп сызған тәрізді желден пайда болған біркелкі өрнектерді кесе-көлденең басып өтіп, тоқтамай алға жүре берді. Кенет жан-жағындағылардың бәрі көзден таса болды. Ол өзінің терең қазаншұңқырдың дәл жиегінде тұрғанын бір-ақ аңғарды.

	Қазаншұңқыр жұмыртқа тәрізді сопақша екен, ені жиырма метрден артық болмаса, кем емес. Қарсы жақ беттегі жарқабағы жайпақтау көрінді, ал бергі, бұл тұрған жарқабағы шорт кесілгендей тіп-тік дерлік. Тік жардың домалақ шеті шыны кесе тәрізді жып-жылтыр, тайғанақ. Оған аяғын қорқа-қорқа тіреп тұрып, ол төменге көз салған-ды. Сол кезде ғана ол айнала жап-жарық болса да күн кешкіре бастағанын байқады.

	Қазаншұңқырдың ең түбінде, қаракөлеңке тереңде тіршіліксіз мүлгіген лашық тұр. Лашық шатырының бір шеті жарқабаққа еніп кеткен. «Иә, ұлудың бақалшағы сияқты екен, – деп ойлады ол, – мұнда қалай тырбаңдасаң да, құмның өз заңына қарсы қайран жасай алмайсың...»

	Ол фотоаппаратын қолына алып, лашыққа дәлдей бастаған. Кенет аяғының астындағы құм сау етіп, төмен лықсыды. Ол жанұшыра аяғын кері тартып үлгірді. Ал төменге саулаған құм сонда да біраз уақыт бойы өз ағысын тоқтатқан жоқ. Бұл құм дегеніннің орнықтылығы неткен алдамшы еді! Қорыққаннан ентігіп кеткен ол шып-шып тершіген алақанын шалбарына үйкеледі.

	Ту сыртынан біреудің жөтелгені естілді. Дәл жанында, тіпті иығына жанаса жаздап, қайдан пайда болғаны белгісіз бір шал тұр. Сірә, мына ауылдағы балықшылардың бірі болса керек. Әуелі мұның қолындағы фотоаппаратқа, содан соң қазаншұңқырдың түбіне үңіліп қараған шал тұқыл тістерін көрсете жымиды. Оның қып-қызыл көздерінің қиығынан жымысқы бір нәрсе аңғарылады:

	– Немене, зерттеу ме?

	Шалдың сөзін жел ала қашты, содан да оның дауысы транзисторлы радиоқабылдағыштан шыққандай бір түрлі күңгірт, тосаң естілді. Бірақ айтылуы анық, түсіну қиын емес.

	– Зерттеу дейсіз бе? – Сасқалақтап қалған бұл бір алақанымен фотоаппаратының объективін басып, шалдың көзіне түссін дегендей-ақ екінші қолымен жәндік аулайтын қалақшасын дұрыстаған болды: – Сонда сіздің не айтқыңыз келеді? Мен түкке түсініп тұрған жоқпын... Мен, мен білесіз бе, жәндік жинаймын. Менің мамандығым – міне, мынадай құмдарда жүретін жәндіктер.

	– Немене? – Шал ештеңе ұқпаған тәрізді.

	– Жән-дік-тер жи-най-мын! – Бұл дауысын қатты шығара тағы қайталады. – Жән-дік-тер, түсінесіз бе, жән-дік-тер. Мен соларды аулаймын.

	– Жәндіктерді? – Шал сенбегенін анық сездіріп, көзін тайдырып әкетті де, жерге бір түкірді. Дәлірек айтқанда, түкірігі жерге түспей, ернінде ілініп қалды. Онысы қағып әкеткен желмен ілесіп ұзын жіпше созылып барып үзілді. Сонда бұл кісіге не ұнамай тұр өзі?

	– Бұл ауданда қандай да бір зерттеу жүріп жатыр ма еді?

	– Жоқ-ә, егер сіз зерттеуші болмасаңыз, ойыңызға келгенін жасай беріңіз, маған бәрібір.

	– Жоқ, жоқ, мен тексерушілер қатарынан емеспін.

	Шал тіпті, басын изеп қоштаспастан, кері жалт бұрылды да, шөптен тоқылған шәркейінің өкшесімен құмды көсеп, ақ шағылдың жалын жағалай ақырын кете барды. Бұдан елу метрдей жерде, сірә шалды күткен болса керек, бірдей киінген үш еркек тізелерін бүккен қалпы, жүресінен қозғалмай отыр. Бұлар қашан келіп еді? Біреуінің қолындағысы, сірә, дүрбі болса керек, тізесінің үстіне қойып, тынымсыз аударып-төңкереді.

	Шал олардың қатарына барып қосылды. Енді төртеуі бірінің аяғының астындағы құмды бірі көсеп, әлдебір мәселе жөнінде кеңесуге кірісті. Сырт қараған көзге, бір-бірімен келіспей дауласып отырған тәрізді.

	Бұл болса, өзінің шыбындарын іздеуін ары қарай жалғастыруға енді кірісе бастаған, дәл сол сәтте ентіге жүгіріп әлгі шал тағы келді:

	– Тоқтай тұрыңыз, сіз шынымен-ақ префектурадан емессіз бе?

	– Префектурадан?... Жоқ, жоқ, сіз мені біреумен шатастырып тұрсыз.

	«Жетер енді» деп ойлады ол. Сөйтті де ол өзіне кенедей жабысқан шалға қалтасынан білісхатының бірін алып ұсынды. Шал ернін жыбырлатып, оны ұзақ оқыды.

	– A, а, сіз мұғалімсіз ғой...

	Көрдіңіз бе, менің префектураға түк те қатысым жоқ.

	– Е, е, демек, сіз мұғалімсіз...

	Ақырында бәрін түсінген болу керек, сірә. Көзін сығырайта бұған бір қарап алды да, мұның білісхатын ұстаған қолын алға созған қалпы шал артында күтіп отырған еркектерге барып қосылды. Білісхат, шынымен-ақ оларды да сабасына түсірген тәрізді. Бәрі қопарыла орнынан көтерілді де, кетіп қалды. Алайда шал ұзамай қайта оралды:

	– Ал енді сіз ары қарай не істемексіз?

	– Көріп тұрсыз ғой, жәндік іздей беремін.

	– Бірақ сіз соңғы автобустан кешігіп қалдыңыз.

	– Мұнда бір түнге қонып шығатын жер жоқ па?

	– Бір түнге қонып шығатын? Мына ауылда ма? – Шалдың жүзі оқыстан дір ете қалды.

	– Жарайды, мұнда болмаса, келесі ауылға барармын.

	– Кетесіз бе?

	– Мен енді ешқайда соншалықты асығып тұрғаным жоқ...

	– Жоқ, жоқ, қиналмай-ақ қойыңыз... – Шал аяқ астынан жік-жапар бола қалды. Сөзге де сараңдық танытпай сайрай жөнелді: – Өзіңіз көріп тұрсыз ғой, ауылымыз кедей, дені дұрыс бір үй жоқ, бірақ, енді сіз өзіңіз қарсы болмасаңыз, мен көмектесер едім, сіз үшін өтініп көруге болады.

	Мына шал жамандық ойлап тұрған адамға мүлде ұқсамайды. Бұлар, сірә, бір нәрседен қауіптенетін секілді, мүмкін бұлар префектурадан тексеруге келетін шенеунікті көптен күтіп жүрген болар. Енді бұдан қорқыныштары сейілді, содан да болар, олар қарапайым, меймандос балықшылар кейпіне қайта түсті.

	– Сізге өте риза болар едім. Еңбегіңіздің ақысын да төлеймін, әрине. Мен жалпы, міне мынадай шаруа үйінде болғанды қатты ұнатамын.





4




	Күн ұясына батты, жел де басылды. Ол құм бетінде жел сызған өрнектер көзге көрінбей қалған шаққа дейін ақ шағылды кезумен болды.

	Тапқан олжасы, жалпы алғанда, онша мәз емес.

	Жарқырауық қоңыз бен тіққанаттылар отрядына жататын ақмұртты уховершка.

	Солдатиктер және тағы бір жәндік – ол соңғысының атауын есіне түсіре алмады, бірақ мұның да солдатиктердің бір түріне жататыны анық.

	Өзі іздеген қатты қанаттылардан тапқаны – тек ұзынтұмсықтылар ғана.

	Және шыбындар шоғырынан бірде-біреуі кездеспей-ақ қойды, осы сапарының мақсаты да солар болып еді ғой. Мүмкін, ертеңгі олжасы қуанышқа бөлер...

	Шаршағаннан оның көз алдында қайдағы бір күңгірт сәуле елесі ойнай бастады. Кенет ол өзінен-өзі кілт тоқтап, қарауытқан шағыл шетіне үңіле қарады. Бұған енді не істерсің, құм бетінде қозғалған нәрсенің бәрі оған шпан мушкасы тәрізді көрініп кетті...

	Шал, уәдесінде тұрып, оны артель басқармасының жанында күтіп жүр екен.

	– Кешіккеніме кешірім сұраймын...

	– O не дегеніңіз. Тек сізге ұнаса болды...

	Басқармада, сірә, бір мәселе туралы кеңес өтіп жатса керек. Төрт әлде бес еркек дөңгеленіп отырып алған, күлген дауыстары естіледі. Кіре берісте «Отанды сүю рухына адал бол!» деген жазуы бар үлкен мата ілулі тұр. Шал бірдеңе деп бұрқ ете қалып еді – күлкі сап тыйылды. Шал көңілі онша қаламаған кейіпте жол бастады, бұл оның соңынан ілесті. Бақалшақ төселген жол қоюлана бастаған ымырт қараңғылығында бұрынғыдан да ағара жарқырап көрінеді.

	Ақ шағыл төбесіндегі жолдың дәл түбіне орналасқан қазаншұңқырлардың біріне жетті-ау әйтеуір. Ауылдың ең шеті.

	Бұлар ақ шағылдан төмен түсетін тар соқпақпен оңға бұрылды. Әлден соң шал қараңғыға сүңгіп кетіп, алақанын соғып, айқай салды:

	– Әй, қатын, қайдасың?

	Төменнен, тура аяқтың астынан, көзге түртсе көргісіз қараңғыдан қолшам жарығы көрінді. Іле-шала дауыс та естілді:

	– Мұндамын, мұндамын... Саты қаптардың жанында.

	Шынымен-ақ, мынадай тіп-тік жарқабақтан сатысыз түсе алмайсың. Төменде тұрған үш үйді бірінің үстіне бірін қойса да болар. Тіпті, сатымен де төменге жету оңай емес сияқты. Жарқабақ тіп-тік дерлік, ал күн жарықта, бұның анық есінде, дәл осы жарқабақ қарсы беттен жайпақтау көрінген. Әр түрлі жіптерден байланып жасалған саты сенімсіздеу екен, әгәрки шайқатыла бастасаң, жіптері құрғыр дәл ортада бір-біріне матасып қалуы да мүмкін-ау. Мынау дегенің табиғи зынданда өмір сүрумен бірдей ғой.

	– Ештеңеге алаңдамаңыз, демалыңыз...

	Шалдың өзі төмен түскен жоқ, жоғарыда сәл аялдады да кетіп қалды. Бұл басынан аяғына дейін құмға былғанды, кенеттен алыста қалған балалық шағына қайта оралғандай сезінді өзін. Мұны қолшаммен қарсы алған әйелді әлгіде шалдың «қатын» деп шақырғанына қарап кемпір сияқты көз алдына елестеткен, бірақ онысы әлі жап-жас отызға енді келген, аласа бойлы, былайша сүйкімді жан болып шықты. Сірә, бетіне опа жағып алған болуы керек теңіз жағалауында тұратын әйел сияқты емес, жүзі тым аппақ көрінді. Жалпы өзін өте қонақжайлылықпен, шынайы көңілімен қарсы алған мынау әйелге мұның ризашылығы шексіз еді.

	Дәл осындай қонақжай көңілді сезінбесе, мынадай лашықтың табалдырығын аттауға мұның жүрегі дауламас-ты. Сірә, өзін ақымақ қылды деп есептеп, бірден қашып кетер ме еді. Лашықтың қабырғалары ырсиып кеткен, фэусуманың1 орнында қамыс шилер ілулі тұр, шатыр тіреуіштері қисайып кеткен, барлық терезелер тақтаймен бітелген, еденде жатқан ішіне шөп тығылған бөстектер осы қазір шашылып қалардай, үстін бассаң дымқыл кеуек сияқты қытыр-қытыр етеді. Мұның бәрін қойшы, әсіресе, күйген құмның қайдағы бір жүрек айнытатын, өткір иісін айт.

	Алайда бәрі де адамның көңіл-күйіне байланысты ғой. Әйелдің қонақжайлылығы мұның еркін байлап-матап тастағаны анық. «Ештеңе етпес, – деп жұбатты ол өзін, – мұндай жағдай өмірде бір-ақ рет кездеседі», бәлкім кенет жолы болып, қандай да бір тосын жәндікті жолықтырар. Қалай болғанда да, мұндай жерде жәндіктердің қуана-қуана тіршілік ететіні белгілі.

	Оны сезімі алдамапты. Еденнің өзінен қазылған жерошақтың жанындағы бұған құрметпен ұсынылған орынға отырғаны сол еді, сыртта жаңбыр жауа бастағандай сыбыр естілді. Бұл қандалалардың ұясы. Жәндік жинаушы мұндай кездейсоқ оқиғаларға әрқашан әзір жүреді емес пе. Тек киімдеріңнің ішкі астарына ДДТ сеуіп тастасаң болды. Ал денеңнің ашық жерлерін ұйықтар алдында жәндіктерден қорғайтын маймен ысқылап сүртіп шығу керек.

	– Мен тамақ әзірлейін, сондықтан әзірше... – Әйел еңкейіп, қолшамды алды, – қараңғыға сәл шыдай тұрыңыз.

	– Сонда немене, сіздерде бір ғана қолшам ба?

	– Өкінішке орай, солай...

	Әйел кешірім өтінгендей жымиды – сол жақ бетінде әдемі шұңқыр пайда болды. Жүзі сүйкімді екен деп ойлады ол. Тек көзқарасы бір түрлі. Мүмкін, көзі ауыратын шығар. Қып-қызыл қабақтарын тіпті, опа да жасыра алмай тұр. Мұның өзіне де ұйықтар алдында көзіне дәрі тамызып жатуды ұмытпау керек...

	– Тамаққа дейін мен шомылып алсам деп едім.

	– Шомылып?

	– Немене, оған мүмкіндік жоқ па?

	– Өкінішті-ақ, ертеңнен арғы күнге дейін күте тұруға тура келеді.

	– Арғы күнге дейін? Бірақ арғы күні мен мұнда болмаймын ғой, – ол өз еркінен тыс қарқылдап күліп жіберді.

	– Рас айтасыз ба?...

	Әйел жүзін бұрып әкетті, бірақ иығының дірілдеп тұрғаны аңғарылды. Сірә, қатты ренжіп қалса керек. Бұл ауыл адамдары дегенің, тіпті, ішкі сезімдерін жасырып ұстауға тырыспайды, ыңғайсыз жағдайда қалғанын сезініп, ол қысылғаннан ернін тістеді.

	– Жарайды, егер жуынатын жер жоқ болса, жай су құйынып алсам да жарар еді. Әйтпесе, бүкіл денем құмға малшынып тұр...

	– Су дейсіз бе, сіз енді кешіріңіз, тек бір шелек қана қалды. Құдық өте қашықта...

	Неткен ұқыпсыздық. Жарайды, бұған енді сөйлемей-ақ қояды. Бірақ ол бұл жерде шомылудың мүлде орынсыз екенін көп кешікпей-ақ ұғынды.

	Әйел піскен балық пен майшабақтардан жасалған сорпа алып келді. Жалпы алғанда теңіз жағалауының үйреншікті тамағы, әрі бұл жаман да емес. Оның тамақ жеуге кірісе бергені сол еді, әйел мұның төбесіне үлкен қағаз қолшатыр көтере қойды.

	– Бұл неге қажет? (Сірә, жергілікті ғұрыптарының бірі болар.)

	– Мұнсыз тамағыңызға құм түседі.

	– Heгe? – Ол лашықтың төбесіне жалт қарады, бірақ, бір таңғаларлығы төбеден бірде бір саңылау байқалмайды.

	– Құм деген, түсінесіз бе... – Әйел де төбеге көз тастады. – Жан-жақтың бәрінен ұшып келеді... Еденді бір күн сыпырмасаң, үш елідей құм жиналып қалады.

	Мүмкін шатыр тозған шығар?

	– Жоқ одан емес, шатыр жап-жаңа кезінде де мұнда құм жиналып қалатын. Шын айтамын, мына құм деген пәледен қорқынышты ештеңе жоқ, бұл пәле тескіштен де жаман,

	– Тескіштен?

	– Иә, сондай бір қоңыз бар, ағаш тесетін.

	– Сірә, термиттер шығар.

	– Жоқ, сондай бір, білесіз бе, қап-қатты.

	– А, а, онда бұл ағашжегіш қоңыздар болды ғой.

	– Ағашжегіш?

	– Қызғыштау, ұзын мұртшалары бар. Солар ма?

	– Жоқ, жоқ. Өздері күріш дәні тәрізді әрі түстері де қоңырқай.

	– Солай ма? Ондай жағдайда бұл жарқырауық (радужный) қоңыз.

	– Егер абай болмасаң, ол әне, анау сияқты бөренені оп-оңай шірітіп жібереді.

	– Не шіретеді, жарқырауық қоңыз ба?

	– Жоқ, құм.

	– Heгe?

	– Ол бәрінің арасынан өтіп кетеді. Ал жел қолайсыз жақтан тұрған кезде, құмды шатырға үйіріп соғады. Егер уақытында тазалап тұрмасаң бар ғой, шатырға құмның үйілетіні сондай, төбедегі тақтайлардың өзін сындырып жібереді.

	– Солай ма, шатырда құмның үйіліп қалғаны жақсы емес... бірақ, құм бөренені шірітіп жібереді деп айту, бір түрлі сәл оғаштау болып көрінбей ме сізге?

	– Неге олай ойлайсыз, шірітіп жібереді.

	– Бірақ құм өзінің өте құрғақтығымен ерекшеленеді ғой.

	– Бәрібір шірітіп жібереді... Сізге айтып отырмын ғой, жап-жаңа чэтаңызды2 қойып, құмды сыпырмай көріңізші жарты айдан кейін әлгіңізден ештеңе қалмайды.

	– Түк түсінсем бұйырмасын, неге олай?

	– Ағаш шіриді, ағашпен бірге құм да шіриді... Үйдің төбесіндегі құм көміп тастаған тақтайларды аршуға тырысып көріңізші – тай топыраққа тап боласыз, қияр егесіз бе, өзің біл –

	– Бос сөз! – еркек сенімсіздене қабағын тыржитты. Мынау әйелдің сауатсыздығы өзінің құм туралы ғылыми түсінігін қорлағандай көрінді оған. – Мен де құм туралы бір нәрселерді білемін... Білесіз бе, мынау құм жыл бойы дәл осылай қозғалыста болады... Мұның тіршілігі қозғалыста... Ол еш жерде тұрақтап қалмайды суда да, ауада да – ол өзінен-өзі қозғала береді... Міне, сондықтан да, кез келген тіршілік иесі құмда өмір сүре алмайды... Шірітуші бактериялар да солай, өмір сүре алмайды... Құм дегеніміз, білгіңіз келсе, тазалықтын дәл өзі. Ол керісінше, шіруге жол бермеуге тиіс. Оны бір нәрсені шірітеді деп есептеу, жай ақылға сыймайды. Ал сіз құмның өзін шіриді дейсіз... Ең болмаса, құмның тәп-тәуір минерал екенін түсініп алудан бастау керек қой.

	Сасқалақтап қалған әйел үнсіз. Ол әлі ұстап тұрған қолшатырдың астындағы еркек әңгімесін бітіріп, алдындағы тамағын асығыс-үсігіс ішіп тауысуға кірісті. Қолшатырдың үстіне жиналып қалған құм қабатының қалыңдығы сондай, оған саусақпен жазу жазуға болатын еді.

	Адам төзгісіз дымқылдық бар. Жоқ, құм дымқыл емес, денең дымқыл. Шатыр төбесінен жел уілдеді. Шылымын іздеген қалтасы құмға толып кетіпті. Шылым тартпай жатып, аузына темекінің ащы дәмі келді.

	Құтымдағы улы сұйыққа батырылған жәндіктерді шығарып алғаным дұрыс шығар. Олар әзірше кеуіп кетпей тұрғанда, түйреуішке кигізіп, ең болмаса аяқтарын созып қоярмын. Үй алдындағы бастырманың астында әйелдің қалай ыдыс жуып жатқаны естіліп тұр. Сірә, мұнда басқа ешкім тұрмайтын болар.

	Әйел қайта оралып, бұрышқа төсек сала бастады. Егер мен осында жататын болсам, мына әйелдің өзі қайда қонып шығады. Әрине, анау шидің арғы жағындағы, түкпірдегі бөлмеде ұйықтайтын шығар. Басқа бөлме жоқ сияқты. Бірақ бір түрлі қызық екен – қонақты есігі сыртқа бірден шығатын ауызғы бөлмеге жатқызып, өзінің түкпірдегі бөлмеге ұйықтағаны. Мүмкін ол бөлмеде орнынан қозғала алмайтындай ауыр сырқатқа шалдыққан біреу жатқан болар... Иә, осы болжамы қисынға соғады. Қалай болғанда да, мұның дәл осылай ойлауы табиғи заңдылық. Жалғызілікті әйел болса, алғаш көріп тұрған еркекті асты-үстіне түсіп күтпес еді ғой.

	– Мұнда тағы біреу бар ма?

	– Тағы біреу...

	– Отбасыңыздан...

	– Ешкім жоқ, мен жалғызбын. – Әйел сірә, мұның ойын оқып қойған сияқты, кенеттен ыңғайсыздана күліп жіберді... – Мына құмның кесірінен бәрі дымқыл тіпті көрпе де...

	– Ал сіздің күйеуіңіз қайда?

	– Өткен жылғы тайфун кезінде. – Әйел әзірленіп қойған төсекті қайта-қайта тегістеп қопсытумен әуре, басқаша айтқанда, түкке қажет емес іспен айналысуда. – Біздегі тайфундар сұмдық... Мұнда құм күркіреп құлайды, құдды сарқырама тәрізді. Жан-жағыңа қарап та үлгірмейсің, бір кештің арасында бір дзе, кейде, тіпті, екі дзе жарқабақты тас-талқан етеді.

	– Екі дзе дегенің – алты метр ғой...

	– Ондай кезде төбеден құлаған құмды қанша аршысаң да, ештеңеге үлгіре алмайсың. Сол күні күйеуім маған: «Тауыққораны құтқару қажет» деп айқай салды да, орта мектепте оқып жүрген қызыммен бірге үйден атып шықты... Ал мен олармен бірге шыға алмадым – ең болмаса үйімізді аман алып қалу үшін жанталастым... Таң қылаң бере жел де басылған, мен үйден шықтым. Тауыққораның орны да жоқ. Күйеуім мен қызымды да таба алмадым...

	– Құм көміп тастап па?

	– Иә, тып-типыл.

	– Сұмдық екен... Қорқынышты жағдай. Құм бұлай істейді деп... бұл сұмдық екен...

	Кенет шам жыпылықтай бастады.

	– Тағы да құмның әлегі. – Әйел төрт тағандап орнынан көтерілген қалпы қолын алға созды. Ойнақылана күліп, саусағымен шамның пілтесін ұстай алды. Шам бірден жарқырай жанды. Сол төрт тағандаған қалпы әйел отқа тесіле қарады, жүзінде үйреншікті жымиысы қатып қалған. Сірә, ол бетіндегі өзінің сүйкімді шұңқырын көрсету үшін әдейі солай тұрған шығар. Еркек еркінен тыс тіксініп қалды. Бұл деген шектен шыққан астамшылық қой, әлгіде ғана өзінің ет жақындарының қазасы туралы айтып отырып...





5




	– Әй, қайдасыңдар, біз тағы біреуің үшін күрек пен ыдыс әкелдік.

	Алыстан жеткен дауыс анық естілді – сірә, дауыс күшейткішпен сөйлеп тұр. Сол дауыс бұл екеуінің арасында әлгіде пайда болған ыңғайсыздықты да сейілтіп жіберді. Содан соң, төменге лақтырылған әлдебір темір заттардың дүрсілі естілді. Әйел басын көтерді.

	Еркек мазасыздана бастады: бұл білмейтін түсініксіз бір нәрселер жасалып жатыр.

	– Немене бұл? Демек, мұнда тағы біреу бар болды ғой!

	– Сұрамаңызшы, өтінемін сізден... – Әйел қышымадан қиналғандай бір уыс болып бүрісе қалды.

	– Әлгіде ғана айтты емес пе: «тағы біреуің үшін» деп.

	– А, а, а. Бұл... бұл олардың сізді айтқаны.

	– Мені?... Менің күрекке қандай қатысым бар?

	– Ештеңе емес, ештеңе емес, назар аудармай-ақ қойыңыз...Олар ылғи біреудің ісіне араласады да жүреді.

	– Сірә, олар жай қателескен болар?

	Алайда әйел жауап қатпай қойды, тізерлеген қалпы теріс бұрылып, аяғын жер еденге түсірді:

	– Сізге шам керек бола ма?

	– Онсыз да бірдеңе қылармын... Ал сізге қажет емес пе?

	– Жоқ-ә, үйреншікті жұмыс қой.

	Әдетте егістікте жұмыс істейтіндер киетін үлкен қамыс қалпақты басына төңкерген әйел қараңғы түнге сүңгіп кетті.

	Ол шылымының тағы бір талын тұтатты. Мұның төңірегінде түсініксіз бір оқиғалар болып жатыр. Орнынан тұрып, төрдегі ши қалқанның арғы жағына үңілген. Онда, шынымен-ақ, тағы бір бөлме бар екен, бірақ төсек жоқ, оның орнында қабырғаның саңылауынан құйылған бір үйме құм жатыр. Ол аузы ашылған қалпы тұрған орнында қатып қалды... Демек бұл үй де тіршілігін жоғалтуға жақын.... Жан-жақтан сумаңдаған тілімен анталай еніп, бұл үйдің ішін де жартылай жеп бітірген мынау мәңгі сусыма тоқтамайтын құм. Иә, сегізден бір миллиметр болатын орташа диаметрінен басқа өзіндік пішімі жоқ осы құм... Өзіндік пішімі жоқ, бірақ бетқаратпас күші бар бұл пәлеге ештеңе де қарсы тұра алмайды... Мүмкін, пішімсіздіктің өзі күштіліктің ең жоғарғы көрінісі шығар...

	Алайда ол қияли ойдан тез-ақ айықты. Тоқтай тұр, мына бөлмеде адам тұруға жарамайтын болса, онда әлгі әйел қайда ұйықтамақшы? Ырсиған қабырғаның арғы жағынан ол әйелдің ары-бері жүрген дыбысы естіледі. Мұның қол сағатының тілі сегізден екі минут кеткенін көрсетіп тұр. Мұндай уақытта анау әйел қабырғаның сыртында не істеп жүр екен?

	Еркек су іздеп, жер еденге түсті. Су шелектің түбінде ғана қалыпты, бетінде темірдің даты қалқып жүр. Бірақ аузыңдағы толып кеткен құмды шаюға бұл да жақсы. Ол қалған сумен бетін шайды, мойнын ысқылады, бірден сергіп қалғандай.

	Жер еден бойымен салқын желдің лебі еседі. Сыртта, сірә, жеңілдеу сезінер. Ол құм жинала бастаған есікті әжептәуір күшпен ашып, үйден әзер шықты. Мана өздері келген жол жақтан соғып тұрған жел шынымен-ақ, біршама тазарып қалыпты. Желмен бірге пикап3 моторының дүрілі естіледі. Құлақ салып тыңдасаң, адамдардың да дауысын ажыратуға болады, бәлкім бұған солай көрініп тұрған шығар, бірақ ана жақта күндізгіге қарағанда тіршілік жандана түскен тәрізді. Әлде бұл теңіз шуылы ма екен? Аспан жамыраған жұлдыздарға толы.

	Шам жарығын көріп, әйел жалт қарады. Күректі ұршықша үйіріп, жермайдан босаған үлкен ыдыстарға құм толтырып жатыр екен. Арғы жағындағы тіп-тік, қап-қара құм қабырға көкке өрлеп кеткен. Бұл шамамен, мұның күндіз жәндік аулаған жерінің тұсы. Ыдыстарын толтырып болған әйел екі ыдысты қос қолымен бірден көтерді де құм қабырғаның түбіне қарай беттеді. Мұның жанынан өте бере көзін тіктеп, қырылдай тіл қатты: «Құм...» әйел мана жіп саты ілулі тұрған тұсқа барып ыдысындағы құмды төкті, сол тұстың дәл жоғарғы жағында осы қазаншұңқырға бастап әкелетін соқпақ жол бар. Әйел алақанының қырымен маңдайының терін сілкіп тастады. Оның тасып әкелген құмы кәдімгідей тау болып үйіліп жатыр.

	– Құм күреп жатырсыз ба?

	– Қанша күресең де бәрібір шеті-шегі жоқ.

	Құмнан босаған ыдыстарын бір қолына ұстап, жанынан өте бере әйел екінші қолымен мұның бүйірінен түртіп өтті, тап бір қытықтағысы келгендей. Күтпеген қимылдан үркіп, еркек екінші жаққа жалт берген, шам қолынан түсіп кете жаздады. Енді, бәлкім, бұған да шамды жерге қойып, әйелдің жасағанын өзіне қайталау керек шығар. Ол өзін қалай ұстауды білмей, екі ойлы болып тұрып қалды. Ойлап-ойлап ақыры бір шешімге келді – ең қолайлысы қазіргі сәт. Жымиған кейіп танытып, бұл жымиысының мәнін өзі де түсінбестен, ол аяғын санап басып, күрегін қайта қолына алған әйелге жақындады. Дәл жанына жеткенде, шам жарығынан әйелдің көлеңкесі зорайып, бүкіл құм қабырғаны алып тұрды.

	– Қойыңызшы! – деді әйел басын да көтерместен ауыр демалған қалпы. – Құм көтеретін себеттерді түсіргенше мен әлі алты ыдыс құм тасып үлгеруім керек.

	Еркектің қабағы түсіп кетті. Ойнақы, көтеріңкі көңіл күйіңді әдейі басқысы келгендей қылық жаман әсер етеді екен. Алайда өз еркінен тыс қан тамырларына бір нәрсе құйылып кеткендей болды. Тұла бойына жабысып қалған құм түйіршіктері терісінен өтіп, қан тамырларына еніп, іште әлгідегі құштарлық отын сөндіріп жатқандай.

	– Бәлкім, мен сізге аздап көмектесермін?

	– Ештеңе етпейді... Сізді алғашқы күннен бастап жұмысқа салғаным жарамас, тіпті, аздап болса да.

	– Алғашқы күннен бастап?... Сіз тағы да әуеніңізге бастыңыз... Мен мұнда тек бір түн ғана қонып шығамын!

	– Солай ма?

	– Әрине, менің де өз жұмысым бар емес пе... Кәне, кәне күрегіңізді беріңіз!

	– Сіздің күрегіңіз анда тұр, бәлкім, қолыңызды былғамай-ақ қоярсыз, ә...

	Шынымен-ақ, үйдің кіре берісіне таяу жерде, бастырманың астында күрек сүйеулі тұр, жанында құлақтарынан бір-біріне байланған жермайдан босаған екі ыдыс жатыр. Әлгіде «тағы біреу үшін» деп айқайлаған кезде, жоғарыдан лақтырылған нәрселер, сірә, осылар болса керек. Бәрі алдын-ала әзірленген, тіпті, мұның ниетін алдын ала сезгендей әсер пайда болды. Бірақ ол кезде кейін әйелге көмектесуге ниеті ауатынын мұның өзі де білген жоқ еді ғой.

	Бір түрлі таза сезімі қорланғандай, көңіл-күйі бұзыла бастады. Күректің сабы тым жуан екен, бұтақты ағаштан жасалған, көп ұстағаннан қап-қара болып кеткен – қолыңа алуға зауқың соқпайды.

	– Ой, себеттер көршілерге келіп қалыпты, – деп айқайлап жіберді әйел мұның екіойлы болып тұрғанын аңғармағандай-ақ. Үні де жарқын, өзімсінген сенім бар, әйтеуір, мүлде бұрынғыдай емес, бұл кезде манадан бері алыстан жетіп тұрған адамдардың гүж-гүж дауысы, тіпті, жақыннан естілген еді. Ырғақты қышқырық бірінен соң бірі қайталанады, кейде құмыққан күлкі аралас қатты сыбырға ауысады. Еңбек ырғағы кенеттен мұны да сергітіп жіберді. Мынау қарабайыр әлемсымақта, сірә, бір түнге ғана қонып шығуға тоқтаған қонақтың қолына күрек ұстауынан ешқандай әбестік көрмейтін болар. Керісінше, мұның екіойлы болып кідіруі таңғалдырар. Кездейсоқ құлап қалмас үшін, ол өкшесімен құмнан ойық жасап, шамды соған қойды.

	– Сірә, қай жерді қазсаң да бәрі бір шығар, тек қазсаң болды, солай ма?

	– Ж-оқ, қай жерді қазсаң да бәрібір емес.

	– Онда, міне, мына жерді?

	– Бұл жерді қазуға болады, тек құм қабырғаның іргесіне жақындамауға тырысыңыз.

	– Бүкіл ауыл құмды осы кезде күрей ме?

	– Иә, солай. Түнде құм дымқыл тартады, жұмыс істеу де жеңіл... Ал құм құрғаған кезде...

	Әйел еріксіз құм қабырғаның биігіне көз салды... – Қай жерден, қай сәтте мынаның опырыла құлайтынын білмей қаласың.

	Шынымен-ақ, құм қабырғаның төбесінде қыстағы қар үйіндісі тәрізді қопсыған құм ернеу бері шығып тұр.

	– Мынау өте қауіпті ғой!

	– Е, е, түк те етпейді – Әйел жарқылдай күліп, сәл-пәл ойнақылана тіл қатты. – Қараңыз, тұман көтеріліп келеді.

	– Тұман?..

	Бұлар әңгімеге алданып тұрғанда аспандағы жұлдыздар сиреп, бірте-бірте сөне бастапты. Аспан мен құм қабырғаның ұштасқан тұсында әлдеқандай бір буалдыр мұнар шүйкеленеді.

	– Құм дегенің өзіне өте көп буды сіңіріп алады, тұман содан... Ал тұзды құм буға бөккен кезде крахмал сияқты қытырлақ затқа айналады.

	– Қойыңызшы...

	– Рас. Рас. Толқын шайып өткен теңіз жағалауы қандай болса, бұл да сол – әлгідей қай теңіз жағалауымен танкте еркін жүріп өте береді ғой.

	– Мынауың ғажап екен!..

	– Мен шын айтамын... міне, сондықтан да, анау ернеу бір түннің ішінде өсіп шыға келеді Жел жаман жақтан тұрған күні ол, бірақ, міне, мынадай саңырауқұлақтың қалпағы сияқты болып, ілініп тұрады... Күндіз құм кебеді де, әлгі ілініп тұрған қалпақ түгелімен төмен опырылады. Ал егер ол жаман опырылды бар ғой, шатырды ұстап тұрған жіңішкесі, жуаны аралас тіреулердің үстіне құласа деймін, – онда шаруа бітті.

	Мынау әйелді бұл өмірде қызықтыратын нәрселер аз. Бірақ өзіне етене жақын түсініктер мен заттар туралы айта бастаса болды, қызынып кететіні сондай, оны мүлде танымай қаласың. Бұл әйелдің жүрегіне де, сірә, осылар арқылы жол табуға болар. Алайда мұның өзі сол жолды іздеуге ерекше құштар болмаса да, әйелдің сыйлау мәнерінен әлдеқандай бір діріл сезіледі, сол діріл мұның көңілінде кенеп жұмыс киімнің ішіне жасырынған оның жалаңаш денесін сипап көрсем деген құштарлық отын оятып жатқан сияқты.

	Еркек бар күшін сала күректің жарқыраған ұшын құмға қарш-қарш қадай бастады.





6




	Ол жермайдан босаған ыдыстарды екінші рет құм қабырға жанына апарып оралған кезде адамдар дауысы естіліп, жоғарыдағы жол үстінен секектеген қолшам жарығы көрінді.

	Әйел кенет шошынған үнмен айқайлап жіберді:

	– Себеттер! Енді бұл жерді қазбай-ақ қойыңыз, одан да маған ана жақта көмектесіңіз.

	Еркек тек қазір ғана жоғарыдағы, жіп сатының жанындағы ішіне құм толтырылған қапшықтардың неге керек екенін түсінді. Себеттерді төмен түсіріп, жоғары көтеретін арқан сол қаптардың үстімен тартылады екен. Әрбір себетті төрт адам тартып шығарады, ал мұндай топ, сірә, екеу немесе үшеу. Негізінен, олар жастар тәрізді, бұған солай көрінді, тез және таласа жұмыс істейді. Бір топтың себеті құмға толып болғанша, екінші себет өз кезегін күтіп тұрады. Себеттер жоғары-төмен қатынағанда, қазаншұңқырдағы үйіліп жатқан құм тып-типыл болды.

	– Мына жігіттерің сұмдық екен, от қой, от!

	Ол көйлегінің жеңімен терін сүртті, үні мейірімге толы. Оған анау жігіттер, шынымен-ақ, ұнап қалған еді. Өз жұмыстарына жан-тәнімен берілген жандар тәрізді және мұның көмектесіп жатқаны туралы бірде-бір қалжың сөз айтқан жоқ.

	– Иә, бізде бір ғана өсиетке құлдық ұрады: «Отанға сүйіспеншілік рухына адал бол!»

	– Ол не қылған рух?

	– Өзің тұратын жерді сүю рухы.

	– Бұл өте тамаша.

	Еркек күліп жіберді. Оған ілесе әйел де күлді. Бірақ әйелдің өзі де, сірә, мұндайда не істеу керектігін, неге күлгенін білмей қалса керек.

	Жоғарыдан орнынан қозғалған пикап моторының дүрілі естілді.

	– Ал енді, демаламыз ба?...

	– Жоқ, болмайды, олар бәрін бір аралап шыққан соң, себеттерін алып бірден осында қайта оралады...

	– Ештеңе етпейді, қалғанын ертең де күреуге болар...

	Ол қолын бір сілтеп, орнынан тұрды да үйге беттеді, бірақ әйелдің мұның соңынан ілесетін ойы да жоқ сияқты.

	– Олай болмайды. Ең құрығанда бір рет күрекпен бүкіл үйді айналып өту қажет.

	– Үйді айналып?

	– Иә, солай. Енді үйдің бұзылғанын күтіп, қол қусырып отыруға бола ма?.. Құм болса мынау, жан-жақтан құйылып жатқан...

	– Бүйте берсек біз, таң атқанша тыным таппаспыз.

	Әйел мұны соңына ілесуге шақырғандай ойнақылана жалт бұрылды да жүгіре жөнелді. Сірә, құм жарқабақ жанына оралып, жұмысын жалғастыра бермекші. «Құдды алдауыш шпан мушкасы тәрізді» деп ойлады ол. Бәрі түсінікті болды. Енді мұны алдай алмассың.

	– Сұмдық! Әр түн сайын осылай ма?

	– Құм демалмайды, бізге де дамыл бермейді... Себеттер де, пикап та түні бойы тыным таппайды.

	– Иә-ә, сірә, солай шығар...

	Иә, міндетті түрде солай. Құм еш уақытта демалмайды, еш уақытта демалдырмайды. Еркек дал болып тұр. Оны өзі жеңіл оймен кіп-кішкентай әрі зиянсыз деп есептеп, құйрығын аяғымен басқан жыланы кенеттен үлкен айдаһарға айналып, ту сыртынан улы тілін жалаңдатып тұрған сияқты.

	– Бұл қалай болғаны сонда? Сіздер тек құм күреу үшін ғана өмір сүресіздер ме?

	– Енді аяқ астынан түн жамылып қашып кетуге болмайды.

	Еркек шошып кетті. Оның мұндай өмірге араласуға мүлде құқы жоқ еді.

	– Жоқ, болады!.. Соншалықты қиын нәрсе ме бұл?.. Егер өзіңіз қаласаңыз болды, бәрін жасай аласыз!

	Әйел күректің ырғағына

	– Жоқ, жоқ, олай істеуге болмайды... ілесе ауыр тыныстап, самарқау үнмен сөзін жалғады. ауылдың қалт-құлт етіп өмір сүріп отырғаны біздің осы тынымсыз құм күреп жүргеніміздің арқасы. Егер біз қазуымызды тоқтатсақ, он күнге жетер-жетпес уақыттың ішінде құм көміп тастайды онда ауылдан түк те қалмайды... Сонда не болады... Ой, ой, көршілерге кезек келіп қалған сияқты...

	– Сізге қызық әңгімеңіз үшін өте ризамын... Себет тасушылардың әлгіндей жұмыс істеп жүргені де осыған байланысты ма?

	– Иә, бірақ олар, әрине, күн сайын ауыл басқармасынан бір нәрсе алады...

	– Әгәрки ауылда соншама ақша болса, неге құмнан қорғайтын ағаш отырғызу жұмыстары мұқият қолға алынбайды.

	– Есептеп көрсе, сірә, біздің тәсіліміз әлдеқайда арзанға шығатын болуы керек.

	– Тәсіл?.. Осы да тәсіл ме?! – Еркек кенет өзінен-өзі ызалана бастады. Мынау әйелді осындай жерге байлап қойғандарға ызаланды, өз еркімен байлауға көнген әйелге ызаланды. – Eгep олай болса, онда мынау ауылды құтқарам деп жанталасып не керек...

	– Түсінбеймін мен мұның себебін... Құм деген жай нәрсе емес қой! Сіздер қанша жанталассаңыздар да құмға қарсы тұрам деп ойласаңыздар, қатты қателесесіздер. Ақылға қонбайды! Мұндай ақымақшылықтан арылу қажет... мүлде арылу керек. Менің, тіпті, сізге жаным да ашымайды!

	Қолындағы күрегін әудем жерде жайрап жатқан ыдыстарға қарай лақтырып жіберген ол әйелге бұрылып та қарамастан үйге оралды.

	Ұйқысы келмей қойды. Бір мезгіл әйелдің не жасап жүргенін тыңдап жатты. Өзінен-өзі аздап ыңғайсыз күй кешті: түптің-түбінде мұның әлгі қылығының астарында басқа бірдеңелер жатты ғой әйелді осында ұстап тұрған нәрсеге қызғаныш, оны жұмысын доғаруға мәжбүр етуге тырысу, содан соң, баспалап оның төсегіне жақындаймын ба деген үміт. Шынымен-ақ, мұның көңіліне инедей қадалған нәрсе әйелдің надандығына жай күйіну ғана емес еді. Одан әлдеқайда терең бір сезім. Үстіндегі жамылғы дымқыл тарта бастады, денесі жабысқақ құмға былғанып қалды, бұл не деген әділетсіздік, бұл не деген шыбын жаныңды шырқыратар жағдай! Сондықтан күректі лақтырып тастап, үйге оралғанына өзін кінәлаудың реті жоқ. Мұндай жауапкершілікті бұл өз мойнына еш уақытта алмайды. Онсыз да мұның міндеттері өз басына жетіп артылады. Мұны жәндік қуалатып, құм ортасына алып келген әуесқойлық, түптің түбінде, күйбең тіршіліктегі жалықтырар жауапкершілікті аз уақытқа болса да ұмыта тұрудың амалы еді...

	Көзі ілінер емес.

	Әйелдің дамылсыз арлы-берлі жүгірген дыбысы естіледі. Бірнеше рет төмен түсіп келе жатқан себеттердің сыбдыры жақындай түскен, содан соң алыстай бастады. Егер осылай жалғаса берер болса, ертең бұл өз шаруасымен айналыса алмайды. Елең-алаңнан тұрып, ертеңгі күнін бос өткізбеуі керек қой. Тезірек ұйықтап кетуге тырысқан сайын ұйқысы ашыла түскен сияқты. Көзі түйіліп ауыра бастады жасаураған көзін ашып-жұмып көрген. Бірақ бәрібір үздіксіз себелеген құм түйіршіктерін кетіре алмады. Ол сүлгісінің орауын жазып, онымен бетін бүркеді. Тыныс алуға ауырлау. Бірақ, бәрібір бұрынғы күйінен жақсы.

	Басқа нәрселер туралы ойлап көрейінші. Көзін жұмса болды тербелген, қалқыған қайдағы бір ұзын жіптер елестей бастайды. Шағыл бетіндегі ұзын-шұбақ құм өрнектер. Жарты күн бойы көзін алмай соларға үңілумен болған, енді, сірә, сол өрнектер жанарының тортасында жатталып қалған болуы керек. Дәл осындай құм көшкіндері кезінде гүл жайнаған қалалар мен ұлы патшалықтарды көміп, жұтып қойған. Мұны не деп атайтын еді... Иә, таптым, Рим империясының құрдымға кетуі. Ал Омар Һаям жырға қосқан қалалар ше.... Оларда тігін шеберханалары болған, қасапшылардың дүкендері, базарлар болған. Оларды жан-жағынан қым-қиғаш өрілген сауда жолдары шырмап жататын, бұларға ештеңе де ықпал ете алмайтындай көрінетін.

	Сол жолдардың ең болмаса біреуінің бағытын өзгерту үшін билік жүргізушілермен қанша жыл айқасуға тура келер еді... Мызғымастығына ешбір жан күмәнданбаған көне қалалар... Алайда, түптің түбінде, солардың өзі де диаметрі сегізден бір миллиметр ғана болатын құм көшкінінің заңына төтеп бере алмады емес пе?

	Құм...

	Әгәрки, құм тұрғысынан қарасаң, пішімі бар барлық заттардың бұл өмірде болуы мүмкін емес. Бұл өмірде тек кез келген пішімді жоққа шығаратын құм көшкіні ғана бар. Бірақ, сыртта, жалаң қабат тақтайдан жасалған қабырғаның арғы жағында анау әйел әлі құм күреп жүр. Ал ол анадай жіп-жіңішке, нәзік қолдарымен не бітірмек сонда? Оныкі де орнына үй салмақ мақсатпен теңізді шөмішпен төгіп тауысу сияқты қылық қой. Кемені суға түсірер кезде сол судың не екенін біліп алу қажет емес пе.

	Бұл ой оны әйел күреп жатқан құмның сусылынан пайда болған көңілсіздіктен оқыстан айықтырып жіберді. Егер кеме суда жүзуге жарамды болса, ол құмда да жарамды болуы керек қой. Әгәрки, үй орнықты ғана болады деген қасаң ойдан арылсақ, онда құм көшкініне қарсы арпалысудың түкке қажеті болмай қалады... Құм көшкіні арасында жүзіп жүрген еркін кеме... Жүзбелі үйлер... Пішімінен арылған ауылдар мен қалалар...

	Құм, әрине, сұйық емес. Сондықтан оның бетінде ештеңе де қалқып тұра алмайды. Егер мысалға, құмның бетіне меншікті салмағы одан аз болатын тығын қойсаң, біршама уақыт өткен соң әлгі тығын батып кетеді. Құм бетінде жүзе алуы үшін біздің кемеміздің мүлде басқа, ерекше қасиеттері болуы қажет. Мысалға, домаланып қозғала беретін бөшке пішінді үй... Әгәрки, үй, ең құрығанда сәл-пәл айнала алатын болса, онда ол жан-жағынан құйылған құмды үстіне қондырмай, көшкін бетінде қала берген болар еді... Әрине, бүкіл үй үздіксіз қозғалып тұрған кезде онда тұратын адамдардың өздерін орнықты сезіне алмайтындары белгілі... Сірә, мұндай жағдайда басқа бір тәсіл ойлап табу қажет шығар – мысалға, ең құрығанда, бір бөшкені екінші бөшкенің ішіне орнату... Ішкі бөшкенің ауырлық центрі өзгеріссіз қалатындай және едені үнемі төменде болатындай етіп жасау керек... Сонда ішкі бөшке әрқашан жылжымайды, ал сыртқы бөшке ғана айналып тұрады... Дәу сағаттың маятнигі тәрізді тербеліп тұратын үй... Үй-бесік... Құм кемесі...

	Осы кемелердің шоғырынан құралған, үздіксіз сапарда жүрген ауылдар мен қалалар...

	Ол өзі де байқамай қалғып бара жатты.





7




	Еркек тот басқан әткеншектің шиқылына ұқсас әтеш үнінен оянып кетті. Көңілі бір нәрсеге алаң, жағымсыз сезіммен оянды. Жаңа ғана таң атқан тәрізді бірақ сағат тілі он бірден он алты минут өткенін көрсетіп тұр. Шынымен-ақ, күн талтүстегіше қыздырып барады. Ал мұнда алакөлеңке болып тұрғанының себебі, бұл қазаншұңқырдың түбі, күн сәулесі әлі жете қойған жоқ.

	Ол орнынан асығыс атып тұрды. Бетінен, басынан, кеудесінен cay етіп құм төгілді. Ерні мен мұрнының айналасына термен қатқан құм жабысып қалыпты. Оны қолының сыртымен сүртіп жатып, сасқалақтай көзін жыпылықтатты. Бүкіл ауырған көзінен аққан жас тоқтар емес, құдды қабағының астынан егеу осып өткендей. Алайда жанарының дымқыл қуыстарына жиналып алған құм түйіршіктерін жуып түсіруге көз жасы жеткіліксіз еді.

	Ол жер еденде тұрған шелекке жақындап, уысын толтыра су қармап алған. Кенет осы сәтте жерошақ жанында ұйықтап жатқан әйелді көрді. Көзінің түйіліп ауырғанын ұмытып, демін ішіне тартты.

	Әйел тыр жалаңаш болатын.

	Көзін кіреукелеген жас тұнбасының арғы жағынан әйел оған бұлдыраған, қалқыған сағым сияқты болып көрінді. Әйел жалаң шидің үстінде төсенішсіз жатыр, оның басынан өзге бүкіл денесі көрмеге қойылғандай, сол қолы сымдай тартылған қарнының төменгі жағын сәл-пәл бүркемелейді. Әдетте адамдар сырт көзден жасырып ұстайтын денесінің құпия жерлері ашық-шашық, тек өзге ешкім де ашық ұстауға ұялмайтын беті ғана орамалмен оралған. Бұл әрине, көзін, аузын, мұрнын құмнан қорғалаудың амалы, бірақ, сонда да болса, мұндай қарама-қарсылық әйелдің тыр жалаңаш екенін одан бетер айқындайды.

	Әйелді бүкіл денесі жұқа құм тозаңмен тұтас жабылған. Құм ұсақ-түйек қуыстарын жасырып, дененің әйелге тән нәзіктігін бедерлей түсіпті. Құдды құм жалатқан жансыз мүсін жатқан тәрізді. Еркектің тілінің астынан жабысқақ сілекей ақты. Бірақ ол сілекейін кері жұта алмады. Ерні мен тісінің арасын тұтып қалған құм түкірікті өзіне сіңіріп алып, бүкіл аузына тарала бастады. Ол жер еденге еңкейіп, аузындағы құммен араласқан сілекейін түкіріп тастауға тырысты. Бірақ қанша түкірсе де, аузында түйіршік тұрғандай сезімнен арыла алмай-ақ қойды. Аузын қалай тазаласа да, құм түйіршіктері бәрібір қалып қоя береді. Тістерінің арасынан жаңа құм түйіршіктері үздіксіз өтіп жатқан тәрізді.

	Бір жақсысы, шелек ернеуіне дейін суға толып тұр екен. Аузын шайып, беті-қолын жуып алған еркек өзін өмірге қайта оралғандай сезінді. Судың құдіретті әсерін ол бұрын ешқашан дәл осылай өз бойынан өткізіп көрмеген еді. Құм тәрізді су да – минерал, бірақ бұл соншалықты тап-таза, мөп-мөлдір бейорганикалық зат, денеңмен кез келген тірі организмнен әлдеқайда жеңіл кірігеді... Суды тамағына қарай ақырын жұтып тұрып ол өзін таспен қоректенетін жануар сияқты сезінді.

	Еркек қайта бұрылып, әйелге көз салды. Бірақ жанына жақындауға зауқы соқпады. Құммен опаланған әйел көзіңді қызықтырады, бірақ оған жанасу жағымды әсерге бөлей қоймас.

	Түнде өз басынан өткізген құштарлық пен ыза, қазір, күн жарықта болуы мүмкін емес нәрсе сияқты көрінді. Айтып жүретін оқиға болды бұл. Бүкіл көргендерін жадында сақтап қалуға тырысқандай-ақ ол айналасын тағы бір шолып шықты да тез-тез жинала бастады. Көйлегі мен шалбары зілдей құмға толып қалыпты. Мұндай ұсақ-түйекке бола бас қатырып қажеті жоқ. Бірақ киімдерін қағып-сілкіп, құмнан тазартып алу шашыңды қайызғақтан тазалаудан да қиын екен.

	Аяқ киімдері де құмға толып қалыпты.

	Кетпей тұрып, сірә, әйелге бірдеңе айту керек шығар? Бірақ ашық-шашық ұйықтап жатқан оны оятқан қалай болар екен, ұялып қалып жүрсе. Иә, бірақ қонып шыққан үшін жамбаспұл төлеуді не істемек?.. Ал, бәлкім, қайтар жолда артель басқармасына соғып, ақшаны кеше өзін осында ертіп әкелген шалға қалдырғаны дұрыс болар?

	Ақырын, дыбысын шығармауға тырысып, ол үйден шықты.

	Күн қайнап тұрған сынап толы қазан сияқты құм қабырғаның ернеуіне жанасып, бірте-бірте қазаншұңқырдың түбіне төгіле бастады. Оқыстан жүзін шарпып өткен көз қарықтырар жарықтан ол селк ете қалды да, көзін жұма қойды. Бірақ, келесі сәтте бәрін ұмытып, қарсы алдында міз бақпай тұрған құм қабырғаға дегбірі қаша қарады.

	Мүмкін емес! Түнде ғана мына жерде тұрған жіп саты зым-зия жоқ.

	Есіне сақтап қалған, жоғарыдағы жартылай құм толтырылған қаптар бұрынғы орнында көрініп тұр. Демек, бұл ештеңені шатастырған жоқ, сол тұс. Тек жіп сатының ғана құмға көміліп қалуы мүмкін бе?.. Ол жалма-жан құм қабырғаға жетіп, оны қолымен қаза бастады. Құм да кедергі жасаған жоқ, опырыла құлап, төмен қарай сусылдай ағып жатыр. Бірақ ол ине іздеп жүрген жоқ қой, егер бірден ештеңе таба алмады ма, демек қанша қазсаң да – нәтижесі сол баяғы... Еркек күшейе түскен көңіліндегі қорқынышты басуға тырысып, түкке түсінбестен құм жарқабаққа қайтадан бажайлап қарай бастады.

	Жоғарыға көтерілуге болатын тұс жоқ па екен? Ол үйді бірнеше қайтара айналып шықты. Теңіз жақтағы терістік бет қабырғаның жанынан шатырға көтерілсе, сол түс, сірә, жоғарыға ең жақыны болар, бірақ бәрібір сонда да, жоғарыға дейін он метрдей. Тіпті, одан да көп, оның үстіне бұл тұстағы құм қабырға тіп-тік. Әрі қабырғаның ұшар басында көрер көзге қорқынышты дәу ернеу бері қарай шығып, ілініп тұр. Салыстырмалы түрде батыс жақтағы құм қабырға жайпақтау көрінді, өзі сәл-пәл майысқан конустың ішкі бетін еске түсіреді. Ең бір үмітті көзбен қарағаннын өзінде бұл беткейдің де тіктігі елу немесе қырық бес градус болып қалар. Байқау үшін ақырын қадам басып көру қажет. Бір қадам жоғары көтеріл – жарты қадам төмен сырғы. Бірақ, бәрібір, егер тырыссаң, мынау шұңқырдан шығып кетуге болады. Алғашқы бес-алты қадам өзі ойлағандай болды да шықты. Содан соң аяғы құмға бата бастады. Алға қанша жылжығанын әлі толық түсініп болмай жатып, тізесіне дейін құмға кіріп кетті, әрі бұдан әрі жүруге күші де қалмады. Ол енді еңбектей жылжып, тік беткейге көтерілуге тырысты. Ыстық құм алақанын күйдіріп жіберді. Бүкіл денесін тер жауып кетті, терге құм жабысып, көзіне тығылды. Ал содан соң, аяқ-қолы дірілдеп, енді тіпті, қозғала да алмай қалды.

	Еркек демалып, ентігін басу үшін тоқтауға мәжбүр болды. Әжептәуір жерді артқа тастаған шығармын деп ойлап, көзін сығырайтып ашқаны сол еді, тіпті, бес метр де көтеріле алмағанын аңғарып, шошып кетті. Манадан бері бұл сонда не үшін жанталасқан? Иә, жарқабақ төменнен қарағандағыдан екі есе тік болып шықты. Ал анау, мұның төбесіндегі, тіпті, қорқынышты. Бұл жоғары қарай мысық табандап жылжуы керек еді, оның есесіне бүкіл күші, сірә, құм қабырғаны кеміруге кеткен тәрізді. Дәл алдында ілініп тұрған құм белдеу мұның жолына кесе-көлденең жатып алған.

	Ол төбесіндегі кепкен құм белдеуге қолын іліктіргені сол еді, дәл осы сәтте аяғының астындағы құм сау етіп төмен аға жөнелді, белгісіз күш мұны құмнан жұлып алып, төмен лақтырып жіберді. Ол қазаншұңқырдың түбіне құлап түсті. Сол жақ иығы сықыр ете қалды, құдды тамақ жейтін таяқшаның морт сынғаны тәрізді. Ол иығының ақырын сыздағанын сезінді. Осы сыздаған аурудан көңілін басқа жаққа аударғысы келгендей-ақ ұсақ құм біршама уақыт бойы жарқабақ бойымен сауылдап, төмен сусумен болды. Бір кезде тоқтады-ау. Бақытына орай, жарақаты мүлде жеңіл-желпі болып шықты.

	Үміт үзуге әлі ерте.

	Айқайлап жіберуден өзін әзір тежеп, ол ілбіп үйге оралды. Әйел сол қалпы әлі ұйықтап жатыр екен. Ол алғашында ақырын, содан соң, барған сайын дауысын қаттырақ шығарып, әйелге айқайлай бастады. Әйел болса, жауап берудің орнына, құдды күткенінің орындалмағанына ренжігендей-ақ, етпетіне аунап түсті.

	Оның денесінен сау етіп құм төгілді; иығы, қолы, бүйірі, белі ойдым-ойдым болып, жалаңаштанды. Бірақ еркектің оған қарауға шамасы жоқ-ты. Әйелдің жанына жақындап, басынан орамалын жұлып алды. Әлдебір қара дақтар басқан әйелдің беті құмнан опаланған денесіне қарағанда сүйкімсіздеу добалдау екен.

	Мұны кеше, шам жарығында таңғалдырған әйел жүзінің өзгеше аппақтығы, әрине опаның арқасы болды. Міне, қазір, беттің әр тұсынан сүртіліп қалған опаның ойдым-ойдым жұрнағы ғана сақталыпты. Әр жерінен бидай ұны ақтаңдақтанып көрініп тұратын арзан, жұмыртқа қоспай пісірілген котлетті еріксіз есіңе түсіреді.

	Әйел ақыры өткір жарықтан қорғаншақтай сығырайтып көзін ашты-ау. Оны иығынан ұстап бар күшімен сілкілеген еркек жалынышты үнмен асыға-аптыға сөйледі:

	– Есітіп отырсыз ба, жіп саты жоқ! Енді жоғарыға қалай шығуға болады? Мына жерден сатысыз шығу мүмкін емес қой!

	Әйел мұның қолындағы орамалды жұлып алды да, кенеттен онымен өз бетін бірнеше рет қатты соғып-соғып жіберді, содан соң бұған арқасын бере бұрылып, шидің үстіне етпетінен құлай кетті. Бәлкім, тыр жалаңаш қалпына ұялған түрі болар? Онысын басқа кезде жасаса да болар еді. Еркек жарылып кете жаздап, жыламсырай тіл қатты:

	– Бұл қалжың емес! Егер дәл осы қазір сатыны тауып бермесең, арты жаман болады! Мен асығып тұрмын! Сен оны қайда қойдың, шайтан алғыр? Қалжыңда, бірақ шамасын біл! Жаныңның барында тап!

	Бірақ әйел жауап бермеді. Сол бұрынғы жатқан қалпы, тек басын онды-солды болар-болмас шайқап қояды.

	Кенет еркек те өзінен-өзі басыла қалды. Көзі қарауытып, тамағына өксік тығылды. Ауа жетпей, тынысы тарылды. Ол оқыстан әйелді тергегеннен түк те шықпайтынын түсінген-ді. Саты жіптен жасалған еді ғой... Жіп саты өзінен-өзі тұра алмайды... Егер қазір ол сенің қолыңда болсын дейік, төменде тұрып бәрібір жоғарыта бекіте алмайсың. Демек оны алып қойған мынау әйел емес, басқа біреу, жоғарыдағы, соқпақ жол бар жердегі біреу... Еркектің сақалы алынбаған, құмға былғанған беті аянышты кейіпке еніп, түрі бұзылып кетті.

	Мынау әйелдің бүкіл қылығы, оның үн қатпай жатуы адам сенбес қараң пиғылдың көрінісі іспетті. Менсіз де өлмес деп ойлады ол, бірақ ішкі жан дүниесімен өзінің ең қатты қауіптенген күдігінің шындыққа айналғанын түсінді.

	Дәу де болса, жіп сатыны осының айтуымен ең болмағанда, әрине, осының толық келісімімен алып кетті. Ешбір күмәнсіз, бұл солармен бірге. Және мынау жатқан кейпі ұялған түрі емес, екіұдай жағдайын ойлап жатыр. Бұл сөз жоқ, қылмыскердің кейпі, бәлкім, кез келген жазаны мойнымен көтеріп алуға әзір құрбандықтың кейпі болар. Бұлар бәрін асқан әккілікпен жүзеге асырды. Бұл болса, мыналардың қарғыс атқан торына өзі келіп түсті. Шпан мушкасының алдағанына аңқаулықпен арбалып қалды, ал ол мұны шығар жол жоқ шөл далаға еліктіріп әкелді – иә, аштықтан өлгелі жатқан тышқаннан өзінің айырмасы қайсы...

	Ол орнынан атып тұрды да, есіктің алдына жетіп, сыртқа тағы бір рет көз салды. Жел тұрыпты. Күн қазаншұңқырдың дәл төбесіне жетіпті. Шоқтай қызған құмнан жоғарыға әлі суы кеппеген сурет таспасы сияқты сан түстен құбыла ыстық ауа қалықтай көтеріліп жатыр. Құм қабырға бұрынғыдан да биіктеп кеткендей. Қабырға бәріне үнсіз куә болып, мұның бұлшық еттері мен сүйектеріне қарсыласудан қайран жоқ екенін айтқысы келетіндей. Ыстық ауа денесін қарып өтті. Аспан айналып жерге түскендей ыстық барған сайын адам төзгісіз бола бастады.

	Еркек оқыстан ақыл-есінен айырылғандай айқайлап жіберді. Көмейінен әлдебір мағынасыз дыбыстар ыршып шықты. Өзінің осынау қапалы күйіне лайық сөз таппады. Ол күші жеткенше шыңғырып ұлуды ғана білді. Мынау қорқынышты түс иесі мұның шыңғырған дауысынан шошып қармағынан босататындай, шектен тыс дөрекі қалжыңы үшін кешірім сұрап, құм қазаншұңқырдан сыртқа лақтырып жіберетіндей. Бірақ айқайлауға бейімделмеген үні бәрібір нәзік әрі әлсіз шықты. Оның үстіне құмға жұтылып, желге ұшқан әлсіз үнінің алысқа жете қоюы неғайбыл еді.

	Кенет адам шошырлық гүрсіл естілді. Еркек айқайын сап тыйды. Кешегі әйелдің айтқаны айнымай келіп, терістік қабырғаның бері шығып тұрған ернеуі құрғаған соң төмен құлап түсіпті. Бүкіл үй белгісіз бір күш қылбұрау салып жатқандай-ақ аянышты үн шығара сықырлап кетті, содан соң, үйдің тартып жатқан азабының көрінісіндей-ақ төбе мен қабырғаның аралығындағы қуыстардан сусылдап «сұр қан» ішке төгіле бастады. Аузы түкірікке толып кетті. Әлгі жоғарыдан құлаған құм соққысын дәл өзі көтеріп алғандай-ақ тұла бойы дірілдеді.

	Бәрібір мынау ақылға сыймайтын нәрсе. Қайдағы бір шектен шыққан оқиға. Отбасылық тізімге тіркелген, жұмысы бар, салық төлеп тұратын, тегін дәрігерлік көмек алу құқығын пайдаланатын адамды тап бір тышқан немесе жәндік секілді торға қуып тығып, қамап ұстауға бола ма, сірә? Мүмкін емес. Мұны, сірә, әлдебіреумен шатастырған болар. Иә, иә, әрине, шатастырып алған. Оның бұлай ойлаудан басқа амалы жоқ-ты: мұны шатастырып отыр.

	Ең алдымен, олардың маған жасап отырғандары – ақымақтық. Мен енді жылқы да, өгіз де емеспін ғой, еркімнен тыс мені ешкім де жұмысқа жеге алмайды. Жұмыс күші ретінде менің ештеңеге жарамайтыным тез-ақ белгілі болады екен, онда мені мынау құм қабырғалардың ортасында қамап ұстаудың ешбір мәні жоқ болып шығады. Әйелдің мойнына мендей масылды отырғызып не қажеті бар.

	Бірақ, неге екені белгісіз, бұл ойына өзі де сенбеді... Жан-жағынан қоршап жатқан құм қабырғаға қарап тұрып ол, өзіне тым жағымсыз әсер етсе де, әлгідегі жоғары шыққысы келген әрекетін есіне түсірді... Құм қабырғаның түбінде қанша тырбаңдасаң да ешқандай қайран жоқ. Дәрменсіздік сезімі оның қол-аяғын матап тастады... Сірә, бұл ғайыптан тайып құммен оқшауланған срекше бір әлем болуы қажет, әдеттегі түсініктер мұнда жүрмейді... бұлардың қараң ойына күдіктенгің келмейді-ау, бірақ күдіктенуге желеу жеткілікті... Мәселенки, кешегі артық ыдыстар мен күрек әдейі бұған арналып әзірленгені рас болса, онда жіп сатыны әдейі алып кеткені де шындық болып шығады. Ары қарай кеттік. Әйелдің мынау оқиғаны түсіндіретіндей бірде-бір сөз айтпауы, оның өз тағдырына болашақтан күдер үзгендей мойынсұнып, еш қарсылықсыз және үнсіз риза кейпі мұның да жағдайының қауіпті екенінен хабар бермей ме? Бәлкім, әйелдің кешегі бұның мұнда ұзақ уақытқа қалғанын ишаралағандай сөзі жай қателескеннен айтылмаған болар?

	Тағы бір шағын құм көшкіні құлап түсті.

	Қорқып кеткен еркек үйге қайта кірді. Ол бірден бұрынғы қалпында, жалаңаш шидің үстінде етпетінен жатқан әйелдің жанына келді де, ызалана жұдырығын көтерді. Бойын кернеген өшпенділіктен көзі түк көрмей, денесі қалшылдап кетті. Бірақ, кенеттен, әйелге қолы тимей жатып, дымы құрыған қалпы, жоғары көтерілген жұдырығын шарасыздана төмен түсірді. Оның әйелді төмпештеп алғысы келгені, рас еді. Бірақ, бәлкім, әйел де мұның да сондай әрекет жасағанын күтіп жатқан болар. Әрине, соны күтіп жатыр. Себебі, қылмыскердің жазасын тартқызу дегеннің өзі, оның әрекетінің өтемі қайтқанын мойындаудан өзге түк те емес.

	Ол әйелден теріс айналып, еденге құлай кетті де, қос қолын төбесіне қойып, ақырын ыңырсыды. Аузына толып кеткен сілекейін кері жұтқысы келіп еді, бірақ жұта алмай қойды – онысы тамағына кептеліп тұрып қалды. Аузының түкірік бөлетін қабығы, сірә, құмның дәмі мен иісіне өте қатты тітіркететін болып кетсе керек, содан да мұның осында болғанына біршама уақыт өтсе де, мына жағдайға көндігетін түрі жоқ. Түкірігі дереу ауыз қуыстарына толып, көпіршіген ақ қоймалжыңға айналады. Сілекейін түкіріп тастаған ол аузында қалған құм түйіршіктерін одан әрі қаттырақ сезінді. Еркек тілінің ұшымен ернінің ішкі қуысын жалап, қайта-қайта түкіріп, аузын құм түйіршіктерінен арылтуға тырысты, бірақ ол құрғырларының таусылатын түрі жоқ. Тек аузы құрғап, удай аши бастады, құдды аузының ішін түгел үсік шалған тәрізді.

	Жарайды, мұндайда не істерсің енді. Әйелмен міндетті түрде сөйлесіп, бәрін түгел айтып беруге көндіру қажет. Тек жағдай толық түсінікті болғанда ғана бұл тұйықтан шығар жол таба алмақ. Алдағы әрекетінің жоспарын жасап алмай болмайды. Бірақ мынадай жағдайға қалай төзе тұрмақ?.. Ал әйел мұның сұрағына тіл қатпай қойса қайтеді? Шын мәнінде ең сұмдық жауап сол болар еді. Және ондай қатерді жоққа шығаруға болмайды. Әйелдің мынау сірескен үнсіздігі... шынымен-ақ, бұл әйел аяғын бауырына жиып алып, қорғансыз құрбандық тәрізді неғып жатыр?

	Етбетінен жатқан жалаңаш әйелдің кейпі көзіне анайы көрінді, сол жатысында жануарларға тән бір нәрсе бар. Бұл тәніне қол тигізсе болды, шалқасынан аунап түсуге әзір жатқан тәрізді. Сол туралы ойлай қоюы мұң екен, еркек ұяттан тұншығып қалды... Бірақ, оқыстан көз алдына өзінің жендет сынды әйелді қинап жатқаны елестеді, өзін әр жері құммен опаланған әйел тәнінің үстінде жатқандай сезінді. Бәрі түсінікті... Ерте ме, кеш пе солай болары анық... Сол кезде мұның оған бірдеңе деп айтуға құқы да болмайды...

	Қарнының төменгі жағы шымырлап ауыра бастады. Бұтын кернеген зәр сыртқа шығуға асықтырды.





8




	Дәрет сындырып болған еркек бойын жеңіл сезінген қалпы құмнан көтерілген ауыр ауаны жұтып, сол орнында ұзақ тұрды... Ол тұрған кезінде қандай да бір үміттің пайда боларын күтіп тұрған жоқ-ты.

	Әншейін, үйге қайта оралуға құлқы болмады. Жанында әйел жоқ кезде оның жанында болудың қандай қатерлі екенін анық түсінді. Жоқ, мәселе, сірә, әйелдің өзінде емес шығар, мәселе оның қалай жатқанында, жатқан кейпінде. Осы өмірінде бір де бір рет мұндай ұятсыз әйелді көрген емес. Жоқ, бұл енді алтын берем десе де үйге қайтып кірмейді. Әйелдің жатқан кейпі өте қатерлі.

	Өліп қалған сияқты: осындай бір сөз бар. Жәндіктер мен қоңыздардың кейбір түрлері оқыстан қатерге тап болғанда сіресіп қатып қалатын күй бұл... Жұлым-жұлымы шыққан сурет. Диспетчерлік басқару орталығын жындылар жаулап алған әуежай... Өзі тұрған орнынан қозғалмай қойса, әлемдегі бүкіл қозғалыс атаулы тоқтап қалатынына сенгісі келді – себебі қысқы ұйқыға батқан бақалар үшін қыс деген ұғым мүлде болмайды емес пе.

	Ол қиялға беріліп тұрған кезде, күн бұрынғыдан да бетер адам төзгісіз қызумен шыжғыра бастады. Еркек өртеп бара жатқан күн сәулесінен басын қорғау үшін үш бүктетіліп жүрелей отыра кетті. Содан сон басын төмен иіп, көйлегінің жағасынан ұстады да, бар күшімен тартып қалды. Жоғарғы үш түймесі ұшып түсті. Жағасынын астына жиналып қалған құмды сілкіп түсіріп тұрып еркек әйелдің кешегі «құм еш уақытта құрғақ болмайды, маңындағылардың бәрін бірте-бірте шірітуге жетерлік ылғал оның бойында әрқашан бар» деген сөзін есіне алды. Көйлегін қағып-сілкіп болып еркек шалбарын сәл де болса жел кеулеп тұруы үшін белдігін босатты. Бірақ, жалпы алғанда, осыншама мазасызданатындай ештеңе болған жоқ сияқты. Оқыстан пайда болған әлсіздік, дәл солай оқыстан ғайып болды. Сірә, ылғал құм ауамен жанасу бойына өзінің аждаһа күшін жоғалта бастайтын болуы керек.

	Осы сәтте оның басына тың ой сап ете қалды: бұл әйелдің тыр жалаңаштығын тым бір жақты түсініп, үлкен қате жіберген сияқты. Әрине, ол әйелдің мұны қармағына түсіргісі келген құпия ниеті мүлде болмады деп айта алмас. Бірақ оның тыр жалаңаш жатуы жергілікті жағдайға байланысты күнделікті әдеті болуы да мүмкін ғой. Әйелдің тек таң ата ғана ұйықтауға жататыны анық. Ұйықтап жатқан кезде адам тез терлейді. Егер тек күндіз ғана ұйықтауға тура келсе, әрі балқыған құм қазанның ішінде ұйықтайтын болсаң, онда тыр жалаңаш шешінгің келетіні табиғи нәрсе. Оның орнында болса, мұның өзі де шешінер еді, әрине, егер сондай мүмкіндік туса.

	Бұл ой оны бірден ауыр сезімнен арылтып жіберді, құдды терге малшынған денесіндегі құмды үп еткен желдің қағып түсіргені тәрізді. Өзінің қорқынышын қоюландырудың түкке де қажеті жоқ. Нағыз еркек болат пен темір бетоннан жасалған сан түрлі кедергі болса да, бәрін бұзып-жарып, қашып шыға алады. Құлыпты көру бойына бірден құлазуға болмайды, ең әуелі, оған шақ келер кілттің бар-жоғын анықтап алу қажет емес пе... Ол асықпай құмды кешіп, үйге беттеді. Бұл жалпы әйелмен сабыр сақтай отырып әңгімелесіп, одан өзіне қажетті нәрсенің бәрін біліп алу қажет... Бұл оған айқайлап тап бергенде, тіс жармай қойып әйел дұрыс жасаған... Бәлкім, әйелдің тырс етіп үн қатпай қойғаны жай әншейін ұялған түрі шығар: өзінің жалаңаш қалпын бұған көрсетуге еш қайран жасай алмағанына ұялған түрі.





9




	Шоқтай қайнаған құмның көз шағылдырар жарқылынан соң үй іші алакөлеңке әрі дымқыл сезілді. Мүңкіген ыстық ауадан мүктің иісі шығады – сырттағыдай емес. Кенет оған көзінің алдында әр түрлі нәрселер елестей бастағандай көрінді.

	Әйел еш жерде жоқ. Бір сәтке ол қалшиып орнында тұрып қалды. Қаптаған жұмбақ жалықтырды әбден! Бірақ, мұнда тұрған ешқандай жұмбақ жоқ. Әйел, әрине, осында. Әне, басын төмен иіп, бұған арқасын беріп, қолжуғыштың жанындағы су толы шелекке төніп тұр.

	Киініп алыпты. Бір түстен таңдап тігілген, айқын өрнекті ашық жасыл кимоно мен шалбардан жаныңды сергітер дәмді бальзамның хош иісі бұрқ ете түскендей болды. Иә, бұған не істерсің енді. Тағы да әйел туралы көбірек ойлауға көшіпті. Бірақ мынадай мүлде ақылға сыймас жағдайда, оның үстіне түнімен дұрыс ұйықтамай шыққан кезде, мұның көз алдында әр түрлі елес ойнамауы мүмкін емес.

	Әйел бір қолымен шелектің ернеуін ұстап, сол үңілген қалпы, екінші қолының саусағымен су бетінде шеңбер сызып тұр. Еркек құм мен терден ауырлап кеткен жейдесін қатты-қатты қағып-сілкіп, оны білегіне добалдай қып тығыз орап алды.

	Әйел жалт қарап, дегбірі қаша бастады. Оның жүзінен үнсіз сауал жалыныш белгісі ап-анық аңғарылады, бейне ол дәл осындай жалынышты кейіпте ғұмыр бойы өмір сүріп келе жатқандай көрініп кетті. Еркек шамасы жеткенше өзін-өзі ештеңе болмағандай ұстауға тырысты.

	– Қатты ыстық, ә?... Мұндай ыстықта әншейін жейдеңді кигің келмейді.

	Бірақ әйел бұған әлі сенімсіздікпен, сұраулы жүзбен қарап тұр. Ақыры ол жасқаншақтана, өзін-өзі зорлағандай, үзік-үзік үнмен тіл қатты:

	– Иә... ол рас.... Киіммен жүріп терлесең, бүкіл денеңе құм бөртпе қаптап кетеді.

	– Құм бөртпе,

	– Ой-й... Терің қызарып... күйіп қалған сияқты болып, сулана бастайды.

	– М, М, сулана бастайды?... Менің ойымша, терің әншейін ылғалмен үйкелетін болар.

	– Бәлкім, содан да болар... – Әйел сәл-пәл батылдана бастаған тәрізді, сөзі де түзелді. – Қалай терлей бастаймыз, солай үстіміздегі шешуге болатын нәрсенің бәрін сыпырып тастауға тырысамыз... Көріп тұрған жоқсыз ба, қалай тұратынымызды біреу-міреудің көзіне түсемін деп қорқудың түк керегі жоқ...

	– Иә, әрине... білесіз бе, ыңғайсызданып тұрғаным, бірақ, бәрібір, мына жейдемді жуып беруіңізді өтінгім келіп тұр.

	– Жарайды, ертең өзі де су келетін күн.

	– Ертең?... Ертең, сірә, кештеу болар... – Еркек мырс ете қалды. Епті бұрылыс жасап, ол әңгімені өзіне қажетті арнаға ауыстыра алды. – Айтпақшы, мені жоғарыға қашан көтеріп шығарар екен. Маған мынаның бәрі қолайсыз... Мен сияқты қарапайым қызметкер үшін белгіленген еңбек тәртібін, тіпті, жарты күнге бұзғанның өзі елеулі салдарларға әкеліп соғуы мүмкін... Мұнда бір минутымды да жоғалтқым келмейді... Қаттықанаттылар деген – жердің бетімен ғана ұшатын жәндіктер.... Құмды жерлерде олар өте көп болады, сіз білесіз бе, олардың қандай болатынын?... Мен өзімнің дәл осы демалысым кезінде сол жәндіктің қандай да бір жаңа түрін табуға тырысып көрсем бе деп едім...

	Әйел ернін ақырын жыбырлатты, бірақ ештеңе айтпады. Ол өзіне таныс емес «қаттықанаттылар» деген сөзді ішінен қайталап тұрған сияқты көрінді. Бірақ еркек әйелдің тағы да томағатұйықтана қалғанын қапысыз аңғарды. Содан да ол ештеңені байқамаған болып, әңгіменің тақырыбын басқа жаққа аударды:

	– Қалайша сіздерде ауылдың басқа тұрғындарымен хабар алысып тұратын құрал жоқ?.. Мәселенки, егер жермайдан босаған ыдыстарды даңғырлатып қақса не болады?

	Әйел жауап қатқан жоқ. Лақтырған тастың суға батқанындай жылдамдықпен ол тағы да өзінің қорғаныш тұтар үнсіз қалпына батып бара жатты.

	– Не нәрсе бұл а?.. Неге үндемейсіз? – Еркек ашуға бой алдыруға шақ қалды, айқай салғысы келген ниетін әзір басты. – Түсінбеймін не нәрсе екенін... Егер мені біреумен шатастырып алсаңдар, қателесіп кеткен екен ғой деп есептейміз де қоямыз – бәрі ың-шыңсыз бітеді... Өтті-кетті, мен шу шығаратын адам емеспін. Сондықтан сіздің тіл қатпағаныңыз – сендердің қолдарыңнан келетін қарекеттің ең жаманы... Мейлі өзің біл. Дәл мына сіз сияқты тымпиып тұрып алатын оқушыларым бар. Мен оларға қайта-қайта айтамын: кінәнің бәрін өз мойындарына алған сияқты болып қаншама тымписаңдар да, шын мәнінде, бұл ең бейшара қылық деп... Егер сіз өз әрекетіңізді ақтап алғыңыз келсе, не кедергі болып тұр, бірден айтып салмайсыз ба?

	– Бірақ... – Әйел жанарын тайдырып әкетті, алайда оның үні күтпеген жерден қатқыл шықты. – Сіз, сірә, өзіңіз де түсінген боларсыз?

	– Түсінген боларсыз? – Еркек, тіпті, өзінің шошынған сезімін жасыруға тырыспады да.

	– Иә, мен ойлап едім, сіз бәрін түсінген болар деп...

	– Мен түкке де түсінгем жоқ! – Еркек ақыры өзін-өзі ұстай алмай айқайлап жіберді. – Қалай мен түсіне аламын! Ешкім ештеңе айтпаса, бірдемені түсіне аласың ба, сірә?!

	– Бірақ, шынымен-ақ, міне мынадай тіршілікті жалғыз басты әйел көтеріп шыға алмайды ғой...

	– Ал, мұның бәрінің маған қандай қатысы бар?

	– Иә, сірә, мен сіздің алдыңызда кінәлі шығармын...

	– «Кінәлімін» деген не-е сөз? – Ыза буғаннан еркектің тілі күрмеліп қалды. – Сонда, бұл жерде о бастан ойластырылған қараң пиғыл жүзеге асқан екен ғой? Сөйтіп, құрулы қақпанға жемтік тастаған... Мұнда әйелді отырғызып қойса болды, мен тап бір ит не мысық секілді тарпа бас салады деп ойлаған...

	– Өте дұрыс, жуықта терістіктен жел тұрып, құмды боран басталады емес пе – біз одан қатты қорқамыз... Әйел айқара ашық жатқан есікке көз қиығын салып өтті. Оның бір ырғақты, құмыққан үнінен соқыр сенім шеті аңғарылады.

	– Бұл қалжың емес! Тіпті, ақымақтықтың да шегі бар! Мыналарың қаңсыз қапасқа қамаудың дәл өзі... Нағыз қылмыс... Тап бір зорлықтан өзге жол, мысалға, күндік ақыға жұмыссыздарды шақырмайсыңдар ма, толып жүрген жоқ па ондайлар!

	– Ал егер бізде не болып жатқанын ондағылар біліп қойса ше, оның несі жақсы...

	– Ал егер олардың орнында мен болсам, сонда қауіпсіз бе?.. Сандырақ!..

	Сіздер қатты қателесіп отырсыздар! Қанша өкінішті болса да айтайын, мен қаңғыбас біреу емеспін. Мен салықты да төлеп тұрамын, менің тұрақты мекен-жайым бар... Ертең-ақ маған іздеу салады, сол кезде мұндағы сендердің бәріңнің тиісті сыбағаларыңды береді! Қалайша соны түсінбейсіңдер? Осындай қарапайым нәрсені де түсінбейсіңдер ме?.. Қызық, сол кезде қалай ақталмақсыңдар... Кәне, бастықтарыңды шақыра ғой... Мен оған жақ-сы-лап түсіндірейін, оның қандай ақымақшылықты ойлап тапқанын!

	Әйел жанарын төмен салып, ақырын күрсінді. Еңсесі түсіп кетті, бірақ өзі тұрған орнынан қозғалған да жоқ, құдды күші жетпес ауыр жүк артылған бұралқы күшік тәрізді. Әйелдің Бұл кейпі еркекті одан әрі ызаландырып жіберді:

	– Ал, неменеге күмілжисің, шешім қабылдауға батылың бармай тұр ма?... Мәселе тек маған ғана қатысты емес. Демек сен де мен сияқты құрбандық екенсің ғой? Не, олай емес пе? Жаңа ғана өзін айттың емес пе, ана жақтағылар мұнда қандай өмір бар екенін білсе, жаман болады деп... Осы өзіңмен-өзің де бұлай өмір сүруге болмайтынын мойындап тұрсың ғой, солай емес пе. Бәріне кешіріммен қарап, монтиып тұруыңды доғар – күң де бір, сен де бір. Сені мұнда қамап қоюға ешкімнің қақысы жоқ!... Кәне, тезірек шақыр біреуді! Біз бұл қапастан шығуымыз қажет!.. А, а, түсініп тұрмын!... Қорқасың, ә?.. Түк емес! Неден қорқасың?.. Жаныңда мен бармын ғой!.. Менің газетте істейтін таныстарым бар. Біз мынаның бәрін әлеуметтік мәселе қылып көтереміз... Ал кәне?.. Неменеге үндемейсің?.. Айтып тұрмын ғой, сен ештеңеден қорықпа!..

	Аздаған үнсіздіктен соң, дәл бір мұны жұбатқысы келгендей-ақ, әйел оқыстан тіл қатты:

	– Мен түскі ас әзірлейін бе?...





10




	Ақырын баспалап, тек көзінің қиығымен қалай картоп аршып жатқанын бақылап отырған еркекті бір ой мазалауда: әзірлеп жатқан тағамды жеген дұрыс па, жемеген дұрыс па.

	Қазіргі сәт бұған сабырлылық пен салқынқандылық ең керек кез.... Әйелдің ниеті түсінікті, енді кез келген күмәннен арылу қажет, бос үмітке алданудың керегі жоқ, дұрысы – шындықтың жүзіне тура қарап жасау... Заңсыз әрекет жасап отырсыңдар деген айыптауды кейінге қалдыра тұрайық... Ал қарныңның аштығы тек жігеріңді жасытады... Күшіңді жинауға кедергі келтіреді. Бірақ егер бұл қазіргі жағдайына үзілді-кесілді көнгісі келмесе, тамақтан бас тартқаны дұрыс шығар. Ештеңеге көнбей отырып, берген тамағын жеу күлкілі болар еді. Тіпті, ит екеш ит те тамақ берген кезде құйрығын бұтының арасына қысады ғой.

	Жарайды, әліптің артын бағайын... Әйелдің ниетінің қаншалықты терең екенін білмей тұрып, мұндай шұғыл қорғанысқа көшудің қажеті жоқ... Одан тегін бір нәрсе алу, титтей мейірбандығына бөлену туралы ешбір әңгіме болмауы керек...Тамағына түп-түгел ақшасын төлейді... Ал әгәрки, ақшасы төленді ме, бұл өзін қарыздармын деп есептемеуіне болады, түк те қарыздар болып қалмайды... Тіпті, бокстан хабар беріп жататын теледидар тілшісі де әккі айтпай ма, шабуыл қорғаныстың жақсы түрі деп.

	Сонымен, тамақтан бас тартпауға тамаша желеу тапқан еркек жеңіл тыныс алды. Оқыстан санасы сәулеленіп кеткен тәрізді, осы уақытқа дейін тайқып ұстатпай қойған ой желісін енді тапқандай. Бұған негізгі бөгет құм болып тұрған жоқ па? Әгәрки, солай болса, енді бостан-босқа өзінің алдына қайдағы бір ауыр міндеттерді қоюдың түкке қажеті жоқ – енді, мысалға темір торды бұзып өтем дейтіндей немесе соған ұқсас тағы бірдемелерді. Жіп сатыны жинап алып кеткен екен, ағаштан-ақ саты жасап алуға болады ғой. Құм қабырғаны қазып, қазіргіден жайпақтау етуге де болады... Егер сәл-пәл миыңды жұмыс істеткізсең, бәрінің шешімін табу қиын емес... Бәлкім бұл тым қарапайым болып көрінер, бірақ мұндай тәсіл мақсатыңа тезірек жеткізер болса, онда қарапайымының өзі жақсы. Колумб жұмыртқасы туралы мысалдан-ақ көрініп тұрған жоқ па – ең дұрыс шешімнің, көбінесе, түкке тұрғысыз қарапайым болып келетіні. Егер тек қиындықтан қорықпасаң... егер тек жан-тәніңмен күресе білсең... міне, сонда ештеңеден үміт үзуге болмайды.

	Әйел аршып болған картобын турай бастады, содан соң оған сабағымен бірге ұсақтап туралған шалқан қосып, бәрін ошақ үстінде ілулі тұрған шойын қазанға аударды. Су өтпейтін жылтыр қағаз қапшықтан еппен сіріңке алып, от жақты да, сіріңкені қапшыққа қайта салып, аузындағы рәзіңке бауын тартып, қапшықты қайта буды. Содан соң тегешке күріш салып, үстіне су құюға кірісті. Сірә құмнан тазартқалы жатыр. Қазандағы ботқа бүлкілдеп қайнай бастады, шалқанның сүйкімсіз иісі мүңкіп кетті.

	– Қалған су енді көп емес, бірақ сонда да болса, бәлкім беті-қолыңызды жуып аларсыз? Ой, кешіріңіз... Ауыз су басқа жақта. Әйел қол жуғыштың астынан жылтыр қағазға оралған үлкен құтыны суырып алды. – Аса салқын емес, бірақ мен оны ішуге жарамды болу үшін қайнатып алғанмын.

	– Ау, шелекте аз да болса су қалдырмасақ, ыдысты немен жуамыз.

	– Жоқ-ә, ыдысты мен құммен сүртіп аламын, мүлде тап-таза болып шыға келеді.

	Солай деді де, әйел терезенің алдынан бір уыс құм алып, тостағанның ішіне тастады да, ысып-ысып сүртіп, тостағанды еркекке көрсетті. Еркек тостағанның тазарғанын не тазармағанын дұрыстап біле алған жоқ. Бірақ тазарған шығар деп шешті. Қалай болғанда да, құмды дәл осылай қолдану еркектің бұрыннан көңіліне түйген түсінігіне толық сай келетін еді.

	Ол тағы да қолшатырдың астында отырып тамақтанды. Қайнатылған көкөніс пен қақталған балық... Бәріне аздап құм араласқан. Әгәрки қолшатырды төбеге іліп қойса екеуі бірге отырып-ақ тамақтануларыңа болар еді деп ойлады еркек, бірақ бұл ойын ашып айтуға қорықты, әйел мұның сөзін жақындасуға тапқан желеу деп бағалауы мүмкін ғой. Тек сырт көзге қою көрінетін төменгі сортты шай тым дәмсіздеу екен.

	Еркек тамақтанып болған соң, әйелдің өзі де қолжуғыштың жанына отырып алып, бір жапырақ жылтыр қағазды басына бүркенді де, ақырын тамақ жеуге кірісті. Мына түрі әлдебір жәндікке ұқсайды екен деп ойлады еркек. Қалайша бұл ғұмырының ақырына дейін мынадай тірлік кешіп жүре бергісі келеді?... Жоғарыдағылар үшін бұл шұңқыр тек ұлан-ғайыр жердің шоқымдай бөлшегі ғана, бірақ шұңқырдың түбінен ештеңе көрінбейді тек шетсіз-шексіз құм мен аспан... Бір түсті тіршілік құдды жанарында мәңгіге қатып қалған сурет дерсің... Мынау әйел өмір бойы осындай тіршілік кешіп жатыр, тіпті, еске алатын ештеңесі жоқ шығар бұл байғұс осы өмірінде ешкімнен бір ауыз жылы сөз де естімеген болар-ау. Содан да, сірә, мұны қақпанға түсіріп, мына әйелге ерекше сый ретінде әкеліп бергенде, оның жүрегі жігітпен кездесуге алғаш тәуекел еткен қыз тәрізді бір тулаған шығар-ау... Қандай аянышты...

	Ол әйелдің жүрегіне жылы тиетіндей бір нәрсе айтқысы келді. Әңгімені бірдеңе етіп бастау үшін темекі тартып алғанды мақұл көрді. Шынымен-ақ, мұнда жылтырақ қағаз ең қажетті зат, онсыз күн көре алмайсың. Жанған сіріңке талын қанша тигізсе де, шылымы тұтанбай-ақ қойды. Ол шылымын үсті-үстіне қатты сорғаны сондай, тіпті, жағы ауырып кетті, бірақ қанша тырысса да тек түтіннің дәмінен өзге түк сезінген жоқ. Әрі қою да ащы сол түтіннің өзі тек тілін удай ашытып, шылым шеккен құрлы болған жоқ. Көңіл күйі кілт бұзылды. Әңгімелері де жараспай қойды, әрі мұның өзінің де әйелмен сұхбаттасуға зауқы соқпай қалды.

	Тағамнан босаған ыдыстарды жинап алып, жер еденге текшелеп қойған әйел асықпай оған құм себе бастады. Өзін-өзі қорлағандай батылсыздау үнмен тіл қатты:

	– Сіз білесіз бе... Шатырдағы құмды күрейтін уақыт болды.

	– Құмды күрейтін? А-а, жарайды, күрей беріңіз... – Еркек бейжай қалып танытты (Менің оған қандай қатысым бар. Мейлі өрліктері шіри берсін, мейлі тіреулері құлай берсін. Маған келіп-кетер не бар?) – Егер мен сізге қолбайлау болып отырсам, бәлкім, бір жаққа бара тұрармын?

	– Кешіріңіз, еркіңіз білсін, бірақ...

	Мүләйімсуін! Тіпті, бет жүзінен ештеңе сездірмеуге тырысуын қарашы!

	Ал көңілі алай-түлей шығар құдды шірік жуаны тістеп алғандай... Алайда әйел үйреншікті қамын жасағандағы епті жылдамдықпен бетінің төменгі жағын екі бүктелген орамалмен таңып алды да, қолтығына сыпырғы мен бір жапырақ тақтайын қыстырып, тек бір жақтауы ғана қалған қабырғалық шкафтың сөресіне шықты.

	– Шынымды айтсам, егер сіз менің пікірімді білгіңіз келсе – мұндай үйдің құлап қалғанының өзі жақсы.

	Еркек еркінен тыс айқайлап жіберді, оқыстан сап еткен өзінің ашу-ызасынан өзі де сасып қалды. Ал әйел болса, бұдан да бетер абыржыған түрмен оған аңтарыла қарап қалыпты. Қарай гөр өзін, мүлде жәндікке айналып әлі үлгермеген сияқты...

	– Жоқ, сіз ойлап қалмаңыз, мен тек сізге ғана ашуланып отыр деп. Сендер бәрің жабылып, бір адамды торға түсірдік деп ойлайтын шығарсыңдар. Мен мұндай кикілжіңге шыдай алмаймын. Түсінікті ме? Тіпті түсінбесең де маған бәрі бір. Тыңдайсың ба, мен сізге бір қызық оқиғаны айтып берейін... Бұл өзі баяғыда болған оқиға. Мен өзім жалдап тұрған бөлмеме ешкімге керегі жоқ бір итті кіргізіп алғанмын, сабалақ-сабалақ қалың жүні ерекше ұйыса өскен қаңғыбас ит. Байғұстың жүні, тіпті жазда да түлемейтін еді... Ылғи бір қайғылы, бейшара кейіпте жүретін. Бір күні жүнін қырқып тастағым келді... Содан, мен оны қырқып болып, қырқылған жүнін лақтырып тастауға жинап жатқанмын, ит сол сәтте, білмеймін көзіне не елестегенін, кенет ұлып, жерде жатқан жүннің бір шүйкесін тістеп алды да, өз орнына қашып барып жата кетті...... Бәлкім, ит қырқылған жүнді өз денесінің бір бөлшегі деп есептеп, одан айырылғысы келмеген болар. – Еркек бұл әңгімені әйелдің қалай қабылдағанын білмек болып, оған көз қиығын салған, бірақ әйел бұрынғы, шкаф сөресінің үстінде ыңғайсыз бүгілген қалпы тұр, тіпті, бұл жаққа бұрылып қарауға талпынбапты да. – Жарайды, жақсы... Әр адам өзінше ойлайды... Мейлі құм күрейсің бе, мейлі басқа жұмыс жасайсың ба еркіңіз, өз қалауыңыз білсін. Ал мен үзілді-кесілді бұлай шыдап отыра алмаймын. Жетер! Тұра тұр, сәл шыда – содан оң басқан ізімді сипап қаласың!... Сендер бекер-ақ Менімен ойнайсыңдар... Өзім қаласам болды, бұл жерден қашып кетемін, түк те қиын емес... Иә, міне, темекім де таусылыпты...

	– Темекі... – Әйелдің аңқаулығы ақымақтықпен астасып кеткен тәрізді. – Сәл кейінірек болады, су әкелген кезде...

	– Темекі әкеле ме?... Темекіні де ме? – Еркек өзі де күтпеген жерден мырс етті. – Мәселе онда емес... Мәселе қырқылған жүнде, қырқылған жүнде... Қалайша түсінбейсіз?... Мен мынаны айтқым келеді, қырқылып қалған жүн үшін, тіпті, шыбық сындырудың да қажеті жоқ.

	Әйел үнсіз, тіпті, өзін-өзі сақтау үшін бірдеме айту ниеті де жоқ сияқты. Сәл қимылсыз тұрды да, еркектің әңгімесін бітіргеніне көзі жеткен соң, түк болмағандай кейіппен үзіліп қалған жұмысын қайта жалғастыруға кірісті. Шкафтың үстіндегі шатырға шығатын ойықтың қақпағын әрі жылжытып, беліне дейін ойыққа кірді де, ернеуге қолын тіреп, аяғын ыңғайсыз салбырата жоғары көтеріле бастады. Аннан да, мұннан да сыздықтап құм себезгіледі. Сірә, шатырда қандай да бір тосын жәндіктер де бар шығар деп ойлады еркек... Құм және шіріген ағаш... Жоқ, жетер, тосын нәрсеге онсыз да шамадан тыс тойды!

	Көп ұзамай төбеден, ана жерден де, мына жерден де сансыз көп құм жылғасы төмен саулады. Бір таңғаларлығы, осыншама мол құм ағыны дыбыссыз дерлік сорғалауда. Қас қағым сәтте еденді жауып жатқан ши үстінде қаусаған үй төбесінің барлық қуыстары мен ойықтары бедерленіп шыға келді. Құм мұрнын бітеп, көзіне тығылды. Еркек сыртқа атып шықты.

	Алғашқы сәтте үйден жүгіріп шығып, шоқ басып алғандай әсерде болды, табаны балқып бара жатқан сияқты. Бірақ, көңілінің түкпіріне, тіпті, мынадай аптап ыстықта да ерімейтін мұз кесегі түсіп кеткендей. Көңілінің түкпірінде ар-ұяты бұрқ-сарқ қайнап жатты. Мынау әйел құдды хайуан... Онда өткен өмір де, болашақ та жоқ – тек бүгінгі күнімен ғана өмір сүреді... Жылтыр тақтадан борды қалай сүртіп тастасаң, адамды да солай бұл өмірден сүртіп тастауға болады деген соқыр сенім үстемдік еткен әлем бұл... Біздің заманымызда әлдебір жерде дәл осындай жабайылық орнаған деген нәрсе үш ұйықтасаң түсіне енер ме. Жарайды, енді... Әгәрки, мұны өзінің шошынған күйден арылып, қайтадан сабырлы күйге түсе бастағанының белгісі деп есептесе, онда арланғанының өзі жаман нәрсе емес.

	Алайда бостан-босқа уақыт өткізбеу керек. Қараңғы түскенше бар шаруаны бітірсе, дұрыс болар еді. Көзін сығырайта қарап, ол беті толқынданып жатқан, балқыған шыныны еске түсіретін жеңіл мұнар тұмшалаған құм қабырғаның биіктігін мөлшерлеп көрді. Құм қабырғаға неғұрлым ұзақ қараған сайын ол соғұрлым биіктей түскен тәрізді. Әрине, табиғаттың еркіне қарсы тұрып, жайпақ жарқабақты тіп-тік жарға айналдыру өте қиын, бірақ бұл тіп-тік жарды жайпақ жарқабаққа айналдырғысы келіп тұрған жоқ па – бар болғаны сол ғана. Салы суға кететіндей ештеңе де жоқ сияқты.

	Мұндайда жоғарыдан қаза бастаса оңды болар еді. Алайда оған мүмкіндік жоқ екен, онда төменнен бастап қазудан өзге амал жоқ. Алдымен ол құм қабырғаның ең түбінен қажетті шұңқырды қазып алады да, жоғарыдағы құмның құлауын күтеді, содан соң төменнен бастап тағы да қазады, жоғарыдағы құм тағы да құлайды.... Мұндай әрекетті қайта-қайта қайталай отырып, бұл барған сайын жоғары көтеріле беретін болады, сөйтіп түптің түбінде мынау шұңқырдан өрмелеп шығады. Әрине, мұның жолына опырылған құм құламалары кедергі келтіруі мүмкін, тіпті, құм көшкінінің төмен қарай домалатып әкетуі де ғажап емес. Бірақ, оның көшкін деп аталғаны болмаса, құм дегенің су емес қой. Құмға батып кетіпті дегенді бұл еш уақытта естіген емес.

	Күрек ыдыстармен бірге үйдің артқы қабырғасының жанында жатыр екен. Жарты шар тәрізді болып қайралған өткір жүзі фарфор сынығы сияқты ағарып көзге шалынады.

	Біршама уақыт бойы ол жан-тәнімен жұмысқа беріліп, кідіріссіз қазумен болды. Құм қазуға жеңіл емес пе, ол тез өніп жатты. Құмға кірген күректі әр сілтеуі, әрбір демалысы өтіп жатқан уақыт ырғағымен бірге соққандай. Алайда, көп ұзамай, қос білегі шаршағандықтан хабар бере бастады. Өзіне ұзақ уақыт қазған сияқты көрінген, бірақ, неге екені белгісіз, жұмысының нәтижесі көзге онша байқалмайды. Қазған шұңқырының дәл үстінде жатқан құмның кішкентай бөлігі ғана төмен лықсыды. Бәрі де өзі ойша сызып елестеткен қарапайым геометриялық сұлбадан мүлде өзгеше болып шықты.

	Үрейге бой алдыруға әлі ерте. Ол әрі сәл дем алып, әрі есептеулерін тексерту үшін шұңқырдың шағын үлгісін жасап көру қажет деп шешті. Бақытына орай, үлгіге керекті құм жеткілікті. Ол үйдің бастырмасының астындағы көлеңкеден қолайлы орын тауып алып, елу сантиметрлік шағын шұңқыр қазуға кірісті, бірақ, неге екені белгісіз, оның қабырғасын өзіне қажетті бұрышпен тіктей алмай-ақ қойды. Ең ары кеткенде – қырық бес градус...анау құм қабырғаның жоғарғы ернеуі тәрізді. Шағын шұңқырдың түбін тереңдетуге де тырысып көріп еді, бірақ жан-жағынан құм сусып, жарқабағының тіктігі сол күйі өзгермей қалды. Құм шұңқыр жарқабағы тіктігінің бұрышы әлдебір себептермен тұрақты болады екен ғой. Құм түйіршіктерінің салмағы мен кедергісі, сірә, бір-біріне пропорционал шығар. Егер солай болса, демек, онда бұл қазбақ болып отырған анау құм қабырғаның көлбеу бұрышы да дәл осындай.

	Жоқ, олай болуы мүмкін емес... Әлде мұның көзі алдап тұр ма, бірақ жоқ, олай емес... Қандай жарқабаққа да төменнен қарасаң, ол қашан да шын мәніндегідей тіктеу болып көрінетіні pac.

	Бірақ, бәлкім мұның бәрін мөлшерге қатысты қарастыру керек шығар?... Егер мөлшер әр түрлі болса, әрине, қысым да әр түрлі болады. Егер қысым әр түрлі болса, онда салмақ пен кедергінің пропорциясы да міндетті түрде өзгереді. Бәлкім, бұл жерде құм түйіршігінің құрылымының да әсері бар. Табиғи күйдегі қызыл саз бен қазылып алынған қызыл саздың қысымға кедергілерінің мөлшері мүлде әр түрлі. Иә, айтпақшы, ылғалдылыққа да назар аудару қажет... Демек, анау құм қабырғаға қарағанда мынау үлгі мүлде басқа заңға бағынуы мүмкін ғой. Қалай да жасаған тәжірибесі пайдасыз болған жоқ. Жарқабақтың тік бұрышы өте тұрақты екенін түсінді – осының өзі-ақ үлкен жетістік. Және, былай алғанда, өте тұрақтылықты кәдімгі тұрақтылыққа айналдыру онша қиын нәрсе емес.

	Өте қаныққан ерітіндіні аздап шайқаса болды, кристалдар ажырап, ол қаныққан ерітіндіге айналады.

	Кенет ол жанында біреудің тұрғанын ту сыртымен сезініп, жалт қарады. Әйел есік алдында тұрып алып, бұған барлай қарап қалыпты. Еркек, тіпті, оның үйден қашан шыққанын да естімей қалған-ды. Бірақ ұрлығының үстінен түскендей-ақ ол сасқалақтай кері шегініп, жан-жағына алақ-жұлақ қарады. Міне, сол сәтте, шығыс жақтағы құм жарқабақтың төбесінен қылжиған үш адамның басын көрді. Бәрі де орамалмен тұмшаланып алған. Беттерінің төменгі жағы бүркеулі, содан да бұл олардың кешегі шалдар не басқалар екенін анық біле алмады. Солар тәрізді. Алғашқыда еркек қорқып кетті, бірақ дереу бойын жиып алып, оларға назар аудармастан жұмысты жалғастыра беру қажет деп шешті. Бұған қарап тұрғандар, тіпті, жігерін жанығандай болды.

	Малынған тер мұрнының ұшынан жерге тамшылап, көзіне құйылды. Оны сүртіп тастауға да мұршасы жоқ, ашыған көзін тарс жұмып алып-ақ қаза берді. Қандай жағдайда да, қолы тыным таппауы керек. Мұның өте өнімді жұмыс жасап жатқанын көрген кезде аналар өздерінің қаншалықты тар маңдайлы, көрсоқыр жандар екенін түсінетін болады.

	Ол сағатына қарады. Шалбарына сүртіп, сағат шынысын құмнан тазартты. Енді ғана екіден он минут кетіпті. Сол бұрынғы уақыт, бұл сағатына соңғы рет қарағанда да сағат тілі екіден он минут кеткенін көрсетіп тұрған. Өзінің тез жұмыс жасай алатынына сенімі күрт азайып кетті. Әгәрки, ұлудың көзімен қарасақ, күн, сірә, бейсбол добының ұшқанындай жылдамдықпен домалап бара жататын шығар. Ол қайтадан күрегіне шап беріп, құм қабырғаға тосын күшпен өршелене ұмтылды.

	Кенет жоғарыдан құм көшкіні лап берді. Төменге торсық құлаған секілді құмығыңқы дыбыс шықты да, мұның кеудесін әлдебір зіл салмақ жаныштай бастады. Не болғанын түсіну үшін басын көтеріп, жоғары қараған, бірақ жоғарғы жақ қайда, төменгі жақ қайда екенін анықтай алмай-ақ қойды. Ол екі бүктелген қалпы, өз құсығына өзі былғанып қимылсыз жатты да қойды, айналасы әлдебір буалдыр, сүттей ақ түске бөгіп тұр.





Екінші бөлім





11




	Зың, зың, зың

	Бұл не үн?

	Қоңырау ғой шақырған

	Зың, зың, зың

	Бұл не үн?

	Албасты ғой ақырған.





	Әйел мұрнының астынан бірдемені естілер-естілмес ыңылдап жүр. Шелек түбіне тұнған құмды алып жатып, сол бір шумақ әнді қайталаудан жалығар емес.

	Кенет ән үзіліп қалды. Содан соң, әйелдің қалай күріш ұнтап жатқаны естілді. Еркек демін ақырын алып, екінші бүйіріне аунап түсті де, құлағын тігіп, тағатсыздана күтуге кірісті... Қазір, сірә, әйел су толы шылапшынын көтеріп, мұның денесін ысып беруге үйге кіретін шығар. Құм мен терден денесінің бөртіп кеткені сондай, енді сол уақыт өтсе, іріңдей бастайтын тәрізді. Салқын ылғал орамал туралы ойласа болды, тағатынан айырыла бастайды.

	Құм көшкіні үстіне құлап, есін жоғалтып алған күннен бері ол төсектен тұрған жоқ. Алғашқы күндері ыстығы қатты көтеріліп, отыз тоғыз градустан түспей тұрып алып азапқа салды, әрі жүрегі айнып, не жесе де құсумен болды. Бірақ артынан ыстығы қайтты, тәбеті де орнына келе бастады. Бұл сірә, құм көшкінінің астында қалып жанышталғаннан ауырмаса керек, үйреншікті жағдай емес, тас төбеден шақырайған күн астында ұзақ уақыт жұмыс істегеннен мұрттай ұшқан тәрізді. Қалай болғанда да, қорқатын ештеңе жоқ.

	Бәлкім, содан да тез тәуір бола бастаған шығар. Төртінші күні аяғы мен белінің ауырғаны мүлде қойды. Бесінші күні аздап әлсіздік білінгені болмаса, ол өз бойынан күні кешегі аурудың ешбір белгісін сезінген жоқ. Бірақ төсегінен әдейі тұрмай, ауыр сырқатқа ұшыраған тәрізді жатты да қойды. Әрине, онысының себебі де бар еді. Қашып кету ниетінен ол әлі айныған жоқ болатын.

	– Сіз ояндыңыз ба?

	Әйел жасқана тіл қатты. Еркек көзін сығырайтып, оның шалбарының сыртынан білініп тұрған жұп-жұмыр тізесіне қарады да, жауап берудің орнына, түсініксіздеу ыңқылдады. Майысқан мыс шылапшынның үстіне су орамалды ақырын сығып тұрған әйел мұның хал-жағдайын сұрады:

	– Қалайсыз?

	– Онша емес...

	– Арқаңызды ысып берейін бе?

	Еркек әйелдің еркіне қарсылықсыз бағынды. Тек сырқат адамның кейпін пайдаланғысы келгеннен ғана емес, сонымен бірге денесіне әйелдің қолы тигенін онша жек көрмегендіктен де солай жасады. Мұның бұрын оқыған бір өлеңдегі оқиға есіне түсті: онда безгектен азап шеккен бала ұйықтап кетіп, түсінде өзін салқын жылтыр қағазға орап жатқанын көретін еді ғой. Тер мен құмға малшынып, тұншыққан терісі бірте-бірте салқындап, тыныс ала бастады. Әйел тәнінің иісі жеріне бастаған сол терісі арқылы ішке енгендей-ақ, аздап көңілінде толқу пайда болды.

	Сонда да болса еркек әйелді ақырына дейін кешіре алмады. Ана ісі – бір бөлек, мына ісі бір бөлек, әр түрлі нәрселер, оларды бір-бірімен шатастырмау керек. Үш күндік демалысы баяғыда біткен. Енді асығудың түкке де қажеті жоқ. Мұның құм қабырғаны тесіп, жарқабақты жайпақ етпек болған алғашқы жоспары іске аспай қалған жоқ, тек жеткілікті ойластырмаған болып шықты. Егер күтпеген жағдай басынан күн өтпегенде бар ғой, бәрі тамаша болар еді. Ол рас, құмды қазу өзі ойлағаннан әлдеқайда қиын болып шықты, азап жұмыс екен бір, енді бәрі мұның өзі үшін оңайырақ тәсіл таба алатынына байланысты болып қалды. Міне қысылған сәтте мұның басына өтірік ауыру туралы осы қулық сап ете қалған.

	Алғаш есін жиып, әлі осы жерде, әйелдің үйінде жатқанын білген кезде, қатты ызаланған еді. Бұл ауылдағы әлгі бір міскіндер, тіпті, мұның ауырып қалғанына пысқырып та қарамапты. Олардың ниеттерін бұл ап-анық түсінді, содан да бірден оқыс шешім қабылдады. Мұның сырқатының қауіпсіз екенін түсінген әлгілер дәрігер шақырмай қойған. Ал енді бұл осыны пайдаланып, оларды қателіктерін мойындауға мәжбүр етеді әлі. Мұнда, әйел жұмыс істеп жатқан кезде, бұл ұйқысын қандырып алатын болды. Оның есесіне күндіз, әйел дем алатын уақытта, бұл сырқатына шыдай алмай жатқан болып, оған маза бермейді.

	– Ауыра ма?

	– Әрине, ауырады... Омыртқам, сірә, бір жері жарақаттанған болар...

	– Бәлкім, ысқылап көрерміз?

	– Жоқ, ойбай, болмайды! Мұндайда маман емес адамға сенуге бола ма, сірә? Одан сайын асқындырып алу да оп-оңай. Жұлын дегенің – тіршілік арқауы. Ал мен кенет өліп қалсам ше? Сендердің бәріне жаман болады ғой. Дәрігер шақырыңдар, дәрігер! Ой, ауырып кетті... Жанымды көзіме көрсетіп жатыр... Асықпасаңдар, кеш қаласыңдар...

	Әйелдің мұндайға ұзақ шыдай алмайтыны, сөйтіп әл-дәрмені құритыны анық. Бұрынғыдай жұмыс істеуге шамасы жетпейді, содан да мынау үйді құм басып қалу қаупі төнеді. Ал бұл дегенін, бүкіл ауыл үшін үлкен шығын. Қосымша жұмыс күшін таптық деп ойлаған сорлылар өздерінің ақымақтығы салдарынан мойындарына үстеме масыл мінгізіп алған болып шығады. Ал егер олар бұдан тап осы қазір құтылмаса, онда жоғалтқандарының орнын толтыру қиынға соғады.

	Алайда еркектің бұл жоспары да өзі ойлағандай ешбір кедергісіз жүзеге аса қойған жоқ. Мұндағы түн күндізгіге қарағанда әлдеқайда тынышсыз. Қабырғаның арғы жағынан күректің шыңылы... әйелдің ауыр тыныс алғаны... Құм толы себеттерді жоғары көтеріп жатқан еркектердің айқайы мен таңдай қаққандары қатты естіліп тұрады. Оның үстіне пикаптың гүрілі, иттердің үргені... желмен бірге ап-анық жетеді. Еркек ұйықтап кетуге қаншама тырысқанымен, ештеңе шықпады жүйкесі тым қатты шиыршық атып, көзі ілінбеді.

	Түнде дұрыс ұйықтай алмаған соң, ұйқысын күндіз қандырып алуға мәжбүр болды. Және, ең жаманы да сол, барған сайын оның шыдамы таусыла бастады: Өзін-өзі қайрап қояды – егер бұл жоспарым жүзеге аспаса, бәрібір қашып кетудің басқа да мың сан әдісі табылады деп, сол бір күннен бері бір апта өтіпті. Іздеу салу туралы өтініш берілетін мезгілдің дәл өзі. Алғашқы үш күн мұның заңды демалысы еді. Бірақ одан кейінгі күндер – ескертусіз жұмыста болмаған уақыты. Әншейінде ешбір себепсіз-ақ жанындағылардың немен айналысып жүргенін қызғана қадағалап отыратын әріптестері мұндай жағдайда үнсіз қалмас, сірә. Сөз жоқ, осы күндердің бірінде, кешке қайсыбір жанашырлауы мұның үйіне кіріп шықты. Тымырсық, түстен кейін тура түсетін күн әбден шыжғырған бөлмесі үңірейіп бос тұр – иесі жоқ екені бірден белгілі, келген әріптесінің сірә, ең алдымен осынау үңгірден бір мезгіл құтыла алған бақытты жанға іштей қызғанышы оянар. Ал келесі күні жақтырмаған қыртыс қабақтармен және астарлы ишаралармен тұздықталған намысына тиер кекетіп-мұқату, лас өсек-аяң, бәрі орынды... Мұның өзі де осы сапарға аттанар алдында тосын демалысының әріптестерінің арасында дәл осындай әсер туғызатынын іштей сезінген-ді. Оған таңғалатын түк те жоқ, себебі мұғалім деген қызғаныш індетінің ортасында өзгеше тірлік кешетін қауым... Жылма жыл олардың жанынан өзен суы сияқты оқушылар толқыны ағып өтіп, алысқа кетіп жатады, ал мұғалімдер болса, қара тас тәрізді осы ағынның түбінде қала беруге мәжбүр. Олар өзгелерге болашақтағы жарқын үміттері туралы әсерлей айтады, бірақ өздерінің жарқын болашағын, тіпті, түсінде де көре алмайды. Олар өздерін енді ешкімге керексіз қоқыс сияқты сезініп, не қияли жалғыздыққа ден қояды, не күншілдікке бой алдырып, басқаларға үнемі күмәнмен қарайтын болады. Жанындағылардан ерекше бірдеме байқаса, кінәлап шыға келеді. Олардың еркін іс-әрекетті сағынатыны сондай, кез келген еркін іс-әрекетке өшпенділікпен қарамай тұра алмайды.

	...Сірә, кездейсоқ бақытсыздыққа тап болған шығар?.. Жоқ, әгәрки кездейсоқ бақытсыздыққа тап болса, онда, сірә, өзіне-өзі қол жұмсаса ше?... Бірақ ол туралы тағы да, әрине, полиция білер еді ғой!.. Бұл ақымақтау жігітті соншама асыра бағалаудың керегі жоқ!.. Иә, иә, ол өз еркімен хабар-ошарсыз жоғалып кетті екен, өзгенің шаруасына араласып керегі не... Бірақ, міне, бір аптаға жуық уақыт өтті ғой... Енді, не деген адам, міндетті түрде жұрттың мазасын алу керек, адам аласы ішінде деген осы...

	Олардың бұл үшін шынымен жандары ауырып жүргеніне күмәні бар. Жай, әншейін, олардың қанбаған қызықтаушылығы дер кезінде ағаштан теріп алынбаған құрма жемісі сияқты шектен тыс пісіп-толып кеткен. Әрі қарай оқиға былай өрбуі мүмкін.

	Аға оқытушы жоғалған адамға іздеу салу туралы қалай өтініш беретінін білу үшін полицияға соғады. Оның қарапайым көрінген бет-жүзінің астарында кеудесін кернеген қуанышы жасырынған... «Аты-жөні: Ники Дзюмпэй. Жасы 31-де. Бойы: 1 м 58 см. Салмағы: 54 кг. Шашы: сирек, жоғары қайырыла таралған, шаш май пайдаланбайды. Көзі: оң көзі – 0,8, сол көзі – 1,0. Аздап қылиланады. Түсі қара қоңыр. Ерекше белгілері: бет-жүзі сопақшалау, пұшық мұрын, ат жақты, сол құлағының түбінде көзге түсетін меңі бар. Басқа ерекше белгілері жоқ. Қанының тобы: АВ. Қырылдап сөйлейді, аздап кекештенеді. Жинақы, бірбеткей, бірақ адамдармен оңай тіл табысады. Киімі: сірә, үстінде жәндік жинау кезінде киетін киімдері болған болуы керек. Жоғарыдағы қарсы алдынан бейнеленген фотосуретіне осыдан екі ай бұрын түскен».

	Бұл ауылдың адамдары мына мағынасыз арандатуларын осыншалықты батылдықпен жалғастырып жатқанына қарағанда, әрине, қажетті сақтық шараларын ойластырып та қойған болар. Бір-екі ауыл полициясының аузын аңқитып алдап жіберудің түк те қиындығы жоқ. Олар, сөз жоқ, ерекше себеп болмаса, полицияның бұл ауылға жиі бас сұға бермеуін де ойластырды. Бірақ мұндай бетперде бұл сап-сау және құм күреуге қабілетті болған сәтке дейін ғана өзін-өзі ақтап, әжетке жарайды. Бас кететін тәуекелге бел байлап, міне, бір апта бойы төсектен тұра алмай жатқан қатты сырқат адамды жасырып қою мүлде ақылға сыйымсыз. Егер олар мұны түкке де жарамсыз деп тапса, ақылдары болса солай шешу керек те онда әр түрлі шатаққа ұрынбай тұрғанда, бұдан тезірек құтылуға тырысады. Дәл қазір қандай да бір адам сенетіндей желеу ойлап табуларына әлі мүмкіндік бар. Мәселенки, мынау адам аңқаусызда қазаншұңқырға өзі құлап кетіп, миы шайқалған. Содан да көз алдында таңғажайып елестер пайда болған деп айтуларына болады ғой. Сөз жоқ, мұндай мәлімдеме өзін айдап түсіріп, қазаншұңқырға қамап қойды-мыс деген мұның сөзіне қарағанда әлдеқайда көбірек сеніммен қабылданады.

	Сиыр мөңіреді – құдды тамағына мыс керней орнатып қойғандай. Қайсы бір тұстан тауық шақырды. Құм шұңқырдың ішінде жатып, олардың қаншалықты алыста екенін аңғара алмайсың, бағытын білу де мүмкін емес. Тек анау төбеде, қазан шұңқырдың сыртында ғана әдеттегідей қалыпты өмір өтіп жатыр, жол жиегінде балалар топ-топқа бөлініп асыр салады, өз уақытында сарғайып таң атады, таңға әсем бояулар қазанда қайнап жатқан күріштің тәтті иісімен араласып, көңіліңді өсіреді.

	Әйел мұның денесін ыждаһатпен, тіпті, ерекше ыждаһатпен ысқылап жатыр. Ысқылап болған соң, ылғал орамалды әбден құрғағанша бұрап сығады, содан да орамал тақтай тәрізді қатты затқа айналады. Әйел енді мұның денесін құрғақ орамалмен бар ынтасын сала ысқылауға кіріскені сондай, құдды буланып кеткен әйнекті жылтыратып жатқан сияқты. Таңертеңгі ояна бастаған дыбыстарға еліткен және мынау бір ырғақты қимылға тербетілген еркектің көзі ұйқыға жұмыла бастады.

	– Айтпақшы... – Ол өз еркінен тыс ішінен тістеуікпен тартып шығарғандай мазасын ала бастаған есінеуден арылуға тырысты. – Қалай болар екен... Көп болды. Газет оқымағалы. Соны бірдеңе етіп ұйымдастыруға болмай ма?

	– Жақсы, мен сұрап көрейін, сәл кейінірек.

	Еркек бірден түсінді: әйел өзінің бұған адалдығын көрсеткісі келеді. Оның ұяң, үркектеген үнінен мұны ренжітпеуге ұмтылыс анық аңғарылады. Бірақ, дәл осы сөз еркекті бұрынғыдан да қатты ызаландыра түсті. «Мен сұрап көрейін»?! Демек мұның, тіпті, рұқсатсыз газет оқуға да құқығы жоқ екен ғой, солай болғаны ма?.. Күңкілдеген қалпы ол әйелдің қолын серпіп тастады. Тіпті, шылапшынды ішіндегісімен бірге төңкеріп тастауға да шақ қалған.

	Алайда мұның жағдайында өте қатты шу көтеруге болмайды ондай әрекет бүкіл жоспарын быт-шыт етуі мүмкін. Ауыр науқасқа шалдыққан адам қайдағы бір түкке тұрмайтын газет үшін соншалықты ашуланбас еді ғой. Оның, әрине газет оқығысы келіп кетті. Егер айналаңда көз қуантар табиғат көрінісі жоқ болса, құрығанда оның суретін қызықтауға болады ғой – кескіндеме өнерінің табиғаты жұтаң өңірлерде ерекше дамитыны, ал газеттердің адамдар арасындағы қарым-қатынас әлсіреген өнеркәсіпті аудандарда ең көп таралатыны бекер емес, бәлкім, ол газеттен әлдебіреудің хабар-ошарсыз жоғалып кеткені туралы хабарландыру да тауып қалар. Ал, егер сәті түсіп жатса, газеттің әлеуметтік мәселелерге арналатын бетінің бір бұрышынан мына өзінің жоғалып кеткені туралы хабарламаны тауып қалуы да ғажап емес. Әрине, мынау ауылдағылардың ондай мақала бар газетті бұған бере қоюы екіталай. Бірақ дәл қазіргі ең басты нәрсе шыдау.

	Сырқат жанның кейпін ойнау онша қолайлы емес. Кез келген сәтте қолыңнан ытқып шығып кететін серіппелі шығыршықты әзер қысып ұстап отырған адам сияқтысың. Бұлай ұзаққа шыдай алмайсың. Тағдырдың басқа салғанына мойынсұнуға тағы болмайды. Бұл, қалай болғанда да, анау міскіндерді өзін мұнда қашап ұстаудың артық жүк екенін ұғынуға мәжбүр етуі қажет. Міне, бүгін бар өнерін салып, мынау әйелдің бір минут те көз шырымын алуына мүмкіндік бермеуі керек!



	Ұйықтама!.. Ұйықтауға болмайды!

	Еркек бүк түсіп, өтірік ыңқылдай бастады.





12




	Әйел ұстап тұрған қолшатырдың астында ол ернінің күйгеніне қарамастан теңіз шалаңы қосылып, көкөніс пен күріштен әзірленген қою сорпаны үсті-үстіне жұтып жатты. Тостағанның түбінде шөккен құм қалды...

	Бірақ дәл осы жерде бүгінгі есінде қалған оқиғалар үзіліп кетті. Әрі қарай бәрі қайдағы бір шетсіз-шексіз азап әлеміне шым батып бара жатты. Өзі тамақ жеуге арналған жарық-жарық ескі таяқшаларға атша мініп алып, бұрын таныс емес бір түрлі қызық көшелерді бойлап ұшып келеді екен дейді. Осы таяқшалардың үстінде ол құдды бір скутер4 мініп келе жатқандай жүйткуде, алғашында, тіпті, өзін жаман сезіне қойған жоқ, бірақ назарын сәл-пәл басқа жаққа аударуы мұң екен, сол сәтте жерге қарай құмдалай жөнеледі. Жақыннан қарағанда көше кірпіш түстес, бірақ арғы ұшы жасыл мұнарға еніп, бұлдырай бастайды. Осынау түрлі түстердің астарында мазасын алар бір нәрсе бар. Ақыр соңында ол казармағга ұқсас ұзын ағаш үйге ұшып тоқтады. Арзан сабынның иісі мұрнына келді. Мықынынан сыпырыла бастаған шалбарын жоғары көтеріп қойып, ол басқышпен жоғары көтерілді де, ортада тек бір ғана ұзын үстел тұрған жалаңаш бөлмеге кірді. Үстелді қоршап, әлдебір ойынға берілген оншақты еркек пен әйел отыр. Бұған қарама-қарсы ортада отырғаны карта тастады. Картасын таратып болған әлгі еркек кенет мұның қолына соңғы картаны ұстатты да, бірдеңе деп қатты айқайлап жіберді. Соңғы картаны амалсыз алуға мәжбүр болған бұл таңғала қарады – әлгісі карта емес, хат, қолына бір түрлі жұп-жұқа сезілді, ал саусақтарымен әлгі хатты сәл-пәл қысып қалып еді, одан қан шыпшып кетті. Еркек айқай салған өз дауысынан өзі оянып кетті.

	Әлдебір кір-кір жамылғы көз алдын кіреукелеп тұр. Еркек қозғалақтай бастап еді, құрғақ қағаздың сыбдыры естілді. Бетке айқара ашылған газет бүркеліпті. Шайтан алғыр, тағы да ұйықтап қалған ба!.. Бетіндегі газетті серпін тастады. Газеттен сау етіп құм төгілді. Құмның жиналып қалған мөлшеріне қарағанда, бірталай уақыт өткен тәрізді. Қабырғадағы саңылаулардан ішке түсіп тұрған күн сәулесінің бағыты тал түс болып қалғанын білдіреді. Жарайды енді, бірақ мынау не иіс өзі? Әлі кеппеген баспахана бояуының иісі?.. Мүмкін емес деп ойлаған ол газеттің қай күнгі екеніне көз жүгіртті. Он алтысы... Он алтысы, сәрсенбі... Ой, мынау бүгінгі газет қой! Адам сенбейді, бірақ сенбеуге шараң жоқ.

	Еркек өз астындағы әдбен тер сіңген көрпеге шынтағын тіреп, басын көтерді. Миында сан түрлі ой құйындай сапырылысып жатыр. Ол көзінің қиығымен, басқа нәрсеге алаңдай отырып, осыншама еңбекпен келген газетті қарай бастады.

	«Жапон-американ біріккен комитетінің күн тәртібі толықтырылды...»

	Қалайша мынау әйел бұл газетті мұнда жеткізе алды?.. Бәлкім, әлгі міскіндер мұның алдында әлдебір кінәлары барын сезінді ме екен?.. Солай шығар, бірақ, осы кезге дейін болған оқиғалардан аңғарғаны, таңертеңгілік астан соң сыртқы әлеммен кез келген қарым-қатынас үзіледі. Сөз жоқ, екеудің бірі: не әйел бұған белгісіз әлдебір тәсіл арқылы сырттағылармен қарым-қатынас жасай алады, не оның өзі мына апаннан шығып, газетті сатып әкелген.

	«Көліктегі тоқырауға қарсы ықпалды шаралар!» Жә, жарайды... Әйел сыртқа шықты деп-ақ ойлайық... Жіп сатысыз ол мүмкін емес қой. Білмеймін, бұл әйелдің қалай жасағанын, бірақ бір нәрсе анық – ол жіп сатыны пайдаланған... Ал солай болса ше... Еркектің ойы зар қағып, сан саққа кетті. Қашып шығуды ғана ойлайтын тұтқынның жөні бір бөлек. Бірақ мынау әйел, осы ауылдың тұрғыны, өзінің қазаншұңқырдан еркін кіріп-шығуын шектеуге көне қоймас... онда, жіп сатыны жинап тастағандары – мына мұны осында қамап ұстай тұруға арналған уақытша шара ғана, басқа түк те емес... Демек, мен олардың қырағылығын жоғалтатындай, қалағандарының бәріне көнген кейіп танытсам, ерте ме, кеш пе – ондай мүмкіндік маған да беріледі.

	«Пиязда атом радиациясы салдарларын емдеуге тиімді заттар бар».

	Сірә, өтірік сырқаттанып жатқан менің жоспарымның орындалуы күтпеген жағдайларға байланысты сәл-пәл кешігіп жатқан тәрізді. Ежелгі даналар дұрыс айтқан: сәтті күн кешіксе, күте біл... бірақ жүрегі құрғыр ол күннің келеріне сенбейтін секілді. Бір түрлі мазасыз. Әлде әлгі бір қорқынышты, ызғарлылау. Әрі қызықтау түстің әсері ме екен?... Түсіндегі хаттан әлдебір қатер төніп тұрған секілді сезім мазасын алды – неге ол хаттың қатер төндіріп тұрғанын өзі де түсінбеді. Бұл түс неге көрінді екен?

	Кәдуілгі бір түсті жүрегіне осыншалықты жақын қабылдау, әрине, дұрыс қылық емес. Қандай жағдай болса да ойлаған мақсатын соңына дейін жеткізуі қажет.

	Әйел мұрны ақырын шуылдап, әдеттегідей ошақтың жанындағы еденде ұйықтап жатыр. Жуыла-жуыла өңі тозған кимоноға басынан аяғына дейін түгел оранып алған. Бүк түсіп, тізесін құшақтаған қалпы. Анау күннен бері ол бұған жалаңаш денесін көрсеткен емес, бірақ, сірә, кимоносының ішінде түк те жоқ болар.

	Еркек газеттің әлеуметтік мәселелерге арналған, жергілікті жаңалықтар орналасқан бетін тез-тез шолып шықты. Ол, әрине, өзінің жоғалып кеткені туралы мақаланы да, хабар-ошарсыз кеткен адам туралы хабарландыруды да таба алмады. Өзі де солай болар деп топшылаған, сондықтан қатты қайғыра қойған жоқ. Ақырын орнынан тұрып, жер еденге түсті. Үстінде жасанды жібектен тігілген ұзын дамбалынан басқа лыпа жоқ. Осылай жату ыңғайлырақ көрінген. Құм тек дамбалының бауы денесін қысып тұрған жерге ғана жиналыпты, тек сол жері ғана қып-қызыл болып удай ашиды.

	Есіктің көзінде тұрып ол жоғарыға, құм қабырғаға көз тастады. Аппақ сәуле көзін қарып, айналаның бәрі сап-сары жалынға оранып тұрғандай көрінді. Тірі жан жоқ. Жіп саты да, әрине, зым-зия. Таңғалатын несі бар? Мұның тек солай екеніне көз жеткізгісі келген. Мұны тұтқыннан босататындай ешбір нышан байқалмайды. Әрине, мынадай жел соғып тұрған кезде кез келген із бес минут өшпей-ақ жоқ болады. Әрі есіктің дәл сыртынан-ақ құм қабырғаның жоғарғы қабаты тоқтаусыз себезгілеп тұр – құдды құмның терісін біреу сыпырып жатқан тәрізді.

	Ол кері оралды да, орнына қайтадан қисайды. Шыбын ұшып жүр. Кіп-кішкентай қоңыр дрозофилла. Сірә, бір жерде бірдеңе шіріп жатқан болар. Бас жағындағы жылтыр қағазға оралған құтыдағы сумен тамағын шайып алып, ол әйелге дауыстады:

	– Естисіз бе, бәлкім, сіз тұрарсыз а...

	Әйел селк етіп, орнынан атып тұрды. Халаты төмен сыпырылып, әйелдің аздап салбырай бастаған, бірақ әлі де топ-томпақ, көгілдірленіп тамырлары көріне бастаған емшегі жалаңашталып қалды. Әйел сасқалақтаған, қорғаншақ қимылмен халатын жоғары көтерді, алақ-жұлақ етеді, әлі ұйқысынан оянып болмаған тәрізді.

	Еркек екі ойлы болып қалды. Оның мынау әйелден жіп саты туралы қатқыл әрі төтесінен сұрауы дұрыс бола қояр ма екен... Әлде, бәлкім, газеті үшін рахметін айта отырып, бейбіт, іштартқан үнмен жіп сатының жайын жайлап сұрап алғаны жөн бе? Егер әйелдің ұйқысын әдейі бұзбақ болып, оны ұйқыдан оятып алғаны рас болса, онда ең дұрысы өзін қатал ұстау. Ал ашулануға сылтау дегенің жетіп артылады. Бірақ ондай қылығы қазіргі басты мақсаты ауыр сырқат адамның кейпін ойнаудан өзін шығарып жіберуі мүмкін.

	Әрине, ондай қылығы омыртқасына зақым келген адамның қылығына онша ұқсай қоймайды. Бұған шынымен-ақ не керек? Керегі – өзін жұмыс күші ретінде пайдаланудың тіпті де мүмкін еместігіне мыналардың толық көзін жеткізіп, кез келген әдіспен қырағылықтарын жою; Олардың жүректерінің жұмсарғаны сондай, міне, газет әкеліп беріп отыр, енді оларды өзінің алдында мүлде дәрменсіз ету қажет.

	Бірақ еркектің көңіліндегі үміт сәулесі бірден лап етіп сөнді.

	– Жоқ-ә, мен ешқайда шыққан жоқпын. Біздің артельдің бір кісісі маған көптен әкелем деп жүрген ағаш шірітпейтін дәрісін әкеле қоймасы бар ма... Соған газетті де айта салғанмын... Мұнда, бұл ауылда, бар-жоғы төрт-бес үй ғана газет жаздырып алады... Әлгі кісі газет сатып алу үшін арнайы қалаға барып қайтыпты...

	Мұндай сәттіліктің болуы мүмкін. Алайда хабар мына мұның кілті жоқ құлыппен торға мықтап қамалғанын білдірмей ме? Әгәрки, тіпті, жергілікті тұрғындардың өзі мынадай қамауға көнуге мәжбүр болса, анау құм қабырғалардың тіп-тік жарқабағы оңайлықпен алынбайтын қамал. Еркек аласұра бастады, бірақ өзін-өзі ұстауға тырысты.

	– Солай ма?... Тыңдаңызшы... Сіз мынау үйдің иесісіз ғой, солай емес пе? Байлап қойған әлдебір ит емессіз ғой... Мүмкін емес, сіздің мынау шұңқырдан еркін шығып, қалаған кезіңізде еркін келе алмауыңыз! Әлде сіз өз ақылдастарыңыздың көзіне қарай алмайтындай бірдеңе жасап қойып па едіңіз?

	Әйелдің ұйқылы-ояу көзі таңданғаннан бақырайып кетті. Жанары балқи бастағандай қып-қызыл түске енді. Тіпті, еркекке бөлме іші сәулеленіп кеткендей көрінді.

	– Қойыңызшы, неге, олай деп айтасыз. Жұрттың көзіне қарай алмайтын мен бе? Сол да сөз болып па!

	– Жарайды, онда сізге мұндай жасқаншақ болудың түкке де қажеті жоқ!

	– Иә, егер мен бұл жерден сыртқа шықсам да, ол жақта мен істейтін ештеңе жоқ...

	– Серуендеуге болады ғой!

	– Серуендеуге?..

	– Иә, иә, серуендеуге... Әрі-бері жүруге, соның өзі аз ба?.. Менің айтып тұрғаным, мына сіз, мен осында келгенге шейін, қалаған кезіңізде шұңқырдан еркін шығып жүрдіңіз бе?

	– Ал, бірақ, бостан-босқа қыдыру тектен-текке шаршау ғой...

	– Мен қалжыңсыз айтып тұрмын! Жақсылап ойланыңыз. Сіз түсінуге тиіссіз!.. Ит екеш ит те, егер оны темір торға ұзақ, қамап қойсаң, көп ұзамай құтырып кетеді!

	– Иә, серуендеп көргенмін мен, – Әйел өзінің бір ырғақты құмығыңқы үнімен дауыстап жіберді. Шын айтамын, маған қанша қаласам, сонша қыдыруға мүмкіндік берген... Мен осында тап болғанға дейін... бөпемді құшақтап алып, ұзақ қыдыратынмын... Тіпті, ондай серуеннен шаршап та кететінмін...

	Еркек мұндай сөзді күтпеп еді. Мына әйел бір түрлі қызық сөйлейді. Ол бұған дәл осылай қарап тұрып сөйлегенде, жауап беруге шамаң келмейді...

	Иә, онысы рас... осыдан он жыл бұрын, айналаның бәрі тек үйінен шығып, ешқайда бармауды армандайтын еді. Оларға еркіндік деген солай көрінген. Бірақ қазір олар сол еркіндікке тойып бітті деп айтуға бола ма? Бәлкім, мынау құм басқан өлкеге мұны алып келген де дәл сол, әлгі елес еркіндікті қуудан шаршаған сезім шығар... құм... Сегізден бір миллиметрдің мәңгілік қозғалысы... Бұл дегенің бәрі теріс айналдырылған: негатив фототаспадағы ешқайда да шықпай-ақ еркін өмір сүруді көрсететін автопортретің. Тіпті, күні бойы қыдыруға әзір бала екеш бала да, егер адасып кетсе, бақырып жылай бастамай ма...

	Әйел кенет дауысын кілт өзгертті:

	– Өзіңіз қалайсыз? Дұрыс па бәрі?

	Шегірткедей шырылдап мазаңды алуын қайтерсің! Еркек ызалана бастады.

	Үш бүктеп беліңді бұрасам да бәріне кінәлі сен екеніңді мойындауға мәжбүр етермін! Солай ойлауы мұң екен, денесі шымырлай бастады. Тіпті, құлағына сүйектің сықыр-сықыр еткені естілгендей болды, құдды теріне қатып қалған желімді сыдырып жатқандай. Өз терісі де әлгі бір «беліңді бұрасам» деген сөзге байланысты жағымды тітіркеністі сезген тәрізді. Кенет әйел денесі өзге дүниеден бөлініп, мұнар бейнеге айнала бастады... Жиырма жастағы еркекті қиялдаудың өзі қоздырады. Қырық жастағыны – әйел денесіне жанасу ғана тітіркендіреді. Ал отыз жастағылар үшін ең қауіптісі – әйелдің мұнар бейнеге айналуы. Еркек мұндай кезде әлгі бейнеге оп-оңай арбалып, өзімсіне құмарлана құшуы мүмкін... Алайда мынау әйелдің арғы жағында бақылап тұрған сансыз көп көз бар... Бұл әлгі көзқарастарға жіпсіз байланған жанды қуыршақ қана... Мұны құшағына алды, ба, бітті – сен де жіпсіз байланған қуыршаққа айналасың... Онда омыртқама зақым келді деп, ауырған болып жатқан өтірігі бірден әшкереленеді. Бұл мынау тәрізді, ит байласа тұрғысыз жерде, өзінің бүкіл өткен өмірін сызып тастай алар ма, сірә!

	Әйел бір қырындап бері жақындады. Оның жұп-жұмыр тізесі мұның санына тірелді.

	Аузынан, мұрнынан, құлағынан, қолтығынан, бүкіл денесінен шыққан, тұрып қалған қақ суының шірігі тәрізді жағымсыз иіс айналаға мүңкіп кетті. Шоқ сияқты ып-ыстық саусақтары мұның омыртқасының бойымен жасқаншақтана, батылсыздана жоғары-төмен жылжыды. Еркектің денесі шиыршық атты. Кенет әйелдің саусақтары мұның бүйіріне тиіп кетті. Еркек баж ете қалды:

	– Қытығым келеді!

	Әйел күліп жіберді. Ол әрі аздап ойнақыланған, әрі сәл-пәл жасқаншақ кейіпте. Мұның бәрі кенеттен болғаны сондай, еркек өзін қалай ұстауды әлі білмей жатыр. Бұл әйелдің қалағаны не сонда... жаңағы қимылды әдейі жасады ма, әлде саусақтары байқамай тайып кетті ме?.. Әлгі де ғана емес пе еді, оның ұйқысынан оянғысы келіп, көзін жыпылықтатып тұрғаны... Бірақ, бұл әйел алғаш жүздескен кеште-ақ, мұның жанынан өтіп бара жатып, бүйірінен түртіп қалған кезде де дәл осылай әлденені астарлай күлген еді ғой... Бәлкім, ол өз қылығымен әлдебір ерекше мағынаны ишаралайтын шығар? Бәлкім, көңілінің түкпірінде мұның сырқаттығына сенімсіздік оянып, өз күмәнін тексеріп көру үшін қолынан келгеннің бәрін жасап жүрген болар....Әбден мүмкін... Алданып қалуға болмайды. Мұның көзін сүзгені – кәдімгі айла, әлгі жәндіктермен қоректенетін жыртқыш өсімдіктердің бал аңқыған жұпар иісі болады ғой. Түптің түбінде бұл да дәп соның өзі. Алдымен бұл әйел мұны өзіне бас салуға арандатады, одан әрі айқай-шу көтеріледі, содан соң мұның аяқ-қолы әдейі ұйымдастырылған бұғауға мықтап шырмалады.





13




	Еркек терге малшынып, балауыз тәрізді ери бастады. Терісінің саңылауларынан бүкіл тері ағып таусылғандай. Сағаты тоқтап қалған, уақыттың қанша болғанын дәл білу мүмкін емес. Бәлкім, ана жақта, жоғарыда күндізгі тірлік әлі қайнап жатқан шығар. Ал тереңдігі жиырма метрлік қазаншұңқырдың түбінде ымырт үйірілген.

	Әйел әлі қалың ұйқы құшағында жатыр. Қолы мен аяғы ауық-ауық селк ете қалады – сірә, түсіне бірдеңе кірген. Еркек оның ұйқысын бұзбақ болып бір оқталған, бірақ айнып қалды. Бәрібір ұйқысын қандырып алды ғой.

	Еркек басын көтеріп, жалаңаш денесін желге тосты. Ұйықтап жатып аунағанда, бетіне бүркенген орамалы сыпырылып түсіп қалған болса керек, енді, міне, құлағының түбіне, мұрнының маңына, езуіне жабысып қалған құмның көптігі сондай күреп алуына болады. Ол көзіне сұйық дәрі тамызып, жанарын орамалының ұшымен басып тұрды. Осы әрекетін бірнеше рет қайталағаннан кейін ғана барып, көзі дұрыстап ашылайын деді. Енді екі-үш күнде көзіне тамызатын дәрісі де таусылады. Тіпті осының өзінен-ақ мынау азаптың немен бітсе де, әйтеуір, тезірек аяқталғанын қалайсың. Денесі зілдей ауыр, құдды темір сауыт-сайманмен магниттің үстінде жатқан тәрізді. Ол қаншама қадалып қараса да, есіктен себезгілеп тұрған алакөлеңке жарықта газет иероглифтері өлген шыбындардың қатып қалған аяқтары сияқты көрінді.

	Ең дұрысы, әрине күндіз әйелдің өзіне газетті оқып беруін өтінуі қажет еді. Бұл оның алаңсыз ұйықтауына да кедергі болатын-ды. Сонда бір оқпен екі қоянды атып алар еді ғой. Бірақ, өкінішке орай, өзі әйелден бұрын ұйықтап кетіпті. Қанша тырысса да – бәрін бүлдірген өзі.

	Енді, міне, тағы да азапты ұйқысыз түн басталмақ. Ол демалысының ырғағымен жүзден кейін қарай санап көруге тырысты. Ойша үйден мектепке дейінгі үйреншікті жолымен әр қадамын санап жүріп өтуге тырысты. Белгілі бір ретпен өзіне белгілі жәндіктердің бәрін, оларды түрлері мен шоғырлары бойынша топтай отырып, атап шығуға тырысты. Бірақ бостан-босқа арам тер болып жатқанына көзі жеткен соң, бұрынғыдан да бетер ызалана бастады. Қазаншұңқырдың ернеуін сипай соғып тұрған желдің құмығыңқы уілі... Ылғал құмды кертіп жатқан күректің сырылы... Алыстағы иттің әупілдеп үргені... Шырақтың ұшындағы жалын тәрізді кейде күшейіп, кейде өлеусіреген анық естілмейтін адам дауыстары... Егеу тәрізді жүйкеңнің ұшын кеміріп, тоқтаусыз себезгілеп тұрған құм түйіршіктері... Осының бәріне төзіп жата бере ме, сонда.

	Ештеңе етпес, бірдеңе етіп шыдар. Бірақ жаңа атқан таңның көгілдір сәулелері қазаншұңқырдың ернеуінен төмен құйылған сәтте бәрі айналып келді мақтаға сіңген судай бойына шым-шымдап сіңе бастаған ұйқымен күрес басталды. Ал, әгәрки, осынау тұйық шеңберді бір жерінен үзбесе, онда шеті-шегі жоқ құм түйіршіктері тек сағат тілін ғана тоқтатып қоймайды, уақыт тегіршігінің өзін де тоқтатып тастар.

	Газеттегі мақалалар сол баяғы. Олардан, тіпті, бір апталық үзілістің ізін де байқау мүмкін емес. Егер бұл сыртқы дүниемен байланыстырар терезе болса онда, сірә, оған күлгін әйнек салынған шығар.

	«Корпорацияларда салыққа байланысты парақорлық кең қанат жайған»... «Университет қалашықтарын индустрия Меккесіне айналдырайық»... «Кәсіпорындар бірінен соң бірі жұмысын тоқтатуда. Кәсіподақтардың бас кеңесінің мәжілісі ашылатын күн жақын: әр түрлі көзқарастар жарияланатын болады...» «Екі ұлын өлтіріп, өзін де улаған ана». «Автокөлік ұрлаудың жиілеуі – жаңа өмір салты ма әлде жаңа қылмыс түрі ме...» «Бейтаныс қыз, міне үш жыл бойы полиция үйшігіне гүл әкеліп тұрады...» «Токионың олимпиадалық бюджетінің қиындықтары». «Бүгін елес адам тағы да екі қызды пышақтап өлтірді...» «Студенттер анашамен өз денсаулықтарын құртып жүр...» «Акциялар бағамына күзгі жел әсер етті...» «Танымал әнші Блю Джексон Жапонияға келеді...» «Оңтүстік Африка Республикасында тағы да толқу: өлгендер мен жараланғандар саны 280...» «Тегін оқытатын ұрылар мектебі: қылмысқа әйелдердің де қатысы бар; емтиханды сәтті тапсырғанға аттестат беріледі.»

	Оқымасаң өкінетіндей бірде-бір мақала жоқ. Мөлдір кірпіштен қаланған шұрық тесік мөлдір мұнара. Айтпақшы, бұл дүние тек маңызды нәрселерден ғана құралатын болса, онда өмірдегінің бәрі ұстауға қорқатындай өте нәзік әйнек әшекейге айналған болар еді. Бірақ айналаңдағы өмір – мынау газет мақалалары тәрізді. Сондықтан әркім-ақ оның мәнсіздігін ұғынып, бағдаршамның өзегін өз үйіне орналастырады.

	Кенет оның назарына таңғажайып мақала ілікті.

	«Он төрті күні таңертеңгі сегіз шамасында Екокав көшесі, 30 мекен-жайындағы тұрғын үй құрылысы учаскесінде Хинохара компаниясында жұмыс істеген экскаваторшы Тосиро Цутому (28 жаста) опырылған құмның астында қалып, ауыр жарақат алды. Ол жақын маңдағы ауруханаға дереу жеткізілгенімен, көп ұзамай қайтыс болды. Екокав көшесіндегі полиция учаскесі жүргізген тергеу жұмыстарына қарағанда, бақытсыздыққа душар еткен себеп марқұмның он метрлік төбені қазып жатып, төменнен өте көп құм алып қоюында жатуы мүмкін.»

	Түсінікті... Аналар маған бұл мақаланы әдейі жіберген болды. Әйтпесе менің өтінішімді тектен-текке орындай салмайтын еді ғой. Мақаланы қызыл сиямен қоршап қоймағанына шүкіршілік ет. Тым асау адамдар үшін қара Джекті де әзірлеп қоюларына болар... Тері қапшықты құмға толтырса болды – ондай нәрсемен ұрғанда, темір немесе қорғасын таяғың жолда қалады... Құм құйылады деп қанша айтсаң да құм су емес... Судан жүзіп өтуге болады, ал құм астында адам көміліп қалады...

	Мен өз жағдайыма тым үміттене қараған екенмін.





14




	Алайда күрес тактикасын өзгерте қою оңай болмады: ұзақ уақыт ойланып-толғанды. Әйелдің құм күреуге кеткеніне, сірә, төрт сағаттай өткен болар. Уақыт мөлшерімен құм толтырылған себеттер ендігі екінші рет көтеріліп болуға тиіс, себет көтерушілер өз жұмыстарын бітіріп, пикаптарына мінген де шығар. Тың тыңдап жатып, олардың жуық арада қайтып оралмайтынына көзі жеткен еркек дыбысын шығармай орнынан тұрып, киініп алды. Әйел шамды өзімен бірге алып кетіпті, сондықтан бәрін қоршалап жүріп жасауға тура келді. Бәтеңкесі құмға толып қалыпты. Ол шалбарының балағын шұлығының ішіне тықты, сираққабын тауып алып, қалтасына салды. Жәндік салатын қобдиын, басқа да заттарын есіктің жанына жинап қойған дұрыс деп шешті, кейін тауып алуға оңай болсын. Төмендегі жер еденге бір қабат құм төсеніш жиналып қалыпты. Сондықтан оған бұқпантайлаудың керегі болмай қалды жүрген жүрісі бәрібір естілмейді.

	Әйел жұмысына жан-тәнімен беріліп кетіпті. Күрегін жеңіл сілтеп, ылғал құмға кірш-кірш қадайды... Бір қалыпты ауыр дем алады... Аяғының жанында тұрған шам жарығынан көлеңкесі ұзарып, арбаң-арбаң етеді. Еркек үйдің бұрышының қалқасында демін ішіне тартып, жасырынып тұр. Қолындағы орамалды екі ұшынан ұстап, құлашын кере созды. Онға дейін санаймын да, атып шығамын. Әйел еңкейіп құм толы күрегін көтеріп жатқан сәтте тарпа бас салу керек.

	Әрине, ешқандай қауіп-қатер жоқ деп есептеуге болмас. Ең болмағанда – аналардың бұған деген қарым-қатынасы көзді ашып жұмғанша өте шығатын жарты сағаттан кейін-ақ күрт өзгереді. Префектурадан келіп тұратын әлгі бір шенеунік өмірде бар адам ғой өзі. Алғашқы күні шалдың мұны сол шенеунік деп қабылдап, қатты мазасызданғаны бекер емес. Бұлар, сірә, өздерін тексеруге келіп қалатынын әне-міне күтіп отырса керек. Ал, әгәрки, олай болса, онда тексеру барысында бұл ауылдағылардың пікірі екіге жарылатынын, мұның қамауда жатқанын жасыру мүмкін болмай қалатыны, ақырында бұлардың мұны қапаста ұстау ниеттерінен бас тартуға мәжбүр болатыны ғажап емес.

	Әрине, осынау жарты сағаттың жарты жылға, бір жылға, тіпті одан да ұзаққа созылмайтынына ешқандай кепілдік жоқ. Жарты сағат бола ма, бір жыл бола ма – мүмкіндігі бірдей. Ол ешкімнен кепілдік талап ете алмайды ғой.

	Алайда, егер өзіне сырттан көмек келеді деп есептесе, онда бұдан әрі де өтірік сырқаттанып жатқаны әлдеқайда тиімді ғой. Дәл осы мәселеге ол қайта-қайта ойша орала берді. Мұның заң мен тәртіп орнаған елде өмір сүретіні рас болса, онда көмек келетініне үміт артуы табиғи нәрсе. Жұмбақтың тұманына жасырынып, тіршілігінен хабар бермей хабар-ошарсыз кеткендер тізіміне іліккен адамдар, көбінесе, соны өздері қалағандар. Оған қоса, егер ешкім қылмыс жасалғанына куә болмаса, әлдебір адамның хабар-ошарсыз жоғалуы қылмыстық іс қатарында емес, азаматтық іс санатында тексеріледі де, полиция оған тереңдеп бара қоймайды. Бірақ мұның жағдайы мүлде басқа. Бұл көмекке мұқтаж болып отыр, ол бәрінен көмек күтеді – қайдан келсе де, бұған бәрі бір. Тіпті, мұны бірде-бір рет көрмеген. Бірде-бір рет дауысын естімеген адам мұның иесіз қалған үйіне көзінің қиығын салса болды, бірден бәрі анық түсінікті болар еді. Өзі қай жерге келсе, сол беті ашылып жатқан, әлі оқылып бітпеген кітап... Өзі күнде жұмысқа киіп баратын костюмінің қалтасындағы ұсақ тиындар... Чек кітапшасы – мейлі жиналған ақша онша көп болмай-ақ қойсын – соңғы уақытта ақша алынбағаны бірден белгілі... Ретке келтірілмеген, шала кепкен жәндіктер салынған қобди... Жәндіктер сақтайтын жаңа құтылар сатып алуға берілген тапсырыс, марка желімделіп, поштамен жіберуге әзірленген... Бәрі бітпеген күйінде қалған, үй иесінің кешікпей қайта оралмақ ниетінен хабар береді. Үйге бас сұққан адам күңіреніп тұрған, өзі қаласа да, қаламаса да мұның бөлмесінде күңіреніп тұрған мұң-зарды ұғынбауы мүмкін eмec.

	Иә... Әгәрки, әлгі бір хат болмағанда... Әгәрки, тек сол бір хат ақымақтықпен жазылмағанда... Бірақ ол хат бар... Түсі көрегендік болып шықты, ал енді бұл қазір өзін-өзі бірдеңеге үміттендіргісі келеді. Не үшін? Бұлталақтағаның жетер. Өткен өтті. Өз қолымен өзін-өзі әлдеқашан тұншықтырып тастағаны анық.

	Осы демалысына қатысты нәрсенің бәрін ол өте құпия ұстап, қайда баратынын қызметтестерінің бірде біреуіне әдейі айтпаған еді. Айтпағаны өз алдына, ол саналы түрде осы сапарын құпиялап ұстауға тырысқан-ды. Бұл ғажап тәсіл болып көрінген – күнделікті сұрқай тірліктерінде өздері де басынан аяғына дейін сұрқай болып кеткен мұндай адамдарды қызғандырудың бұдан артық тәсілін таба алмассың. Барлық сол сұрқай ортада, мұның өзі емес, әрине, басқалар өзге түсте де болуы мүмкін ғой – қызыл көгілдір, жасыл... Осылай ойлауы мұң екен, ұнжырғасы бірден түсіп кетті.

	Көзді шағылыстырар күн шұғыласына толы жаз тек романдар мен кинофильмдерде ғана болады ғой. Ал өмірде – ол дегенің қарапайым кішкентай адамның демалыс күні: қала сыртына шыққан, мұнда да улы түтіннің сол кәдуілгі иісі, газеттің саясатқа арналған бетін айқара ашып, жерге төсеп жіберіп, үстінде жатыр.

	Магнитті стаканы бар термос пен қалбырдағы жеміс шырыны... кезекте ұзақ тұрып, уақытша жалға алған қайық – сағатына он бес иен... Теңіздің қорғасын түстес көбігі келіп соғылып жатқан, өлген балықтан аяқ алып жүргісіз жағалау... Ал содан соң, өлесі болып шаршаған адамдарға лық толы тоқылдақ вагон... Барлығына да демалысын қалай өткізгені түгел түсінікті, бірақ өзін ақымақ етуге мүмкіндік берген топас адам сияқты сезінбеуі үшін сұрқай ортада мерекеге ұқсас бірнәрсе бейнелеуге ұмтылады. Аянышты, қырынбаған әкелер өздерінің томсырайған балаларын мазалап, оларды демалыс күндерінің өте жақсы өткенін мақұлдауға мәжбүр етуде... Тоқылдақ вагонның бұрышында әркім-ақ өмірінде ең болмағанда бір рет көрген көріністер... Өзгенің бақытына еліктеудің аянышты көрінісі тәрізді.

	Бірақ бар мәселе тек пенделік қызғанышқа тіреліп тұрса, бұл бәрін дәл осылайша жүрегіне жақын қабылдамас еді ғой. Әгәрки, ана бір адам өзге қызметтестері тәрізді ештеңеге селт етпейтін болғанда, мұның қасарысып несі бар.

	Бұл тек сол адамға ғана ерекше сеніммен қарайтын-ды. Көзінің ағы – ақ, қарасы қара, бір түрлі шынайылық бар, бет-жүзі қашан көрсең де жаңа жуынып шыққандай көрінеді.

	Өзі кәсіподақ қозғалысының белсендісі. Сол адаммен бұл тіпті, бір жолы өзгелерден жасырып жүретін өзінің көңіліндегі құпия ойларымен байыппен және шынайы түрде бөлісуге тырысқан.

	– Сен қалай ойлайсың? Мына мені өмірлік тәжірибеге сүйенетін білім мәселесі толғандырып жүр...

	– «Өмірлік тәжірибеге сүйенгені» қалай?

	– Енді, жалпы алғанда, елеске негізделген, жоқты бар деп қабылдауға мәжбүр ететін білім. Ең болмаса, құмды мысалға алайық – ол өзі қатты дене тәрізді, бірақ сонымен бірге елеулі дәрежеде гидродинамикалық қасиеттерге ие. Дәл осы нәрсе менің оған бажайлай қарауыма қызықтырып жүр.

	Анау адамның үні шықпай қалды. Мысық тәрізді ілмиген неме одан сайын бүкшие түсті. Бірақ бет-жүзі, әдеттегідей, тап-таза күйінде қалды. Ол мұның идеясын мүлде қабылдамайтынын еш сездірмеді. Кім екені есінде жоқ, бір кісі бір жолы бұл адамның Мебиус таспасына ұқсайтынын айтып еді. Мебиус таспасы дегеніміз бір рет шиыршықтап, екі ұшын біріктірген бір бет қағаз. Осылайша ол бергі беті мен арғы беті кезек алмасқан жазықтыққа айналады. Бәлкім әлгі лақап есім оның, құдды Мебиус таспасы, тәрізді өзінің кәсіподақтағы қызметі мен жеке өмірін бір арнаға тоғыстыра білгенін ишаралағаннан пайда болған шығар? Бұл лақап есімнен жеңіл кекесінмен бірге оның есім қолдау реңкі де сезілетін.

	– Бәлкім, сен шынайы білім туралы айтып тұрған боларсың?

	– Жо-оқ, құм туралы менің мысалымды-ақ алшы... Әлем түптеп келгенде сол құмға ұқсайды емес пе?... Сол құмның өзі, тып-тыныш күйде жатқан кезінде, өзінің бар-жоғын түк сездірмейді... Шын мәнінде қозғалатын құм емес, әлгі қозғалыстың өзі құм... бұдан артық түсіндіре алмаймын...

	– Мен онсыз да түсіндім. Оқыту тәжірибесінің негізіне реактившілдіктің (танымның салыстырмалығын, шарттылығын және субъективтілігін дәріптейтін философиялық ілім) маңызды бөліктері де қаланған емес пе.

	– Жоқ, ол емес. Мына мен де құмға айналамын... Бәрін құмның көзімен көретін боламын... Бір рет өлдің бе, қайтадан өлем деп қорқудың қажеті жоқ...

	– Сен өзің идеалист емессің бе, а?... Ал, сен, сірә, өз оқушыларыңнан қорқасың ғой, солай ма?

	– Міне, сондықтан мен оқушыларымды да бірдеңесімен құмға ұқсас деп есептеймін...

	Осы сәтте анау адам аппақ тістерін жалаңаштап, қарқылдап күліп жіберді. Қанша тырысса да ортақ пікірге келе алмаған сұхбаттарының көңіліне қонбағанын, тіпті де сездірген жоқ. Онсыз да сықсиған көзі бетінің қыртыстарының арасынан мүлде көрінбей кетті. Бұл да, әлі есінде, сыйластық мезіретін сақтап, жымиюға мәжбүр болды. Мынау адам шынымен-ақ Мебиус таспасының дәл өзі. Жақсы мағынада да, жаман мағынада да. Ол ең болмағанда жақсы жартысы үшін құрметтеуге лайық-тұғын.

	Бірақ, тіпті, осы Мебиус таспасының өзі де, өзге қызметтестері тәрізді, мұның демалысқа кетіп жатқанына қызғанышын жасыра алмаған-ды. Мұнысы енді Мебиус таспасына мүлде ұқсамай кеткен еді. Қызғана тұрып, ол сонымен бірге қуанған кейіп танытты. Соңынан қалмайтын қамқоршың қашан да жүйкеңе тиеді. Сондықтан да оны ызаландыру өзгеше бір рақат сезімге батыратын еді.

	Содан соң әлгі хат... қайтып бере алмайтын, таратылып қойған карта. Кешегі қорқынышты түсін негізсіз деп есептеуге ешбір болмайды.

	Өзі мен анау, қаладағы әйелдің арасында ешқандай махаббат болмады деп айтса, онысы өтірік болар еді. Бұлардың арасында әлдебір көмескі және сірә, түсініксіздеу қарым-қатынас болды. Содан да бұл ол әйелден өзінің не күтетінін де анық білмейтін. Мәселенки, бұл оған некелесу дегеніміз – шын мәнінде, тың жерге күрек салғанмен бірдей деп айтуы мұң, ол бұл пікірге үзілді-кесілді әрі ызалана қарсы шығып, некелесудің тарыла бастаған үйді кеңейтуді білдіруі қажеттігін өршелене дәлелдеп бағатын. Әгәрки бұл керісінше пікір айтса – сөз жоқ, ол әйел мұның сол сөзіне де қарсы шығар еді. Құдды арқан тартысып ойнап жүргендей кімді кім өз жағына тартып шығара алады. Бұл ойын, міне, екі жыл төрт ай бойы үздіксіз жалғасып келеді. Бәлкім, былай айтса дұрыс болар: бұлар бір-біріне құштарлықтарын жоғалтқан жоқ, түптің түбінде сол құштарлықтарын қаңтарып қойған сияқты, себебі өз сезімдерін тым идеяландырып жіберген-ді.

	Содан да мүлде кенеттен мұның миында оған хат жазып қалдырып, хатта дәл қайда баратынын айтпай, өзінің бірталай уақытқа бір жаққа жол жүріп бара жатқанын хабарлау туралы ой пайда бола кетті. Өзінің осы демалысының мән-жайын тұмшалап ұстаған құпиялылықтың қызметтестеріне мүлтіксіз әсер еткені сондай, анау әйелге де әсер етпей қоймауы мүмкін емес-ті. Бірақ соңғы минуттарда, хаттың сыртына мекен-жайын жазып, марканы желімдеп болған соң, бұл мұның бәрі балалық деп есептеп, хатты үстел үстіне тастай салған-ды.

	Бейдауа әзіл тек сандықтың иесі ғана аша алатын құпиясы бар құлыпқа айналды да шықты. Әлгі хаттың міндетті түрде біреу-міреудің көзіне түсетіні анық. Оны, әрине, мұның өз еркімен хабар-ошарсыз кеткенінің әдейі қалдырған айғағы ретінде қабылдайды. Мына бұл сонда әлгі бір өзін қылмыс орнында көп адам көрсе де, соқыр бірбеткейлікпен саусақтарының іздерін жойып жатқан, сонысымен тек қылмысқа қатысы барлығын дәлелдеп шыққан, ақымақ қылмыскер сияқты болғаны ғой.

	Тұтқыннан босанып шығу мүмкіндігі алыстай түсті. Міне, қазір, мұның әлгі үміті үзіле қоймаса да, сол үміт өз қолымен сепкен удан тұншығып бара жатқан тәрізді. Енді мұның алдында бір ғана жол бар – мынау қапастың есігі қашан ашылады деп күтпей-ақ, оны тіпті күшпен болса да, өзі ашып, құтылуы қажет. Ойланып-толғануға қазір уақыт жоқ.

	Денесінің бүкіл салмағын аяғының ұшына түсіріп, өкшесін көтерген қалпы әлі тұр, аяғының ұшы құмға бата бастады. Сол сәтте ол бір шешімге келді: онға дейін санаймын да, атып шығамын... бірақ отызға дейін санады жүрегі дауалар емес? Ақыры, тағы да төрт рет терең тыныс алып барып, ол үйдің тасасынан атып шықты.





15




	Ойына алған ісін жүзеге асыруы үшін қимылы тым шабандау көрінді. Бар күш-жігерін құм жұтып қойғандай. Бұл кезде әйел жалт бұрылып, күрегіне сүйенген қалпы бұған таңдана қарап тұрған-ды.

	Әгарки әйел қарсылық көрсеткенде бар ғой, ісінің нәтижесі мүлде басқаша болар еді. Алайда мұның оқыс қимылға құрылған ойы өзін-өзі ақтады. Шыны керек бұл тым асып-сасып қимылдады, бірақ әйелдің мұның оқыс ісіне таңғалғаны сондай, құдды аяқ-қолынан жан кеткендей күйде еді. Қолында ұстап тұрған күрегімен мұны үркіту, тіпті, миына да кірмеді.

	– Айқайлама!.. Саған түк те жасамаймын... Тыныш!.. – деп сыбырлады ол дауысын ақырын шығарып, әйелдің аузына орамалдың ұшын қалай болса солай тығып жатып. Бірақ әйел мұның осынау орашолақ, құр нобайлаған қимылына қарсылық көрсетуге тіпті, тырыспады да.

	Әйелдің енжарлығын сезінген еркек бойын жиып алды. Ол әйелдің аузына тыққан орамалдың екі шетін қолына алып, онымен тұтқынының басын айналдыра орап шықты да, дәл желкесінен түйіп тастады. Содан соң, әйелдің қолдарын артына қаратып, алдын-ала әзірлеген шұлығымен мықтап байлады.

	– Ал, енді жылдам үйге жүр!

	Мүлде ерік-жігерін жоғалтқан әйел тек мұның қимылына ғана емес, айтқан сөзіне де құлша бағынды. Текетіресу былай тұрсын – ол, тіпті, қарсылық белгісін де білдірген жоқ. Сірә, арбалып қалғандай бір күйге түссе керек. Еркек өзінің не істеп, не қойғанын ойлаған жоқ, тіпті, осы істеп жүргенінің қажеті бар ма, жоқ па – оны да білмеді. Алайда мұның дөрекі қимылы сірә, әйелді қарсыласу қабілетінен жұрдай айырса керек. Еркек әйелді жер еденнен жоғары көтерілуге мәжбүр етті. Ұзын шұлығының екінші сыңарымен оның аяқтарын тобығының тұсынан байлап тастады. Бәрін тастай қараңғыда қолымен сипалап жүріп жасады, шұлықтың артылған ұшымен сенімді болу үшін әйелдің буылған аяғын тағы бір орап шықты.

	– Міне, бітті, тыныш отыр, түсінікті ме?... Айтқанға көніп тып-тыныш отырсаң, мен саған еш жамандық жасамаймын... бірақ байқа, менімен ойнауға болмайды...

	Әйелдің тыныс алғаны есітіліп жатқан тұсқа жалтақтап қараған ол артымен есікке жақындап, сыртқа тез атып шықты да, күрекпен шамды қолына ұстап, дереу үйге оралды.

	Әйел бір бүйірімен жантая жығылыпты. Жиі-жиі және ауыр дем алады, әр тыныс алған сайын басын жоғары көтеріп, төмен түсіріп жатыр. Ауаны ішіне жұтқан кезде мойнын созып, басын кегжитеді сірә, ши үстіндегі құм түйіршіктерін ауамен бірге жұтпас үшін солай жасайды. Ал ауаны сыртқа шығарар кезде – керісінше, танауынан шыққан ауа бет-аузындағы құмды барынша алысқа үрлеу үшін әлі келгеннің бәрін жасап бағуда.

	– Жарайды, сәл-пәл шыдайсың енді. Анау себет тасығыштар келгенше күт. Мен басымнан өткерген құқайдан кейін, сенің жақ ашуға қақың жоқ. Оның үстіне, мен мұнда болған уақытым үшін жамбаспұл төлеймін ғой... Ал анау-мынау шығындарыңды енді өзің есептей жатарсың... Қарсы емессің бе? Келіскің келмей ме?! Шынымды айтсам, мен саған түк те төлеуге тиіс емеспін. Бірақ мен жай бәрінің әділ болғанын жақсы көремін, сондықтан сен қалайсың ба, қаламайсың ба – бәрібір, ол ақшаны саған беріп кетемін.

	Өзінің тыныс алуын жеңілдеткісі келгендей-ақ, қолымен алқымын уыстаған қалпы еркек сырттан естілген әлдебір шуға тағатсыздана, мазасыздана құлақ түріп жүр. Иә, шамды өшіріп тастаған дұрыс. Ол шамның пияласын алып, пілтесін үрлеп өшіруге оқталды... Жоқ, әйелдің не күйде екенін тағы бір рет тексеру қажет. Аяғы қапысыз мықтап буылыпты арасынан саусағың да өтпейді. Қолының байлауы да орнында білезіктігі қанталай білеуленіп, етіне дейін сынық-сынық тырнақтары ескіріп қоюланған қарақошқыл сия түстеніп кетіпті.

	Аузына тыққан шүберекте де қапы жоқ. Әйелдің онсыз да қан-сөлсіз еріндерінің созылып кеткені сондай онда бір тамшы да қан қалмаған тәрізді тұп-тура жансыз тұлып. Аузынан аққан сілекейі дәл шықшытының астына жиналып, ши үстінде қара дақ пайда болыпты. Шамның жыпылықтаған жарығымен әйелдің сұлбасы көрінген тұстан құмыққан қорсыл естіледі.

	– Амалым жоқ жасайтын. Бәрін бастаған өзің ғой... – Еркектің асыға-үсіге айтқан сөзінен мазасыздану табы аңғарылады. – Сенің мені алдап түсіргің келді, мен сені алдадым. Есептестік пе? Мен де енді адаммын ғой, мені дәл осылай ит сияқты оп-оңай шынжырға байлай салуға болмайды... Кез келген адам менің бұл ісімді өзін-өзі қорғаудың әділ заңды тәсілі деп айта алады.

	Кенет әйел жартылай жұмулы көзінің қиығымен мұның назарына іліккісі келгендей-ақ басын кілт бұрды.

	– Ал не?... Бірдеңе айтқың келе ме? Әйел біртүрлі орашолақ қимылмен басын шайқады. «Иә» дегені де сияқты, «жоқ» дегені де сияқты. Еркек әйелдің тілегін жанарынан ұққысы келіп, шамды оның бетіне жақындатқан. Алғашқыда ол өз көзіне өзі сенбеді. Әйелдің жанарынан ызаның да, өшпенділіктің де табы білінбейді, тек тұңғиық бір мұң және әлдеқандай өтініш бар сияқты.

	Мүмкін емес... Сірә, мұның көзіне солай көрінген болар... «Жанарымен ұқтыру» – бұл жай әншейін әдемі сөз тіркесі ғана... көз қуысының бұлшық еттері қозғалу қабілетінен айырылған жанармен бір нәрсе білдіруге бола ма, сірә? Сонда да болса, еркек жаны ашып, әйелдің аузында тығылған шүберекті босатыңқырауға оқтала берген-ді.

	Дәл осы сәтте бойын ток соққандай болды. Асығыс-үciгic шамды өшірді. Құм толтырылған себет тасушылардың дауыстары жақындап қалған еді. Оты сөнген шамды кейін тауып алуға оңай болуы үшін жерден жоғары салынған еденнің ең шетіне қойды да, қолжуғыштың қуысынан ауыз су құйылған құтыны суырып алып, ерінін құтының аузына жабыстырып, таза суды қомағайлана жұтты. Содан соң, күректі қолына алып, есік алдында демін ішіне тарта біраз тұрып қалды. Тұла бойы терге малшынып кетті. Міне, қазір... Тағы да бес-он минут шыдаса болды... Жәндік сақтайтын қобдиының бауын жұлқи иығына асты.





16




	– Әй, – қырылдаған үн естілді.

	– Анда не істеп жатырсыңдар өзі? – Әлі жастық жігері сақталған екінші бір дауыс дәл бір жаңғырық тәрізді біріншісімен қосамжарлана жетті.

	Қазаншұңқырдың іші қою қараңғылық құшағына батқаны сондай, қараңғы ауаны саусағыңмен түртіп көруге болатындай әсер беретін еді. Ал, анау жоғарыда, сірә, ай туған болуы керек, себебі құм қабырға мен аспанның ұштасқан тұсынан адамдар сұлбасы бұлдыр дақ тәрізді қарауытып көрінді.

	Оң қолындағы күрегін тастамаған еркек қазаншұңқырдың түбімен еңбектеп келеді.

	Жоғарыдан анайы қалжыңдар естілді. Төменге құм толы ыдыстарды көтеруге арналған ілгіші бар арқан түсті.

	– Әпкетай, тезірек, қане!

	Дәл осы сәтте еркек серіппедей атылып жіпке жармасты, аяғының астынан шөкім-шөкім құм бұрқ етті.

	– Әй, көтер! – деп айқайлады ол қылшық-қылшық арқанға қос қолымен қатты жармасқаны сондай, егер онысы арқан емес, тас болса да, саусақтары бәрібір оған қадалып қалғандай еді. – Көтер! Көтер! Көтергенше, босатпаймын... Анау әйел үйде аяқ-қолы байлаулы жатыр! Оған көмектескілерің келе ме – арқанды тезірек тартыңдар! Оған дейін мен әйелдің маңына ешкімді жолатпаймын!... Егер кімде-кім мұнда басын сұққысы келсе, күрекпен маңдайын қақ айырамын... Соттасын мейлі мен жеңемін! Кеңшілік күтпеңдер!... Ал, неге тұрсыңдар? Егер дәл қазір сендер мені көтеріп шығарсаңдар, сотқа бермеймін, ешкімге ештеңе айтпаймын... Заңсыз қапаста ұстау – аз қылмыс емес! Ал анда не боп қалды? Кәне, көтеріңдер! – Сусып құлаған құм бетін сабалап жатыр. Көйлегінің астынан, самайынан төмен қарай ұнамсыз, жабысқақ бір нәрсе құйылуда. Ыстық демі ерінін күйдіріп жіберердей.

	Жоғарыдағылар өзара кеңесіп жатқан сияқты. Кенет арқан қатты жұлқи тартылды да, жоғары көтеріле бастады. Мұның ауада салбыраған денесінің өзі ойлағаннан әжептәуір ауыр салмағынан арқан қолынан суси бастады. Дәл бір қатты күлкісін тежегеннен пайда болғандай түйнек ішін тесіп барады, аузынан атқып құсығы шашырады... Бір аптаға созылған қорқынышты сағымдай ыдырап, жоғалып барады... Тәуба... Құтылған деген осы!

	Кенеттен ол өз салмағын сезінбей қалды да, ауада қалқып бара жатқанын бір-ақ байқады... Теңіз сырқатына ұшырағандай сезім бүкіл денесіне тарала бастады. Осыған дейін қолының терісін сыпырып кете жаздаған арқан енді мұның алақанында қимылсыз жатты.

	Анау онбағандар арқанды босатып жіберіпті!... Ауада басымен бір рет шыр көбелек айналып үлгерген еркек құм үстіне қолайсыз құлады. Жәндік салатын қобдиы астында қалып, зәресін ұшыра сатыр етті. Содан соң тағы бір нәрсе шекесінің түбіне зу етіп жерге түсті. Арқанның ұшына байланған темір ілгіш екені анық. Оңбағандардың не істегенін көрдің бе! Басына соғылмағанына шүкір де. Қобди жақтағы бүйірін қолымен сипалап көрді – еш жері онша ауырмайтын сияқты. Орнынан атып тұрып, арқанды іздей бастады. Оны жоғары тартып алып та қойыпты.

	– Ақымақтар!

	Еркектің үні жылап жіберердей тарғылданып, айқай салды.

	– Ақымақтар! Өкінетін өздерің боласыңдар әлі!

	Еш жауап жоқ. Тек құмыққан күбір-сыбыр – сөздерін ажырату қиын – құдды түтін тәрізді ауаға сіңіп жоғалып жатыр өштік пе, кекесін бе – біліп болмайды. Соның өзі жүйкеге тиеді.

	Ыза мен қорлану, дәл бір болат бұғау тәрізді бойын құрсаулай бастады. Ол жұдырығын қатты жұмғаны сондай, тырнақтары ылғал алақанына кіріп кеткенше қалшылдап, әлі айқайлап тұр.

	– Әлі түсінген жоқсыңдар ма?! Сірә, сендер сөз ұқпайтын кеще боларсыңдар, бірақ, мен тіпті, кещелер түсінетін нәрсе жасап тұрмын ғой. Әйел байлаулы жатыр! Естисіңдер ме?.. Не мені жоғарыға тартып шығарасыңдар, не жіп сатыны төмен түсіресіңдер, оған дейін анау әйелдің байлаулы жатқаны!.. Ешкім құм күремейді... Ал қалай, мұным ұнай ма?.. Жақсылап ойланыңдар... Егер мынау шұңқырдың бәрін құм көміп тастаса, сендерге жаман болады ғой, солай емес пе?.. Құм шұңқырдан асып, анау ауылдарына қарай жылжи бастайды!..

	Жауап қатудың орнына аналар үн-түнсіз алыстай берді. Тек құм үстімен сүйреп бара жатқан себеттерінің сықыры ғана естіледі.

	– Неге?... Неге сендер ештеңе айтпай кетіп бара жатырсыңдар?!

	Ендігі өзінен басқа ешкім естімейтін аянышты шыңғырық. Тұла бойы қалш-қалш еткен еркек жерге еңкейіп қараңғыда қармалап жүріп сынып қалған жәндік салатын қобдиының ішіндегі заттарын жинай бастады. Спирт құйылған құты, сірә, шытынап кетсе керек: қолына алған кезде саусақтарының арасына жағымды сұйық төгілді. Ол үнсіз жылап жіберді. Өзі іштей онша қатты қайғырып тұрған жоқ. Мынау жылап жүрген де өзі емес, басқа біреу тәрізді.

	Құм ізін аңдыған жыртқыш аң сияқты өкшесіне ілініп, соңынан ілесті. Көзге түртсе көргісіз қараңғыда қармаланып, аяғын сүйрете басқан ол үйдің есігіне сүлдері құрып, әзер жетті. Қақпағы сынған қобдиын ошақтың жанына ақырын қоя салды. Желдің уілі ауаны қақ айырып жатқандай. Ошақ жанындағы құтыдан ол жылтыр қағазға оралған сіріңке қорабын алып, шамды жақты.

	Әйел сол бұрынғы қалпы жатыр, тек еденге бұрынғыдан да көбірек еңкейе түсіпті. Басы есік жаққа сәл бұрылған, сірә, сыртта не болып жатқанын білуге тырысса керек. Шам жанған кезде көзін жыпылықтата ашты да, іле-шала қайтадан тарс жұмып алды. Мынау әйел бұл жаңа ғана өз басынан өткізген қатыгездік пен дөрекілікті қалай қабылдады екен?... Жылағысы келе ме – мейлі жыласын, күлгісі келе ме – мейлі күлсін... Мұның әлі үміті үзілген жоқ. Түбінде жарылмай қоймайтын минаның пілтесі басқаның емес, мына мұның қолында.

	Еркек әйелдің сырт жағына тізерлеп отыра кетті. Сәл екі ойлы болып отырды да, содан соң әйелдің аузын керіп тұрған орамалдың ұштарын шеше бастады. Өзінің күнәсін кенет сезінгендіктен емес, жоқ. Әрине, тіпті, аяғаннан не жаны ашығаннан да емес.

	Жай әншейін шаршап кетті. Мынау бітіп болмас текетіреске бұдан әрі шыдай алар емес. Әйелдің аузына тыққан шүберектің, шын мәнінде, түкке керегі жоқ болып шықты. Әгәрки, әлгіде әйел көмек сұрап айқайлағанда бар ғой, онысы бәлкім, керісінше, мұның жауларының арасында толқу туғызып, оларды барлық мәселені тезірек шешуге мәжбүр етер ме еді.

	Әйел иегін жоғары көтеріп ауыр тыныс алып жатыр. Оның құм араласқан сілекейі сіңген орамал егеуқұйрықтың өлігі сияқты сұрғылт тартып, ауырлап кетіпті. Керіп байланған орамалдан түскен әйел бетіндегі көкшіл таңба ендігі өмір бақи кетпейтін жарақат сияқты көрінді. Жансызданып қақталған балық тәрізді қатып қалған шықшытын жұмсарту үшін әйел төменгі жағын үздіксіз онды-солды қозғап жатыр.

	– Уақыт бітті... – Еркек орамалды қос қолымен умаждап, бір шетке лақтырып тастады. – Әлгілердің ақылдасып бітетін уақыты болды. Жіп сатыларын көтеріп, қазір-ақ жетіп келер. Әгәрки бәрі бұрынғыдай өзгермей қала берер болса, олардың өздеріне жаман болады ғой. Иә, анық солай... мазаларын алғанды ұнатпайды екен онда мені мынау қапасқа алдап түсірудің түк те қажеті жоқ еді.

	Әйел сілекейін жұтып, тілімен ернін бір жалап алды.

	– Жо... Тілі әлі икемге келмей жатыр, содан да әйел аузында жұмыртқа тұрғандай күрмеле сөйледі. – Жұлдыздар көрінді ме?

	– Жұлдыздар?... Бұл жерде жұлдыздың қандай қатысы бар?...

	– Кенеттен жұлдыздар көрінбей қалған шығар...

	– Ал сонда не болады, егер жұлдыздар көрінбей қалса?

	Әйел әлі құрығандай тағы да үн-түнсіз қалды.

	– Не болып қалды? Бастадың екен сөзіңнің аяғын жұтпа! Жұлдызға қарап бірдеңе болжағың келе ме? Әлде, бәлкім, бұл осындағы өздеріңнің ырымдарың шығар?.. Жұлдыз көрінбеген түні сатыны түсіруге болмайды деп айтарсыңдар енді?.. Мұным қалай, а. Тымпиып ішімдегіні тап деп жататын адамды мен түсінбеймін!.. Бәлкім сен жұлдыздардың көрінгенін күтіп жатқан боларсың, содан кейін сөйлерсің, күт ендеше, өз еркіңіз білсін... Бірақ сен күтіп жатқанда қарадауыл соғып кетсе, не боларын ойладың ба? Онда жұлдыздар туралы мазасызданудың қажеті де болмай қалады.

	– Жұлдыздар... Әйел сиясы таусылған автоқаламның өзегінен сығып шығарғандай-ақ кеудесінен әр сөзін тамшылатып зорға айтып жатыр. – Егер бұл уақытқа дейін жұлдыздар әлі көрінбесе, соншалықты қатты жел соқпайды.

	– Heгe?

	– Жұлдыздардың көрінбей тұрғаны тұманның әсері.

	– Осылай да далбасалауға болады екен ғой! Сірә, жел қазір бұрын қалай соқса, дәл солай соғып тұр емес пе?

	– Жоқ, бұрын бұдан едәуір қаттырақ соққан. Естиісіз бе, жел басыла бастады...

	Бәлкім бұл әйел дұрыс айтып жатқан болар. Жұлдыздардың тұманнан көрінбей тұрған себебі, ауадағы буды қуып әкетуге желдің күші жетпегеннен. Бүгінгі түні қатты жел соға қоюы неғайбыл... Демек аналар, ауылға кеткендер, бір шешімге келуге асыға қоймайды... Бұған алғашқыда жай сандырақ, ақымақтық көрінген сөз кенеттен мағыналы, жауап болып шыға келді.

	– Шынымен-ақ... Маған бәрі бір... Егер аналар солай деп шешсе, онда мен де күте аламын. Аптасы не, он күні не, он бес күні не – айырмасы шамалы...

	Әйел бар күшін салып, башпайларын қимылдатты. Башпайлары құтының аузына ілініп тұрған емізікке ұқсап кетіпті. Еркек күліп жіберді. Күліп тұрып, тамағына өксік тығыла бастағанын сезді.

	Бостан-босқа өзін азаптай бергеннен не ұтады?.. Жауларының осал тұсын байқап көрді емес пе? Енді неге тып-тыныш қана сыртынан бақылап отырмайды? Түптің түбінде аман-есен үйіне оралары анық, сол кезде, сөз жоқ, басынан өткерген бұл оқиғаны әдемілеп жазып шығуға болады.

	«...О, о! Біз таңғалып отырмыз. Ақыры бір нәрсе жазуға кіріскен екенсің. Шынымен-ақ, сіз көп нәрсені басыңыздан өткеріпсіз. Бірақ көре берсең, біле бересің деген осы – тіпті, жауын құрты екеш, жауын құрты да оның терісін түртіп қалмасаң, жиырылуды білмейді.

	...Рахмет. Шынымен-ақ маған көп ойланып-толғануға тура келді, тіпті, тақырыбын да тауып қойдым.

	...О, о! Ал, айта қойшы, қандай тақырып?

	...«Құм шағылдар тажалы» немесе «Құмырсқалар тозағының сұмдығы»

	...Иә-ә, елең еткізетін-ақ тақырып. Бірақ бұларың әлдебір балаңдықты сездірмей ме?

	...Сіз солай ойлайсыз ба?

	...Басынан өткен жағдай қаншама қорқынышты болса да, оқиғаның тек сыртқы жағын суреттеудің түк мәні жоқ. Оның үстіне, мынау трагедияның кейіпкерлері бұлар адамдар, сол жердің тұрғындары, сондықтан да, егер сіздің жазғандарыңызда мәселенің оңтайлы шешімінің ең құрығанда сорабы көрсетілмесе, онда мынау сіздің шеккен азабыңыздың құны көк тиын...

	...Неткен сасықтық!

	...Немене? Осы маңның бір жерінде ақаба су ағатын құбырды тазалап жатыр ма? Немесе, бәлкім, дәлізге себілген хлор мен сіздің аузыңыздан шығып тұрған ащы жуа иісі арасында әлдебір ерекше химиялық реакция жүріп жатыр ма екен.

	...Немене?

	...Ештеңе емес, ештеңе емес, ғапу өтінемін, мазасызданбай-ақ қойыңыз. Мен қанша шимайласам да, көріп отырмын, жазушы болып жарытпаймын-ау деймін.

	...Бұл тағы да сол мүлде артық қарапайымдылық, ондай қылық сізге жараспайды. Меніңше, жазушыларға ерекше жаратылған адамдар ретінде қарауға болмайды. Егер сен жазып жүрсің бе, демек, сен жазушысың.

	...Мынадай бір қалыптасқан пікір бар: басқа басқа, ол бұл мұғалімдер дегенің өздеріне ерік берсең болды, жазғанды жақсы көреді. Мұның себебі, сірә, салыстырмалы түрде олардың кәсіби тұрғыдан жазушыларға жақындығында жатқан шығар.

	...Шығармашылыққа үйрету деген, міне, дәл осы. Өздері, тіпті, бор салатын қорапша жасай білмейтініне қарамастан, солай.

	...Бор салатын қорапша – құрметіңізге рахмет. Олардың тек сенің өзіңді-өзің тануыңа көзіңді ашқанының өзі ғажап шығармашылық емес пе?

	...Сондықтан да мені олар тағы бір азап алып келетін жаңа сезімді басымнан өткізуге мәжбүр етеді.

	...Азап қана әкелмей, көңіліңе үміт отын да тұтататын.

	...Ол үміт ақтала ма, жоқ па – бұл үшін ешқандай жауапкершілікті мойныңа алмай-ақ.

	...Әгәрки, әрбір адам әуел бастан өз күшіне сенбейтін болса.

	...Жарайды, өзімізді дәріптеумен айналысқанымыз жетер. Мұндай кемшілік ешбір мұғалімнің бойына ұяламауы қажет.

	...Кемшілік.

	...Мен жазушылыққа әуестік туралы айтып отырмын. Жазушы болуға құлшыну өркөкіректіктің ең қарапайым түрі: Бұл да қуыршақ ойнатушы болуға тырыса отырып, өзін сол арқылы басқа қуыршақтардан бөлектей бастау сияқты қылық. Дәл осындай мақсатпен әйелдер опа-далаптың көмегіне жүгіреді.

	...Тым қатал пікір емес пе? Әгәрки, сіз «жазушы» сөзін дәл осы мағынада қолданып отырған болсаңыз, онда жазушы болу мен жай жаза беру, сірә, шынымен-ақ бірдей нәрсе болмауы керек.

	... Солай шығар.

	...Сондықтан да менің жазушы болғым келеді! Ал әгәрки, бола алмасам, онда жазып та керегі жоқ!...

	Айтпақшы, уәде еткен затын алып бермеген кезде сәбидің түрі қандай еді.





17




	Сырттан құстың қанат қаққанына ұқсас дыбыс естілді. Еркек шамды қолына ала сала есіктен атып шықты. Қазаншұңқырдың түбінде сырты кенеппен оралған бір нәрсе жатыр. Жоғарыда тірі жан байқалмайды. Бумаға жақындамай тұрып, ол айқай салып көрді. Ешқандай жауап жоқ. Кенептің сырты байланған жіпті шешті. Ішінде не бар екені беймәлім бума да бір, жарылғыш зат та бір, оған әуссқойлық аталатын тұтатқыш пілтенің түбінде бір тиері анық. Еркінен тыс көңілінің түкпірінде үміт оты жарқ ете қалды: бәлкім, қазаншұңқырдан сыртқа шығуға мүмкіндік беретін әлдебір құрал шығар мынаусы... Анау ауылдағылар бұған қажеттінің бәрін төменге лақтыра салған да, асығыс қаша жөнелген...

	Бірақ буманың ішінен газетке оралған шағын түйіншек пен ағаш тығыны бар шамамен бір литрлік бөтелке ғана шықты. Түйіншекте – үш қорап «Синсэй» сигареті, әр қорапта жиырма талдан темекі. Өзге түк те жоқ. Өз көзіне өзі сенбеді. Ол бума оралған кенеп шүберекті қайтадан қолына алып, бір шетінен, ұстап, қатты сілікті – сусыған құмнан өзге ештеңе жоқ... Құрығанда, тіпті тілхат болуы керек ғой, бірақ ол да болмай шықты. Ал құтыда көгерген күріш нанының иісі мүңкіген арзан арақ бар екен.

	Мұның бәрі не үшін?.. Әлдебір келісім нышаны ма?.. Мұның біреуден естігені бар-ды, үндістер достықтың белгісі ретінде мүштік жібереді екен. Иә, арақ та – барлық жерде той-думанның белгісі. Демек, осындай нышан арқылы аналар бірдеме етіп келісімге келу туралы өз ниеттерін білдіріп отыр деп есептеуге толық негіз бар.

	Әдетте ауыл адамдары өз сезімдерін сөзбен білдіруге қымсынады. Бұл жағынан алғанда олар өте қарабайыр.

	Ал әзірге кез келген келісімді кейінге қалдыра тұру керек – ең әуелі темекі тартып алайын. Қалайша бұл бір апта бойы темекісіз шыдап жүр? Үйреншікті қимылмен қораптың бұрышын жыртып еді, саусағы жылтырақ қағазға тиді. Қораптың түбін шертіп жіберіп, бір талын суырып алды. Темекі ұстаған саусақтары сәл-пәл дірілдеп кетті. Шамның отына темекісін тұтатып алған ол түтінді асықпай құныға сорды. Кепкен жапырақтың хош иісі тұла бойына таралды. Еркінен жан кетіп, көз алдында қызылды-жасылды қою кіреуке пайда болды. Ауыр соққы тигендей, басы шыр айналып, бойында діріл пайда болды.

	Кеудесіне бөтелкені қатты қысып алған еркек, бойын әзер билеп, үйге ақырын кірді. Аяғы өзіне бағынатын емес. Құрсау кигізіп қойғандай кекжиген басы әлі шыр көбелек айналып тұр. Ол әйел жатқан тұсқа қарағысы келген, бірақ мойнын бұра алмай-ақ қойды. Көзінің қиығымен шолып өткен әйелдің бет-жүзі адам сенгісіз кішірейіп кеткендей көрінді.

	– Базарлық міне... – Ол бөтелкені жоғары көтеріп, шайқап-шайқап қойды – Қалай жақсы ойлап тапқан десенші, солай емес пе? Енді біз, аналарыңа мың да бір рахмет, алдын ала барлық жеңісімізді тойлап жібере аламыз... Дымың ішіңде болсын, түсінікті ме... Мен әу бастан-ақ бәрін түсінгенмін... Өткен өтті... Ал қалай, бәлкім, маған серік болып бір стақан тартып жіберерсің?

	Әйел жауап берудің орнына көзін тарс жұмып алды. Бәлкім, ол мұның аяқ-қолын шешпегеніне ашуланып жатқан болар. Ақымақ қатын. Мұның қойған сауалдарының ең болмағанда біреуіне дұрыстап жауап бергенде ғой, бұл оның аяқ-қолын баяғыда-ақ бірден шешкен болар еді. Ал бәлкім, бұл әйел өзіне өзі ызаланып жатқан болар? Осыншама еңбекпен қолына түсірген еркекті ұстап қала алмағанына, босатуға мәжбүр болғанына – бұған енді ешқандай қайран жасай алмайсың. Бұл әйел ызаланатындай бірдеңе бар әрине... Жасы отыздың о жақ, бұ жағында, жесір. Өзінің аяғының сыртында, тобығының түбінде бір түрлі қызық, анық бедерленген ойықтары бар. Еркек тағы да өз бойына шаттық құйыла бастағанын сезді. Мынау әйелдің аяғы неге осындай ғажап, а?

	– Темекі шегуге қалайсың? Тұтатып беруіме болады.

	– Жоқ, шеккім келмейді, онсыз да тамағым құрғап кетті... – Әйел басын шайқап, ақырын тіл қатты.

	– Бәлкім су берермін?

	– Ештеңе керек емес.

	– Ұялмаңыз менің сізге бұлай істегенім, дәл сізге әлдебір ерекше кектенгенімнен емес қой. Сіздің өзіңіз де түсінуге тиіссіз, бұл стратегиялық тұрғыдан қажет болған іс. Міне, енді аналарың айтқанға көне бастаған тәрізді.

	– Еркектерге аптасына бір рет арақ пен темекі жазып береді.

	– Жазып береді?... – Шын мәнінде әйнекке қайта-қайта басымен соғылатын үлкен қара шыбын бар ғой, өзінше ұшып жүрмін деп ойлайтын... Ғылыми атауы Muscina stabulans. Көзі түк көрмейді деуге болады, заттардың тұтас емес, бөліктерін ғана нобайлап ажырата алады... Өзінің абдырап қалғанын, тіпті, жасыруға тырыспаған еркек қайталап сұрады: – Біз үшін соншама қиналып нелері бар?! Сірә, керегін адамдардың өздері сатып алуына мүмкіндік берген әлдеқайда жақсы емес пе?

	– Жұмыс өте ауыр, әрі шеті-шегі жоқ – басқа ешбір шаруаға уақыт қалмайды... Әрі ауылға да тиімді: шығынның бір бөлігін Лига5 ѳз мойнына алып отыр.

	Шынымен солай болса, мынаның бәрі келісімге келудің нышаны емес, мүлде керісінше – қарсылықсыз тізе бүгуді ұсынған белгі болды!.. Олай да емес, сірә, бұдан да сорақы. Бәлкім, бұл ендігі тегершікке айналып біткен шығар, осындағы күнделікті өмірді қозғалысқа келтіретін тегершіктің біріне, және сондай қызмет атқарушы ретінде барлық тізімге енгізіліп қойған да болар?

	– Иә-ә, мен сенімді болу үшін сізден тағы бір нәрсе сұрайын деп едім. Мен бірінші адаммын ба, осында дәл осындай жағдайға тап болған?

	– Жоқ-ә. Қалай десеңіз де, мұнда жұмыс қолы жетіспейді ғой... Өзінің дөңгеленген шаруашылығы бар адамдар да, тақыр кедейлер де – жұмысқа жарайтындардың бәрі-бәрі, бірінен соң бірі ауылдан кетіп жатыр... Ауылымыз кедей – құмнан басқа түк те жоқ...

	– Енді олай болмағанда ше... – Тіпті еркектің үні де қорғаншақ реңге ие болды – құмның реңкі тәрізді. Менен өзге тағы да біреу-міреу бар ма, өздерің ұстап алған?

	– Иә, бұл өткен жылы болған күздің басында... Открыткашы...

	– Открыткашы?

	– Иә сол, туристерге арнап открытка шығаратын бір компанияның агенті, осындағы кооперативтің басқармасына келіпті... Ғажап табиғат көрінісі деп таңғалыпты, тек қалалықтарға жарнама жасаса болды...

	– Содан оны ұстап алдыңдар ма?

	– Дәл сол кезде біздің қатарымыздағы бір үйде жұмыс қолы жетпей жатқан...

	– Содан кейін не болды?

	– Ә, ә, бірден өліп қалған сияқты... Жоқ, ол өзі әу бастан-ақ, денсаулығы онша мықты емес-ті... Ал мұнда, оның үстіне, қырсыққандай, қарадауыл мезгіліне тап келді. Содан соң жұмыс өтіп кеткен...

	– Неге ол бірден қашып кетпеді екен?

	Әйел бұл сауалға жауап қатқан жоқ. Онсыз да бәрі түсінікті, жауап беретін түгі де жоқ. Қашып кетпеген себебі, қашатын мүмкіндік болмаған... Мәселе, әрине, тек соған ғана тіреледі.

	– Ал одан басқа?

	– Иә... Жылдың ең басында мұнда бір студент болды, сірә, ол өзі кітап сатуға келді-ау деймін.

	– Бақалшы саудагер ме, немене?

	– Әлдебір жұп-жұқа кітаптар, бар-жоғы он иеннен. Олары әлдебіреуге қарсы жазылған...

	– Студентің – отанға оралушылар қозғалысының мүшесі болды ғой... Оны да ұстап алдыңдар ма?

	– Ол қазір де, сірә, бізден кейінгі үшінші үйде тұрып жатыр.

	– Ал жіп саты ол үйден де жинап алынған ба?

	– Жастар бізде қалай етсең де тұрақтағысы келмейді... Не істерсің енді, қалада табыс жақсы, әрі киносы да, мейрамханасы да күн сайын ашық...

	– Бірақ бұл жерден әлі бірде бір адамның қашып кете алмағаны мүмкін емес нәрсе ғой?

	– Неге олай дейсіз, бір жас жігіт болған, достары адам жалдап тайдырып, қалаға қашып кеткен... Сол жақта ол біреуге пышақ сұғып алған ба – тіпті, бұл туралы газеттер де жазды... Әлгі жігіт сотталды, мерзімі біткен соң, қайтып осында келді. Қазір, сірә, ата-анасының үйінде тып-тыныш тұрып жатыр...

	– Мен ол туралы сұрап тұрғаным жоқ! Осы жерден қашып кетіп, қайтып оралмағандар туралы сұрап тұрмын!

	– Ондай жағдай баяғыда болған... Әлі есімде, бір отбасы түгелімен түн жамылып өте ептілікпен қашып кетті.... Үйлері көпке дейін бос тұрды, бұл дегенің өте қауіпті еді, бірақ не істерсің енді... шынымен-ақ, өте қауіпті. Егер мұнда бір жер бұзылса бітті тасқыннан қорғап тұрған бөгеттің шытынағаны да бір, ол да бір...

	– Ал одан соң, қашқан ешкім болған жоқ дейсің ғой?

	– Меніңше, ешкім болған жоқ...

	– Түкке түсінсем бұйырмасын! – Еркектің мойын тамырлары шодырайып, тынысы тарылды.

	Кенет әйел екі бүктетіліп, жұмыртқа салып жатқан ұрғашы ара тәрізді бүкшиді де қалды.

	– Не болды?... Бір жерің ауыра ма?

	– Иә, ауырып кетті...

	Ол әйелдің боп-боз болып кеткен қолын тауып алды. Содан соң байланған орамалдың арасынан саусағын сұғып, әйелдің тамырының соғысын байқады.

	– Сезіп тұрсыз ба? Тамырыңыздың соғысы әжептәуір жақсы... Меніңше қорқатын ештеңе жоқ. Түсініп тұрмын менікі озбырлық, бірақ маған керегі сіздің аналарға, ауылдағыларға зарыңызды жеткізгеніңіз, бәріне кінәлі солар ғой.

	– Кешіріңіз, сіз менің мойнымды, ана жерін, құлағымның сыртын қасып жібермейсіз бе?

	Өтініштің аяқ астынан болғаны сондай, еркек бас тарта алмай қалды. Әйелдің терісі мен жабысқан құм қабыршақтың арасында майға ұқсас қою тер қабығы болып шықты. Тырнақтары шабдалы жемісінің қабығын аршып жатқандай әсерге бөленді.

	– Сіз кешіріңіз... Бірақ бұл жерден әлі ешкімнің де қашып құтылып көрмегені шындық.

	Кенеттен есіктің нобайы түссіз, анық емес сызыққа айналып, қалқып бара жатты. Бұл жаңа туған ай сәулесінің әсері еді. Көмескі сәуленің ішке түскен сынықтары құдды құмырсқаның қанаттары тәрізді. Көзі үйрене келе, құм астаудың бүкіл түбі дымқыл көгілдір бояуға малына бастағанын аңғарды. Мұндай түс көктемгі нәрлі жапырақтар бетінде ғана болатын сияқты еді.

	– Не істейміз енді, ондай жағдайда мен қашып құтылған бірінші адам болармын!





18




	Күткен қандай ауыр. Уақыт жыланның бойындағы сақиналарға ұқсас, шетсіз-шексіз тұзаққа айналып кеткендей. Алға қарай бір тұзақтан екінші тұзаққа секіріп қана жылжуға болатын сияқты әрі әрбір тұзақта қорғасындай күдік ілінген, ал әрбір күдікті өз қаруын тауып қана жеңе аласың. Содан да әлгі бір күдіктермен арпалысып, оларды елемей немесе жоққа шығара отырып, алға жылжу өте қиынға соқты.

	Азапқа толы күтумен түн де өтті. Таң атты. Терезеден түскен таңғы шапақ құдды аппақ ұлу тәрізді маңдайы мен мұрнының үстінен жорғалап, мұны келеке ететін сияқты.

	– Кешіріңіз, су болса ғой...

	Бұл не нәрсе? Сірә, бір сәт көзі ілініп кеткен болды. Көйлегі, шалбарының тізесі малмандай су болыпты. Теріне жабысқан құмның түсі де, өзі де құдды шикі піскен бидай наны тәрізді. Бетін бүркеп жатуды ұмытып кетсе керек, содан да кеңсірігі мен аузы қаңсып тұр, қыстағы күріш егістігі сондай бір әсерге бөлейтін еді ғой.

	– Кешіріңіз, өте қатты өтініп сұраймын...

	Басынан аяғына дейін құмға бөккен әйел безгек соққандай қалш-қалш етеді. Оның азапқа түскен кейпі, сым бойымен берілген, бұған да жетті. Еркек су құйылған құтының сыртындағы жылтыр қағазды сыпырып тастап, алдымен оған өзі құныға жармасты. Алдымен аузын шайып тастау үшін судан аздап ұрттаған, бірақ бір ұрттағаны, тіпті, екі ұрттағаны жеткіліксіз болып шықты. Қанша шайса да, уыс-уыс құм түкірумен болды. Содан соң, қолын бір сілтеді де, суды құммен бірге жұта бастады. Мұның өзі тас жұтқанмен бірдей нәрсе екен.

	– Ішкен суы сол сәтте-ақ тер болып қайта шықты. Қызара бөрткен терісі – арқасы желкесінен құйымшағына дейін, кеудесі мен бүйірі беліне шейін ауырып тұрғаны сондай, біреу қабат-қабатымен сыпырып алып жатқан тәрізді.

	Еркек өзі ішіп болды да, кінәлі кейіппен құтыны әйелдің аузына жақындатты. Әйел құтының ернеуіне тісімен шап бере жабысып алып, аузын да шаймастан, көгершін тәрізді анда-санда құрқылдап қойып, қоймалжың сұйықты жұта бастады. Үш жұтқанда құтыны басына көтерді. Қызарып кеткен қасының астынан еркекке қадалған жанары алғаш рет кешірімсіз кінәлауға толы еді. Босаған құты бейне қағаздан жасалғандай-ақ жеп-жеңіл болып қалды.

	Еркек еңсесін езген кінәлі сезімнен арылу үшін жер еденнің құмын бұрқ еткізіп төмен түсті. Бәлкім, ең болмаса әйелдің бетін дымқыл орамалмен сүртсе ме екен? Әрине, оның терден қалай тұншығып жатқанын қызықтап отырғаннан гөрі солай жасағаны әлдеқайда дұрыс болар. Өркениет деңгейі адам терісінің тазалық деңгейімен өлшенеді деген пікір бар. Әгәрки, адам жаны бөлек өмір сүретін болса, ол, сөз жоқ, теріде өмір сүреді: Су туралы ойлай бастасаң болды, кір-кір теріңде сол сәтте-ақ әлгі суды сорып алуға әзір мыңдаған тесіктер андыздап шыға келеді. Мұз тәрізді салқын да мөлдір, жібектей жұп-жұмсақ – жанның мекеніне лайық бұдан артық ештеңе таппайсың... Енді бір минут кешіксе болды – мына мұның тұла бойындағы бүкіл терісі де бірден шіріп, жалбырап түсе бастағалы тұрғандай.

	Еркек шелектің қақпағын ашып, ішіне үңілді де, шошына айқайлап жіберді:

	– Мұнда түк жоқ!... Мүлде бос!

	Ол шелекке қолын сұқты. Саусақтарының ұшы тек шелек түбіне шөккен қап-қара лайға былғанды. Суды аңсаған терісінің асты жаралы мыңаяқтылардың қаптаған тобы кенеттен қозғалысқа түскендей қозып сала берді.

	– Атаңа нәлеттер, суды ұмытып кетіпті!.. Бәлкім, олар суды сәл кейінірек әкелейін деп жатқан шығар?

	Бұл сөзімен өзін-өзі алдағысы келіп тұрғанын ол жақсы түсінді. Пикап күнде таң ата жұмысын аяқтайды да, ауылға қайтады. Анау оңбағандардың пиғылы түсінікті. Олар, сірә, су әкелуді доғарып, мұны көнбістікке жеткеру керек деп шешкен болды. Дәл осы сәтте есіне сарт ете қалды – алғашқы күні аналар құм жарқабақтың түбін қазудың қаншалықты қатерлі екенін жақсы біле тұрып, бұған ескертуді қажет деп таппады ғой. Мұның аман қалуын қадағалау ниеті оларда мүлде жоқ. Олар, сірә, шынымен-ақ мұны өздерінің құпияларын түгел білген адамды бұл жерден тірі жібергісі келмейтін болар, ал әгәрки сол жолды анық таңдады ма, аяғына дейін алған бағыттарынан қайтпайды.

	Еркек есік алдына келіп, аспанға назар салды. Таңертеңгі күн сәулесіне малынған қызғыш бояу арасынан мамықтай шөкім бұлттар қысылып-қымтырылып әзер көзге шалынады... Жауыннан үміт жоқ. Сыртқа шыққан әрбір демімен бірге денесіндегі ылғал азайып бара жатқан сияқты.

	– Аналардың ойлағаны не сонда? Мені өлтірмек қой, солай ма?

	Әйел бұрынғысынша қалтырап-дірілдеп жатыр. Оның үндемей жатқанының себебі, сірә, бәрін жақсы біледі. Қысқасы – құрбандық кейпін жамылған қылмысты ұйымдастырушылардың бірі, қинала түс!.. Сенің азап шеккенің – тек әділ жаза ғана.

	Бірақ бұл әйелдің тартып жатқан азабының құны көк тиын, егер ол туралы анау ауылдағы оңбағандар хабардар болмаса. Ал олардың білетін-білмейтініне ешқандай кепілдік жоқ. Оған қоса, егер қажет болып жатса, аналардың әйелді де ойланбай-ақ құрбандыққа шала салуы әбден мүмкін ғой. Бәлкім мына әйелді осыншама үрейленіп жатқаны да содан шығар. Кең даласын аңсап, қашып шығуға талпынған түз тағысы өзі басын сұққан қуыстың темір торға кіретін есік екенін тым кеш аңғарды... Балық қайта-қайта өзі тұмсығымен түрткілеп жүрген аквариумның әйнегі берік бөгет екенін ақыры түсінді... Мұның ойлаған мақсатынан екінші рет те түк шықпады. Дәл қазір де тізгін аналардың қолында.

	Бірақ үрейленетін ештеңе жоқ. Суға батқан кеменің жолаушыларын аштық пен шөл емес, тамақ пен су жетпей қалады ма деген үрей өлтірді. Жеңілдім деп ойлауың мұң, сол сәтте-ақ жеңіле бастайсың. Мұрнының ұшынан бір тамшы тер үзіліп түсті. Осы қазір қанша сантиметр су жоғалтқанына назар аудару анау дұшпандары құрған қармаққа түсу деген сөз. Бір стақан су буланып бітуі үшін қанша уақыт қажет екені туралы ойланып көру керек екен. Пайдасыз мазалану уақыт аталатын мынау шабан атты қамшылап жарытпайды.

	– Бәлкім, аяқ-қолыңды шешермін, а?

	Әйел демін ішіне тартып, қауіп күткендей қалшиып қатып қалды.

	– Қаламайсын ба – маған бәрі бір.... Қаласаң шешемін... Бірақ бір шартпен... Менің рұқсатымсыз күректі қолыңа алмайсың... Мұным қалай, уәде бересің бе?

	– Өте қатты өтінемін сізден, шешіңізші енді! – Осыған дейін бәрін асқан шыдамдылықпен көтеріп жатқан әйел аянышты түрде жалына бастады. Мұның күтпеген оқиға болғаны сондай, еркек ұстаған қолшатырын жынды жел қолынан жұлып әкеткендей әсерде қалды. – Не қаласаңыз да орындауға уәде беремін! Өте қатты өтінемін сізден, шешіңізші енді... шешіңізші!...

	Әйелдің денесінде терісінің беті қабыршақтанған қып-қызыл сызықтар қалды. Шалқасынан жатқан қалпы ол алақандарын бір-біріне үйкелей бастады. Содан соң саусақтарымен қолының қоспасын қозғауға көшті. Дыбысын шығармау үшін тістеніп алған, бет-жүзін тер жауып кетті. Әне, енді етпетінен аунап түсіп, тізерлеп тұра бастады: алдымен еденге тізесін тіреді, содан соң қолымен демеді. Ақыры тырмысып басын көтерді. Сол қалпында, аздап теңселіп біраз тұрды.

	Еркек еденнің жерден биіктетілген бөлігінде тып-тыныш отыр. Түкірігін сыртқа шығармай аузына жиып, жұтынып қояды. Бірнеше рет жұтынғаннан кейін түкірігі желім тәрізді тұтқырлана бастады да, тамағына тұрып қалды. Ұйықтауға да зауқы жоқ, бірақ қатты шаршағаннан ойының бәрі ылғал қағазға төгілген қара сия тәрізді пышырап кетті. Көзінің алдында әлдебір көмескі дақтар мен сызықтар көлбеңдейді. Құдды суретшінің жұмбақ туындысы тәрізді. Әйел бар... Құм бар... Судан босаған бос шелек бар... Сілекейі шұбырған жануарлар бар... Күн бар... Және бір жерлерде – қай жерде екенін мұның өзі де білмейді әрине циклондар ойнақ салып жатқан аймақтар да, ауа массаларының ағындары арасындағы өтпелі қабаттар да бар. Белгісіз шамалары көп бұл теңдеуді шешуге қай жағынан бастап кіріссе екен?

	Әйел орнынан тұрып, ақырын есікке беттеді.

	– Қайда барасың?!

	Бұдан құтылу үшін әйел бірдеңе деп міңгірледі, бірақ бұл оның не айтқанын бәрібір ұққан жоқ. Тек соңынан барып, әйелдің байлаулы жатқан кезде неге қатты қиналғанын түсінгендей болды. Ағаш қабырғаның арғы жағынан бірден оның ақырын дәрет сындырып жатқаны естілді. Кенет еркекке айналасындағының бәрі сұмдық мәнсіз көрініп кетті.





19




	Өте дәл айтылған бір сөз бар: уақыт кенет құстай ұшуын кілт доғарды. Бірақ сүйретілген қол арбаның жүрісінен қалмай жылжып өтіп жатыр. Бірте-бірте аптап ыстық өз шыңына жетті, ыстықтан көзі мен миы қайнай бастағандай, ішек-қарны балқып, өкпесі күйіп барады.

	Түнгі дымқылды бойына сіңіріп алған шағыл құм күндіз оны буға айналдырып, ауаға қайта шығарады... Оған күн сәулесі шағылысып, дымқыл асфальт сияқты жылт-жылт етеді... Бірақ, шын мәнінде, ешқандай әсерлеусіз айтқанда, бұл сегізден бір миллимертсіз қазанда қуырылған ұннан да құрғағырақ.

	Міне, алғашқы дүрсіл құм құлады... Күн сайын таңертең басталатын үйреншікті дыбыс, бірақ еркек еріксіз әйелге жалт қарады. Бір күн құм күрелмеп еді – енді мұның салдары қалай болар екен?... Ерекше ештеңесі жоқ деп ойлады ол, бірақ бәрібір өзі мазасыздана бастады. Әйел көзін жұмған қалпы, үнсіз. Бүкіл отырған отырысы үнсіз-ақ не айтатынын білдіріп тұр мазасыздансаң өзің мазасыздан, қанша қаласаң, сонша. Ал, олай болса – бәрі құрып кетсін, бұл одан ештеңе сұрамай-ақ қойды. Азая-азая жіңішке жіп тәрізді жоғарыдан себезгілеп тұрған құм ағысы қайтадан күшейіп, жіңішке жіп жуан обиге6 айналды, осылайша бірнеше рет қайталанды. Содан соң, ақыры сарқылды.

	Жалпы қорқатындай ештеңе жоқ. Еркек жеңіл тыныс алды. Кенет шекесі солқылдап, басы ысып кетті. Осыған дейін есіне түсіргісі келмей отырған арзан арақ кенеттен тас қараңғыда көрінген жалғыз шырақ тәрізді мұны өзіне тарта бастады. Арты қалай боларын кім білсін, бірақ тамағын шайып тастағанда тұрған не бар. Бүкіл қаны денесінен буланып ұшып кете қоймайтын шығар. Ол артынан ауыр азапты күй кешетінін жақсы-ақ түсініп отыр, бірақ бұдан әрі ішкі қалауына қарсы тұра алмады. Тығынын жұлып алып, бөтелкені ерніне тақады да тура аузынан бір-екі рет қылқылдатып жұтып жіберді. Бірақ тілі әлі де өзінің қарауылдық қызметіне адал болып қалған екен – күтпеген тасқыннан шошынып, шыр көбелек бұлқына бастады. Еркек шашалып қалды. Құдды оттегіге шашалғандай. Бірақ үшінші ретте жұтқысы келген тілегін тежей алмады. Әлдебір қорқынышты нәрсенің құрметіне ішіп жатқандай...

	Әйелге де ұсынуға тура келді. Бірақ ол әрине, үзілді-кесілді бас тартты. Және бас тартқан түрі бар болсын, құдды біреу оған су ішуді ұсынып отырғандай. Өзінің қауіптенгеніндей-ақ болды, асқазанына түскен уыт сол сәтте-ақ, құдды кинг-конгтің шаригі тәрізді бірден басына секіріп шықты да құлағының түбінен ара ызыңдағандай шулай жөнелді. Терісі талысқа ұқсап қатқылдана бастады. Қаны ыдырап жатыр!.... Қаны булана бастады!

	– Бір амалын табу керек қой! Өзіңе де, сірә, оңай соғып отырмаған болар? Аяқ-қолыңды шештім емес пе – енді бірдеңе жаса!

	– Жарайды... Бірақ мен ауылдағы біреу-міреуден су әкелуін сұрамасам...

	– Ал оларға солай жасауға да болмай ма?!

	– Тек біз жұмыс істей бастасақ, сонда ғана...

	– Мен қалжыңдап тұрған жоқпын! Айтшы, кәне... Ондай құқықты аналарға кім беріп қойған?

	Әйел назарын төмен салып, ерінін жымқырып алды. Енді бұған не істей аларсың? Есіктің үстіңгі жағындағы саңылаудан көрініп тұрған аспанның ұшығы қою көгілдір түстен жылтыр ақшыл түске ауысыпты, құдды теңіз ұлуының борпылдаған еті тәрізді. Солай-ақ болсын, парыз бұл адамның төл құжаты делік, бірақ ол неге өз төлқұжатын анау міскіндерге қол қойдырмай тұрып қолдана алмайды!... Адамның өмірі – шашылып жатқан қағаз қиындылары емес... Ол беті жабық, ұқыпты түрде түптелген күнделік... Бір данаға тек бірінші беттің өзі толық жеткілікті... Сондықтан да өміріңнің жалғасы болмайтын қалған беттерде өз парызыңды орындаудың түкке қажеті жоқ... Әгәрки, аштықтан өлгелі жатқан жақыныңды көрген сайын құтқаруға ұмтыла берсең, өзге шаруаға мүлде уақытың қалмайды... Сайтан алғыр, сіміретін су болса ғой!... Ал бұл пәниде шөлден өліп жатқан адамдар қаншама әгәрки, бұған олардың бәрін жерлеу қажет бола қалса ғой, онда мұның қанша денесі болса да, бәрібір олары ештеңеге жетпес еді.

	Тағы да құм құлады.

	Әйел орнынан көтеріліп, қабырғада сүйеулі тұрған сыпырғышты қолына алды.

	– Жұмысқа кірісемін деп ойлама! Уәде берген сияқты едің ғой?

	– Жоқ, көрпенің үстін...

	– Көрпенің үстін?

	– Егер сіз сәл-пәл ұйықтап алмасаңыз...

	– Ұйықтағым келе ме – не керектің бәрін өзім жасап аламын!

	Күтпеген гүрсіл. Жер қозғалып кеткен тәрізді, үй сықырлай жөнелді.

	Төбеден саулаған құм түтін тәрізді. Көзді көлегейлеп бір сәтке айналаны көрсетпей жіберді. Міне, ақыры білінді, бір түн құм күрмегеннің нәтижесі. Басқа кететін жолы болмаған соң, құм тасқыны төмен қарай саулаған. Үйдің өрліктері мен бағаналары мұншама тегеурінге төтеп бере алғанымен, бүкіл өне бойлары аянышты үнмен ыңыранып жатқан тәрізді. Бірақ есіктің жақтауына жабысып тұрған әйел онша қатты мазасыздана қойған жоқ. Сірә, бұл соққы әзірге тек үйдің іргетасына салмақ түсіргенін сезіп тұрған болар.

	– Атаңа нәлеттер, оңбағандар... Қанша күтуге болады?... Оларға, сірә, бәрібір шығар...

	Жүрегі қатты шаншып кетті... Жаны мұрнының ұшына тығылған қоян тәрізді шапқылай жөнелуге әзір тұр... Өз ұясында тып-тыныш отыра алар емес, қайда болса да бәрібір аузына ма, құлағына ма, ішектеріне ме қашып барып тығылуға әзір. Түкірігі бұрынғыдан да бетер тұтқырлана бастады. Бірақ тамағы онша құрғай қойған жоқ. Арақтан ұрттап, аздап масайып қалғаннан болар, сірә. Бірақ арақтың уыты қайтқан сәтте бар ғой, бірден от болып жана бастары анық. Ол от мұны күлге айналдырып тынады.

	– Жасаған амалдарының түрін... Соған мәз болады өздерінше... Себебі бастарында тышқанның миындай ми жоқ. Ал, айтшы, егер мен осы жерде өліп қалсам, не істер еді, а?!

	Әйел бір нәрсе айтқысы келгендей-ақ басын көтерді, бірақ тағы да тырс етіп үн шығармады. Жауап бергеннен түк қайран жоқ деп ойлаған болса керек. Оның мынау үнсіздігі әңгіменің пайдасыздығын, айтылар жауаптың тек қана жағымсыз болатынын қуаттай түскендей еді. Жарайды... Егер бәрібір түбінде өлетін болса, бұған неге қолынан келетін нәрсенің бәрін байқап көрмеске.

	Еркек бөтелкеден тағы бір жұтты да, қайраттанып сыртқа атып шықты. Балқыған қорғасынның ыстық ағыны көзін қарып жіберді. Ол теңселіп кетті. Артындағы аяғының ізін бірден сусылдаған құм бұрқ-сарқ етіп көміп жатты. Әне, анау жерде ол түнде әйелге тап беріп, байлап тастаған... Осы маңның бір жерінде күрегі де құмға көміліп қалған болуға тиіс. Құм құлап біткен тәрізді, бірақ қазаншұңқырдың теңіз жақтағы жарқабағынан ұсақ түйіршіктері үзіліссіз себезгілеп тұр. Ара-арасында, сірә, желдің әсерінен болса керек, әлгі себезгілеген құм ағыны жарқабақтан бөлініп, көне жабудың жыртығы тәрізді ауада желбіреп тұрып алады. Артық-ауыс қимылдан жарқабақтың тағы да опырыла құламауын қадағалаған ол аяғын абайлап басып, бәтеңкесінің өкшесімен құмды шиырлай бастады.

	Жоғарыдан опырылған құмның сау етіп төмен құлағаны әлгіде ғана, демек, күректі тереңіректен іздеу қажет, бірақ аяғына еш жерден ештеңе ілікпей-ақ қойды. Тас төбесінен шақшиған күн адам төзгісіз күйдіріп барады. Көзінің қарашығы кішірейе-кішірейе шағын ноқатқа айналды... Асқазаны тітіркенгіш балық тәрізді дір-дір етеді... Шекесін темір құрсаумен қысқандай шыңылдап ауырып кетті... бұдан әрі бір тамшы терді де жоғалтуға болмайды... Шегіне жетті деген осы. Иә, айтпақшы әлгі күрегі құрғырды жер жұтып қойған ба?... Енді есіме түсті, мен оны таяқ орнына пайдаланбақ болып, қолыма ұстап келдім... Олай болса, демек, ол анау маңда құмға көміліп жатыр... Еркек қазаншұңқырдың түбін зерделеп қарай бастап еді, бір жерде құмның күрек пішіндес болып томпайып қалғанын бірден байқады.

	Ол аузына жиналған сілекейін түкіріп тастағысы келген, бірақ сол сәтте-ақ өзін-өзі ұстап қалды. Тіпті бір тамшы болса да ылғалы бар нәрсенің бәрін өз ағзасында сақтауға тырысу қажет. Ол тісі мен ернінің арасындағы құмды түкірігінен бөліп алуға тырысты, ал тек тісіне жабысып қалған түйіршіктерді саусағымен тазартты.

	Әйел бөлменің бұрышында, теріс қарап отырып, үстіндегі кимоносының бір жерін жөндеп жатыр. Бәлкім белдігін босатып, құмын қағып-сілкігісі келген болар? Еркек күректің сабының қақ ортасынан ұстады да, оны өз иығының тұсына дейін көтерді. Үшкір ұшын есіктің қапталындағы қабырғаға дәлдеді.

	Ту сыртынан әйелдің жанұшырған айқайы естілді. Еркек күрекке бар салмағын салып, қабырғаны түйіп қалды. Күректің үшкір ұшы ағаш қабырғаны оп-оңай тесіп өтті. Дымқыл кеуек құрлы қауқары жоқ. Қабырғаның күнде құм түйіршіктері тазартып өтетін сырты жаңа салынғандай жарқырап-ақ тұрған, бірақ шын мәнінде әбден шіріп біткен екен.

	– Мұныңыз не?

	– Быт-шытын шығарып, бөлшектеп тастаймын, сонда маған саты жасауға қажет ағаш та табылады. Қабырғаның өзге тұсын тағы бір түйіп көрген. Бұл жолы да сол. Сірә, әйел дұрыс айтқан, құм ағашты шірітіп жіберетіні рас болды. Егер мынау күн жақтағы қабырғаның өзі шіріп жатқан болса, онда қалған қабырғалардың жайын өзің біле бер. Мынау қаусаған үйдің қалай қалқиып тұрғанына таңы бар... Бір бүйіріне қисайған, құдды денесінің бір бөлігі жансызданған адам тәрізді... бәлкім, соңғы жылдары, үйлерді картон мен қауырсыннан сала бастаған кезде, қалай қалқайып тұратыны белгісіз үй жобалары пайда болған шығар...

	– Не істейміз енді, егер қабырға ағаштары түкке жарамайтын болса, өрлік бөренелерді байқап көрейік.

	– Болмайды! Өтінемін, тоқтатыңыз!

	– Онда тұрған не бар, бәрібір құм әне-міне дегенше күл-талқанын шығарады.

	Әйелдің шырылына назар да аудармаған еркектің өрлік бөренелерді соқпақ болып құлашын созғаны сол-ақ екен, әйел шыңғырған қалпы секіріп келіп, қолына жармасты. Ол білегін босатып, әйелді ары итеріп тастау үшін кері бұрылған. Бірақ, сірә, байқамай қалған болуы керек – әйелді лақтырып тастаудың орнына өзі құлап түсті. Орнынан атып тұрып, әйелге тап берді, бірақ әйел тас кенеше жабысып күректен айырылар емес. Не болған бұған... Әйелдің бұдан күші асып кетуі мүмкін емес қой... Олар ұмар-жұмар алысып, жер еденнің үстінде бірнеше рет домаланды. Еркек ақыры күш алған сияқты болып, қарсыласын еденге жаныштай бастаған кезде, әйел күректі қалқан тәрізді көлденең ұстап, мұны үстінен оп-оңай серпіп тастады. Бұған не істеу керек енді... Сірә, арақ ішіп алғаннан болар... Содан соң, қарсыласының әйел екеніне ендігі қарамай-ақ еркек тізесімен бар күшін сала әйелді ішінен қатты нұқып қалды.

	Шыңғырып жіберген әйел бірден босаңсып сала берді. Осы қас-қағым сәтті ұтымды пайдаланып қалуға асыққан еркек оған тарпа бас салды. Әйелдің кеудесі ашылып қалды, еркектің қолы оның терге малшынған жалаңаш денесінен тайғанап кете береді.

	Кенет олар сол қалпы тым-тырыс бола қалды, құдды экрандағы бейнелердің кинопроектор бұзылып қалған кездегі жансыз қатып қалғаны тәрізді. Келесі қас қағым сәтте – күрек үшін төбелес мүлде басқа бір нәрсеге айналып кетуі ғажап емес-ті. Бірақ осы сәтте әйел қарлыққан үнмен тіл қатты:

	– Қаладағы әйелдердің бәрі әдемі емес пе солай ғой?

	– Қаладағы әйелдер?... – Еркек аяқ астынан сасып қалды... Әлгі сезімі де су сепкендей басылды... Қатерлі сәттен аман өткен тәрізді... Мынадай жерде осынау құмның арасында да сезімді қытықтау болуы мүмкін-ау деп, мүлде алдын-ала сезімін қытықтаса бітті, тіпті, аяғын талтайтып жатып та, еркектің өзін лайықты бағалайтынына сенімді болмайтын әйел жоқ-ау, сірә. Мұндай нәзік те аңқау түсінік, міне – осы, әйелді біржақты рухани зорлықтың құрбандығы жасайды... Әйелдің аңқаулығы еркекті оған өш тағы аңға айналдырады.





20




	Крахмалмен қатырғандай қатқыл жүз, дауылдың екпініндей іштен атқып шыққан ыстық дем, күйдірілген қанттың дәмі тәрізді сілекей... Сұмдық жұмсалған күш-қуат. Содан соң денесінен стақан толардай ылғал шықты.

	Әйел басын салбыратып, орнынан ақырын көтерілді. Оның құм-құм беті мұның тұп-тура көзінің алдында тұр. Кенет әйел саусағымен мұрнын сіңбіріп тастап, қолын құмға сүртті. Содан соң тізерлеп тұра бастап еді, шалбары төмен сыпырылды.

	Еркек тыжырынып назарын тайдырып әкетті. «Тыжырынып» деп айтқан тым дұрыс та болмас. Тілінде әлдебір қызық дәм қалды, бірақ шөл емес – басқа...

	Ол жыныстық қатынастың екі түрі болатынын нобайлап сезе бастады. Мәселенки, Мебиус таспасы тәрізді кісілер қызға қырындар кезде, әдетте, тамақтану мен талғам туралы ұзақ-сонар әңгімеден бастайды. «Әгәрки, аш адамды алайық, – деп бастайды ондайлар, – аштықтан бұралған адам үшін тамақ болса болды, оған бәрінің дәмі бірдей – Кобэден әкелінген сиыр еті де, қуырылған хирасималық шаян да... Бірақ қарны тойсыншы, сол сәтте-ақ ол тағамдардың дәмін ажырата бастайды... Жыныстық қатынаста да дәл солай: әйтеуір жыныстық қатынас жасау бар да, содан соң жыныстық қатынаста талғау-таңдау пайда болады... Секеті де жалпылама қарастыруға болмайды. Бәрі өтетін орын мен уақытқа байланысты: кейде оған қуат беретін дәрмектер ішіп даярлану қажет, кейбір жағдайда – күріш қосылған балық жесең де бола береді». Бұл әбден жетілдірілген, терең ойластырылған теория, бірақ, өкініштісі сол, оған осы теориясына сәйкес әйтеуір жыныстық қатынас жасауды байқап көру үшін өз еркімен көнетін әзірше бірде-бір қыз табылмапты. Солай болуы заңды да. Еркек болсын, әйел болсын – бір теорияның көмегімен басын айналдыра алмайсың. Әлгі ақымақ та бір беткей Мебиустың өзі де мұның бәрін жақсы түсінетін, бірақ тек ол рухани зорлық жасауға жан-тәнімен қарсы болғандықтан ғана иесі жоқ үйлердің терезелерін қағуын жалғастыра беретін-ді.

	Мұның өзі де, әрине, ештеңенің көлеңкесі түспеген таза жыныстық қатынас туралы армандайтындай соншалықты романтик болып көрген емес... Ондай нәрсе тек бір аяғымен көрде тұрған кезде ғана болуы мүмкін... Қурай бастаған бамбук ағашы жеміс беруге асығады... Аштықтан өлуге айналған тышқандар басқа жаққа үдіре көшер кезде бір-бірімен құмарлары қанбай шағылысады... Құрт ауруына шалдыққандардың бәрі шетінен жыныстық қатынасқа тойымсыздық азабын тартады... биік қорғанда тұратын, тек басқышпен төмен түсуге ғана қуаты жететін кәрі патша немесе әмірші қалған ғұмырын жаңа гарем салуға арнайды.

	Бірақ, бақытына орай, адам баласы барлық уақытта өлім қатерімен өмір сүрмейді. Жақындап қалған қыстан үрейленбейтін болғалы адам баласы махаббат ойынының маусымдық кезеңінен де арылған. Алайда ұрыс жоқ жерде қаруың да артық жүкке айналады ғой. Жүре бара тәртіп деп аталатын бірдеңе пайда болды да, табиғат заңын алмастырған ол адам баласын өз тісін, тырнағын және жыныстық құмарлығын бақылап ұстау құқына ие етті. Содан да жыныстық қатынастар қала маңына қатынайтын пойызбен жүруге рұқсат беретін маусымдық билет тәрізді болды да шықты: әр сапарға аттанар алдында билетіңе белгі соққызып алуың қажет. Оған қоса билетіңнің жалған еместігін тексеріп алмасаң тағы болмайды. Және осы тексерулер қалыптасқан тәртіптің тым ебедейсіз өсіп кеткенін дәл бейнелейтін еді. Иә, тәртіп дегенің ақылға сыймас азап бір. Қаптаған құжаттар жинауың қажет: келісім шарттар, лицензиялар, жеке бас куәлігің, рұқсат қағаз, атағыңды бекіткені жөнінде куәлік, тіркеу құжаты, мүшелік билет, Марапатталғаның туралы құжат, вексельдерің қарыздық міндеттемелерін, сақтандыру полисі, табыстарың туралы декларация, төлем түбіртектері, тіпті, ата-тегің туралы анықтама – қысқасы ойға келуі мүмкін барлық қағаздарды жинақтап шығуың керек.

	Соның салдарынан жыныстық қатынастар бума-бума құжаттардың астында көміліп қалады. Құдды қапшықты көбелектердің жұмыртқалары тәрізді. Мұның бәрі түк емес қой, әгәрки іс осымен біте қалса. Бірақ, қағаздардың бұдан кейін де қажет болуы әбден мүмкін шығар?.. Тағы қандай да бірі ұмытылып қалған жоқ па?.. Еркек те, әйел де қарсы жақ өз құжаттарын жеткілікті құштарлықпен жинай қойды ма деген мазасыз күдікпен азапқа түседі... Міне, сондықтан да өздерінің адалдықтарын көрсету үшін олар үсті-үстіне жаңа құжаттарды ойлап табады... Және анау соңғы құжат қашан жиналып бітетінін ешқайсысы білмейді... Осынау қыруар құжаттардың ұшы-қиыры жоқ...

	(Анау әйел мұны тым тықақсың деп кінәлаған. Бірақ бұл асыра тықақтаған емес, солай жасау қажет болатын!)

	– Махаббаттың міндеті осылай емес пе?

	– Тіпті де бұлай емес! Махаббат деген ол – шегеру әдісімен бүкіл тыйымдар алынып тасталғаннан кейінгі қалғаны. Әгәрки, бұған сенбесең, – демек ештеңеге сенбейтін болғаның).

	Ақымақшылықтың иісі мүңкіп тұрған жағдайға дейін жету, әрине, дұрыс болмас еді: Мәселенки, секске қатысты нәрсенің бәріне құдды ол бір сатып алынған сыйлық тәрізді жапсырма қағаз қыстырып қойсақ не болады. Күнде таңертең махаббатымызды өтекпен мұқият тегістеп алсақ... Сәл тұтынсаң болды, махаббат көнере бастайды... бірақ қыртыс-тыртысын тегістеп жіберсең болды – қайтадан жап-жаңа болып шыға келеді... Қалай жап-жаңа болып шыға келді – сол сәтте-ақ қайтадан көнере бастайды... Сірә, біреу-міреу мұндай дөрекілеу пікірді кәдімгідей құлақ қойып тыңдап шығуға міндетті емес шығар?

	Әрине, әлгі бір тәртіп оны мүлтіксіз қолдаушылардың өмір сүруіне кепілдік берсе бір сәрі, онда көнбістігінің белгілі бір мәні болар еді. Бірақ шын мәнінде қалай? Аспаннан ажал шегесі төбеңе қашан кірш етіп қадаларын білмейсің. Жер бетіндегі өлімнің түрлері де сансыз көп. Дәл сол нәрсе жыныстық өмірде де аздап біліне бастады. Бейне бір қолыңдағы – жалған вексаль. Міне, сол сәтте бір жағы қанағаттанбаған кезде маусымдық билетті қолдан жасау да басталады. Онда тұрған не бар бұл енді өмір пысытқандардың әрекеті. Немесе рухани қорлықтың қажеттігі құдды қашып құтыла алмайтын күнә болып бағаланады. Онсыз бірде-бір дерлік неке қиылмас еді. Еркін махаббатты ұстанатындар да шамамен, дәл осылай әрекет етеді. Олар тек ізгі нышанды сылтау арқылы өзара зорлықты шегіне жеткізе тиімділендіреді. Әгәрки, мұны солай болуға тиіс нәрсе деп қабылдасақ, онда бұл әрекеттен сірә, белгілі бір ләззат табуға болатын шығар. Бірақ, дұрыс жабылмаған терезе шымылдығын ойлап ұдайы мазасыздану ілесе жүретін еркіндік тек психикалық ауытқуға алып келеді.

	Еркектің бойын билеп алған сезімді әйел өте ептілікпен дәл аңғарған тәрізді. Құдды ышқырының бауын байлағысы келген ойынан айнып қалғандай. Шешілген баудың екі ұшы саусақтарының арасынан төмен салбырап тұр. Әйел еркекке қоян тәрізді қылилана қарады. Оның көзінің қылиланып, қоянға ұқсап кеткені тек қана қызарған қабақтары әсерінен емес-ті. Еркек те оған көзімен жауап қатты, осынау көзқараста уақыт бір сәтке тоқтап қалғандай. Әйелдің жанынан өткір иіс мүңкіп кетті: көкшандыр етті қайнатқанда дәл осындай иіс шығушы еді.

	Әйел ышқырының бауын қолымен ұстаған қалпы еркектің жанынан өтіп, биік еденге көтерілді де, шалбарын шеше бастады. Қысылып-қымтырылу жоқ, бәрі табиғи, құдды бұрын бастаған ісін әрі қарай жалғастырып жатқандай. Нағыз әйел дегеніміз, міне, мынау ғой – еркектің санасында осындай ой жылт етті. Содан да батыл шешім қабылдады. Ақымақ, енді сәл кешіксең – бәрі құриды. Еркек те белдігін тез-тез ағытуға кірісті.

	Күні кеше ғана ол, сірә, мынаның бәрін әйелдің әдейі ұйымдастырған кезекті қылығына балар еді, анау бетіндегі ойнақы шұқыры сияқты, анау ұяла сыңғырлаған күлкісі тәрізді. Бәлкім, қулық болса, қулық шығар. Бірақ, еркектің олай ойлағысы келмеді. Оның әйелді ана оңбағандармен саудаласу ниетінен бас тартып, әйелмен арасындағы қарым-қатынасты өзара сенімге құруды ойлауға мұның енді толық құқығы бар еді...

	Еденге бір тізерлей отырған әйел орамалын ширатып алып, мойнынан жабысқан құмды қағып-сілкуге кірісті. Кенет сыртта тағы да жарқабақ гүрс етіп құлады. Бүкіл үй тітіркеніп, сықырлап кетті. Қап, кедергі жасағанын қарашы!.. Қас қағым сәтте әйелдің басы аппақ тозаңға көміліп шыға келді. Құм тозаңы ауада қалқып, қалың тұман тәрізді түк көрсетпей жіберді. Жалаңаш иығынан бастап бүкіл қолдарына жұқа құм қабығы қонды. Олар құшақтасқан қалпы құм тасқынының бітуін күтті.

	Денелеріне жабысқан құм түйіршіктері аққан термен иленіп дереу дымқыл тартқан, ал оның үстіне төбеден себезгілеген құм қосылып жатыр, қосылып жатыр.... Әйелдің иығы дір-дір етеді, еркек те күйіп-жанып барады – енді сәл кешіксе, бұрқ-сарқ қайнай жөнелердей... Сонда да болса бір таңғаларлығы әйелдің саны неге мұның соншалықты дегбірін қашырып барады?.. Дегбірінің қашқаны сонша, ол өзінің жүйке талшықтарының бірінен соң бірін суырып алып, онымен әйелдің санын орап тастауға әзір болатын... Мұнысы жыртқыш аңның тойымсыздығын еске түсіреді. Еркектің тұла бойында дүлей күш шиыршық атты, құдды ширатылған серіппе темір тәрізді... Анау әйелмен бұл бірде-бір рет дәл мұндайды басынан өткізбеп еді...

	Құм тасқыны тоқтады. Еркек дәл соны күтіп отырғандай-ақ әйелдің үстін құмнан тазартуға көмектесе бастады. Әйел дауысы қарлыға күлді. Еркектің қолы барған сайын батылдана түсті – кеудесінен қолтығына дейін, қолтығынан санына қарай... Әйелдің саусағы мұның мойнына қатты жабыса түсті: кейде ақырын қыңсылап қояды.

	Еркек өз жұмысын бітірген кезде, оның үстін құмнан тазарту кезегі әйелге келді. Еркек көзін жұмған қалпы күтіп жатыр, қолымен әйелдің шашын тарап қояды. Шаш қалың әрі қайратты.

	Денесі қалшылдап кетті... Сол нәрсе тағы қайталанды... Ол мұндай күйге бір нәрсе туралы армандап, бірақ өзі мүлде басқа іспен: тамақ жеумен, жаяу жүрумен, ықылықтаумен, айқайлаумен, әйелмен жатумен айналысқан кезде түсетін...





21




	Мазасыздана аунақшып, иістенген балық майы тәрізді тер мен іріңге малшынып ұзақ ұйықтай алмаған шығар, сірә. Түс көріп жатыр екен. Түсіне сынық стақан, едені арса-арса ұзын дәліз, унитазы дәретке лық толы әжетхана еніпті. Бұл өзі ванна бөлмесінің есігін іздеп таба алмай жүр, алайда құлағына судың сылдыры үздіксіз есітіліп тұр. Әлдебір еркек құтысын көтеріп жүгіріп барады. Бұл бір жұтым су сұрады, бірақ анау бұған ашулана жалт қарады да, шегіртке тәрізді секеңдеп зыта жөнелді.

	Еркек оянып кетті. Тілін тұтқыр да ып-ыстық бір нәрсе күйдіріп барады. Шөл бұрынғыдан да екі есе күшейе қыса түсті... Су!.. Жылт-жылт еткен мөлдір су... Стақанның түбінен көтерілген күміс көбіршіктер... Ал бұл болса – адам тұрмайтын, жартылай бұзылған үйдің жұртындағы су құбыры, шаң басқан өрмекші ұя салған, жағаға шығып қалған балық қаңқасы тәрізді әбден қаңсыған...

	Ол орнынан тұрды. Аяқ-қолы зілдей, құдды су толтырылған рәзеңке қапшық тәрізді... Жер еденде домаланып жатқан су құятын құтыны қайта қолына алды, ерніне тақап, басына төңкерді. Отыз секунд өткенде тілінің ұшына екі-үш тамшы тамды. Бірақ тілі сия сорғыш қағаз тәрізді оны дереу сіңіріп алды. Ал әлгі тамшыларды тағатсыздана күткен тамағы жұтуға тырысып, құр босқа өзінен-өзі жырылды.

	Су іздеген еркек қолжуғыштың жанынан қолына түскен нәрсенің бәрін ақтарып-төңкеріп шықты. Барлық химиялық қосылыстардың ішінде су ең қарапайымы. Үстел тартпасындағы бұрқырап жатқан қағаздардың арасына түсіп кеткен он иендік тиынды табу қандай қиын болса, мына қоқырсыған дүниелер арасынан бір тамшы су табу да сондай қиын. О-о, судың иісі шығады. Дәл өзі, судың иісі. Еркек шелектің түбіне шөккен лай құмды дереу қолымен көсеп алды да, аузын толтыра асады. Жүрегі айнып кетті. Іші бүріп ауырып, ол екі бүктеліп еңкеюге мәжбүр болды. Аузынан лақ етіп өті ақтарылды, көзінен жас парлап қоя берді.

	Шекесі солқылдап, көзіне қорғасын құйылғандай болды... Тән қатынасы ақыр аяғында тек мұның ажалын жақындатқан болып шықты. Кенет еркек төрттағандап тұрып алып, ит тәрізді табалдырықтың түбін қаза бастады. Шұңқырдың тереңдігі шынтағына дейін жеткенде ол құмның түсі қарайып әрі дымқыл бола бастағанын көрді. Шұңқырға басын сұғып, ып-ыстық маңдайын дымқылға тақап, құм иісін құшырлана жұта алса, оттегі мен сутегі міндетті түрде қосылыса алар еді.

	– Шайтан алғыр, қолым қап-қара кір болды! – Еркек тырнағы алақанына кіргенше жұдырығын түйіп, әйелге бұрылды. – Ал ақыры не істейміз?! Су-су шынымен-ақ еш жерде жоқ па?!

	Кимоносымен аяғын қымтанып, оранып алған әйел ақырын сыбырлады:

	– Жоқ, мүлде жоқ...

	– Жоқ? Неге сонда, сен осы «жоқ» деген сөзіңмен қатып қалғың келіп отыр ма?! Мұнда ажал құшуға да көп қалған жоқ қой... Ит қорлық! Қайдан тапсаң да, тез су тап!.. Өтінемін... Естисің бе? Әзірше «Өтінемін» деп тұрмын ғой.

	– Бірақ былай ғой біз жұмыс істей бастасақ болды, бірден-ақ...

	– Жарайды, көндім! Көнбей қайда барасың, көндім! Қақпыш балық сияқты қақталып қалғым келмейді... Осылай өліп қалу – жоқ оған келіспеймін. Бұл енді шын көңіліңмен тізе бүгу емес қой. Бір жұтым су үшін, тіпті, маймылдың биін билеп беруге де болады – мейлі қарап қарық болсын. Көндім, шын айтамын... бірақ су әкелетін күндегі уақытты күту – ниетіңізге рақмет... Біріншіден, мынадай аңқасы кепкен күйімізде біз жұмыс істей де алмаймыз. Солай ма? Қалай жасасаң да аналарыңмен тез хабарлас... Өзіңнің де, сірә, тамағың құрғап қалған болар.

	– Егер біз жұмысты бастасақ, олар бірден біледі... Әрқашан әйтеуір біреуі өрт сөндіру мұнарасынан дүрбімен қарап тұрады.

	– Өрт сөндіру мұнарасы?

	Темір қақпа емес, тас қабырға емес, камераның есігіндегі кішкентай ғана саңылау міне, сол тұтқындағы жанға бас бостандығы жоқ екенін бәрінен бұрын есіне салады. Еркек бір уыс боп бүріскен қалпы ойша айналаны көз алдынан өткізе бастады. Көкжиекте – аспан мен құм, басқа ештеңе де жоқ... Бұл маңда ешқандай өрт сөндіру мұнарасы байқалмайды. Ал егер ол бұл жерден көрінбейтін болса, онда ол жақтан бұларды көре қоюы екіталай.

	– Жарқабақтың арғы шетінен қарасаңыз, бірден бәрін түсінесіз...

	Еркек шапшаң еңкейіп, жерде жатқан күректі қолына алды. Дәл қазір өзінің абыройы үшін бас имеуді ойлау – болашаққа әбден былғанған көйлегіңді ыждаһаттана өтектеп алуға тырысқанмен бірдей нәрсе. Ол біреу қуып келе жатқандай сыртқа атып шықты.

	Құм күйіп тұр, құдды отқа қойылған іші бос қазан тәрізді. Ыстықтан тынысы тарылды. Ауа емес, сабын жұтқандай, бірақ алға жүру қажет. Тек сол арқылы ғана суға жақындауға болады. Ол теңіз беттегі жарқабақтың жанына жетіп, жоғары қарағаны сол еді, шынымен-ақ өрт сөндіру мұнарасының ең ұшар басы көзіне шалынды, кішкентай саусақ тәрізді шошайып тұр. Ал төбесіндегі титімдей ноқат бақылаушы болса керек. Сірә, мұны ендігі көрген де шығар. Дәл осы сәтті тағатсыздана күтіп тұрған да болар ол. Еркек қарауытқан ноқатқа қарап, күрегін жоғары көтерді де, тез-тез сермелей бастады. Ол күрегін күнге жарқылдаған өткір жүзі бақылаушының назарына ілігетіндей қалыпта ұстауға тырысты... Көзіне ып-ыстық сынап құйылды... Анау әйел онда не істеп жатыр? Көмекке келмей ме енді...

	Кенет бетіне бейне дымқыл орамал сынды көлеңке түсті: қураған жапырақтың көлеміндей-ақ бір шөкім бұлт, кең аспанның аядай қуысына жел қуып әкелген. Шайтан алғыр, жаңбыр құйып берсе ғой, мынаның бәрін жасауға мәжбүр болмас еді... Шіркін-ай, бұл қос уысын тосып тұра қалар еді, олар ә дегенше суға толып шыға келеді... Терезе әйнегінен төмен сусыған су жылғасы... Суағардан саулаған су ағыны... буланған тас жолдағы шашыраған жаңбыр тамшылары...

	Өңі ме, түсі ме, жоқ әлде елестің шындыққа айналғаны ма – кенеттен айналасы шу мен қозғалысқа толып жүре берді. Есін жиғанда көргені жоғарыдан құлаған құм тасқынының ортасында қалыпты. Ол жанұшыра үй алдындағы бастырманың астына жетті де, қабырғаға жабысып тұра қалды. Қалбырдағы бұқтырылған балықтікі тәрізді сүйегі балқып барады. Шөл өне бойын жаулап ендігі шекесін солқылдата бастады. Оның ұсақ жарқыншақтары қара дақтар тәрізді санасына шашырай орнығып алған. Мойнын ілгері созып, қолымен ішін басқан ол құса алмай қиналуда.

	Кенет әйелдің жан дауысы шықты. Жарқабаққа қарап, бірдеңе деп айқайлауда. Еркек те ауырлап кеткен қасын әрең көтеріп, сол жаққа назар салды. Мұны осында ертіп алып келген дәл сол шал, жарқабақ төбесінен жіпке байланған шелекті саумалап ақырын төмен түсіруде. Су!... Ақыры әкелді-ау! Шелек әнтек еңкейіп, құм қабырғада дымқыл дақ пайда болды. Нағыз, ең нағыз су!... Еркек айқайлап жіберіп, шелекке тұра ұмтылды.

	Шелек қол жетер жерге дейін түскен кезде еркек әйелді итеріп тастап, талтайып тұрған қалпы оған қос қолымен абайлап шап берді. Жібін шешіп тастады да, мүлде тағаты таусыла шелекке аузы-мұрнын батыра бас қойды, бүкіл денесі сорапқа айналып кеткендей. Ол басын көтеріп, тыныс алды да, қайтадан шелекке төнді. Үшінші рет шелектен басын көтергенде мұрны мен ернінен су сорғалап, ауа жұту үшін аузын бақадай ашты. Тізесі дірілдеп, көзі өзінен-өзі жұмыла берді. Кезек енді әйелге де жеткен еді. Ол да еркектен қалыса қойған жоқ: ыңырси дыбыс шығарып, құдды денесі рәзеңке іспекке айналып кеткендей-ақ көзді ашып жұмғанша шелек толы судың жартысына жуығын сіміріп салды. Қалған орта шелек суды көтеріп, әйел үйге беттеді. Ал жарқабақ төбесіндегі шал жібін саумалап тарта бастады. Дәл осы сәтте еркек жіпке шап беріп жабысып, жалына тіл қатты:

	– Тұра тұрыңыз, өтінемін сізден, мені бір сәт тыңдаңызшы! Тек тыңдаңыз. Өтінемін сізден, тұра тұрыңыз!

	Шал қарсылық көрсетпестен жібін тартпай тұрып алды. Оқыс көзін қысты, бірақ бет-жүзінен бұрынғысынша ештеңе сезілмейді.

	– Сіз су әкелгендіктен, мен не істеу қажет болса, соны жасаймын. Мен оған уәде беремін және менің сөзімді аяғына дейін тыңдауыңызды өтінемін. Сендер қатты қателесіп отырсыңдар... Мен мектеп мұғалімімін... Менің достарым бар, кәсіподақ комитеті, педагогикалық кеңес, ата-аналар мен педагогтар ассоциация бар, олар мені күтіп отыр... Жұртшылық менің жоғалып кеткенімді үндемей қоя салады деп ойлайсыңдар ма сендер өзі?

	Шал тілінің ұшымен үстіңгі ернін бір жалап алды да бей-жай жымиды. Жоқ, сірә, ол жымиған да жоқ болар – желмен бірге борап тұрған құм көзіне түспес үшін жай әншейін сығырая қарағаны шығар. Бірақ толқып тұрған еркектің назарына тіпті оның бетіндегі бүлк еткен сызықтың өзі ілінбей қалмас еді.

	– Не? Неге күмілжіп қалдыңыз?... Өздеріңнің қылмыс жасағалы тұрғандарыңызды сіз, сірә, түсінбей тұрсыз ба?

	– Қылмыс? Ол ол кезден бері, міне, оныншы тәулік өтті, ал полиция үнсіз... – Шал әр сөзін сыздықтатып баяу тіл қатты. – Ал енді бақандай төрт күн бойы тырс еткен хабар жоқ екен, ары қарай әңгіме етіп керегі не...

	– Он күн емес, бір-ақ апта!

	Бірақ шал оның бұл сөзіне жауап қатқан жоқ. Шынымен-ақ, мұндай әңгімеден дәл қазір түк те пайда жоқ... Еркек толқыған сөзімен тежеп, сабырлы көрінуге тырысқан үнмен әңгімесін жалғастырды:

	– Жарайды, онда тұрған ештеңе жоқ... Дұрысы сіз, бәлкім, мұнда түсерсіз, біз сізбен бірге асықпай отырып әңгімелесер едік? Мен сізге зәредей де зиян жасамаймын. Тіпті, бірдеңе жасағым келсе де – бәрібір қолымнан келмес еді. Сізге қарсы мен дәрменсізбін... Уәдем уәде.

	Шал бұрынғысынша үнсіз. Еркектің демі алқына бастады:

	– Бұл ауыл үшін құм күреудің қаншалықты маңызды екенін мен түсінемін ғой... Қалай десең де ол – өмірлік мәселе... Өте өткір мәселе... бәрін жақсы түсінемін... Егер мені зорлап қамамағанда, бәлкім, менің өзім-ақ өз қалауыммен мұнда қалған болар едім... Шын сөзім!.. Мұндағы тіршілікті көрсе болды – қарапайым адамдардың кез келгені сіздерге көмектескісі келіп кететіні анық. Ал менің мына жасап жатқаным нағыз көмек болып санала ма, сірә?... Күмәнім бар... Сіздер неге ынтымақтастықтың басқа бір, бұдан гөрі қолайлырақ тәсілдерін ойлап таппайсыздар?.. Адамдарды ақылмен пайдалану қажет... Егер адамға дұрыс орын табылмаса, оның көмектескісі келген ең ізгі ниетінің өзі быт-шыт болады... Солай емес пе? Осыншама қатерлі шараға бармай-ақ мені пайдаланудың бұдан гөрі жақсырақ тәсілін табуға болмас па еді, сірә?..

	Шал не тыңдап тұрғаны не тыңдамай тұрғаны белгісіз кейіппен бір қырындай бұрылды да, құдды еркелеген мысықты үркіткендей қимыл жасады. Бәлкім, ол мұнара төбесіндегі бақылаушыдан қуыстанып тұрған шығар? Бәлкім, оның көз алдында тұрып мұнда әңгімемен уақыт өткізуге қорқатын болар?

	– Келісесіз ғой... Құм күреу – шынымен-ақ маңызы үлкен іс... бірақ бұл мақсат емес, тәсіл ғана... Солай ғой? Осыны білгендей, мен құмды зерттеумен біршама уақыт айналысқанмын. Мені бұл мәселе қатты қызықтырған. Сондықтан да мен осында келдім. Иә, қалай десеңіз де, құм бұл күнде адам біткенді қызықтыратын болған... Міне, осыны шебер пайдалануға болар еді. Осы жерлерді жаңа туристік ауданға айналдырса ғой... Қарсы тұрып емес, оның еркіне көне отырып құмды пайдаланса... Қысқасы, басқаша ойлауға тырысып көріңіздер...

	Шал көзін жерден көтерді де, енжар кейіппен күңк етті:

	– Қайдағы туристік аудан, мұнда егер ыстық қайнар да жоқ болса... әрі жұрттың бәріне белгілі ғой, туризмнен тек саудагерлер мен келімсектердің ғана қарық болатыны...

	Еркек шалдың сөзінен кекесін табын сезгендей болды, сол сәтте оның есіне әйелдің открытка сатушы туралы әңгімесі түсті, дәл өзі сияқты қапасқа қамалған, содан соң ауырып қайтыс болған.

	– Иә... Әрине, мен айтқан нәрсе – ол тек мысал үшін ғана... Сіздер құмның қасиетіне сай келетін арнаулы ауыл шаруашылығы дақылдары туралы ойланып көрдіңіздер ме?.. Жалпы, қалай да бәрі бұрынғыша бола берсін деп, ескі тіршілік әдісіне жабысып қалудың түкке қажеті жоқ...

	– Біз мұнда әр нәрсені байқап көрдік. Жер жаңғақты да, жуатамырлы өзге өсімдіктерді де өсіруге тырысып-ақ жатырмыз... көрсеңіз ғой, мұнда қызғалдақтардың қалай өсетінін...

	– Ал құмнан қорғану жұмыстарын қалай жүргізіп жатырсыңдар?... Құмнан қорғайтын нағыз жұмыстарды... Менің бір жолдасым тілші болып жұмыс жасайды... Газеттің көмегімен қоғамдық пікір туғызуға болар еді. Оның түк те қиындығы жоқ.

	– Сендердің ол қоғамдық пікірлеріннің бізге қанша жаны ашыса да, егер біз ақшалай көмек алмайтын болсақ, құны көк тиын.

	– Міне, міне, мен де дәл сондай көмек алу үшін науқан бастауды ұсынып тұрмын ғой.

	– Жел үрген құмды үкімет табиғат апаты деп есептемейді, содан да біздің шығындарымызды төлемейді.

	– Оларды мәжбүрлеу қажет!

	– Ой, біздің қайыршы префектурадан бірдеңе алу мүмкін бе, сірә... біздің үмітіміз үзілді... Қазір біздің жасап жатқан нәрсе – ең арзаны... Ал, егер үкіметке сенсең сол, олар ана жақта есеп-қисап жасап, ойланып-толғанып болғанша бізді құм көміп те тастайды...

	– Бірақ мына менің, мына менің қоғамдағы мүлде өз жағдайым бар ғой! – Еркек бар дауысымен қатты айқайлап жіберді. – Мына сіздер де өз балаларыңа ата-ана емессіздер ме, сірә? Сіздердің түсінбеулерің мүмкін емес, мұғалім парызының не екенін!

	Дәл осы сәтте шал жіпті жоғарыдан қатты тартып қалды. Мұны мүлде күтпеген еркектің қолынан жіптің екінші ұшы сусып шығып кетті. Бұл не деген сұмдық?... Шынымен-ақ шал қолайлы сәтте аңдып, мұның қолынан жіпті жұлып алу үшін, тек сол үшін ғана, мұны тыңдап тұрған кейіп танытты ма екен? Шарасызданған еркек қос қолымен ауа қармап, сермелеумен болды.

	– Сендер жынданғансыңдар... Сендерің ақылдарың ауысқан. Тіпті маймыл екеш маймыл да, егер оны дұрыстап үйрете алсаң, құм күрей алады ғой... Менің қолымнан одан зор нәрсе келеді... Ал адам баласы өз мүмкіндігін толық пайдалануға міндетті...

	– Ой, ой, ой, – деп бұрқ етті шал өзінің бар болмысымен мынау мылжың әңгімеден зерігіп кеткенін көрсетіп. – Жарайды, кешір, егер сізге бірдеңе ұнамай қалса. Қолымыздан келгеннің бәрін біз сіз үшін жасаймыз...

	– Тоқтай тұрыңыз! Менің шыным бұл! Әй тоқтай тұрыңыз, өтінемін сізден!... Артынан өкінетін боласыңдар! Сіз әлі ештеңе де түсінген жоқсыз ғой!... Өтінемін... Тоқтаңызшы енді!...

	Бірақ шал артына бір ретте бұрылып қараған жоқ. Құдды иығымен ауыр жүк көтеріп бара жатқандай-ақ еңкеңдеген қалпы кері бұрылды да кете барды. Үш қадам аттаған соң иығы көрінбей кетті, ал төрт қадамнан кейін өзі де мүлде көзден ғайып болды.

	Әл-дәрмені құрыған еркек қазаншұңқырдың қабырғасына сүйене кетті. Қолы мен басын құмға көмді, ал құм болса, жағасының ішінен құйылып, шалбарының белдігі көйлегін қысып тұрған тұстан жастық тәрізді дүмпиіп шыға келді. Кенет мойнынан, бетінен, бұтының арасынан бұрқ етіп бұршақ-бұршақ тер шықты. Әлгіде ғана ішкен суының бәрі тер болып ағып жатқандай. Тер мен құм бірігіп, терісіне мықтап жабысқан қыздырғыш қағаз тәрізді нәрсеге айналды. Терісі ісініп, жылтыр рәзеңке сулыққа ұқсап шыға келді.

	Әйел жұмысқа кірісіп кетіпті. Кенет еркектің көңіліне күдік кірді, судың қалғанын мынау әйел ішіп те қойған шығар. Зәресі ұшқан ол үйге қарай жүгірді.

	Су сол қалпы тұр. Дем алмастан үш-төрт қайтара су жұтты да, осынау мөлдір минералдың дәміне тағы да тәнті болды. Ол көңіліндегі алаңынан арыла алмай-ақ қойды. Кешке дейін мына су бұған түк те болмайды. Ал тамақ әзірлеуге, әрине, жетпейді. Анау оңбағандар бәрін дәл есептеп отыр. Шөл үрейі, бұл аналардың қолындағы тізгін, сол арқылы мұны қалай қаласа, солай жүргізбек.

	Үлкен қамыс қалпағын көзіне түсіре басып киген еркек артынан біреу қуып келе жатқандай-ақ сыртқа атып шықты. Шөлден зәресі ұшып қалған оның ойы мен пайымы ып-ыстық маңдайына тепкен ұсақ бүршіктерге айналды. Егер он стақан су болса – тәтті шырын, ал бір стақан су – қамшы болар, сірә.

	– Ал қайда өзі әлгі күрек?..

	Әйел бастырманың астын нұсқады да, шаршай жымиған қалпы жеңімен маңдайының терін сүртті. Өзі есінен тана өлермен халге жетсе де, құрал-саймандардың қайда тұрғанын бір сәтке де ұмытпапты. Бұл құм арасында өмір сүретін адамның табиғи бойына сіңген үйреншікті ойлау машығы.

	Ол күректі қолына алған сәтте саудыраған сүйектері құдды үш бұтты ошақтың жиналмалы аяқтары секілді қысқарып бара жатқанындай сезінді. Бұл сірә, өткен түні мүлде дерлік көз ілмей шыққаннан болар.

	Қандай жағдайда да, сірә, ең алдымен көп жұмыс істемеу жөнінде әйелмен тіл табысу керек шығар. Бірақ жай сөйлеуге де шамасы жоқ. Бәлкім, әлгі шалмен әңгімелесуге көп күш-қуат жұмсағаннан шығар, дауыс жарғағы түтіп тастаған жүн сияқты быт-шыт бѳлшектеніп кеткендей. Ол әйелдің жанына қатарласып тұра қалды да, жансыз машина іспетті күрегін сермей берді.

	Олар үй мен құм қабырға арасында бейне бір-біріне байланып қалғандай-ақ тіркесе жылжып, құм күреумен болды. Шала піскен күріш ұнының шелпегі тәрізді жұп-жұмсақ, үгітілген үй қабырғасында саңырауқұлақтар қаптап кетіпті. Олар өліп-талып бос құмды бір төбешік етіп үйіп шықты. Содан соң оны ыдыстарға толтырып, күрелген жерге таси бастады. Бәрін тасып болған соң, құм күреуге қайта кірісті.

	Ештеңе ойлап жатпайсың, бәрі жаттанды қимыл. Аузы шикі уыздың дәмін еске түсіретін көпіршіген түкірікке толы... Сілекейі езуінен ағып, кеудесіне тамшылайды, бірақ еркектің оған назар аударуға мұршасы жоқ.

	– Білесің бе, сол қолыңызды сәл төменірек, міне, былай ұстаңыз, – деп әйел ақырын ақыл айтты. – Сонда күректі күшпен сермеудің қажеті де болмай қалады, ал оң қолыңыз иінді басып-жіберіп тұрады, өзіңіз де онша көп шаршамайсыз.

	Қарға қарқылдады. Айналадағы сары сәуле кенет көгілдір тартты. Денесінің сырқырап ауырғаны үлкейе-үлкейе айналадағы ортаға сіңіп, араласып бара жатқандай. Теңіз жақ жағалау бойымен жер бауырлап төрт қарға ұшып өтті. Қанаттарының ұшы қаракөк сәулеге малынған, ал еркек неге екені белгісіз құтыдағы жәндіктерге арналған улы калийді есіне алды. Иә, ұмытпай тұрғанда, оларды өзге қорапқа ауыстырып салып, жылтыр қағазға орап қою керек екен. Әйтпесе, мынау ыстықтан демде-ақ буланып ұшып кетеді...

	– Бүгінге осы да жететін болар...

	Осылай деген әйел жарқабақтың төбесіне көз салды. Оның бет-жүзі мүлде қуарып кетіпті, бір қабат құм жабысып, анық көрінбей тұрса да, еркек оның бетінің қан-сөлсіз болып тұрғанын ұғынды. Айналаның бәрі құдды тот басқандай қарауытып көрінеді. Қараңғыда қармалап, лайланған санасының арасындағы саңылаулардан әрең жол тапқан ол өзінің салулы төсегіне жетті. Әйел үйге кірген кезде – ол ештеңені естіген де жоқ.





22




	Әгәрки бұлшық еттеріннің арасына гипс құйып тастаса не сезер едіңіз, сірә, шамамен мұның қазіргі халіндей болатын шығар. Көзі ашық жатқан сияқты, бірақ неге осыншама тас қараңғы? Әлдебір тұста тышқан бір нәрсені өз ініне қарай сүйреп барады... Тамағы егеу жұтқандай удай ашиды... Аузынан мүңкіген иіс қоқыс көметін шұңқырдан шыққандай... Шылым шеккісі келіп кетті... Жоқ, әуелі су ішіп алғаны дұрыс шығар, сірә... Су!.. Бірден бәрін есіне түсірді... Мәссаған. Әлгі тышқан емес – әйел жұмысқа кірісіп те кетіпті!.. бұл өзі қанша уақыт ұйықтаған сонда?.. Орнынан тұруға талпынып көрген, бірақ әлдебір қорқынышты күш оны көрпенің үстіне қайта алып ұрды... Кенет ол неге бұлай екенін түсінді де, бетінен орамалды жұлып алды. Айқара ашық есіктен жаңа ай сәулесі ішке құйылып тұр, құдды көгілдір әйнектен өткен тәрізді көмескі, байқатпай тағы бір түн басталыпты.

	Төсегінің жанында су құйылған құты, шам және бөтелкедегі арақ тұр. Ол дереу шынтақтай басын көтеріп, аузын сумен шайды. Аузындағы суды барынша алысқа, ошаққа қарай бүркіп жіберді. Асықпай, баппен бірнеше жұтым су ішті. Шамның маңын қолымен сипалап көріп еді, саусақтары жұмсақ бумаға тиді – сіріңке мен темекі. Шамды жағып темекісін тұтатты. Бөтелкедегі арақтан аздап ішті. Бөлшек-бөлшек шытынаған санасынан бір тұтас нәрсе құрала бастады.

	Бумада тамақ та бар екен. Әлі суып үлгірмеген үш күріш күртігі, екі қақталған жыланбалық, бүрсиіп бұқтырылған шалқан және аздаған суға қайнатылған көкшөп, ап-ащы – сірә, әлгі шалқанның жапырағы болар. Бір балық пен бір күртік күрішке тойып қалды. Асқазаны рәзеңке қолғап тәрізді жиырылып қалыпты.

	Орнынан тұрған кезде буын-буыны құдды жұлқылаған жел өтіндегі темір шатыр сияқты сықырлап қоя берді. Еркек қорқа-қорқа су сақтайтын шелекке үңілген. Шелек қайтадан ернеуіне дейін суға шүпілдеп толып тұр екен. Ол орамалын дымқылдап алды да бетіне басты. Тұла бойын діріл шарпып өтті.... Шамының зырылдап өтетін ұшқын тәрізді бейне. Ол дымқыл орамалмен мойнын, бүйірін ысқылап шықты. Бәлкім бұл өмірдің мәні дәл осындай рақаттанған сәттермен өлшенетін болар.

	– Шай ішесіз бе? – Әйел есіктің көзінде тұр екен.

	– Қажеті жоқ... Ішім торсық болып кетті – суға толы.

	– Жақсы ұйықтадыңыз ба?

	– Өзің тұрған кезде, мені де оятуың керек еді...

	Әйел назарын төмен салып, дәл бір оны біреу қытықтап тұрғандай ойнақы үнмен тіл қатты:

	– Мен түні бойы үш рет тұрдым, бетіңіздегі орамалды жөндеп жаптым.

	Бұл үлкендердің күлкісіне еліктеуді енді ғана әзер үйренген үш жасар сәбидің ерке қылығы сияқты еді. Әйелдің алабұртқан түрінен оның кеудесінен асып-төгілген қуанышын қалай білдірерін білмей тұрғаны анық байқалатын-ды. Еркек тұнжырай көзін тайдырып әкетті.

	– Құм күресейін бе?... Әлде тасығаным дұрыс па?

	– Иә, уақыт болып қалыпты. Әне-міне дегенше себеттерді де түсіруге тиіс...

	Жұмысқа кірісіп кеткен ол бойынан өзі күткендей қарсылықты сезе алмай таңғалды. Мұндай өзгерістің себебі неде? Бәлкім сусыз қалудан қорыққаны ма, әлде әйел алдындағы парызын сезінгені ме, мүмкін еңбектің өз сипатынан шығар? Шынымен-ақ, еңбек адамға тіпті, мәнсіз-мақсатсыз ағып өтіп жатса да, зырлаған уақытқа мойынсұнуға көмектеседі.

	Бірде Мебиус таспасы мұны әлдебір дәріс тыңдауға зорлағандай ертіп барған еді. Дәріс өтетін жер тоттанған темір тормен қоршалған екен, темір тордың сыртында жатқан қағаз қиқымдарының, бос қалбырлардың, қайдағы бір шүберектердің көптігі сондай, бос жер мүлде көрінбейтін-ді. Мұнда қоршау тұрғызу кімнің ойына келді екен? Кенет, мұның сол түсінбеген сұрағына жауап бергендей-ақ, ескі бешпент киген әлдебір адам келді де, темір қоршаудан еңкейе иіліп, қоқысты саусақтарымен ыждақаттана тырмалай бастады. Мебиус таспасы оның жай киім киген полиция қызметкері екенін айтып, сыбыр ете қалды. Дәріс өтетін бөлменің төбесінен жаңбыр аққан қоңыр дақтар шашырай бадырайып тұр – мұндай үлкен дақтарды ол бұрын ешқашан көрмеген еді. Осындай жағдайда дәріскердің үні құлаққа күмбірлеп естіледі: «Еңбектен жоғары көтерілудің тек сол еңбектен басқа жолы жоқ. Құндылық әлгі еңбектің өзінде жатқан жоқ, еңбекті еңбекпен жеңуде жатыр... Еңбектің нағыз құндылығы оның өзін-өзі жоққа шығара алар күшінде...»

	Ащы ысқырық естілді. Біреудің берген шарты белгісі. Құм толы себеттерді жоғары көтерумен ілесе жүретін еріккен айқайлар бұлардың қазаншұңқырына жақындаған сайын басыла берді. Себеттер төмен түсіріле бастаған кезде мүлде мүлгіген тыныштық орнады. Еркек өзінің әр қимылының қадағалануда екенін сезді, бірақ құм қабырғаға бұрылып айқай салу дәл қазір бұрынғыдан да мағынасыз тірлік болар еді. Құмның қажетті мөлшері дау-дамайсыз жоғары көтеріліп болған соң, тырысқан жүйкелер жазылды, өзара қарым-қатынас ахуалы қалыпқа түскендей. Ешкім ештеңе айтқан жоқ, бірақ қажетті өзара түсіністік орнағандай әсер сезілетін.

	Әйелдің мінез-құлқында да елеулі өзгеріс болды.

	– Демалып алайық... Мен шай әкелемін...

	Оның үнінен, қимылынан сергектік сезіледі. Тұла бойы ойнақылыққа толы, онысын, тіпті, жасырғысы келмейді. Еркек тойынып біткен-ді, құдды қантты көп жеп қойған адам тәрізді. Бірақ сонда да болса, әйел жанынан өткен кезде оның бөксесінен алақанымен ақырын қағып қалды. Егер кернеу шегіне жетсе, сақтандырғыш күйіп кетеді. Қандай жағдайда да, мынау әйелді дәл бұлай алдауға болмайды. Бұл оған ретін тауып, қамал елесті қорғаған жасауыл туралы айтып берер.

	Баяғыда бір қамал болыпты... Жоқ, міндетті түрде қамал болуы шарт емес – зауыт па, банк пе, ойынхана ма – бәрібір. Және де жасауылдың орнында қарауыл немесе жай күзетші болуы да әбден мүмкін. Сонымен, жасауыл үнемі жау шабуылын күтіп, қас қақпай әрқашан бәріне әзір тұрады. Күндердің күнінде сол күткен жаудың қарасы да көрінеді. Жасауыл сол сәтте-ақ белгі беретін кернейін аңыратады. Алайда, бір таңғаларлығы, арттағы негізгі күштен түк көмек келмейді. Мұндай жағдайда жасауылдың оп-оңай жеңілгені белгілі ғой. Ғұмырының ақырғы сәтінде ол жау қолының ешқандай қарсылыққа кездеспей қақпадан, қабырғадан, үйлерден ауа тәрізді көктей өтіп бара жатқанын көрді... Шын мәнінде жау қолы емес, қамал бос ауа болатын. Жасауыл өмір бойы жапан даладағы қураған ағаш тәрізді жападан жалғыз құр елесті ғана күзетіпті...

	Еркек күректің үстіне құйрығын басып, темекісін ерніне қыстырды. Сіріңкенің үшінші талынан кейін ғана шылымын тұтата алды. Бойындағы шаршағандық суға құйылған ніл тәрізді көз алдында шеңбер-шеңбер болып таралып, медуза тәрізді ғажайып өрнекке, атом ядролары құрылымның сызбасына айнала қалықтап, ақыры ауаға сіңіп тынды. Саршұнақты көзі шалған жарқанат жағымсыз үнмен жұптасына белгі беруде. Бір нәрсеге мазасызданған иттің үргені құмығып естіледі. Ауа ағындары шырқау биікте бір-біріне соқтығысып, гуілдейді. Ал жер бетіндегі өкпек жел өткір пышақ тәрізді құмның жұп-жұқа терісінің бір қабатынан соң екінші қабатын сылып әкетіп жатыр.

	Еркек бетінің терін сүртіп, саусақтарымен мұрнын сіңбіріп тастады, басына қонған құмды қақты. Аяғының астындағы құм бедерлері бір сәтте орнында қатып қалған теңіз толқындарының жолына ұқсайды.

	Әгәрки бұлар дыбыс толқындары болса, қазір мұнда қандай әуен естілер еді? Егер мұрнын қысқашпен қысса, ұйыған қан құлағын бітесе, отыз тісін балғамен бір-бірлеп қағып алса, онда адам да, сірә, сол әуенді шырқай алар еді. Бірақ бұл тым қатыгездік, әрі әуен де бәрібір басқаша болар... Кенет оған өзінің көзі құс тәрізді шырқау көкке көтеріліп алып, бұған сол жақтан қас қақпай қарап тұрғандай көрініп кетті. Басқа емес, айналасында өтіп жатқан оқиғалардың ақылға сыймайтыны туралы ойланып отырған мына мұның өзі мүлде ақылға сыймайтын тіршілік иесі сияқты.





23




	Got a one way ticket to the blues, woo, woo...7 Ән айтқың келсе ме – мархабат, шырқай бер. Шын мәнінде қайтпас сапарға билет тапсырылған адам ешқашан дәл осылай ән салмас еді. Қолында қайтпас сапарға ғана билеті бар адамдардың табанында бүрі болмайды, олардың табаны тым жұқа, тіпті, болар болмас тасты басып кетсе де, қорыққаннан шыңғырып жібереді. Алға одан әрі аттап баспай, тұрған орнында қалшиып қатып қалады. Олар іштерінен қайта оралар билет туралы ән салғанды қалар еді. Қайтпас сапарға арналған билет, бұл кешегі мен бүгіннің, бүгін мен ертеңнің арасындағы байланысын жоғалтқан, бөлек-бөлек сынықтарға ыдыраған өмір. Тек қайтар жолға билетін алақанына қысқан адам ғана қайтпас сапарға алынған билет туралы сәл-пәл қайғылылау әнді айта алады. Бұл дәл солай. Сондықтан да ол ұдайы қорқыныш құшағында қайта оралар билетін жоғалтып аламын ба немесе ұрлап кете ме деп қорқады; сондықтан да ол акциялар сатып алуға, өмірін сақтандыруға асығады, кәсіподақ пен бастықтарының алдында екіжүзділенеді. Ол лас су ағашын арықтар мен қоқыс төгетін шұқырлардан естілетін, көмек сұраған жалынышты шырылды – қайтпас сапарға берілетін билет бұйырғандардың жан айқайын естімеу үшін құлағын тығындап алады. Әлгілер туралы мүлде ойламас үшін ол телеқобдиының дауысын барынша қатты шығарып қояды, қайтпас сапарға арналған билет туралы әнді бар дауысымен шырқап айтады. Түрмеде отырғандардың да әрқайсысының қайтар жолға алған билет туралы ғана ән айтатынына кәміл сенуге болады.



	Қолы қалт еткен бос сәті болса, еркек енді жасырын жіп есуге кірісті. Өзінің сыртқы жейдесін тілім-тілім қылып жыртып жіп жасады, оған әйелдің марқұм болып кеткен күйеуінің кимоносының белбеуін байлады – бес метрдей жіп шықты. Уақыты келгенде ол жіптің ұшына тат басқан ескі қайшыны байлайды, қайшының алқымы жартылай ашық болуы қажет, ол үшін бұл қайшының алқымына жаңқа қыстырып, шықпастай етіп бекітіп тастайды. Жіптің ұзындығы жеткілікті болуы үшін оған жер еден үстінде керулі тұрған, балық пен дән кептіретін кендір жіпті де жалғауға тура келеді, одан соң кір жаятын жіпті де жалғайды.

	Бұл ой оның басына мүлде оқыстан сап ете қалған еді, бірақ тек ұзақ уақыт ойланып-толғанып жасалған жоспарлар ғана жүзеге асуы тіпті де міндетті емес қой. Ойдың шешім қабылдар кездегі қозғалатын жолын түсініп білу мүмкін емес болғандықтан да, мұндай оқыстан шешімге келудің өзіндік негізі бар. Ұзақ уақыт ойланып, өлшеп-пішіп қабылдаған жоспарлардан гөрі оқыстан табыла кеткен шешімдердің табысқа жету мүмкіндігі көбірек.

	Ендігі қалғаны бір-ақ мәселе – жоспарды жүзеге асыру уақытын белгілеу. Шұңқырдан әйел қалың ұйқыға кететін күндізгі мезгілде қашып шыққан қолайлы. Бұл дұрыс шешім. Бірақ жап-жарықта ауылдың үстімен өту – ақылға сыймайтын нәрсе. Ең дұрысы, сірә, былай істеген: жоғарыға әйел ұйқыдан оянардан сәл бұрын тырмысып шығып, күн батқанша көзге түспейтін жерде тығылып жатады да, күн бату бойына ауылдан сытылып шыға бастайды. Ай туғанға дейінгі мүлгіген қараңғылықты пайдаланып, автобустар жүретін тас жолға дейін оп-оңай жетіп алуға болады.

	Сәті түскенде еркек әйелден бұл маңның жер бедері мен ауылдың орналасу ретін біліп алуға тырысты. Теңіз жағасын қоныс етсе де, бірде бір балықшы кемесі жоқ ауыл адамдары не шаруамен айналысады? Әйелдің өзі мұндай жағдайға қай кезден бастап тап болды? Ауылда барлығы қанша адам тұрады? Бәйшешекті кімдер және қай жерде өсіреді? Балалар мектепке қай жолмен барады?... Осындай жолмен алынған жанама деректерді бір шет жағасын өз көзімен көрген анау бір күн бұлыңғыр естеліктерімен байланыстыра отырып, ол бұл маңның шамамен орналасу бітімін ойша сызып шыға алды.

	Әрине, ауылдың үстімен емес, оны айналып өтіп, қашып шыққан өте оңды болар еді. Бірақ ауылдың батыс жағынан өтер жолына тік жарқабақ бөгет жасайды, өзі өте биік болмаса да, қаншама замандар бойы соққылаған теңіз толқындары оны ілініп тұрған тіп-тік жартастар қорғанына айналдырған. Әрине, ол тұста ауыл тұрғындары жағалаудан кепкен бұтақ жинау үшін өрмелеп түсіп-шығатын соқпақтар бар екені анық, бірақ шөп басып кеткен ондай жалғыз аяқ соқпақтарды тауып алудың өзі оңай емес, Тым тықақтап сұрай алмайды, әйел күмәнданып қалуы мүмкін. Ал ауылдың шығыс жақ бетіндегі құрлыққа он шақырымға дейін сұғына, жан-жағын жал-жал шағын төбелер көмкерген шығанақ еніп жатыр. Кілт бұрылыс жасаған шығанақтың ұшы ауылдың дәл жанына дейін жетеді. Осылайша, мынау ауыл аузы тік жарқабақ пен шығанақ арқылы буылған құм қаптың ішінде жатқан тәрізді. Сондықтан, бостан босқа сандалумен уақыт өткізіп, ана міскіндердің соңынан қуғын ұйымдастыруына мүмкіндік бергеннен гөрі ауыл ортасын батыл жарып өту әлдеқайда қауіпсіздеу.

	Бірақ мұның бәрі мәселе түгел шешілді деген сөз емес. Тіпті анау қарғыс атқыр өрт сөндіру мұнарасының басындағы қарауылды ал. Оның үстіне, әйел мұның қашып кеткенін біліп шу көтеріп, бұл ауылдан шығып үлгергенше одан шығатын жол жабылып қалу қаупін де ескеру қажет. Бәлкім, бұл екі қиын түйінді түптің түбінде бір арнаға тоғыстыруға болар. Алғашқы құм тасушылар қашан да су мен басқа да қажетті заттарды күн батқаннан кейінгі біраз уақыт өткен соң алып келеді. Әгәрки, әйел мұның жоғалып кеткенін олар келмей тұрып хабарлағысы келсе, ол мұны тек өрт сөндіру мұнарасының басындағы қарауыл арқылы ғана жасай алады. Сондықтан, мәселе тек қарауылға ғана тіреліп тұр. Мұның бақытына орай, бұл өңірде, сірә, ауа температурасының күрт өзгеретінінен болса керек, күн батар алдында шамамен отыз минут, ал кейде тұтас бір сағат бойы жер бетін жеңіл тұман бүркейді. Оның себебі мынада, құм құрамындағы кремний қышқылы жылу сыйымдылығы аз болғандықтан да күні бойы сіңірген жылуын тез шығарып үлгереді. Әгәрки, мұнара басынан қарасақ, ауылдың бұл шеті оған қатысты жарықтық шағылу бұрышында орналасқан, сондықтан қарауыл үшін тіпті селдеуі тұманның өзі аппақ қалың шымылдыққа айналады, оның арасынан еш нәрсені ажырату мүмкін емес. Сенімі нық болу үшін бұл алдыңғы күні тағы бір рет оған көз жеткізген. Қазаншұңқырдың теңіз жағындағы жарқабағының етегінде тұрып, бір нәрсе туралы белгі бергісі келгендей-ақ орамалымен бірнеше минут бойы бұлғады, бірақ, өзі ойлағандай ешқандай жауап болған жоқ.

	Өз жоспарын оны ойлап тапқаннан кейінгі төртінші күні жүзеге асырмақ болып шешті: жуынуға су әкелетін сенбі күннің кешін қолайлы көрді. Қашып шығардың алдындағы түні ұйқысын қандырып алу үшін ол салқын тиіп ауырып қалған кейіпке енген дұрыс деп тапты. Сақтық үшін тіпті, әйелді өзіне зорлап аспирин ішкізуге мәжбүр етті. Түймедәрілер, сірә, ұсақ-түйек тұрған сөренің түкпіріндегі бір бұрышта көптен шашылып жатқан болуы керек – әбден сарғайып кетіпті. Ол екі түйірін аузына қағып салып, артынан арақ жұтты, нәтижесі де көп күттіре қойған жоқ. Әйел түнгі жұмысын бітіріп қайтып оралғанша бұл тырс еткен дыбысты естімепті, тек бір рет қана – құм толған себеттің көтеріліп бара жатқанын сезгені есінде.

	Көптен бері әйелдің қайтадан жалғыз өзіне жұмыс істеуге тура келген еді, содан да ол шаршағаннан сүрініп-қабынып әзер жүр. Әйел онсыз да күндегі уақытынан кешіге бастаған ауқат әзірлеу шаруасын асығып-үсігіп атқарып жатқанда бұл әр түрлі нәрселер жайында марғаулана сөйлеумен болды – мәселен, баяғыда тозып біткен қолжуғышты жөндеп алса оңды болатынын айтты. Әйел әрі мұның сауығып кетуіне кедергі келтіруден қорқып, әрі еркектік менмендігін осында тамыр тартып үлгіргеніне балап өз өкінішін көрсете қойған жоқ. Жұмыстан кейін, сірә, әйелдің өзі де жуынып алуды аңсап тұрған шығар-ақ. Ал бұған ұйықтап жатқан кезде терге малшынған терісіне жабысқан құм түйіршіктер маза бермей жатқан-ды... Оның үстіне бүгін жуынуға арнап су әкелетін күннің дәл өзі, әрі мұны жуындырғаннан әйел ләззат алады, демек, бүгін ол, сірә, бұрынғыдан да көнбістеу болмақ.

	Әйел өзін жуындырып жатқан кезде еркек кенет құштарлығы оянғанын сезді де, оның үстіндегі кимоносын сыпырып алды. Мұның да оны жуындырғысы келді. Әрі сасып қалған, әрі бір нәрсе күткен әйел қалшиып қимылсыз тұр. Сәлден соң ғана қарсы болғандай қолын көтерді, бірақ не нәрсеге қарсы болып тұрғаны түсініксіз еді. Еркек асығып-аптығып оның үстіне бақырашпен ыстық су құйды да, жөкесіз, сабын-сабын қолымен денесін ысқылай бастады. Қолы мойнынан алқымына, иығына сырғанады да, бір қолы ақыры кеудесіне де жетті. Әйел шыдамсыздана дауысын шығарып, бұған жабыса түсті. Тағаты таусыла күтуде. Бірақ еркек асығатын емес. Оның қолы денесінде әлі кезіп жүр.

	Әйелдің қозған құштарлығы ақыры бұған да берілді. Бірақ кенет бойын бір түрлі түсініксіз мұң меңдеп алды. Құдды ішінде жарқырауық қоңыздар жанып тұрғандай-ақ барған сайын әйелдің нұры сыртқа шашып барады. Дәл қазір оған сатқындық жасау – өлім жазасына кесілген адамға қашуға мүмкіндік беріп алып, іле-шала ту сыртынан атып тастағанмен бірдей. Еркек қайта оянған құштарлығын қолдан қамшылап, әйелге ашқарақтана бас салды. Бірақ кез келген құштарлықтың да шегі болады. Алдымен аймалауды соншама тағатсыздана күткен әйел еркектің өңмеңдей ұмтылысынан шошып кетті, содан да бұл құштарлығын қанағаттандырып үлгірген тәрізді босаң күйге түсті. Содан соң, сапасындағы қоздырғыш көріністерді ойша елестету үшін түртіп оятып, әйелдің кеудесін сүйіп, сабын, тері мен құм түйіршіктерінің кесірінен құдды темір үгінділері араласқан жағар май жағылғандай әсер беретін денесін мыжғылап қайтадан өзін тұтандыра бастады. Бұған салса, дәл осылай, тіпті, екі сағат бойы жалғастыра беруге даяр еді. Бірақ әйел ақырында ауырсынғаннан тісін шықырлатып жіберді де, тізерлеп отыра кетті. Еркек оған өлермене ұмтылды... Қас қағым сәтте бәрі біткен еді. Ол әйелдің денесіндегі сабынын жуып тастау үшін үстіне су құя бастады, ал содан кейін оған байқатпай аспириннің үш түйірі ерітілген арақты ішіп жіберуге зорлап көндірді. Енді күн батқанға дейін, әгәрки, жолы оңғарылғалы тұрса, онда мұны құм тасушылардың айқайы оятқанға дейін құлақ қақпай ұйықтайтын болады.

	Әйел құдды мұрнын қағаз тығынмен бітеп тастағандай ұйықтап жатып та пысылдаумен болды... Тынысын терең алады. Еркек ақырын оның өкшесінен ұстап, қозғап көріп еді, тіпті тырс еткен де жоқ... Ішіндегі сезімталдығын сығып алған бос қалбыр. Еркек оның бетіне бүркеген орамалын түзетті, арқан тәрізді бұратылып, жоғары түріліп кеткен кимоносының етегін тізесіне дейін түсірді. Бақытына орай, бұл қазір соңғы әзірліктер жасаумен әлек, содан да сезімге берілуге уақыты жоқ. Ескі қайшыны сиқырлап біткен кезде, дәл қажетті сәт те келіп жеткен еді. Соңғы рет әйелге көз салғаны сол еді, ол өзі күткендей-ақ жүрегінің шым ете қалғанын сезді.

	Жоғарыдан шамамен бір метрдей төменнен, қазаншұңқыр қабырғалары бойынан көмескі сәуле көрінеді. Мұның есебі бойынша, сағат алты жарым – жиырма бес минутсыз жеті шамасы болар. Нағыз дер кезі. Ол қолын күштеп артына қайырып ұстады да, ұйып қалған арқасын жазып, мойнын бірнеше рет оңға-солға бұрды.

	Алдымен шатырдың үстіне шығуы қажет. Қырық бес градұсқа жуық бұрышпен лақтырылған зат бәрінен алысқа ұшады.

	Оның шатырға қолындағы арқанын пайдаланып шыққысы келген, бірақ айнып қалды – шатырға соғылған қайшы дыбысы әйелді оятып жіберуі мүмкін. Сондықтан ондай тәуекелден бас тартқан дұрыс, қолайлысы – үйді айналып өтіп, бір заманда астына кір жаю үшін тұрғызылған, қазір жартылай құлай бастаған бастырма арқылы шатырға көтерілген. Бастырманың жіңішке төрт қырлы өрліктері шіріп бітуге айналыпты, зәреңді ұшырады. Алайда ең қауіптісі әлі алда екен. Үп еткен желмен сусылдап ауаға көтерілетін құм түйіршіктері үйкей-үйкей әбден жылтыратып тастаған шатыр тақтайлары тәтті тоқаш тәрізді жұп-жұмсақ болып шықты. Әгәрки ойылып кетсе, қызық сонда болады! Етпеттеп жатқан қалпы ол абайлап алға жылжыды. Ақыры шатырдың төбесіндегі қырына да жетті-ау, тізерлей отырып, атша мініп алды. Шатырдың төбесіне дейін көлеңке түсіп үлгеріпті, қазаншұңқырдың батыс жақ ернеуінде анық бедерленген қанты көп бал түстес құм түйіршіктері тұман түсе бастағанынан белгі беріп тұр. Енді мұнараның төбесіндегі бақылаушыдан қауіптенбесе де болады.

	Бұл арқанды қайшыдан шамамен бір метрдей жерден оң қолымен ұстап, себеттерді көтеруге арналған ауыртпалықтар орнына қолданылатын әлгі қаптарды нысанаға алып, басынан айналдыра лақтырды. Ол қаптар арқан сатыны нық ұстап тұрғанына қарағанда, – демек, айтарлықтай бекем көмілгені. Бұл арқанды барған сайын қаттырақ шыр айналдырып, көздеп тұрып лақтырды. Бірақ қайшы қарсы бетке қарай ұшып кетті. Дәлдей алмапты. Қайшы төңіректі жанай ұшуға тиіс, сондықтан бұл арқанды ол нысанаға қиялай барып тік түскен сәтте немесе соған жетеқабыл қолынан жіберіп қалуы керек. Иә, дәл солай!.. Әттең, осы жолы қайшы жардың орта тұсына барып соғылып, төмен құлап түсті. Жылдамдығы жеткіліксіз әрі айналу өрісі қате болғаны көрініп-ақ тұр.

	Қайта-қайта әрекеттеніп, бұл ақыры қашықтық пен бағытты дәл анықтады. Бірақ сәтін түсіру әлі оңай емес. Бұл сәл де болса емексітер нышанды медет етер еді. Бірақ соның сәтін келтіруге жақындауы екіталай сияқты, – қайта керісінше, шаршау мен шамырқану бұны діттегенінен қашықтата берді. Иә, осының бәрі бұған оп-оңай тәрізді көрінген. Бұл булықты, ызаланды, жылап жіберуге дайын еді, үміт қолын созар ешкімнің жоғын-ай.

	Сірә, мүмкіндік әрекеттену санына тікелей қатысты дейтін ықтималдық заңы шындықтан соншалықты алшақ емес-ау. Сөйтіп, бұл нешінші рет екені белгісіз, еш үміттенбестен, арқанды әшейін ғана лақтыра салғанда, ол күтпеген жерден қаптарға дөп түсе кеткені. Еркектің аузы ашылып, сілейді де қалды. Аузына толған сілекей ағып кетті. Бірақ қуануға әлі ерте еді... Мұның қолында бары әзірге тек лотерея билетін сатып аларлық қаражат қана... Ұта ма, ұтпай ма – келешек көрсетеді. Мұның жүйкесінің әр талшығы бейне арқанға байланып қалғандай еді. Бұл жіп тормен жұлдызды сүйреп жатқандай, арқанды абайлап өзіне тартты.

	Тірелгенін сезді. Бастапқыда бұған сенерін білмей абдырады, бірақ арқан расында да тырп етпеді. Қаттырақ тартты.... Күшеніп тартты, әне-міне үзіліп түсер деп күтті... Бірақ енді ешқандай күмән жоқ еді. Ілгекке айналған қайшы қаптарға мықтап ілініпті. Қандай сәті түсті десеңші!.. Адам сенбестей жолы бола кетті!.. Осы сәттен бастап бәрі де ойдағыдай болады! Тап солай!

	Еркек шатырдан жылдам түсті де, құм қабырғаны жанай жайбарақат төмен қарай салбырап тұрған арқанға жүгіріп жетті. Анау жерде, анда жер үсті... Сондай жап-жақын, тіпті сенер-сенбесіңді білмейсің... Жүзі ширығып, еріндері діріл қақты. Анық бүтіндей пісірілген құс жұмыртқасы болды да қалды. Бірақ жұмыртқаны артық қайнатып жіберсең де бәрін бүлдіресің ғой.

	Бұл арқанды ұстап алып, бар салмағымен асылып тұрды. Арқан бірден резеңке сияқты созылды. Қорыққанынан мұның тұла бойы тершіп кетті. Құдай оңдағанда, арқан отыз сантиметрдей тартылып барып, созылғанын тоқтатты. Бұл тағы да арқанға асылды. Осы жолы қобалжитындай ештеңе жоқ еді. Бұл алақандарына түкіріп алып, арқанды аяқтарымен қапсыра өрмелей бастады. Бұл ойыншық пальма ағашына мінген ойыншық маймылдай өрледі. Шиыршық атқаннан ба екен, маңдайдан шыққан тер сұп-суық еді. Үстіне құм сусымас үшін еркек тек арқанға жармасып өрмеледі, содан да мұның денесі теңселе айналып тұрды. Бәрі бұл ойлағаннан баяу жүрді. Жердің тартылысы қандай сұмдық еді. Мына діріл қайдан пайда болды? Қолдары мұның еркінен тыс қимылдап, бұл өзін-өзі жоғары қарай серпіп жатқандай. Егер жұтқаны у болған қырық алты күнді қаперге алсаң, мұнда тұрған тосын ештеңе жоқ-ты. Бұл бір метр көтерілгенде, шұңқырдың түбі жүз метр төмендеп кетті, ал екі метр өрлегенде тұңғиық екі жүз метр тереңдей түсті. Тұңғиық барған сайын артып, ақырында бас айналдыра бастады... Өлердей шаршады... Төмен қарамау керек!.. Үстіңгі жақ әне тұр... Жолдар шиырлаған жер үсті, ол жолдармен қай жаққа, қай қиянға барам десең де еркін алшаңдай басып тарта беруге болады... Бұл үстіге жеткен кезде анда көргенінің бәрі естелік үшін жазу кітапшасы парақтарының арасына келтірілген кішкентай гүлдерге айналып жүре береді... Улысы да, зәрлісі де – бәрі де жұп-жұқа, сәл мөлдір түсті қағаздың жапырақтарына айналады, бұл үйінде шайын сораптай отырып, оларды жарыққа тосып бажайлай қарап, олармен байланысты естелікті айызы қана әлі-ақ айтып беретін болады.

	Нақ сондықтан да мұның әйелді кінәлауға деген бүкіл ниеті жойылып кетті. Ол әйелдің жайдары мінезімен тарта қоймағаны ақиқат, бірақ ол жәлеп те емес-ті. Егер мінездеме ұсыным хат қажет болса, бұл оған ондай хаттың қаншасы десе де, мейлі оншақтысын, шын пейілімен беруге дайын. Бірақ бару-қайту жалғыз билетке мұнымен қабаттаса жармаса кеткен қандай ақымақ қатын еді. Егер билет солай жалғыз-ақ болсын дейік, ал аттанар жерлері қарама-қарсы бағыт болса, барар жерлері де, әрине, қарама-қарсы жақ болмақ. Сондықтан да мұның қайту билеті ол әйелдің сонда бару билеті болатынына таңданатын ештеңе жоқ.

	Мейлі, әйел әлдебір қателік жасай қойсын-ақ... Қателік дегенің қателік қана, басқа ештеңе де емес.

	...Төмен қарама! Төмен қарауға болмайды!

	Альпинист, терезе жуушы, теледидар мұнарасын құрастырушы, цирктің дар үстіндегі гимнасы, электр стансасының биік мұржасындағы мұржа тазалаушы – олардың кез келгені төмен қарады-ақ, құлап түседі.





24




	Бәрі де ойдағыдай!

	Аяқтарымен қапқа ілініп, қолдарын қан жоса ете шұңқырдан өрмелеп шықты-ау, әйтеуір. Міне, бұл үстіде! Енді егер саусақтарын жазып қалса, құлап түсемін деп қорықпауға болады. Бірақ қарысқан саусақтар жазылар емес, қаптан мықтап ұстап тұра берді.

	Қырық алтыншы күн дегенде көрген бостандық мұны күшті өкпек желмен қарсы алды. Бұл еңбектеген кезде құм түйіршіктері беті мен мойнына ауырта соққылады. Ол мына сойқан желді қаперіне де алмады!.. Шұңқырда теңіз шуы ғана әдеттегіден күштірек көрінген екен. Бірақ қазір нақ кешкі тынық уақыт емес пе. Әйтпесе тұман басудың еш реті жоқ. Мүмкін аспан бұл оған шұңқырдан қараған кезде түтін басып тұрған сияқты көрінген болар. Әлде бұл аспанды бұлттай торлаған осы суырып тұрған құмды тұман деп қабылдады ма екен? Қалай болғанда да оңып тұрған ештеңе жоқ.

	Бұл басын көтерместен жан-жағына үрейлене қарай бастады... Көмескі жарықта өрт күзеті мұнарасы сәл қисайып тұрғандай көрінді. Ол әлдебір болмашы көрінді және оған дейін едәуір қашық еді. Бірақ одан дүрбімен қарап тұрады, сондықтан қашық деуге болмайды. Мұны көрді ме екен әлде жоқ па?.. Сірә, көрмеген болар. Әйтпесе бірден қоңырау қаңғырлай жөнелер еді ғой.

	Әйелдің бұған бірде айтқаны бар, жарты жыл бұрын дауыл соғып, ауылдың батыс шетіндегі бір шұңқырдың қабырғасы құлап түсіпті, сөйтіп үйдің жартысын құм басып қалған. Ал содан соң нөсер жаңбыр жауып, ылғал құм әлденеше есе ауырлай түскен. Үй оттық қорабындай қирап қалған. Құдай сақтап, өлім-жітім болмаған, танертең үйдің тұрғындары шұңқырдан сытылып шығуға әрекеттенген. Сол сәтте қоңырау дабыл қаққан, ал бес минут өтпей жатып, қайтадан шұңқырға кері сүйреген кемпірдің жылаған үні естіледі... «Ол отбасының тұқым қуалаған әлдеқалай ми ауруы бар дегенді айтады», – деп үстемелеген әйел қуақылана...

	Жарайды, кібіртіктейтін ештеңе жоқ. Бұл басын әнтек көтерді. Қызғылт түске боялған құм толқыны жиегін ұзын көлеңке басты. Жел бір көлеңкеден көтерген құм перде келесіден-келесіге ұласып жатты. Мүмкін суырып тұрған осы құм перде мұны байқауға кедергі келтіріп тұрған болар-ау?.. Жарық көзге қатты ұрып тұр ма дегенді тексеру үшін бұрылып қараған еркек таңырқай сіресіп қалды. Демек, қызыл іңірдегі аспанның түсті қаламдармен бояп қойғандай көрінуі ұйтқып тұрған құмның әсері ғана болмағаны, айналаның бәрін бозғылт түтін басып тұрды. Жерден анадан да, мынадан да будақ-будақ тұман көтеріліп жатты. Бір жерде тұман сейілсе, екінші жерде көтеріледі, ол жақтан жел қуып, мұнда қайтадан тұтасады... Шұңқырда отырып мұның құм ылғал тартатынына көзі жеткен-ді, бірақ дәл осындай соншалықты деп ойламапты... Осының бәрі өрт сөндірушілер кеткеннен кейінгі өртенгіні еске түсірді... Расын айтқанда, тұман сиректеу және күнге арқаңды беріп тұрғанда аса біліне де қоймайды, бірақ сырт кезден таса болу үшін осының өзі де жеткілікті еді.

	Бұл беліне байлап алған бәтеңкелерін киді, жіп арқанды орап қалтасына салды. Қайшы әлдеқалай жағдайда қару да бола алады. Батысқа қарай қашу керек бақылаушының көзіне ұратын жарық мұны көлегелейтін болады. Бір жерде бой тасалап, күн батқанша сонда отыра тұру қажет.

	Бол тезірек!.. Еңкей де ылдимен жүгір!.. Енді абдырама... Асық, бірақ абайла... Анау тұрған сайға барып жасырынамын!.. Бұл неткен күдікті дыбыс?.. Жамандықтың белгісі ме?.. Мүмкін олай емес шығар... Орнымнан тұрамын да зытамын... Әсіресе оңға қарай кетіп қалмау керек!.. Оң жақ беткей тым аласа, орта тұсында байқап қалуы мүмкін...

	Құм салған себеттерді күн сайын тасудың арқасында шұңқырлардың ара-арасымен тура жыра жолдар түсіпті. Олардың оң жақ беткейі кей жерлерде құлап, жайпақ тартқан. Сәл төменде шұңқырлар жасырып тұрған екінші қатардағы үйлер шатырларының төбелері қылтияды. Оларды теңізге жақындау үшінші қатар тасалап тұр. Содан да шұңқырлар әлдеқайда ұсақ еді және құмнан қорғануға арналған тоқыма қалқан да осы орайда септігін тигізе алатын. Шұңқырлардан ауыл жаққа қарай емін-еркін шығуға болатындай. Бұл еңсесін сәл көтеріп еді, күллі ауыл дерлік көрінді. Жал-жал құм төбелердің етегінде жабынқыш, мырыш, тақтай шатырлар айнала шашырай жыпырлайды... Сиректеу қарағай тоғай және көлшікке ұқсас бірдеңе көрінді. Міне осы ұлтарақтай қимас жерді сақтап қалу үшін жағалаудағы бірнеше ондаған үй құлдық күн кешкен.

	Құлдар шұңқырлары қазір жолдың сол жағымен созылған... Анда-санда сүйретпе себеттермен жасалған жол тармақтары кездеседі, ал олардың соңғы басында құм толтырылған қаптар көзге түседі, соларға қарап шұңқырдың қайдан басталатынын аңғаруға болады... Осыған қараудың өзі жаныңды жабырқатады. Барлық жерде дерлік қаптарға арқан сатылар байланған. Ол шұңқырлардың талай тұрғыны қашу дегенді, сірә, ойынан шығарған сияқты.

	Бұл енді жалпы алғанда осылай да өмір сүруге болатынын оңай ұға алатын еді. От жанып тұратын ас үйлер, пештер, жазу үстелінің орнына алмалардан босаған себеттер, толған оқулықтар; еденге қазып жасалған ас үйлер, ошақтар, от жанатын шамдар, пештер, сынық жылжымалы қалқалар, ас үйлердің ыс басқан төбелері, жүріп тұрған сағаттар және тоқтап тұрған сағаттар, сарнап тұрған қабылдағыштар және бұзылған қабылдағыштар; от жанып тұрған ас үйлер мен пештер... Міне осының бәрінің жұбанышы – малдар, балалар, тән тояты, борыштық міндеттемелер, арзан әшекейлер, опасыздық, көлгірсу, естелік суреттер... Бір нәрсені сұмдық сүреңсіз бірыңғай қайталау... Бірақ бұл жүректің соғысы сияқты өмірлік қажетті қайталау еді, алайда күллі өмір тек жүректің соғысы емес қой.

	Жат!.. Жоқ, ештеңе емес екен. Кәдімгі қарға... Бұл қарға аулап, одан қарақшы жасап көрмеген еді, бірақ қазір оның мәні шамалы. Нақыштар, медальдар, ордендер қиялға қисынсыз түстерде ғана кірмей ме.

	Ауылдың шетіне жеткен сияқты. Жол құм төбенің басына өрледі, сол жақтан теңіз көрінді. Жел ұрма толқынның ащы иісін жеткізді, құлақтары мен танаулары гуілдеп кетті, басы мең-зең айналғаны анық. Бұл басын байлап алған сүлгінің ұшы желмен желпілдеп, бетіне ұрғылады. Бұл жерде тұман дәрменсіз еді, көтеріле алмапты. Теңіз бетін қайнаған сүттің қаймағы сияқты ұсақ қабатталып жиналған қалың қорғасын жапырақтар басқан. Құрбақаның уылдырығын еске түсіретін бұлттар қаумалаған күн батып кеткісі келмей тұрып қалыпты. Көкжиекте қара нүктеге айналған кеме қалқайып тұр, оған дейінгі қашықтықты және оның ауқымын болжау мүмкін емес.

	Мұның көз алдында сонау мүйіске дейін шексіз жал-жал жайпақ құм төбелер жатты. Солай қарай бұдан әрі жүре беру, сірә, қауіпті сияқты. Бұл әрі-сәрі күйде артына бұрылып қарады. Сәтін салғанда, өрт күзеті мұнарасын аласалау құм төбе тасалап тұрды, сондықтан ол жерден мұны көре алмайтын. Аяғының ұшымен абайлап түрегеп тұрып бұл оң жақта құм беткей көлеңкесінде жапырайған шатырына дейін дерлік құмға сіңген лашықты байқады, оны бұл тұрған жерден ғана көруге болатын еді. Жел жақ бетте – қасықпен үңгіп жасағандай терең ойпат.

	Бой тасалауға тамаша жер... Құмның үсті қабыршақтың ішкі бетіндей жып-жылтыр және еш жерде адам ізі жоқ... Бірақ өз ізін қайтпек?.. Бұл өз ізімен кері жүрді, алайда отыз метрдей жерден кейін іздің жым-жылас жоғалып кеткенін көрді... Тіпті өз аяғы көз алдында құмға батып, пішінін өзгертіп жіберіп жатты... Желдің де бір пайдасы тиді деген осы.

	Бұл лашықты айналып өтпекке ыңғайланғанда, кенет одан сыртқа шыққан әлдебір көлеңкені көрді. Ол шошқа сияқты семіз, қызғылт-сары ит екен. Қорқатын ештеңе жоқ. Жоғал әрі! Бірақ адамға тесіле қарап қалған иттің кетер ойы жоқ. Оның бір құлағы жырым-жырым, шатынаған көздері өшіге қарады. Ит мұны иіскеледі. Үріп сала бермес па екен? Үріп көр... Бұл қолын қалтасына салып, қайшыны қыса ұстады... Егер үре жөнелсе, мынаумен оның төбесін оямын! Бірақ ит үн шығармастан бұған абалана қарап тұра берді. Бұл бұралқы ит шығар?.. Жүні сабалақ, уыс-уыс болып жалбырап тұр... Әлдебір ауруы бар ма қалай, бүкіл тұмсығы жарадан қотырланып кетіпті... Үрмейтін ит қауіптірек болады дейді ғой... шайтан алғыр! Әлдебір тамақты қорекке сақтап қалу керек еді... Иә, тамақты, ah, цианды калийді алуды ұмытып кетіпті-ау... Оқасы жоқ, бұл оны мықтап жасырған, әйел әй таба қоймас... Еркек ақырын ысқырып, итті жуасытпақ ниетпен қолын созды... Ол жұқа еріндерін ырситып, құм жабысып қалған сарғыш азуын ақситты... Жоқ ә, бұл иттің бұған ұмтылуы екіталай... Оның ұқсыны қандай сүйкімсіз еді, ашқарақ кейіп... Бір ұрғаннан сілейтіп салар ма еді.

	Кенет ит бұрылып, басын салбыратып, құйрығын қыса, ештеңе болмағандай еріне басып, жөніне кетті. Сірә, мұның айбатты түрінен қорыққан-ау. Егер бұл жабайы итті үркітсе, демек мұның рухы әлі күшті болғаны. Бұл ойпатқа түсті де, беткейге жантайды. Жел енді мұны мазаламады, сондықтан жеңілдеп қалды. Желден қалбалақтаған ит ауаны торлаған құм пердеден көрінбей кетті. Адамдардың бұл жерге еш маңайламайтыны көрініп тұр, әйтпесе, бұралқы ит ана лашықты паналамас еді... Әзірше, ит артель басқармасына барып мұны білдіргенше, бұл қауіпсіз. Бойынан тер сорғалады, бірақ осының өзі жанына жақты. Қандай тып-тыныш!.. Мұны ыдыстың түбіне салып, үстінен қоймалжың сұйық құйғандай... Мұның қолында сағат механизмді бомба, жарылатын уақыты белгісіз, бірақ ол сағаттың тықылдағанынан үрейлі емес... Бұның орнында Мебиус таспасы болса, ол бірден жағдайды бажайлап алар еді де:

	– Достым, сен амалды мақсатыңа айналдырғаныңа мәз болатын жандар санатынансың, – дер еді.

	– Өте дұрыс, – деп келісер еді бұл. – Бірақ амал мен мақсатты айырудың соншалықты қажеті бар ма?.. Оларды жағдайға қарай тиісінше пайдаланған жөн...

	– Жоқ, бұлай еш жарамайды. Уақытты тікесінен тік өрлей сүруге болмайды. Уақыттың қасиеті – көлбеу жылжитындығында. Бұл баршаға мәлім.

	– Ал егер оны тікесінен тік сүрсе ше?

	– Жентекке айналасың. Олай емес пе?

	Еркек жымиып отырып, бәтеңкелерін шеше бастады. Расында да, уақыт көлбеу жылжиды-ау. Бәтеңкеге бұдан әрі шыдатпайтындай құм жиналып, терден ылғал тартыпты. Бұл шұлығын әрең шешіп, оларды жел қақтырып қойды. Жануар жайлаған ана жерден неге сондай сасық иіс келеді?.. Жануарлар гүлдердің хош иісін иіскеп жүрсе мейлі ғой... Жоқ, бұл сасып тұрған өзінің аяғы... Бір ғажабы, осы ой өзіне ұнап кетті... Өз құлағыңның сары құлығынан артық ештеңе жоқ, ол ірімшіктен де дәмді келеді деп біреудің айтқаны бар... Мүмкін бұл асырып айтқандық болар, бірақ өзіңнің шіріген тістеріңнің иісінде де әлдебір тартымдылық бар емес пе, оны шексіз жұта бергің келеді-ау.

	Лашықтың кірер аузы жартысынан аса құммен жабылып қалған екен, сондықтан бұл ішке бірден көз тастай алмады. Бұл мүмкін ескі құдықтың жайраған орны шығар? Құдықты құм басып қалмасын деп оның үстінен үйшік тұрғызып қойған болса, таңырқайтын ештеңе жоқ. Бірақ мұнда су болуы екіталай... Бұл ішке үңілуге қайтадан әрекеттенгенде нағыз иттің иісі мұрнына мүңк ете қалды. Хайуанның иісі қияли ойдан күштірек. Кәрістің жан дүниесін түсінемін, бірақ оның иісіне төзе алмаймын деп бір әлеуметшілдің бұған айтқан бар-тын... Жарайды, егер уақыт көлбеу жылжыса, ол бұған өзінің қалай жылдам жүре алатынын көрсетсе ғой!.. Үміт пен алаңдаушылық... Еркіндік пен шыдамсыздық сезімі... Төзуге ең ауыры – осы қинау. Бұл бетін сүлгімен жапты да арқасымен жатты. Ендігі иіс өзінікі болар, бірақ өзіне қанша қошемет жасағысы келгенімен, иісін жағымды деп айта алмас еді.

	Бірдеңе аяғында қыбырлап барады... «Жүрісіне» қарағанда бұл жабысқақ сарғыш қоңыз емес... Сірә, әлжуаз алты аяғымен әрең қимылдайтын жер қоңыз шығар. Бұның анықтағысы да келмеді. Тіпті ол сарғыш қоңыз болғанның өзінде мұның оны ұстай алу ниеті жоқ еді. Қалай болғанда да, ол бұл сұраққа тап басып жауап бере алмайтын.

	Жел сүлгіні бетінен жұлып түсірді. Бұл көзінің қиығымен алтындай жалтылдап жатқан құм жоталардың жалдарын көрді. Беткейлей көтерілген қия сол алтын жиекке дейін жетіп, көлеңкеде күрт үзіледі. Кеңістіктің осы құрылымында әлдебір тіл жеткісіз тылсым жатыр еді, еркек алқымына тығылған адамдарға деген аңсаудан тітіркеніп кетті. (Иә, бедер расында да қиялға қанат бітіретіндей еді. Кейінгі кезде нақ осындай жер бедерлері жас саяхатшыларды еліктіріп жүр... Сеніммен кірісуге тұрады... Кәнігі жан ретінде осы өңірдің келешекте өркендеп сала береріне кәміл кепілдік берер едім.... Бірақ ең алдымен жарнама керек! Жарнамасыз мұнда шыбын да ұшып келмейді... Білмеу – қолында ештеңе жоқтықпен тең... Қолындағы асыл тасыңды тура жерге көму деген сөз. Сонда не істеу керек?.. Талантты фотографқа көркем ашықхат суреттер жасауды тапсыру қажет. Бұрынғы кезде көркем ашықхат суреттер тартымды жерлер кеңінен әйгілі болған соң барып жасалатын... Ал қазір алдымен ашықхаттарды, содан кейін көз тартар орындарды жасауға кіріседі. Енді осылай ету кәдуілгі іске айналды. Мында олардың бірнеше үлгісі бар, қарап көруіңізге болады). Байғұс ашықхат сатушы басқаларды арбағысы келіп еді, қақпанға өзі түсіп қалды, ал сонан соң науқасқа шалдығып, өліп кетті. Бірақ, расын айтқанда, ол аса бір жылпос емес еді... Сірә, осы жерлерге үлкен үміт артса керек, сөйтіп бар қаражатын іске салған... Осынау сұлулықтың шын сыры неде?.. Мүмкін ол табиғаттың өзіндік үйлесімі мен дәлдігінде әлде, керісінше, – адамның табиғатты танып білуге талпынысына оның өршеленген қарсылығында болар.

	Кешегі күнге дейін осы табиғат көрінісі туралы ойлаудың өзі мұның жүрегін айнытатын. Сөйтіп, бұл әлгі ашықхат сатушы сияқты алаяқ үшін мына шұңқыр расында да таптырмайтын орын деп күйіне ойлаған.

	Бірақ сол шұңқырда өмір туралы және табиғат көрінісі туралы ойлай отырып, біріне-бірін қарсы қоюдың қажеті қанша? Әдемі көріністің адамға жайлы тиюі міндетті емес.

	Ақырында, мұның құмды тұрлаусыздық ретінде қарастырған негізгі ойы соншылықты парықсыздық емес. Миллиметрдің сегізден бір бөлігіндей жылжу. Тіршілік – барша дүние-болмыстың тізбегі. Басқаша айтқанда, оның әдемілігі өлілігінде. Өлімнің әдемілігі, құмның орасан зор күйретуші күшінің асқақтығы – ол қалдырған жайрап жатқан жер... Жоқ, тоқтай тұр. Егер бұған нақ сондықтан да бару-қайту билетті тас қып ұстап алып, қолыңнан шығармай тұрсың десе, осылай тұйыққа тірелуі мүмкін. Жабайы аңдар туралы, соғыс туралы фильмдердің шынайлығы сондай, жүрегің қысылуға дейін жеткізуі мүмкін, бірақ кинодан шықсаң сені сыртта бүгінгі күн, кешегінің жалғасы күтіп тұр. Олардың тамашасы осында... Шын патрондармен оқталған винтовкасын алып киноға баратын әумесерді қайдан көрдің? Шөл даладағы өмірге кім бейімделе алады? Су орнына өзінің сідігін ішетін тышқандардың кейбір түрлері, сасыған етпен қоректенетін жәндіктер, иә, тағы, билеттің тек бір бағытқа ғана екендігін білетін көшпелілер шығар. Егер әу бастан билет ылғи тек бір бағытқа екендігіне сенімді болсаң, онда жартасқа қадалған ұлу құрттар сияқты құмға жабысып еңбектеп әуреленіп, әлектенбей-ақ, жайбарақат өмір сүре беруге болады. Анау көшпелілер тіпті өздерінің атауларын да өзгертіп жіберді ғой, енді олар малшылар деп аталады...

	Иә, осының бәрі туралы әйелге айту керек еді... Оған, әуенін шамалап өзгертіп жіберсең де мейлі, ән, – бару-қайту билетімен ортақ ештеңесі жоқ құм әнін салып бергенде... Бұл басқаша, айрықша өмірмен арбаған қармағымен әйелді іліп түспекке әрекеттенген әлгі әзәзілге еліктеуші бейшарадан аспаған болар еді, әрі кеткенде. Басынан аяғына дейін құм басқан, қимылдауға дәрмені жоқ бұл қағаз қапқа отырғызылған мысыққа ұқсайтын.

	Құм төбенің жалы бірден көрінбей кетті... Төңіректің бәрін қараңғылық басты. Бір сәтте жел де тыншыды, міне сонда, тың күш жинаған тұман қайта оралды. Күннің жылдам батқаны да содан-ау.

	...Енді жолға шығуға болады.





25




	Себет тасушылар жұмысқа кіріскенге дейін бүкіл ауылды көктей өтіп үлгеру керек. Әлі бір сағаттай қалды. Аса сақтық үшін қырық бес минуттай бар деп айтуға болады. Мүйіс бейне бүкіл ауылды қамтығандай терең иін жасайды да, ауылдың шығысындағы шығанаққа дейін барады. Сондықтан ол арқылы тек бір ғана қылтанақ жол өтеді. Мүйісте арбиып төніп тұрған жартастар сол жерде жайпаңданып, аласа құм төбелермен алмасады. Оң қол жақта түтін арасынан жылтылдаған ауыл оттарын қалдырып, тура жүре отырып, нақ сол жерге тап боласың. Қашықтық... екі шақырым шамалас. Сол жерде ауыл бітеді, кей жерлерде жер жаңғақ алқабы кездеседі, сонан соң қайтадан құм және ешқандай үй жоқ. Ал жотадан асып түскенде жолмен жүріп кетуге болады. Ол тапталған топырақты жол, бар күшіңді салып жүгірсең, онда он бес минуттан кейін тас жолға жетесің. Ал ол жерде бәрі де ойдағыдай болмақ. Онда автобустар да жүреді, адамдар да кәдімгі.

	Бүкіл ауылды басып өту үшін мұның отыз минуты қалды. Бір сағатта құммен төрт шақырым жүру оңайға түспейді. Аяқ кіріп кететіндіктен ғана емес, қадам басқан сайын артық күш-жігер жасауға тура келетіндіктен. Ал егер жүгірсең, онда бұдан да көп күшің босқа кетеді. Ең дұрысы, адымды кең алу. Қайратыңды құртқанымен, құм есесіне аяқ дыбысын жұтып қояды. Қадам сыбдырына алаңдамай алшаңдаудың да өз артықшылығы бар. Иә, нақ артықшылығы.

	Аяғыңның астына қара!.. Құлап қалу қорқынышты емес, ал әлдебір төмпешікке немесе шұңқырға сүрініп кетсең, тізеңді жарақаттап аласың. Тізеңді жарақаттап алу да ештеңе емес, ал кенет бір жаңа құм шұңқырға құлап түссең, сонда не болмақ?

	Айнала тас қараңғы. Көз жетер жердің бәрі бей-берекет сілейген құмның жал-жал толқындары. Алып толқындар әлдеқайда ұсақтау көрінеді, ал өз кезегінде олардың бетінде құм бейне діріл қаққандай. Бағдар болуы тиіс ауыл оттары осы таусылып бітпес жалдардан тасаланып, көзге анда-санда ғана түседі. Жөн бағытты түйсікпен сезініп, алға жүре беру керек. Алайда тым үлкен қателік жібергені дембіл-дембіл анықталып жатты. Әлгі оттарды көру ниеті өзінен-өзі биіктеу жерлерді іздеуге мәжбүрлеп отырғандықтан болар.

	Міне, тағы да бұрыс кетіпті! Солға таман жүруі керек!.. Бұл осылай тағы біршама жүре берсе тура ауылдың үстінен түсетін еді... Алып үш құм дөңнен асты, ал ауыл оттары жеткізбей-ақ қойды... айналып жүрген сияқты. Көзіне тер құйылып кетті... Бір сәт тұра қалып, кеудесін кере тыныс алар ма еді.

	Әйел, сірә, ұйқысынан оянған болар-ау... Көзін ашып мұның жоқ екенін көргенде ол не ойлады екен?.. Бірден түсіне қоюы екіталай... Мұны өзінің әжеті үшін үй сыртына шығып кеткен болар деп ойлаған шығар, бәлкім... Әйел бүгін шаршаған-ды... Қас қарайғанша ұйықтап қалғанына таңырқайды да, апыл-ғұпыл жамылғы астынан шығады... Сүйіс қызуы басылмаған тән бұлардың арасында осы таңда не болғанын еске салады... Қолымен шамды сипалап жатып әйел, сірә, жымиған болар.

	Қалай дегенмен де, мұның өзін оған қарыздармын немесе оның жымиған күлкісі үшін жауаптымын деп сезінетіндей себептер жоқ. Мұның жым-жылас кетуінен әйел не жоғалтады? Өмірдің титімдей бір бөлшегін ғана екен. Радио мен айна оған мені алмастырады.

	«Сіз мен үшін рас да орасан көп көмек көрсеттіңіз. Жалғыздықтан арылғалы бері бәрі де өзгерді. Таңертең асықпай, байыппен өз тіршіліктеріммен айналысамын, енді жұмысты да екі сағаттай бұрын бітіретін болдым... Көп ұзамай артельден үйде де тындыра алатын әлдебір қосымша жұмыс сұрасам деп ойлаймын... Ақша жинаймын... Сөйтіп, мүмкін, ақыры, радио, айна немесе тағы бірдеңе сатып алармын...»

	Радио мен айна... Радио мен айна... Көкейден кетпейтін неткен ой – адамның бүкіл өмірі бейне осы екі нәрседен тұратын сияқты. Иә, шынында да радио мен айнаның ортақ бірдеңесі бар: олар адамдарды байланыстырады. Мүмкін олар адам тіршілігінің мәнін ұққысы келетін ынтық іңкәрлікті бейнелейтін болар. Жарайды, мына жерден қалай құтылып шығамын, солай бірден қабылдағыш сатып алып, оған салып жіберермін. Өзімнің бар ақшамды жаратармын, бірақ оған ең жақсы транзистор сатып әперемін.

	Ал айнаға келсек – білмеймін, уәде беруге тұрар ма екен. Мына жерде айна тез тозады... Жарты жылдан кейін амальгамасы кетеді, ал бір жылдан соң ол ылғи ауада ұшып жүретін құмның әсерінен күңгірт тартады... Әйелде қазір бар әлгі айна сияқты: егер одан бір көзіңді көрсең, онда мұрныңды көре алмайсың, егер мұрныңды көрсең, онда аузыңды көрмейсің. Жоқ, гәп айнаның тез тозып қалатынында емес. Айнаның радиодан айырмасы бар: ол байланыс құралына айналуы үшін, ең алдымен оған қарап тұратын адам керек. Егер өзін ешкім көрмейтін болса, енді айнаның не керегі бар?

	Тұра тұр, тың тыңдау қажет!.. Өзінің шаруасымен ол тым ұзақ жүріп алды... Мүмкін?.. Міне, алаяқ, ақыры қашып кетіпті, ә... Қызык, ол шу көтерді ме екен?.. Қайран қалды ма, әлде еңсесі түсіп кетті ме?.. Бәлкім үнсіз жылап отырған болар?.. Жарайды, ол әйел не істесе де, бұл енді мұның кінәсі емес. Өйткені айнаны қажет деп танудан мұның өзі бас тартты ғой.

	– Мен бір жерден осы туралы оқыған едім.... Қазір үйден жиі кетіп қалатын сияқты?.. Бұл өмір өте ауыр болғандықтан деп ойлаймын және тек содан ғана емес-ау... Сонда тым отқа қарап отырмаған шаруа отбасы туралы жазылған-ды. Олар өздеріне жер де сатып алған, машиналары да бар, шаруашылықтарын да ойдағыдай жүргізіп жатқандай еді, ал үлкен ұлдары болса осының бәріне қарамастан, үйден кетіп қалған. Сондай тәуір, еңбекқор жігіт екен. Ол неге аяқ астынан кетіп қалды деп ата-аналарының бастары қатыпты. Ауылда адамдар өз борыштарын жақсы сезінеді, жақсы атына кір келтірмеуді ойлайды. Сондықтан мұрагердің үйден кетіп қалуы үшін, сірә, әлдебір айрықша себептер болса керек...

	– Иә, әрине... Парыздың аты парыз...

	– Сонан соң туыстарының бірі жігітті тауып, оның неге осылай еткенін білуге талпыныпты. Сөйтсе, ол әйелмен қашып кетпепті, оны махаббат машақаттары да, борыш та қумапты, – жалпы алғанда, ешқандай айрықша себеп жоқ екен. Сонда не болғаны?.. Жігіттің айтқанының ешқандай мән-мағынасы жоқ. Иә, ол өз қылығын қалай түсіндірерін өзі де білмейді, тек айтқаны – бұдан әрі шыдай алмадым депті.

	– Бұл дүниеде жетесіз жандар бар деген рас-ау...

	– Бірақ, егер ойланып қарасаң, әлгі жігітті түсінуге де болады. Шаруа дегеніміз кім? Бар қайратын сала тыртаңдап, өз жер телімін ұлғайтып, өзіне жұмысты көбейте береді... Оның ауыр бейнетінің шегі жоқ және оның жалғыз табатыны – еңбегі ауырлаған үстіне ауырлай беретіні... Рас, шаруаға бейнеті күріш пен картоп өнімі болып қайтады. Оған басқа тағы не керек? Шаруаның еңбегі біздің құммен арпалысымызбен салыстыруға келмейді. Өйткені бұл тамұқ өзеніне тастан тоған тұрғызғанмен бірдей, ал шайтан тастарды шашып тастай береді.

	– Өзенмен арпалысқан ол оқиға немен аяқталады?

	– Ештеңемен де... күнәлар үшін жаза тарту деген осы болады!

	– Ал мұрагерлік етуі тиіс әлгі жігіттің жайы не болды?

	– Ол сірә, үйден кетпей тұрып-ақ бәрін алдын ала ойластырып қойса керек, жұмысқа тұрыпты.

	– Сонымен?..

	– Солай жұмыс істеп жүріпті.

	– Одан әрі не болды?

	– Одан әрі? Жалақы беретін күні өзінің ақшасын алатын шығар, ал жексенбі сайын таза көйлегін киіп киноға барады да.

	– Сонан соң?

	– Ол жігіттің өзінен сұрамай айту қиындау енді.

	– Ол ақшасын жинап-жинап, ендігі радио сатып алған болар өзіне...

	...Міне, ақыры өрлеп шықты-ау. Бірақ бұл әлі жолдың жартысы ғана.... Жоқ, қателесіпті... Мына жер жазық.... Иә, оттар қайда кетті?.. Ол еш сенімді болмаса да алға қарай жүре берді... Мынау үлкен құм төбенің басы сияқты көрінді... Онда неге осы жерден оттар көрінбейді? Бәлеге ұшырадым-ау деген ой сап ете қалғанда, аяқтары дірілдеп кетті. Ерініп еді – міне сазайын тартты. Дәл бағытты білмей күрт еңіспен жүріп отырды. Сай болжағанынан үлкен болып шықты. Ол терең ғана емес, кең де екен. Оның үстіне етектегі қатпар-қатпар құм толқындары айқыш-ұйқыш жатыпты, дұрыс бағытты таңдауға кедергі келтірді. Бірақ бәрібір неге оттар көрінбейтіні еш түсініксіз... Егер жолдан қияс кетті дегеннің өзінде, әрі-берісі жарты шақырымнан аспайды. Бұл ылғи солға беттеп отырды, – сірә, ауылдан қорыққандықтан болар. Оттарға жақындау үшін оңға жүру керектігін сезінді... Көп ұзамай тұман сейіліп, жұлдыздар көрінеді... Жалпы, қалай болғанда да, бүкіл төңірекке көз салудың ең жақсы да жылдам тәсілі – құм төбеге көтерілу, қандайы болса да бәрібір, ол тек басқаларынан биік тұрса болғаны...

	Дегенмен, түсініксіз... Әйелді әлгі тамұқ өзені неге соншалықты қызықтырғаны тіптен түсініксіз... Өйткені отанға деген сүйіспеншілік туралы, парыз туралы әңгімелердің, егер олардан безу, бас тарту арқылы бірдеңеден айырылған жағдайда ғана мәні болады. Ал бұл әйелдің жоғалтатын несі бар?

	(Радио мен айна... Радио мен айна...)

	Қабылдағышты мен оған әрине, салып жіберемін... Бірақ бұл кері нәтижелерге алып келмей ме: оның алғанынан жоғалтқаны көп емес пе? Мысалы, ол әйел сондай ұнататын жуынуға дайындық рәсімі бітті. Тіпті кір жуылмай қалса да, мен жуына алатындай су қалдыратын. Маған аяқтарымның арасына жылы су шашатын, сөйтіп, бейне өзін жуындырып жатқандай, еңкейіп сықылықтап күлетін... Енді солай күле алмайды.

	Жоқ, қиялға бөккенді қой... Менімен сенің арамызда әуел бастан ешқандай уәде болған емес. Ал егер уәде болмаса, уәдені бұзудың да болмағаны. Оның үстіне, менің өзіме мұның қатысы жоқ деп айту жарамайды. Мысалы, біз аптасына бір рет алатын арзан, дәл сідіктен айырып алынғандай арақтың иісі... сенің ебедейсіз, тығыз бұлшық еттен жаратылған сандарың... мен түкіріктелген саусағыммен құм жалатып, тырсиған резеңкені еске салатындай еткен кездегі ұят сезімің... Осының бәрін одан әрі ерсі көрсететін сенің ұяң жымиысың... Басқа да көптеген қылықтар... Бәрін бірге қосып санасаң – бірталай болып шығады. Сенесің бе, сенбейсің бе, болған іс болды. Әйелдерге қарағанда еркектер ұсақ-түйекке мән беруге бейім.

	Ал егер ауылдың маған не істегенін еске алсақ, онда маған келтірілген залалды санап шығу мүмкін емес. Онымен салыстырғанда менің әйелмен қатынасым түкке де тұрмайды.

	Бірақ бұл оларға ерте ме, кеш пе бәрі үшін толық есесін қайтарады... Шымбайға бататын қандай соққы берерін, рас, бұл әзірше білмейді... Мүмкін ауылды өртер, әлде құдықтарын улар немесе қақпан құрып, мұның қапасқа қамалуына кінәлілердің бәрін бір-бірлеп құм шұңқырға лақтырар – осындай жеңіл тәсілмен ол алғашқы кездерде өзінің қиялын шалқытып, өзін қанаттандырып жүрді. Бірақ қазір өзінің ойлағанын жүзеге асыратын жағдай туғанда, ол әлгі балалық қиял жетегінде кете алмайтын еді. Оның үстіне жалғыз адам не істей алады? Заңға жүгінуден басқа амал жоқ. Рас, бұл жағдайда болған оқиғаның қатыгездігінің бүкіл тереңдігін түсінуге заңның өресі жете бермеуі мүмкін деген қауіп те жоқ емес.... Жарайды, уақыт жоғалтпай, бұл барлық жайт туралы алдымен жергілікті полицияға хабарлайды.

	Иә, ақыры, тағы бірдеңе болды...

	Тоқта! Бұл не қылған дыбыс?.. Жоқ, бәрі тып-тыныш... Мүмкін, жай солай көрінген шығар. Алайда ауыл оттары қайда кетті? Егер олар биік құм төбелерден көрінбей тұрса да, бәрібір сұмдық қой. Не болғанын пайымдап көріңіз, менің сол жақты беткейлей бергенімнің арқасында мүйіс жаққа қарай тым шығындап кетіп қалыппын, сөйтіп ауылды енді әлдебір биік шың тасалап тұр... Саспа... Тәуекел оңға қарай жүріп көрейін.

	...Иә, ақырында сен тағы бір нәрсені ұмытпағаның жөн. Есінде ме, сен менің сұрағыма ақыры жауап бермей қойдың. Ол кезде екі күн қатарынан жауын жауды. Жаңбыр жауып тұрғанда сусыма құм қатерлі болады, бірақ есесіне құм суырмайды. Бірінші күні біз әдеттегіден көп жұмыс істедік, сондықтан келесі күні демалдық. Көптен күткен демалуды пайдаланып мен қалай болғанда да ақиқатқа жетуге ұйғардым. Табандап тұрып, денеден теріні сыпырғандай етіп шындықты ашқым, бұл маған қаншалықты соқса да, сенің мына шұңқырға қалай тап болғаныңды білгім келді. Өз қайсарлығыма өзім қайран қалдым. Басында сен жалаңаш тәніңді көңілдене жауын суының астына тостың, бірақ түптің түбінде жауап беруге мәжбүрліктен жылап жібердің. Сөйтіп, осында тайфун дауыл кезінде күйеуің мен балаң тауық қорамен бірге көміліп, қаза тапқандықтан, бұл жерден кете алмайтыныңды айта бастадың. Егер солай болса, сені расында да түсінуге болады. Шындыққа әбден жанасымды себеп және сенің осыған дейін бұл туралы айтудан қашқақтағаның да түсінікті. Менің саған сенгім келді. Сөйтіп мен келесі күні біршама уақыт ұйқыны қоя тұрып, қаза тапқандарды іздемек болдым.

	Сен көрсеткен жерді екі күн қаздым. Мен ешқандай мүрде түгілі, тіпті қираған тауық қораның ізін де таппадым. Сонда сен басқа жерді көрсеттің. Мен ол жерден де ештеңе таппадым. Сен мені жаңа жерлерге ертіп апара бастадың. Бес түрлі жерде тоғыз күн бойы нәтижесіз іздеу жалғасты. Сен сонда тағы да жылап жіберуге дайын тұрып, ақтала бастадың. Сен үй, сірә, басқа жерде тұрған болса керек, құмның ұдайы қысымы оны жылжытып, бұрып жіберген шығар, мүмкін шұңқырдың өзі жылжып кеткен болар дедің. Мүмкін тауық қора да, күйеуің мен балаңның мүрделері де үйді көрші үйден бөліп тұрған қалың құм қабырғаның астында көміп қалған шығар, олар көршінің шұңқырында жатуы да әбден мүмкін. Ойша алғанда мұның бәрі мүмкін еді. Бірақ сенің байғұс сынық жүзің сен мені алдағың келгенді емес, о бастан шындықты айта қойғың келмегенін анық көрсетіп тұрды. Қаза тапқандар жалпы алғанда сылтау ғана еді. Менің ашулануға да шамам болмады. Мен бұдан бұлай кім кімге борыштар дегенмен бас қатырмауға ұйғардым. Меніңше, сен осыны түсінуге тиісті едің.

	Бұл не!.. Еркек қорыққанынан жерге жата кетті. Бәрі тым шапшаң болғандықтан, бұл ештеңені түсіне алмай қалды... Мұның алдынан кенет ауыл шыға келгені!.. Бұл ауылға төніп тұрған құм төбенің басына тура шықса керек... Бүкіл көрініс мұның көз алдына келген кезде ол ауылдың ішінде тұрғанын көрді... Есін жиып үлгіргенше болмай, жанынан шарбақтан иттің үргені естілді. Екіншісі, одан кейін тағы біреуі, сосын тағысы тізбекті реакция сияқты жалғап әкетті. Тас қараңғылықта бұған азуларын ақситқан қалың ит үйірі беттеді. Бұл қайшы байланған арқанды шығарып алды да қаша жөнелді. Мұның таңдайтын ештеңесі қалмады. Бұған жалғыз қалғаны – төте жолмен ауыл арқылы жүгіріп өту еді.





26




	Адам қашып келеді.

	Бұл жандарынан жүгіріп өтіп келе жатқан күңгірт жарықтары жылтыраған үйлер біресе мұны өткізіп жібереді, біресе алдынан кедергі болып тұра қалады. Көмекейдің тар саңылауына кеулей енген шулы желдің дәмі... Тат дәмі... Күлпаршасы шыға шашырап кетуге дайын жұқа әйнек үстіндегі қауіпті ойын. Құм тасушылар әлі үйлерінен шыға қоймаған деп үміттенуге тым кештеу және олар жағалауға жеткен болар-ау деуге тым ертелеу. Пикап машина әлі өте қоймаған сияқты. Қос піспекті мотордың бір шақырым жерден бас қатырар әлгі тарылына мұның назар аудармауы мүмкін емес. Жағдай мүшкіл-ақ.

	Кенет түнектен қарайған бірдеңе шыға келді. Қатты ырсылдағанына қарағанда, сірә ірі ит болса керек. Ол бас салуға үйретілмеген сияқты, бұған жармаспас бұрын қатты үре бастады. Еркек қайшы байланған арқанмен оны салып қалып еді, тигізді. Жалбарынышты қыңсылмен ол қаранғыда ғайып болды. Бұл шалт қимылдаймын деп аяғы шалынып құлап түсті де, домалап кетті, бірақ іле атып тұрып, одан әрі жүгіре жөнелді.

	Ит біреу емес екен, бес-алтау болып шықты. Алғашқысының жеген таяғынан шайлығып, олар бұған тап беретін аңысты аңдып, қатты шабалана мұны айналшықтай берді. Мүмкін қаусаған лашықтан шыққан әлгі бір сары ит оларды арт жақтарынан құтыртты-ау. Арқанды ұшынан елу сантиметрдей жерінен ұстап, бұл оны бар күшімен басынан айналдыра бұлғады. Иттерден осылай қорғанып, ол бір шоғыр сынған ұлутастан асып секіріп кетті, тоқымалардың арасындағы тар жолмен, жерге сабан кептіріп қойған әлдебір ауламен жүгіріп өтті, сөйтіп, ақыры кең жолға жүгіріп шықты-ау. Енді шамалыдан соң ауыл да бітеді!

	Жолды жағалай тар жыра жатыр. Кенет содан екі баланың шыға келгені – ағасы мен қарындасы сияқты. Бұл оларды тым кеш көріп қалды. Қайшы оларға тиіп кетпесін деп арқанды тартып қалды, бірақ қапы кетті, үшеуі де жыраға ұшып түсті. Жыраның түбіне науа тартылған екен. Ағаштың шытынағаны естілді. Балалар бақырып қоя берді... Шайтан алғырлар, олар неғып бақырып кетті!.. Бұл оларды бар пәрменімен итеріп жіберіп, сыртқа атып шықты-ау. Міне, осы сәтте үш қатар қалта шамның сәулесі мұның жолын кес-кестей берді.

	Қоңырау дабыл қақты. Балалар бар дауыстарымен жылап тұр... Иттер абалауын қояр емес... Қоңыраудың әр қаңғырынан жүрегі шым-шым етті. Күріш дәніндей сансыз жәндіктер ашылған індерінен шыға бастады. Қалта шамдардың бірінің, сірә, жарықты шоғырландыратын тетігі болса керек, сәулесі біресе жайылып, біресе қыздырылған жұқа инедей тесіп өтіп барады.

	Оларға тарпа бас салып, тепкілей жөнелсе ме?.. Егер жарып өте алса, онда бұл ауылдан сытылып шығып кетеді... Бұл мүләйімси ме, әлде жоқ па, бәрі тап қазіргі сәтке байланысты... Кәне, кібіртіктегені жетер!.. Әйтпесе, кеш болады... Енді сәл-пәл қуғыншылар ту сыртына шығып алады, онда бәрі біткені!

	Бұл әрі-сәрі күйде тұрғанда, шамдар оңы мен солынан анталап, қашықтық барған сайын қысқарып, мұны қоршай бастады. Еркек арқанды қаттырақ қысып, барынша ширықты, бірақ еш тәуекел ете алмады. Аяғының табаны жұмсақ топыраққа барған сайын батып бара жатты. Шамдардың арасында кеңейіп сала берген кеңістік адамдардың көлеңкелерімен толды. Қанша өздері? Ал жолдың шетінде сұлбасы шұңқырға ұқсаған бірдеңе көрінді, Әттеген-ай, ол пикап машина ғой. Егер бұл алға қарай жарып өткенің өзінде мұны арт жағынан ұстап алады. Бұл ту сыртынан қашып бара жатқан балалардың дүбірін естіді – олар енді жылағандарын қойыпты. Аласұрған ой қылаң берді. Оларды ұстай алып, қалқан ретінде пайдаланса! Олар кепіл болады да, бұл мына оңбағандарды жақындатпайды! Алайда бұл оларды шап беру үшін бұрылып қараған кезде, өзін аңдып тұрған жаңа оттарды көрді. Жол кесілді!

	Жіберіп қалған серіппедей, бұл артқа қарай ұмтылды, осында келген сол жолмен жан дәрменімен қаша жөнелді. Мүйіске жалғасып жатқан шағыл құмды кесіп өтетін жерді табам ба деп үміттенген бұл мұны жандалбасамен жасады. Қиқулап, мұның соңынан бүкіл ауыл қуғандай болды. Тым қатты аласұрғаннан аяқтары әлсіреп, сіңірлері тартылып қалғандай. Қуғыншыларына аяқ астынан тап болғандықтан ба, бұның әлі оқта-текте олардың қайда екендіктерін қарап алуға мұрша берерліктей қашықтықты сақтауға шамасы жетті.

	Бұл қанша жүгірді?.. Бірнеше шағыл құмнан өтті. Күшін жұмсаған сайын бұған бәрі бекершілік, түсінде бір орында жүгіріп келе жатқандай көрінді. Бірақ қазір өз қайратын қаншалықты ұтымды жұмсап жатқанын ойлайтын уақыт емес. Аузына бал араласқан қан дәмі келді. Түкіріп тастағысы келіп еді, бірақ түкірігі жабысқақталып, еш түкіре алмады. Саусағымен сыпырып алып тастауға тура келді.

	Қоңырау әлі қағылып жатты, бірақ ол енді қашық еді және кей уақытта дыбысы тіптен жоғалып кетіп отырды. Иттер де кейін қалып, алыс бір жақта үріп жатты. Тек егеудің темірге үйкелісін еске салатын өз тынысының дыбысы ғана естіліп тұрды. Қуғыншылар шамдары, барлығы үшеу – бұрынғыша тізбектеле жайылып, жоғары-төмен бұлғақтап, жақындамаған да, қалып қоймаған да сияқтанды. Қашқынға да, мұның артынан қуушыларға да, жүгіру бірдей қиын еді. Енді кім төзімдірек болса, сол жеңеді. Бірақ бұл жұбаныш бола қоймады. Тым ұзақ ширыққаннан ба, жігері қажып, әлсіздік – күшінің сарқылуын тілеу қылаң берді. Қатерлі кесапат... Бірақ бұл әзірге ол қатерді сезініп тұр, оқасы жоқ...

	Бәтеңкелері құмға толды, башпайлары ауырып кетті... Артына қарады. Қуғыншылар жетпіс-сексен метрдей артта, сәл оң жақта қалыпты. Олар неге бүйірлеп кетті? Сірә, өр жерлерді орағытып өтуге тырысқан, сөйтіп осылай болған. Олардың да сілекпесі шығып шаршаған сияқты... Қуғыншы жылдамырақ болдырады дейді ғой. Бұл апыл-ғұпыл аяқ киімін шешті де, жалаң аяқ тартты... Егер бәтенкелерін қалтасына салып алса, кедергі келтіреді, сондықтан беліне қыстыра салды. Сәл тыныстап, әжептәуір тік өрді бір демде еңсерді. Егер осылай бола берсе, онда бұның мына сұмырайлардан қашып құтыла алатын түрі бар...

	Ай әлі бата қоймаған, бірақ жұлдыздардың жарығы төңіректің бәрін ала көлеңке етіп тұр, алыс құм төбелердің жалдары айқын анғарылады. Бұл мүйіске қарай қашып бара жатқан сияқты. Тағы да солға қия кетіп барады. Бұл бағытын өзгертпекке оңтайлана бергенде, мұнысымен өзінің және қуғыншылардың арақашықтығын қысқартатынын кенет түсіне қойды. Сонда барып бұл ақыры олардың көкейін ұғып, шошып кетті.

	Иә, бір қарағанда олар таңдаған қолайсыз жол, шынтуайтында жақсы ойластырылған болып шықты; олар мұны теңізге тықсыруға тырысыпты. Мұны білместен, бұл барлық уақытта олардың қолында болып келіпті. Ойлана келе, бұл қалта шамдар оларға өздерінің қайда екендіктерін бұған көрсетіп отыру үшін қызмет еткенін ұқты. Демек, олардың жақындамай да, қалып қоймай да, ылғи бір қалыпты қашықтықты ұстап келе жатуы, бұл да бекерден емес.

	Жоқ, берілуге әлі ерте. Бір жерде шыңға көтерілетін жол болуға тиіс, егер басқа амал қалмаса, теңізбен жүзіп мүйісті айналып өтуге болады. Қандай да бір қобалжуды қою керек – өзін ұстап алып, қайтадан шұңқырға тыққанды көзге елестетудің өзі сұмдық қой. Ұзақ қия өрден кейін күрт еңіс...

	Тік өрден соң – ұзақ жайпауыт еңіс... Моншақтарды біртіндеп тізгендей, қадам үстіне қадам алға баса берді – төзімі сынға түсті. Бір сәт қоңырау тына қалды. Нені естіп тұрғанын: желдің гуілі ме, теңіздің шуылы ма, әлде жай құлағы күмбірлеп тұр ма, анықтау мүмкін емес. Бұл құм төбелердің бірінің үстіне шығып, бұрылып қарады. Қуғыншылардың оттары көрінбейді. Шамалы тосты – көрінбеді.

	Тамаша. Олардан қашып құтылғаны рас па, жоқ па?

	Үміттен жүрегі қаттырақ тарсылдап кетті. Егер бұл рас болса, онда қазір демалудың тіптен қажеті жоқ... Тағы бір терең тыныстап алады да келесі шағыл құмға дейін алға тарта береді!

	Бірақ жүгіру әлдеқалай ауырлап кетті. Аяқтары зілдей. Ауырлық та әдеттегідей емес. Бұл оны сезініп қана қойған жоқ – аяқтары расында да құмға кіре бастады. Аяқтары тізесіне дейін құмға батқанда дәл қар сияқты деп ойлады бұл. Қорқып кетіп, бір аяғын шығаруға әрекеттеніп еді, бірақ екіншісі тізесіне дейін еніп кетті. Бұл не? Бұның адам жұтатын құмдар болады деп естігені барды... Бұл бар қайратын салып шығуға тырысты, бірақ жанталасқан сайын, терең бата берді. Аяқтары бөксесіне дейін дерлік кіріп кетті.

	Мүмкін бұл жай қақпан шығар?! Олар мұны теңізге емес, нақ осында тықсырды!.. Олар ұстап алуға уақыт жібермей жай ғана мұның көзін құртайын деген ғой!.. Бұл нағыз жою... Сиқыршы өзінің орамалымен мұндай алдай алмас... Енді жел соқса бұл басымен құм астында қалады... Онда мұны байқауда бірінші орын алған полицейлік ит те таба алмас!.. Әлгі албастылар енді көріне қоймас!.. Олар ештеңе көрген де жоқ, ештеңе естіген де жоқ... Бұл жерлік емес әлдебір ақымақ адасып, жоғалып кетті... Сонымен бітті, онбағандар, тіпті қолдарын да былғамастан, дегендеріне жетеді.

	Батып барамын... Батып барамын... Міне, белуарыма дейін құмдамын... Не істеу керек? Егер құммен жанасу алаңын ұлғайта алса, әрбір нүктеде дененің қысымы кемиді, сөйтіп бұл, сірә, батуын тоқтата алар... Бұл қолдарын жайып, кеудесімен құмға жатты. Бірақ кеш еді. Бұл ішімен жатқанымен, денесінің төменгі бөлігі тік жағдайда қатып қалды. Мұның белі ауырып кетті, сөйтіп бұл енді бұдан әрі тік бұрыш болып бүгіліп жата алмайтын еді. Иә, кез келген жан, тіпті жаттыққан спортшының өзі мұндай жағдайда ұзақ тұра алмас.

	Әлі қараңғылау.... Күллі ғалам көзін жұмып, құлағын бітеп алғандай. Мына жерде арам қатсаң да ешкім бұл жаққа көз қырын салмас! Алқымын кернеген қорқыныш кенет сыртқа лақ етті. Еркек аузын ашты да хайуанша аңырап сала берді:

	– Көмектесіңіздер!

	Үйреншікті сөз!.. Үйреншікті болса да мейлі... Өлім аузында тұрғанда тың сөз ойлап жатуға мұрша жоқ. Қалай болғанда да, өмір сүрген жақсы – тіпті бұның өмірі бір қалыпта пісіріліп шыққан арзан пешеней сияқты басқалардың бәрінің өміріне айнымай ұқсас болып кетсе де! Әне-міне дегенше құм кеудесіне дейін, иегіне шейін, құлағының ұшына дейін келеді... Бұдан әрі дәрмен жоқ!

	– Көмектесіңіздерші!.. Қалағандарыңызды берем!.. Жалынамын, көмектесіңіздер!.. Жалбарынамын!

	Еркек шыдамай кетті. Басында ол тек қыңсыласа, енді еңіреп қоя берді. Ол бәрі құрдымға кеткенін зәресі ұша түсінді. Енді бәрібір – мұны ешкім де көрмейді... Осының бәрі мұндай жантәсілім жағдайларда жасалатын рәсімдерсіз болып жатқаны өкінішті-ақ, әрине... Өлім жазасына кесілген жан ақырет алдында өзінің жазбаларын қалдыра алады... Мына жерде қанша бақырғанымен... ешкім де назар салмайды. Жаман-ай!

	Кенет ту сыртынан дауыстар естілгенде бұл тіпті онша таңырқай қойған жоқ. Бұл жеңілді. Ұят сезімі жанып кетті, сөйтіп, шегірткенің от тиген қанаты сияқты күлге айналды.

	– Әй, ұста!

	Ұзын тақта төмен сырғып түсіп, бұның бүйіріне тірелді. Қараңғыда шеңбер жасап, жарық сәулесі тақтаға түсіп тұрды. Еркек қыспақтағы денесін дауыс шыққан жаққа әрең бұрып, жалбарына өтінді:

	– Кешіріңіздер, мені мына арқанмен шығарып алсаңыздар...

	– Жоқ, ә, сіз қазып алатын ағаш түбіртегі емессіз ғой...

	Арт жақтағылар келекелей күлді. Дәл анықтай алмағанымен, олар бес-алты адам.

	– Шамалы шыдаңыз, күрекке кетті... Шынтақтарыңызбен тақтаға сүйеніңіз, бәрі ойдағыдай болады...

	Бұған айтқанындай, ол шынатақтарымен тақтаға тілді де, басын алақанына салды. Терден шаштары су болып кетті. Бұл ештеңені сезбеді, тек мына қорлық жағдайдан тезірек құтылғысы келді.

	– Сіз білсеңіз... Біздің ізіңізден қалмай жүгіргеніміз сізге пайдалы болды. Бұл жер сондай ұйық – иттер де маңайламайды... Сізге зор қауіп төніп тұр еді... Қаншама адам қаннен қаперсіз осында адасып келіп, қайта оралмады десеңізші... Мұнда, таудың арғы жағы ықтасын жер, содан құмды осында суырады... Қыс түскенде қарды үреді... Оның үстіне тағы құм түседі... Одан кейін қайтадан қар, міне, жүз жылдан бері осылай – жете піспеген қабат-қабат вафли сияқты. Бізге бұл туралы артельдің бұрынғы төрағасының ұлы айтқан-ды, ол қалаға оқуға кетті.... Қызық, солай емес пе?.. Егер түбіне дейін қазып көрсең, мүмкін бағалы бірдеңе тауып алуың.

	Ол мұны неге айтып тұр?! Өзі тап-таза, ештеңеге кінәлі емес жандай кейіппен сайрауын. Мылжыңын қоя тұрса да болар еді... Қазір әшейін ғана мысқылдағаны әлдеқайда орынды... Немесе мұны үзілген үмітімен қарақан басын қалдырып кетіп қалғандары жақсы.

	Әлдебір абыр-дабыр бола қалды – күректі әкелгендері көрініп тұр. Үш еркек табандарына тақта байлап, тепе-теңдіктерін әзер ұстап, біршама қашықтан мұның айналасындағы құмды арши бастады. Бір қабаттан соң бір қабат аршылды. Арман да, ұят та, арпалыс та – бәрі де осы құмның астында көміліп жатты. Мұны иығынан алған кезде бұл тіпті шаттана қойған жоқ. Олар бұған әмір етсе, бұл дамбалын түсіріп, олардың көзінше мұқтажын өтер еді. Аспан ашылды – қазір, сірә, ай шығатын болар. Әйел мұны қандай түрмен қарсы алар екен?.. Қандай болса да бәрібір... Енді мұны қалағанынша сықпырта алады – басқа түскенге көнеді де.





27




	Еркекті қолтығынан арқанмен байлады, сөйтіп, қап сияқтандырып қайтадан шұңқырға түсірді. Ешкім де үн қатпады. Олар бұны жерлеуге қатысып тұрған тәрізді. Шұңқыр терең, қараңғы. Ай жарығы шағыл құмды жалтыраған жұқа жібекпен көмкерді; жел салған өрнектерді, тіпті мұның аяғының іздерін қатып қалған қабат-қабат құбылмалы әйнекке айналдырып жіберді. Осы көрініспен жарасқысы келмеген шұңқыр ғана түнек болып қала берді. Бірақ мұның бәрі оны селт еткізбеді. Ол басын көтеріп айға қараған кезде бірден жүрегінің айнығанын және басы айналғанын сезді бұл өлердей шаршаған еді. Мынау тас түнекте әйел одан да өткен қара дақ болып елес берді. Бұл оның сүйемелдеуімен төсекке ілбіп әзер жетті, бірақ әйелдің өзін әлдеқалай көре алмады. Тек оны ғана емес, төңіректегінің бәрі дәл бір тұмандағыдай бұлдырап кетті. Тіпті бөстекте жатып та бұл әлі құмда жүгіріп жүрді... Бұл түсінде де қашуын жалғастырды. Мазасыз ұйықтады. Төмен түсірілген және жоғары көтерілген себеттердің шуын, иттердің алыстан жеткен үргенін анық сезіп жатты. Әйел түн ортасында оралғанын, тамақ ішу үшін мұның төсегінің жанында тұрған шамды жаққанын білді. Бірақ су ішу үшін тұрған кезде ғана біржолата оянды. Барып әйелге көмек беруге әл-дәрмені болмады.

	Бұл шамды жағып, шылым шекті, бей-жай жан-жағына қарады. Тырсиған, бірақ әбжіл өрмекші шамды айнала жүгіріп жүрді. Егер ол көбелек болса, бұл таңғалмас еді, бірақ жарыққа өрмекшінің үйір болғаны қызық екен. Бұл оны темекісімен күйдіргісі келіп тұрды да, райынан қайтты. Өрмекші секунд тілінің дәлдігімен шамды он бес-жиырма сантиметрдей қашықтықта айналып жүрді. Мүмкін оны тек жарық қана тартып тұрмаған болар? Иә, ол түнгі көбелектің жарыққа ұшып келуін күтті және дегеніне жетті. Көбелек бірнеше мәрте шамның әйнегіне соғылды, оның көлеңкесі төбеде зорайып көрінді, сонан соң ол металл тұғырға құлап түсті де, қайтып қимылдамады. Қандай қызық көбелек – өте жиренішті. Бұл оған темекісін басты. Жүйке орталығы семіп қалыпты, бұл бүріскен жәндікті өрмекшінің жүгіріп жүрген жолына тастады. Бұл болжаған айқас басталып кетті. Өрмекші іле жетіп келіп, әлі тірі көбелекке жармасты. Сонан соң енді қимылдаудан қалған өзінің жемтігін сүйреп, қайтадан шамды айнала бастады. Сірә, семіз көбелекті қалай қаузайтынына тамсанып, рақаттанған болар-ау.

	Бұл мұндай өрмекшілердің бар екендігін білмейтін. Тордан гөрі шамды қалай ақылды пайдаланады, ә. Егер өрмек тор тоқысаң әлдененің оған түсуін күтуге тура келер еді, ал шамның көмегімен құрбандықты өзің арбай аласың. Тек қолайлы жарық көзі ғана керек. Өкінішке қарай, табиғатта олар жоқ. Ай немесе орман өрттерінің сай келуі екіталай. Мына өрмекші адамнан кейін өзінің түйсіктерін дамытқан әлдебір жаңа түр болуы ғажап емес... Қисынға келетіндей... Бірақ онда жарықтың көбелектерді тартатынын қалай түсіндіруге болады?.. Көбелек өрмекші емес, шам жарығының түрдің сақталуына септігін тигізе қоюы неғайбіл.. Алайда, бұл құбылыс, қалай дегенде де, жасанды жарық пайда болған соң шықты ғой. Көбелектердің үйірге топталмағаны және Айға ұшып кетпегені осының дәлелі бола алады.

	Осындай түйсік жәндіктердің әлдебір түрінде болса, түсінікті еді. Бірақ бұл он мың түрі бар көбелектің бәріне ортақ қой. Демек, бұл белгілі бір бұлжымас заң. Қанаттардың жасанды жарыққа ессіз, жанталаса ұмтылуы. Жарықтың, өрмекшілер мен көбелектердің арасындағы тылсым байланыс... Егер заң осылай ессіздікке ұрындырса, онда не нәрсеге сенуге болады?

	Еркек көздерін жұмды... Күңгірт дақтар жүре берді...

	Бұл оларды ұстамаққа қолын созып еді, олар қозғалақтап, жоғалып кете бастады... Дәл құмдағы қоңыздардың көлеңкесі сияқты...

	Бұл еңіреп жылағанынан оянып кетті.

	– Неге жылайсың?

	Әйел сасып қалғанын жасыруға тырысып, орнынан асыға көтерілді.

	– Айып етпеңіз... Сізге шай дайындайын деп едім...

	Көз жасымен құмыққан басыңқы дауыс еркекті абыржытты. Әйел еңкейіп, пешті жағып жатқанда оның арқасы бір түрлі діріл қақты, бұл неліктен екенін ұзақ түсіне алмады. Бұл ылғал басқан кітаптың парақтарын ақырын аударып жатқан сияқты, зорға дегенде пайымдады. Парақтарды аударуға әлі шамасы жетініне шүкіршілік. Кенет бұл өзін-өзі сондай қатты аяп кетті.

	Жолы болмады...

	– Бәрі сондай ақымақтықпен бітті.

	– Әлі ешкім де құтылып кеткен емес... бірде-бір рет те...

	Әйел көз жасын сығып отырып айтты, бірақ оның дауысында сенімділік сарын жатты, ол дәл бір мұның жолы болмау себебін ақтап, ұқтырғандай. Қалай дегенде де жан жұбатар жанашырлықты. Оған жауап қатпау тым әдепсіздік болар еді.

	– Дегенмен, өкінішті-ақ... Мен егер қашып кете алсам, бірден қабылдағыш сатып алып, саған салып жібермекші едім...

	– Қабылдағыш?

	– Сен талайдан бері соны армандап жүрсің ғой.

	– Ештеңенің де қажеті жоқ... Әйел нақ бір кешірім өтінгендей абдырай сөйледі. Егер мен жұмысты тәуір істесем, осы жерден де сатып ала аламын. – Егер төлемін кейінге ұзартсам, онда алғашқы жарнаға ақша жетіп те қалар, сірә.

	– Иә, әрине, егер ұзартсаң...

	– Су жылыған кезде жуынамыз ба?

	Аяқ астынан мұны таң бозы сияқты сұрғылт сағыныш кернеп кетті... Бір-бірінің жарасын жалаулары керек-ақ. Бірақ жазылмайтын жараны үнемі жалай берсең, онда тілден ештеңе қалмайды.

	– Жарайды, жұбатпай-ақ қой... Өмір жұбатумен өтетін нәрсе емес... Анда өз өмірлері, мұнда – өздерінікі және әрқашан өзгенің өмірі тәтті тәрізді көрінеді... Ең жиреніштісі – өмір осылай өте береді... деп ойлау. Бұл неткен өмір? Мұны ешкім де білмейді... Eh, ең дұрысы, жұмысбасты болып, осының бәрін ойламау...

	– Жуынамыз ба?..

	Әйел мұны анық бұны серпілту үшін айтты. Жұмсақ, жұбата. Еркек ақырын көйлегінің түймелерін ағытып, шалбарын шеше бастады. Оның бүкіл тұла бойы басынан аяғына дейін құм-құм еді (Қазір әлгі әйел не істеп жатыр екен?) Кешегі күнге дейін болғанның бәрі баяғы өткенде бастан кешкендей көрінді. Әйел сүлгіні сабындай бастады.





Үшінші бөлім





28




	Қазан.

	Әлі айылын жимаған күн жаз бойы құмды қыздырғаны сондай, оны басып бес минут та тұра алмайсың. Бірақ күн қалай батады, ызғар суық шұрқ тесік қабырғалардан өтіп кетеді, ылғал тартқан күлді ошаққа от жақпас бұрын кептіріп алуға тура келеді. Таңертең және кешке желсіз ауа райында температураның күрт құбылуынан лай өзенді еске салатын тұман көтеріледі.

	Еркек үйдің сыртынан қарғалар үшін тұзақ құрды. Бұл оны «Үміт» деп атады. Құмның қасиетін ескеріп жасалған ол құрылғы өте қарапайым еді. Бұл әжептәуір терең шұңқыр қазды да оған ағаш кеспекті көмді. Мөлшері кеспектен сәл кемдеу қақпақты үлкендігі шырпыдай үш сынамен бекітті. Әр сынаға жіңішке жіп байлады. Жіптер қақпақтың ортасындағы саңылау арқылы өткізіліп, сыртта тұрған сымға бекітілді. Сымның ұшына босаңсыған балықты жем етіп ілді. Бүкіл құрылғыны құммен мұқият жауып, сыртқа шағын құм ойыққа салып жемді ғана қалдырды. Қарға жемді шоқыса болды-ақ сыналар бірден ұшып кетеді де, қақпақ кеспектің түбіне құлап, құм басып қалады; қарға тірідей көміледі... Өзінің құрылғысын бірнеше мәрте сынап көрді. Мүлтіксіз жұмыс істеді. Бұның көзіне қанатын қағып та үлгермей, әп-сәтте құм басып қалған байғұс қарға анық елестеді.

	...Егер сәті келіп, қарғаны ұстап алса, хат жазып, оны қарғаның тұяғына байлап жіберуге болар еді... Бірақ, әрине, бар гәп сәті түсуінде. Біріншіден, қоя берген қарғаның екінші рет адам қолына түсе қоюы екіталай... Иә, оның қайда ұшып баратынын да білмейсің... Әдетте, қарғаның ұшып жүретін аумағы өте шектеулі келеді... Оның үстіне егер ауылдың әлгі пысықайлары екі жайтты: менің қарғамның қашып кеткенін, ал үйірде аяғына бір жапырақ ақ қағаз байланған қарғаның пайда болғанын салғастыра қойса, онда оларға менің ниетім бірден әйгілі болып қалады... Сөйтіп, мұқият ойластырылған, сондай шыдамдылықпен орындалған істің бәрі бекершілік болмақ...

	Сәтсіз қашудан кейін еркек өте абай еді. Ол шұңқырдағы өмірге бейімделді, бейне қысқы ұйқыға кіргендей, сөйтіп, ауыл тұрғындарының күдігін сейілтуге тырысты. Бір нәрсені сансыз қайталай беру ең тамаша бүркемелеу деп айтады. Егер бір нәрсені жай қайталаумен тіршілік кешсең, ақырында сен туралы ұмытып кетуі мүмкін.

	Қайталау мынадай да пайда әкелуі кәдік. Мысалы айталық, соңғы екі айда әйел күн сайын басын көтерместен моншақтарды тізумен айналысты және осы жұмысқа берілгені сондай, тіпті оның беті ісініп кетті. Ұзын иненің өткір ұшымен ол қорапта шашылып жатқан металл моншақтарды іліп алғанда ине жылт-жылт етеді. Оның жинағаны, сірә, екі мың иен ақшаға жеткен болар-ау. Әйел тағы бір жарты ай осылай жұмыс істесе, қаражат қабылдағыш үшін алғашқы жарнаға жетіп қалар.

	Моншақтар салынған қораптың қасында қылтыңдаған инеде бейне мына қорап ғаламның кіндік ортасындай мән жатты. жаттандылық күйкі тірлікке әр берді, айнала ортаны сезіндірді. Еркек те бірқалыпты қара жұмысқа біржолата берілуге ұйғарды. Шатырдан құмды ысырып түсіру, күрішті елеу, кір жуу – осының бәрі мұның күнделікті міндетіне айналды. Бұл мұрнының астынан өзіне-өзі ыңылдап жұмыс істеген кезде уақыт жылдам өтті. Ол өзінің жайын ойлап, өздері ұйықтаған кезде үстеріне құм сауламасын деп полиэтиленнен шағын перде жасады және ыстық құмда балық пісіруге арналған ыдыс ойлап тапты...

	Көңілі бұзылмас үшін бұл содан бері газет оқуды қойды. Бір апта шыдау жеткілікті еді – содан кейін оқығысы келмей қалды. Ал бір айдан кейін бұл олардың бар екендігін ұмытты. Бір кездері бұның «Жалғыздық тозағы» деп аталатын қашау суретті көргені бар және ол бұған қатты әсер еткен-ді. Онда көкте жүзіп жүрген кейпі бір түрлі адам бейнеленген. Оның бақырайған көздері үрейге толы. Төңірегіндегі бүкіл кеңістік өлген адамдардың қаптаған шала күңгірт көлеңкесі. Бұған олардың тобырын жарып өту қиынға соғып тұр. Өліктер ымдап, бірін-бірі итермелеп, адамға бірдеңені үздіксіз айтуда. Бұл неліктен «Жалғыздық тозағы?» Бұл ол кезде атау жаңылыс қойылған деп ойлаған-ды. Бірақ қазір түсінді, жалғыздық деген арманның қанбаған шөлі екен ғой.

	Нақ сондықтан да жүректің лүпілінен жаны тыншу таппай, тырнақтарын кеміреді. Шарқ ұрған ойы жай таппай, темекі шегеді. Жыныстық қатынастан тоят алмай, қатулана қалшылдайды. Тынысы да, жүрісі де, ішектің жиырылуы да, күнделікті дағды да, әрбір жетінші күні келіп тұратын жексенбі де, әр төрт ай сайын қайталанатын мектеп емтихандары да – осының бәрі де оны жайландыра алмады, қайта үсті-үстін таптаурындылыққа итермелей берді. Көп ұзамай шегілген шылым саны көбейді, бұның түсіне қорқынышты түстер кірді, әлгі түстерінде бұл тырнақтары кір-кір әлдебір әйелмен ылғи сырт көзден таса оңаша қуыс іздеп жүргені. Ақырында, бұл уланып қалғанының белгілерін байқағанда, бірден қарапайым да толассыз айналмалы қозғалыста жүріп жатқан көк әлемді, ұзындығы миллиметрдің сегізден біріндей толқындар лекіп жатқан шағыл құмдарды ойша кезді.

	Бұл құммен таусылып бітпес күрестен, бұған тағылымға айналған өзінің күнделікті жұмысынан біршама қанағат алды, бірақ бұны таза өзімен өзінің сайысы еді деп айтуға болмайтын. Осы арқылы сауығып кетуге жол тапса, бұл таңырқамас еді.

	Алайда бір жолы таңертең ұдайы жеткізіліп тұратын азық-түлікпен бірге мұның қолына сын-сықақ журналы түсті. Айрықша ештеңесі жоқ кәдімгі журнал. Мұқабасы жыртылған, өн бойы лас саусақтармен былғанған әлдебір ескі-ұсқыны сатушыдан алынған сияқты. Журналдың беті айғыз-айғыз болғанымен, оның пайда болуының өзін ауыл тұрғындарының бұған жасаған қамқорлығы деп бағалауға тұратын. Бұл журналды оқи отырып, күлкіге кенелгені сондай, күлкіден безгегі ұстағандай жер бауырлап тыпырлады, аяқтарымен сабаттады.

	Сықақ суреттер нағыз оспадарсыздық еді. Мағынасыз, тұрпайы, нашар салынған – бұлардың несі күлкілі деп бұдан сұраса, бұл жауап бере алмаған болар еді. Бір алып еркек үстіне мінгенде аяқтары майысып, құлап түскен ат бейнеленген бір сықақ сурет қана сәтті шығыпты. Аттың тұмсығы расында да күлкілі-тін. Бірақ бәрібір өзінің жағдайында несіне жетісіп күледі? Ұялсайшы. Бейімделудің де белгілі бір шегі болар. Бірақ ол қандай жағдайда да мақсат емес, амал ғана болуы тиіс. Қысқы ұйқыға кеттім деп көлгірсу бір нәрсе де, көртышқанға айналып, жарыққа шығуға деген қандайда бір ниетті өз бойыңнан өлтіру басқа мәселе.

	Рас, егер ойланып қараса, әйтеуір бір кезде әлдебір себеппен мына жерден сытылып кетуге еш үміт жоқ. Бірақ әлдебір мақсаттан жұрдай жай ғана күтуге үйреніп кетуің мүмкін ғой, ал қысқы ұйқының мезгілі біткенде жарық көздеріңді қарып, сен өзің-ақ сыртқа шыға алмай қаласың. Үш күн жарлы өмір бақи жарлы деген... Іштей іру таңғаларлықтай әп-сәтте... Бұл терең ойланып қалды, бірақ аттың күлкілі тұмсығы есіне түскені сол еді, қайтадан санасыз күлкіге еніп кетті. Қашандағыдай шам түбіне моншақ тізіп отырған әйел басын көтеріп, әшейін ғана жымиды. Өзінің сатқындығына төзе алмаған еркек журналды лақтырып жіберді де шығып кетті. Шұңқырдың үстінде сүттей тұман үйіріліп тұрды. Түннің қалдығы – шоғыр-шоғыр шашыраңқы көлеңкелер... балқыған металл жіп сияқты жарқыраған шоғырлар... будың жылтыраған тамшыларына айналған қалқып жүрген будақтар... Міне, осы көлеңкелердің ертегідей үйлесімі шетсіз-шексіз арманға еліктіреді. Бұл қарап қалды және көз алмастан қарай берді. Әрбір сәт барған сайын соны жаңа көріністермен толысты. Мұнда бәрі де – өмірде бар бейнелер де, бұл еш уақытта көрмеген қиял-ғажайып кейіптер де бар еді.

	Көлеңкелердің мына сапырылысына қарап тұрып еркек сөйлеп кетті:

	– Сот төрағасы мырза, мені айыптаумен таныстырыңызшы! Мұндай үкімнің себебі қандай, айтыңызшы маған?! Сотталушы сіздің жауабыңызды тік тұрып күтеді!

	Тұман арасынан бұған таныс тәрізді көрінген дауыс естілді. Ол бейне телефон түтікшесінен естіліп жатқандай құрғақ дауыс еді.

	– Түптеп келгенде, жүздеген адамның бірі...

	– He?

	– Жапонияда жүз адамға бір есуас келеді деп тұрмын.

	– Кешіріңіз, сіз не айтып кеттіңіз?..

	– Айтпақшы, сұғанақтар да жүзден біреу...

	– Сіз мұны неге айттыңыз?

	– Егер бір жыныстылар сүйіспеншілігі еркектердің арасында бір пайыз болса, әйелдердің де пайызы, әрине, сонша болуға тиіс. Осылай жалғастыра берсек, от қоюшылар – бір пайыз, маскүнемдер – бір пайыз, есі кемдер – бір пайыз, жынысқұмар әумесерлер – бір пайыз, даңғойлар – бір пайыз, кәнігі қылмыскерлер – бір пайыз, әтектер – бір пайыз, лаңкестер – бір пайыз, қиялилар – бір пайыз...

	– Мұндай сандырақ жетер енді, өтінемін сізден...

	– Жақсы, байыппен тыңда. Биіктен қорқуды, жылдамдықтан қорқуды, нашақорлықты, өлтіруден тайынбайтын қаныпезерлерді, мерезбен ауыратындарды, жарыместерді қосайық... олар да бір-бір пайыздан – сонда жалпы алғанда жиырма пайыз болады... Сөйтіп, сен осылай тағы сексен пайыз құбылысты санамалап шықсаң – мұны санауға болатынына еш күмән жоқ, – демек, адамдардың бәрінің түгел ауытқушылығы бар екендігі есеп-қисап тұрғысынан ап-анық дәлелденеді.

	– Неткен ақымақтық! Егер қалыптылықтың әлдебір өлшемі болмаса, онда ауытқушылықты анықтау да мүмкін болмас еді!

	– Олай деудің қажеті жоқ, мен жай сені қорғайын деп едім...

	– Қорғаймын?..

	– Бірақ сен өзіңнің кінәлі екендігіңе мойынсұна қоймайсың ғой?

	– Әрине, мойынсұнбаймын!

	– Онда өзіңді әлдеқайда жіптіктей ұста. Жағдайың қандай төтенше болғанымен, өзіңді жей берудің ешқандай мәні жоқ. Адамдар әдемі көбелек құртын құтқаруға міндетті емес, бірақ олардың оны жазғыруға да қақысы жоқ...

	– Көбелек құртын? Неге заңсыз ұстауға қарсы наразылығым мені көбелек құртына айналдырады?

	– Аңқаусымай-ақ қой... Жапонияда, жоғары ылғалды әрі ыстық өңірде дүлей апаттардың сексен жеті пайызы су тасқынынан болады, міне осындай жағдайларда жел суырған құмнан келетін залал мыңнан бір пайызды құрайды! Мұны қаперге алу – Сахарада су тасқынына қарсы күресу жөнінде арнайы заң шығарумен бірдей. Ақымақтық әңгіме!

	– Мен ол туралы айтып тұрған жоқпын. Әңгіме менің азап шегуім туралы болып отыр... Заңсыз ұстау барлық жерде – мейлі ол шөлде болсын, мейлі батпақта болсын – заңсыз!

	– А, заңсыз ұстау ма... Бірақ адамның тойымсыздығының шегі жоқ... Сен осы ауыл тұрғындары үшін көздің құртысың.

	– Не болса сол қорек! Бірақ мен үшін өмір сүрудің мағынасы әлдеқайда асқақ жатыр! Мұның солайы солай. Демек, сен өзің жақсы көретін құммен жолың болмады деп есептейсің бе?

	– Жолым болмады?..

	– Мен бұл өмірде бірнеше жүздеген таңбаға дейін дәл келетін санды табуға он жылдай дерлік өмірін арнаған адамдар бар деп естідім.... Ғажап... Мұнда да, сірә, өмірдің мәнісі бар шығар... Бірақ сен өмір сүрудің мұндай мағынасын нақ мойындамайтындықтан да, сен түптің түбінде осы жерге тап болдың.

	– Дұрыс емес! Құмның да тіптен өзгеше кейпі бар!.. Мысалы, ол қалыпқа құю үшін келмей ме?.. Сонан соң ол бетонды қатайтатын шикізат.... Құмнан бактериялар мен арамшөптердің оңай арылуы оны ауыл шаруашылығы саласында зерттеулер үшін пайдалануға мүмкіндік береді... Ақырында, құмға ашытқыларды араластыру жолымен оны құнарлы топыраққа айналдыру жөнінде тәжірибелер өткізілді... Жалпы алғанда, құм туралы жай ғана айта алмайсың...

	– Иә, солай, сен өз нанымыңды қызғыштай қорисың... Алайда, сен өз көзқарасыңды өзгертер болсаң, мен түптеп келгенде неге сенерімді білмес едім.

	– Менің ит сияқты өлгім келмейді!

	– Бәрібір емес пе.... Қармақтан сытылып кеткен балық қашан да ұсталғаннан ірі көрінер.

	– Шайтан алғыр, сайып келгенде, сен кімсің өзің?

	Бірақ будақ тұман жоғары көтеріліп кетті де, бұл жауапты ести алмай қалды. Енді жарық сәулесі төменге шоқ болып түсті. Жарық мұның көзін қарып жіберді. Бұл тістерін қарыстырып, қажығандықтың, қолқасына тірелген тұтқыр өксіктің сыртқа шығуына жол бермеді.

	Қарға қарқылдады. Тұзағы есіне түсіп, бұл үйдің сыртына барып, өзінің «Үмітін» көруге ұйғарды. Олжаға кенелуге үміт жоқ, бірақ бұл тіршілігі сықақты журналдан гөрі қызық еді.

	Жем әлі тиіспеген күйінде. Сасыған балықтың иісі мұрынға мүңк ете қалды. Бұл «Үмітті» орнатқалы бері екі аптадан астам өтті – ешқандай нәтиже жоқ. Бұның себебі неде екен? Тұзағының құрылымына бұл сенімді. Егер қарға жемге жармасқанда, бәрі ойдағыдай болатын еді. Бірақ қарғалар бұл жаққа көз қырын да салмады, бұған не істей аларсың...

	Мұның «Үмітінің» оларға несі ұнамады екен, ә? Өйткені қай жағынан қарасаң да, жемнің күдікті ештеңесі жоқ. Қарғалардың ерекшелігі, адам қалдырған қалдықтарды аңди жүріп, бұл ретте аса сақтық көрсете, үнемі адамның мекенін айналшықтайды. Олар адамның шыдамымен анық бәсекелескендей. Олардың санасында мына шұңқырдағы борсыған балық кәдімгі бірдеңеге айналғанша... Жалпы алғанда, төзім – бұл әлі жеңілу емес... Қайта керісінше, шыдамдылықты жеңіліс деп қабылдай бастасаң, нағыз жеңіліске сонда ұшырайсың. Нақ сондықтан да бұл «Үміт» деген атауды таңдап алды емес пе. Қайырымды Үміт мүйісі Гибралтар емес, ал Кейптаун...

	Еркек аяғын баяу сүйретіп үйге оралды... Тағы да ұйықтайтын уақыт келді.





29




	Әйел мұны көрген кезде есіне жаңа түскендей шамды үрледі және жарықтау есікке таман жақындап отырды. Ол әлі де жұмысын жалғастырмақ па? Кенет бұның дегбірсіздене бірдеңе жасағысы келіп кетті. Әйелге жетіп барып, бұл оның тізесінен моншақ салынған қорапты алып лақтырып жіберді. Әлдебір өсімдіктің дәніне ұқсаған қара түйірлер жер еденге шашылып түсті де, іле құмға сіңіп кетті. Әйел бір ауыз да сөз айтпастан бұған үрейлене қарады. Еркек мақау кейіпті түрмен сілейіп тұрды. Жіпсіген еріндерінен сарғыш сілекеймен қосыла жалбарынышты ыңырсыған үн шықты.

	– Бекершілік... Босқа арамтер болу... Тіптен бос әңгіме... Сен уланғансың...

	Әйел үндеген жоқ. Ол жіпке тізілген моншақтарды саусақтарымен ақырын ысырып отырды. Олар тәтті қорытпаның түйіріндей жылтырады. Еркек қалшылдап кетті: төменнен аяғынан басталған түршігу жоғары қарай өрлей берді.

	– Иә, бұның анық. Көп ұзамай ештеңені өзгерте алмаймыз. Бір күні ғайыптан ауылда тек бізден басқа бірде-бір жан қалмағанын білеміз.... Маған бәрі түсінікті... Рас... Рас... Енді бізді осы күтіп тұр және көп ұзамай... Бізді сатып кеткенін білген кезімізде бәрі де кеш болады... Біз бар күшімізді жұмсадық, бірақ олардың бұған түкіргені бар.

	Әйел қолына қысып алған моншақтардан көзін алмай, ақырын басын шайқай берді.

	– Жоқ, олай болуы мүмкін емес. Олар бұл жерден кеткенде қалай өмір сүреді, бірден жайласып кете алмайсың ғой?..

	– Бәрібір емес пе? Осындағы тіршілік өмір сүруге қандай да бір ұқсай ма?

	– Бірақ құм бар ғой, сондықтан...

	– Құм? Еркек тістерін қарыстырып, иегін бұрып әкетті. Құм, ал ол не үшін керек? Онымен бақыр тиын да таппайсың, тек өміріңді қор қыласың.

	– Жоқ, оны сатады.

	– Сатады?.. Олар мұны кімге сатады?

	– Әлгі, құрылысқа ғой деймін... Оны бетонға қосады...

	– Сандалма! Егер осы құмды цементке араластырса тамаша болар еді өйткені мұнда тұз көп. Біріншіден, бұл құрылыс заңдарын немесе ондағы нұсқаулықтарды бұзу...

	– Әрине, жасырын сатады... Жарты бағасына жеткізіп береді...

	– Ойыңа не келсе, соны сандырақтайсың! Негіз немесе тоған қирайтын болса, оларды құмының жарты баға тұрғаны немесе тіптен тегін түскені құтқарып қалмайды!

	Әйел бұған ашулы көзін қадады. Сонан соң көздерін түсірді, енді оның үнінде жуастық жоқ еді.

	– Ал бізге не, бәрібір емес пе? Бұл біздің шаруамыз емес, тұмсық тығудың түкке де қажеті жоқ!

	Еркек абдырап қалды. Әйелде болып өткен өзгеріс таңғалдырды – бейне оның бетінен бүркеніші түсіп қалғандай еді. Бұл мұның алдында әйел кейпінде көрінген ауылдың болмысы-тын. Осыған дейін ауыл бұл үшін тек қана жендет еді. Әлде пайдасыз тажал өсімдік, жалмауыз жәндік актиний. Ол өзін байғұс, кездейсоқ қолға түскен құрбандық санады. Алайда ауыл тұрғындары нақ өздерін далада қалған, бәрі тастап кеткен санайтын. Әрине, олардың қалған басқа дүние алдында ешқандай міндеттемесі жоқ. Демек, бұл оларға зиян келтіретін қауымға жататындықтан, ауыл күзеттіріп қойған ақазу иттер бұған қарап шабаланар еді. Бұл өзінің ауылмен қатынасы туралы әлі бірде-бір рет осылай ойламаған еді. Сондықтан өзінің сасып қалғаны таңғалуға тұрмайды. Бірақ осыған бола шегіну – өзіңнің дұрыстығыңнан бас тартумен бірдей ғой!

	– Мүмкін, расында да басқалар туралы бас қатыратын ештеңе жоқ шығар. Бұл қызына орнынан көтерілді. Бірақ алаяқтық саудамен біреулер әбден байып жатқан жоқ па, а? Сондай жебірлер үшін арқаңды қайыстырмасаң да болады ғой...

	– Жоқ, құм сату – артельдің шаруасы.

	– Иә, солай... Бірақ түптің түбінде бәрібір кімнің акциясы көп, кім қаражатты көп салды, сол..

	– Ақшасы бар қожайындар өздеріне шхуна кеме сатып алу үшін бұл жерден баяғыда-ақ кетіп қалған... Ал бізге өте жақсы қарайды... Рас, ешқандай алдау жоқ... Егер мені алдап тұр деп ойласаңыз, оларға жазбаларды көрсет деңіз, сонда сіз бірден түсіне қоясыз.

	Еркек әрі-сәрі, толқып тұрды. Ол кенет өзін байғұс әрі бейшара сезінді. Дұшпан және өзінің әскері түрлі-түсті қаламмен белгіленген операциялар картасы ештеңе түсініп болмайтын әлдебір шым-шытырық суретке айналып жүре берді. Әлгі сықақты журналға бола осылай қоңылтақсудың қажеті қанша еді. Сен ақымақтық күлкіге бастың ба, жоқ па, мұнда ешкімнің шаруасы жоқ... Бұл тілін әрең күрмеп, үзіп-үзіп міңгірледі:

	– Иә, солай... Иә, әрине... Бөтеннің ісі... Бұл дұрыс...

	Сонан соң мұның еріндерінен өзі де күтпеген, бұған дейінгі айтылғандарға қатысы жоқ сөздер шықты.

	– Кейінге қалдырмай, әлдебір өсімдік отырғызылған қыш құмыра сатып алу керек еді. – Бұның өзі таңырқап қалды, бірақ әйелдің түрі бұдан да бетер аңтарулы еді, бірақ бұл енді кері шегіне алмады. – Айнала жым-жылас, тіптен көз шалдыратын ештеңе жоқ...

	Әйел үрейлене жауап қатты:

	– Мүмкін қарағайды?

	– Қарағай?.. Жоқ, мен қарағайды ұнатпаймын... Жалпы алғанда, бәрібір, қандай шөп болса да мейлі... Ол мүйіс жақта көптеп өседі, қалай аталады?

	– Үпелек пе? Дегенмен, ағаш жақсы емес пе, а?

	– Егер ағаш болса, онда мүмкін үйеңкіні немесе бұтақтары жіңішке әрі жапырақтары үлкен павлонияны... Желмен желкілдеп тұрсын...

	Өссін... Шоқ-шоқ жапырақтары жайқалып. Олар жұлынып түскісі келсе де жұлынбайды – діңге мықтап маталған...

	Неге екені белгісіз, кенет мұның демі алқынып шықты. Бұл жылап жіберуге дайын еді. Моншақтар шашылған жер еденге тез еңкейіп, ол ебедейсіз қимылмен құмда қолын жүгірте бастады.

	Әйел дереу орнынан көтерілді.

	– Ештеңе етпейді, ештеңе. Мен өзім... Елекпен бәрін тез елеп аламын.





30




	Еркек бірде үй артына дәретке шығып, шұңқырдың жиегінде ілініп тұрған, сондай жап-жақын, қол созымдай жердегі күлгін түсті айға қарап тұрған кезде, кенет қатты қалшылдап кетті. Суықтап қалды ма екен?.. Жоқ, ұқсамайды. Ыстығы көтерілер алдында бұның талай рет қалшылдағаны бар, бірақ қазір әлдеқалай басқаша еді. Ауа тітіркенетіндей емес сияқты, терісі де түршіккен жоқ. Діріл теріде емес, сүйегінде сезілді. Ол тас лақтырған су бетінде жүгірген майда толқындай шеңберлене тарады. Сырқыраған ауру бір сүйектен бір сүйекке өтті және тарап кететінге ұқсай қоймайды. Бейне желмен бірге мұның ішіне тат басқан қаңылтыр қауашақ кіріп кетіп, бүкіл тұла бойын салдырлай кезіп жүрген сияқты сезінді.

	Ол осылай бүкіл тұла бойы қалтырап, айға қарап тұрған кезінде басына неше түрлі тосын теңеулер келді. Мына жалпақ ай неге ұқсайды? Беті қабыршақтанған және кей жеріне дөрекі ұнтақталған ұн жағылған жара... Кеуіп қалған арзан сабын.... Әлде таңғы ас салуға арналған көгеріп кеткен дөңгелек әлеумен қорап болуы да мүмкін... Ал ортаға таман тіптен ғажайып бейнелер. Бас сүйек... Удың барлық ел үшін ортақ таңбасы... Жәндіктерге арналған шөлмектің түбіндегі ұнтақ себілген ақ кристалдар... Айдың үстіңгі беті мен цианды калий буланып кеткеннен кейін қалатын кристалдар арасында ғажап ұқсастық бар. Ана үлкен шөлмек, сірә, әлгі құм басқан есіктің жанында әлі тұрған болар...

	Жүрек дәл пинг-понг теннистің шытынаған шарындай сыр бере бастады. Қандай сұрқай теңеулер. Бұл неге ылғи осындай қорқынышты нәрселер туралы ойлайды? Қазан желінде онсыз да өксік пен жанталас естіледі. Ол бейне кеуек түтіктен жасалған сыбызғыда ойнағандай ұлып өтеді.

	Еркек ай сәулесі сәл-пәл түсіп тұрған жар жиегіне қарап тұрып, өзі бастан кешіп жатқан сезімді, оның іші бейне бүкіл жанып тұрғандай еді, жай қимастық болар деп ойлады. Өзі жоғарыда жер бетінде қалдырғандарды бейнелейтіннің бәрін, – көшелерді, трамвайларды, қиылыстардағы бағдаршамдарды, телеграф бағандарындағы жарнаманы, аш-арық мысықтарды, темекі сататын дәріханаларды қимастық. Құм қалай қабырғалардың ішкі бетін және үйлердің бағандарын жеп қойса, қимастық мұның да ішкі ағзаларын жеп, мұны жанып тұрған пеште қалдырылған бос кәстрөлге айналдырып жіберген еді. Кәстрөл барған сайын қызып барады. Ыстық шыдатар емес, кәстрөл әне-міне балқып кетеді. Күдерді үзбеу туралы айтпас бұрын, осы бір сәтті қалай еңсеруді ойлау керек болар және мұны еңсерудің қажеті бар ма?

	Саумал ауа жұтса! Тым болмағанда мен жұтып жатқан ауа араласпаған таза ауаға қансаң-ау. Егер күніне бір рет тік жарға шығып алып, құрығанда жарты сағат теңізге қарап тұрса, бұл қандай рақат! Осыған да рұқсат етуге болады ғой. Ауыл бұған тым қытымыр. Бұның тілегі өте орынды, оның үстіне кейінгі үш айда Бұл сондай беріле жұмыс істеп келеді. Тіпті тұтқынды да серуендетеді ғой...

	– Бұған төзуге болмайды! Жыл бойы осылай тұмсығыңды құмға тығып алып өмір сүру. Бұл деген тірідей сему ғой. Қалайша маған анда-санда болса да шұңқыр маңында қыдыруға рұқсат етпейді?

	Бірақ әйел жауап таппай, үндемеді. Оның түрі конфетін жоғалтып алып, қыңқылдаған баласымен не істерін анық білмей тұрғандай жандай еді.

	– Болмайды деп айтып көрсінші! – Еркек ашуға басты. Ол тағы да сондай өкінішті еске түсіретін әлгі жеккөрінішті арқан саты туралы айтып кетті. – Мен сол қашқан күні оны өз көзіммен көргенмін... Біздің қатарымызда да саты түсірілген бірнеше үй бар!

	– Иә, бірақ... – Әйел дәл бір ақталғандай күмілжи сөйледі. Олардың көпшілігі неше ұрпақтан бері осы үйлерде тұрып келеді.

	– Ал олар бізден үмітін үзген бе, немене?!

	Әйел бәріне көнген ит сияқты мойынсұна басын түсірді. Егер еркек оның көз алдында цианды калий уын ішсе де ол сірә, осылай мойынсұна үндемес еді.

	– Жарайды, ол зымияндармен өзім келісіп көремін!

	Бірақ ол көңілінің түкпірінде келіссөздері ойдағыдай болатынына онша сенімді емес еді. Бұның көңілі қалып үйренген. Сондықтан әлгі шал екінші рет құм тасығыштармен бірге келгенде және жауапты ала келгенде бұл тіпті біршама абдырап қалды. Алайда бұл абдырауы жауаптың мәнісін ұққан кезде булыққан күйімен салыстыруға келмейтін еді.

	– Жарайды, енді... – Шал ойша ескі қағаздарын ақтарып тұрғандай баяу, кібіртіктей сөйледі. – Бұл енді, жалпы алғанда, келісуге тіптен болмайды деген емес, – ондай жоқ.... Мен мысалға айтып тұрмын, әрине, егер сіз екеуіңіз үйден шығып, біздің көз алдымызда, бәріміздің алдымызда нетсеңіздер... ал біз қарап тұрсақ... Ал сіздердің өтініштеріңіз жөн, олай етуге болады, жарайды...

	– Ал біз не істеуіміз керек сонда?

	– Әлгі... қалай, еркек пен ұрғашы болып дегендей... Шағылысып... Міне, солай. Құм тасушылар жамырай дарақылана күлді. Еркек алқымы тығылғандай сілейді де қалды. Ол әңгіме не туралы болып тұрғанын әрең дегенде пайымдады. Ұғып тұрғанын аңғара бастады. Ал түсінген кезде ұсыныс оған соншалықты сұмдық көрінбеді.

	Қалта шамның сәулесі нақ бір алтын құс секілді еркектің аяғын ала жүгіріп өтті. Бұл әлденеге берілген белгі еді. Оның ізінше тағы жеті-сегіз сәуле шұңқыр түбін шарлап кетті. Үстіде тұрған адамдардың қара майдың жанғанындай мына жанығуынан ұнжырғысы түскен бұл әлі ұсынысты қайтарып тастар сөз таппай, өзі де олардың ессіздігіне елікті.

	Бұл ақырын әйелге бұрылды. Әйел жаңа ғана осы жерде күрегін шошаңдатып жүрген еді, бірақ қазір қарасын батырыпты. Үйге қашып кеткен болар? Бұл есіктен бас сұғып, оны шақырды.

	– Не істейміз?

	Қабырғаның арғы жағынан әйелдің бәсең үні шықты:

	– Шайтан алсын, оларды!

	– Мына қапастан шыққым келіп тұр ғой...

	– Өйтуге болмайды!

	– Жарайды, бұған үстірт қарау керек...

	Кенет әйел алқына басып бұған тақап келді.

	– Сіз не, ақылыңыздан алжастыңыз ба?.. Ақылдан алжасқандайсыздар... Естен айырылғансыздар! Сөйтуге бола ма!.. Мен әлі есімнен шатасқан жоқпын!

	Расында да, солай-ау?.. Шынымен-ақ мен ақылымнан алжасқан болармын?.. Әйелдің шамырқануы мұны райынан қайтуға итермеледі, бірақ ішкі дүниесі әлдеқалай салдырап босап, торығып кетті.... Қаншама таяқ жедім! Енді ұят, қадір-қасиет дегеннен не мән қалды?.. Саған қарап тұрған кезде сен сұмпайы бірдеңе жасасаң – сол сұмпайылық сол қалпында сол қарап тұрғандарды да былғайды... Көріну және көру – бұл екі ұғымның ара жігін ажыратып не керек... Әрине, бұл ұғымдардың арасында біршама айырма баршылық, бірақ оны жою үшін мен бұларға шағын көрініс көрсетіп берейін... Ол үшін қандай марапат алатыныңды да ойлап қою қажет!.. Жер үстінде еркін сайраңдау!.. Басымды мына сасыған батпақтан алып шығып, кеудемді кере тыныс алғым келеді!

	Әйелдің қай жерде тұрғанын бажайлап алды да, бұл оны тұтқиылдан бас салды. Әйелдің бақырғаны, бұлардың тұтасып кеткен денелерінің үй қабырғасы жанына құлап түскен дабысы жоғарыда тұрғандарды хайуанша қоздырды. Ысқыру, алақан шапаттау, ыржалақтаған қышқыру естіліп жатты... Онда тұрған адамдардың қарасы едәуір көбейді, олардың арасында жас келіншектер де бар сияқты. Үй есігінен сумаңдай сығалаған шамдар саны бастапқыдан үш есе көбейді.

	Бұл әйелді қапыда бас салғанының арқасында оны сыртқа сүйреп шығара алды. Әйелдің мойнын қайырып еді, ол сылқ етіп, қап сияқтанды да қалды. Шұңқыр үстін кескестеген айнала жарық мерекелік оттар шағылысын еске салды. Аса ыстық бола қоймаса да, бұның қолтығынан тер сорғалады, үстіне ағаш шелекпен су құйғандай шашы суланды. Көрермендердің қиқуы құлағында жаңғырықты, алып қара қанаттарымен аспанды көлегейледі. Еркекке бұл өзінің қанаты сияқты көрінді. Ол жар басынан үңіле қарап тұрған мына адамдарды өзін сезінгені сияқты түйсінді. Олар мұның бөлшегі еді. Мұның қылығынан олардың сілекейі шұбырды. Бұл енді өзін құрбандық емес, қайта жендеттердің өкіліндей сезінді.

	Қараңғы еді, оның үстіне қолдары дірілдеді, саусақтары екі есе ісіп кеткендей. Бұл ақырында әйелді қапсыра құшақтаған кезде, ол еңкейе қалып, мұның қолынан лып етіп шығып кетті. Бұл құмға малтыға оның соңынан ұмтылды. Бірақ әйел нақ бір болат серіппе тәрізді мұны тағы да серпіп жіберді. Еркек әйелді қайтадан ұстай алып, жалбарына бастады:

	– Өтінемін... Сұраймын сенен... Мен бәрібір дым бітіре алмаймын... Кәне, көрнеу істейік...

	Бірақ бұған енді әйелге жабысудың қажеті жоқ еді. Әйелдің қашуға құлқы жойылғандай көрінді. Кенет бұл әлдененің зу ете қалған дыбысын естіді және сол сәтте ішінің төменгі жағынан қатты соққыны сезінді, шынтағымен ұрған бұл соққыға әйел өзінің бүкіл ашу-ызасын, өз денесінің бүкіл салмағын салған еді. Еркек үн шығармастан бүктетіліп, қолдарымен тізесін құшты. Әйел мұның үстіне төніп тұрып, бетінен жұдырықпен былшылдата төмпештеді. Былай қарағанда әйелдің қимылы әлжуаз көрінгенімен, әр соққысы салмақты еді, ол дымқылданып, жабысып қалған тұз кесекті ұрғылап жатқандай-ды. Мұның мұрнынан қан саулап кетті. Қанға құм жабысып, мұның беті топырақ жұмбазға айналды.

	Шыбықтары сынып, бүрісіп қалған қолшатыр сияқтанып, жоғарыдағылардың қозуы басылды. Ызаланған, келемеждеген, қайраған айғай-ұйғай араласа тұтасып кетті, бірақ олар әлдеқалай іркіс-тіркіс, үздік-создық шығып жатты. Масаң, әдепсіз өкіреңдеулер де көрермендердің көңілін көтере қоймады. Әлдекім төменге бірдеңе лақтырды, бірақ оны сол сәтте жекіп тастады. Аяқталуы да басталуы сияқты тосын болды. Алыстан жұмысқа шақырған дауыстар естілді, оттардың шұбатылған құйрығы жарықты жоғарыға тартып әкеткендей сирей берді. Абыр-дабырдың соңғы сарынын ала кеткен түнек солтүстік самалы соқты.

	Таяқ жеген әрі құмға баттасқан еркек бәрі де жазылып қойғандай болғанын еміс-еміс сезінді. Бұл ой тер сіңген жамылғыны еске салғандай сананың бір бұрышында жылт етті, ал ол жамылғының астында жүректің соғысы ғана шым етіп сыздаған лүпіліне дейін айқын еді. Әйелдің от сияқты ыстық қолдары мұның қолтығының астында жатты, денесінің иісі қолқаны алып, мұрынды жарды. Бұл өзін әйелдің аялы қолдарында тыныш өзен арнасындағы қиыршық тастай сезінді.





31




	Құмның біркелкі түндері өтіп, апталар жүріп жатты.

	Қарғалар бұрынғыша «Үмітке» маңайламады. Боржыған балық – жем – боржыған балық болудан қалды. Қарғалар оған қызыға қоймады, бірақ бактериялардың қомағайлығы сақтықтан асып түссе керек. Бірде таңертең бұл таяқтың ұшымен жемді түртіп қалып еді, балықтан тек қабығы ғана қалды, ал оның өзі қара қоймалжың кілегейге айналды. Бұл жемді ауыстырып, өзінің тұзағы бұзылып қалмағанын тағы бір тексеріп көруге үйғарды. Ол құмды ысырып, қақпақты ашты да, таңырқап, сілейді де қалды. Кеспектің түбіне су жиналыпты. Ол небәрі он сантиметрдей-ақ, бірақ тіптен тұнық дерлік, бұларға күн сайын әкеліп жүрген әлгі тат судан әлдеқайда таза еді. Соңғы кезде жауын жауып па еді? Жоқ, жауын болмағалы кемінде екі апта... Онда мүмкін бұл бұрынырақ жауған жаңбырдан қалған су шығар?.. Бұл осылай ойлауға бейіл-ді, бірақ кеспектен су аққаны әрі-сәрі етті. Расында да, бұл оны көтеріп алған кезде түбіндегі саңылаудан су саулады. Мұндай тереңдікте жер асты бұлағы болуы мүмкін еместіктен, кеспектен аққан су ылғи әлдеқайдан толығып отырған. Қалай болғанда да, теория жүзінде солай. Бірақ мына кеберзіген құмда ол қайдан толмақ?

	Еркек өзінің өршіген өрекпуін әзер басты. Тек қана бір-ақ жауапты айта алар еді. Құмның сызаттап жылғалануы. Қызу жоғары болғандықтан құмның үстіңгі беті әдетте кеуіп кеткен, бірақ егер сәл кеулей қазсаң, құм үнемі ылғал күйде. Бұл құмның үстіңгі бетінің булануы төменгі қабаттардағы ылғалды сорып алып тұратын піспек сияқты әрекет ететіндіктен екені күмәнсіз. Осыны ұққан кезде, шағыл құмнан таңертең және кешке көтерілетін қою тұманды әрі үйлердің ағаш қабырғалары мен бағандарынан өтіп, шіруге ұшырататын өте-мөте ылғалдылықты оңай түсіндіруге болады. Түптеп келгенде, құмның құрғақтығын судың жай ғана аздығынан емес, құмның сыздауыт жылғалар арқылы сорып алуы еш уақытта булану жылдамдығына жете алмайтындығымен түсіндірілер еді. Басқаша айтқанда, сумен толу үздіксіз жүріп отырады. Тек бұл айналым кәдімгі топырақтағыдан шапшаң жылдамдықпен жүреді. Мұның «Үміті» бір тұстарда судың осы айналысын бұзса керек. Сірә, қазып қойылған кеспектің орналасуы, кеспек пен кақпақтың арасындағы саңылаудың ені – осының бәрі төменнен жылжитын судың булануына мүмкіндік бермеген, сөйтіп, ол жиналып қалған. Ол орналасу қандай және осының бәрі өзара қалай байланысқан, бұл әлі дәл түсіндіре алмайды, бірақ мұқият зерделегеннен кейін өз тәжірибесін қайталай алатынына күмән жоқ. Су жиналуға арналған әлдеқайда ұтымды құрылыс сала алуы әбден кәдік.

	Тәжірибелері сәтті шықса – егер су әкелуді доғарған күннің өзінде бұл мойынсұна қоймас еді-ау. Аса маңызды тағы бір нәрсе: бүкіл құм орасан зор сорап екен ғой. Бұған өзі су айдап жатқан піспектің үстінде отырған көрінеді. Жүрегінің аласұра соғысын басу үшін отыра тұруына, сөйтіп, көңілін жайландыруына тура келді. Әзірге бұл туралы ешкімге айтуға болмайды. Әлдеқалай жағдайда – бұл аса маңызды амалға айналады.

	Ол шат күлкісін тежей алмады. Өзінің «Үміті» туралы тіс жармауға тиіс болса да, жүрегін кернеген мақтанышын жасыру онайға түспеді. Еркек күтпеген жерден нәзік дауыспен шаттанып, төсек салып жатқан әйелді құшақтай алды. Бірақ әйел айналып сытылып кетті, ал бұл арқасымен құлап түсті, жеңіл газбен толтырылған қағаз шар ішін қытықтағандай, аяғын селкілдетіп күле берді. Оған бетінің жанында тұрған қолдары ауада еркін қалықтап жүргендей көрінді.

	Әйел де күлді, бірақ мұның көңілінің хошын бұзбас үшін әлдеқалай зорлана күлді. Еркек құмшықтар арасындағы тар қылтанақпен жұқа күміс жылғаланып жоғары көтеріліп жатқан жер асты бұлақтарының шексіз созылып жатқан мөлдір арнасын көз алдына елестетті. Әйел болса басқа нәрсе туралы – осы шат көңілге ұласатын жыныстық жақындық жайлы ойлады. Жә. Кемесі қирап, құдай сақтап су түбіне кетпеген жан ғана аман-есендігі үшін шаттанғысы келетін адамның жай-күйін түсінді.

	Әлі де шұңқырдың түбінде жатып, ол жоғары мұнараға көтерілгендей сезімді бастан кешті. Мүмкін бүкіл дүние төңкеріліп кеткен болар, сөйтіп биік пен ойпат орын ауыстырған шығар-ау. Қалай болғанда да, ол құмнан су тапты. Демек, ауыл тұрғындары мұны жайдан-жай табан асты ете алмайды. Мейлі, енді су әкелмей-ақ қойсын, бұл оны еш қажетсінбейді. Олардың қалай күйбеңдерін ойласа болды-ақ, бұл қайтадан тоқтамастан сақылдап күле берді. Бұл тіпті өзін шұңқырдан шығып кеткендей көрді. Бұл айналасына бажайлай қарады, бүкіл шұңқыр біткен көз алдына келді. Ала-құла кескінге алыстан қарамасаң, пайымдай қою қиын-ақ. Тақап келгенде сіз ұқсақ-түйекке малтығасыз. Бір бөлшектен көз алсаңыз болды-ақ, басқасына сүрінесіз. Бұған дейін бұл құмды емес, тек жекелеген құмшықтарды ғана көріпті.

	Бұл әлгі басқа әйел туралы да, өз қызметтестері жайлы да осыны айтар еді. Бұған дейін бұл өз қиялында өте-мөте көлбеңдеп сіңіп қалған жекелеген ұсақ-түйектерді: май мұрын танауларды ғана есіне түсіретін. Жиырылған еріндер... жұмсақ жұқа еріндер... дөрекі саусақтар... Нәзік саусақтар... көздерде жайнаған жұлдыздар... бұғананың астында бадырайған сүйел... кеудеде бұлтылдаған көк тамырлар... Жақыннан тақап көз салсаң, жүрегің айниды. Бірақ қашықтан мұның бәрі кіп-кішкентай жәндіктей ұсақ көрінер еді. Әне, алыста мұғалімдер бөлмесінде шай ішіп отырған қызметтестері күйбеңдейді. Ал анау жерде, бұрышта, дымқыл төсекте көзін іліндіріп, темекісінің күлі әне-міне ұшып түскелі тұрса да қимылдамастан жалаңаш жатқан әлгі әйел. Бұл осы ұсақ жәндіктер туралы оларды бейне пешеней пісіруге арналған іші бос қалып сияқты көріп, еш қызығусыз ойлады. Ешкім сұрай қоймаған пешенейді тек қалып бос тұрмауы үшін ғана қоймастан пісіре беретін соншалықты әсіре наубайшы іспетті болудың қажеті жоқ. Егер бұған тағы да олармен қарым-қатынас жасау қажет болса, онда бәрін де басынан бастауға тура келеді. Құмдағы өзгеріс сонымен қатар мұның өзіндегі де өзгеріс еді. Құм арасынан ол сумен бірге бейне бір жаңа адамды тапқандай.

	Сөйтіп, бұның күн сайынғы сабағына су жинауға арналған құрылыс салу жұмысы қосылды. Сандар мен сызбалар жинала бастады: кеспек қай жерге көмілуі тиіс... кеспектің пішімі... күннің шығуы мен судың жиналу жылдамдығының арасындағы байланыс... құрылыстың тиімділігіне температура мен ауа қысымының әсері. Бұның қарғаға арналған тұзақпен соншалықты құмбыл айналысып кеткенін әйел еш түсіне алмай-ақ қойды. Ол бірде-бір еркек әлдебір ермек ойыншықсыз жүре алмайды, ал егер еркек содан қанағат тапса, тіпті тамаша деп өзін сендірді. Бұдан басқа, әлдеқалай еркек бұның үй тірлігіне де зор көңіл бөле бастады. Осының бәрінде тұрған жаман ештеңе жоқ. Мейлі, алданыш етсін. Бірақ бұл орайда еркектің өз пайымы мен уәждері бар еді. Оның зерттеуі күтпеген жерден тұтас бірқатар жағдайды салыстыра отырып, үйлестіруді талап еткен елеулі кедергіге тап болды. Жинаған дерегінің саны өскенімен, бұл оны біртұтас жүйеге біріктіруге мүмкіндік беретін зандылықты еш таба алмай-ақ қойды. Оның үстіне, егер бұл дәл деректі алғысы келсе, ауа райының мәліметі мен болжамын тыңдау үшін радиоқабылдағыш қажет болды. Сөйтіп, қабылдағыш екеуінің ортақ мақсатына айналды.

	Қарашаның басында су кеспекке күніне төрт литрге дейін жиналды, содан былай су күн өткен сайын аз жинала бастады. Мүмкін, температураның әсері болар? Тәжірибелерін толық көлемде жүргізу үшін, сірә, көктемді күту қажет-ау. Ұзақ қатты қыс түсті, сөйтіп ауада құммен бірге мұздақтар қата бастады. Тәуірлеу қабылдағыш сатып алу үшін бұл әйелге біршама қолғабыс беруге ұйғарды. Шұңқырдың да өз артықшылығы бар – оған жел кірмейді. Бірақ есесіне күн де түсе қоймайды. Тіпті құм қатып қалған күндердің өзінде бұл ауада әдеттегіден кем жүрмеді, шаршауға шалдықпай құмды үйден әрі күреп тастау қажет еді. Қолдарының терісі жарылып, қанталап кетті.

	Ақыры қыс та бітті-ау. Көктем келді. Наурыздың басында қабылдағыш сатып алынды. Шатырға биік антенна орнатылды. Әйел қуана әрі таңырқай жарты күн құлақшасын бұрағыштады. Айдың аяғында ол өзінің аяғы ауыр екенін сезінді. Тағы екі ай өтті. Ірі-ірі ақ құстар үш күн бойы батыстан шығысқа қарай ұшып өтіп жатты. Енді бір күннен кейін әйел шыдатпастай ауырып тұрғанын айтып шағынды. Әйел бойынан қан кеткенін көрді. Ауылдың әулетінде мал дәрігері болған бір адамы кеселді анықтады: түсік тастапты. Пикап автомобилімен қалаға ауруханаға апару ұйғарылды. Машинаны күтіп отырғанда еркек қасына жайғасты, әйел мұның қолынан ұстағанына қарсылық білдірмеді, өзі екінші қолымен әйелдің ішін сипады.

	Міне, шұңқырға пикап машина да келді. Жарты жылдың ішінде бірінші рет саты түсірілді. Жылы жамылғыға қуыршақша қымтай оралған әйелді арқанмен жоғарыға көтерді. Соңғы сәтке дейін әйел бұған жас толы жанарымен жалбарынышты қарады. Бұның теріс айналып кеткенін байқамаған сияқтанды.

	Оны алып кеткеннен кейін де арқан саты салбырап тұра берді. Еркек оған қипақтай жақындап, саусағының ұшымен тартып көрді. Сатының мығымдығына көз жеткізіп, ақырын көтеріле бастады. Аспан әлдеқалай лас сары түсті еді. Бұл судан шыққандай қолдары мен аяқтары ауыр тартты... Міне, зарықтырған саты...

	Жел аузынан демін жұлып әкеткендей еді. Бұл шұңқырдың төңірегін айналып өтіп, төбеге көтерілді, сол жерден теңіз көрінді. Теңіз де лай сары түсті еді. Терең тыныс алды, бірақ ауа тіптен бұл ойлағандай емес, түрпідей тиді. Бұрылып қарап, ауыл шетінен будақ шаңды көрді. Сірә, әйелді әкетіп бара жатқан пикап машина болар.... Иә, кетпес бұрын бұл әйелге тұзақ туралы бекер айтпапты-ay.

	Шұңқырдың түбінде бірдеңе қимылдады. Ол өзінің көлеңкесі еді. Көлеңкесінен сәл жоғарылау су жинауға арналған құрылғысы тұр. Бір тақташасы жылжып кетіпті. Сірә, әйелді әкеле жатқанда басып кетсе керек. Бұл бұзылғанды түзеп қою үшін кері қарай асықты. Су бұл есептегеніндей, төртінші белгіге дейін көтеріліпті. Соншалықты бүлінбепті. Үйде радио дауысы саңқылдап ән салып жатты. Бұл көз жасын әрең тежеп, қолдарын кеспекке батырды. Судың суықтығы қарып кетті. Бірақ бұл тізесін бүккен күйі қимылдамастан тұра берді.

	Қашуға асығатындай аса бір қажеттілік жоқ. Енді бару-қайту билеті – таза қағаз өз қолында, енді бұл ол билетке жүріп кету уақыты мен барар жерін өз қалауынша жаза алады. Оның үстіне су жинауға арналған құрылғысы туралы айтар әңгімесі де тапжылтпай кері тартып тұр. Егер бұл солай айтып кетуге ұйғарса, ауыл тұрғындарынан басқа риза көңілмен тыңдаушылар табақ неғайбыл. Бүгін болмаса ертең бұл әлдекімге бәрін жайып салады.

	Ал қашуға келсек – ол туралы ойлануға әлі уақыты болады.





	ЖОҒАЛУ ТУРАЛЫ АРЫЗҒА

	БАЙЛАНЫСТЫ ХАБАРЛАНДЫРУ



	Жоғалған адамның аты-жөні – Дзюмпэй Ники.

	Туған жылы, күні және айы – 1924 жылғы 7 наурыз.

	Сино Ники жоғарыда көрсетілген Дзюмпэй Никидің жоғалғаны туралы арыз бергендіктен, жоғалушыға өзінің жүрген жері туралы 1962 жылғы 21 қыркүйекке дейін сотқа хабар беруі ұсынылады. Егер мұндай хабарлама түспеген жағдайда, ол өлген деп танылады. Жоғалған жан туралы әлдене білетін барша адамның көрсетілген мерзімге дейін бұл туралы сотқа хабарлауын сұраймыз.

	1962 жылғы 18 ақпан.



	СОТ ҚАУЛЫСЫ

	Талап-арыз беруші – Сино Ники.

	Хабар-ошарсыз жоғалушы – Дзюмпей Ники, 1924 жылғы 7 наурызда туған.

	Жоғарыда аталған адамның 1955 жылғы 18 тамыздан, яғни жеті жылдан астам жоғалып кеткені туралы арыз берілуіне байланысты жария хабарландыру жасау рәсімі орындалғаннан кейін ешқандай мәлімет түспегені осы қаулымен расталады. Жоғарыда баяндалғанға байланысты мынадай қаулы шығарылады: жоғалған Дзюмпэй Ники өлген деп есептелсiн.

	1962 жылғы 5 қазан,

	Азаматтық сот.

	Судьяның қолы.



	https://t.me/kzkitap





Notes


	[←1]

жалон үйіндегі есік орнына да қолданылатын жылжымалы қалқи бұдан былайғы түсініктемелер аудармашынікі.





[←2]

ағаштан жасалатын аяқ киім





[←3]

пикап — шағын қорапты машина





[←4]

бір орындык спорттық қондырғы





[←5]

Лига. Бұл жерде бүкіл жапондық қараңғы кауымдастықтарға көмек лигасы туралы сөз болып отыр. 1858 жылдан соң парилер кастасы (ЭТА) ресми түрде жойылды. Бірақ шын мәнінде күні бүгінге дейін өмір сүріп келеді. Ауыл тұрғындары осы ЭТА кастасына жатады.





[←6]

Оби ені 30-40 см-лік матадан жасалатын әйелдердін бел орамалы.





[←7]

Қайтпас жолға билет алдым, оралуға билет жок, уоу, уоу, уоу...





