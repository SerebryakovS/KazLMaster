	Жəмлиқа Шалұлы

	Сүмбіле





	Əңгімелер





	Моңголиядан келіп атажұртта көз жұмған қаламгері Ж.Шалұлының бұл жинағына оның əр кезеңде жазылған бір топ əңгімесі топтастырылған. Жазушы қаламынан туған көркем дүниелер өзіндік даралығымен құнды. Кітап қалың оқырманға арналады.





СҮМБІЛЕ ЖҰЛДЫЗЫ




	Біз дос болып алдық. Енді аға-інідей сырласамыз. Ол күніне қанша ақша табатынын, өлеңді қалай айтып тыңдаушылардың көңілін қалай аулайтынын тəптіштей баяндап, ал үйдегі «құлдарының» қылығын тіпті нəрлеп, тұздықтап əңгімелегенде ішек-сілеңді қатырады. Ер жеткен, ақыл ойы толған адамдай сөйлегенде өзіне елтіп əкететін.

	Бүгін де екеуміз келе жатқанбыз. Жұлдыз жымыңдаған түн екен. Мен оған таңқалғандай қарап:

	– Осы сенімен танысқалы біраз уақыт өтті. Басқаға еліктеп, «əнші бала» деймін де жүремін. Сонда сенің шын атың кім? – деп сұрадым. Ол бұл сөзіме қуанды білем, айлы түнгі аспанға қарап тұрып:

	– Менің атым Сүмбіле, – деді.

	– Мұндай атты естімеппін. Сүмбіле деген жердің аты ма, əлде батыр ердің аты ма?

	– Сіз білмеуші ме едіңіз. Қараңызшы анау аспанның көкжиегіндегі ең жарық, ең ашық сары үлкен жұлдызды.

	– Барлығы жарқыраған жұлдыз, қайсысы деп білем?

	– Білмесеңіз анау қарауытып тұрған таудың үшінші шоқысының дəл үстіндегісі.

	– Көрдім, көрдім. Шынында басқасынан үлкен, жарық жұлдыз екен.

	– Менің əкем осы жұлдызды үнемі көрсететін. Анау – Сүмбіле, сен осы жұлдыздай жарқырап жүруің керек деп... сол жұлдыздың атын соған бола қойған деп... əңгімесі басқаша елестеп, қиялдан туған бірдеңедей сезілсе де, мен оның айтқанына Құдайдай сендім...

	...Базарға барған сайын мазам кетеді. Көз жауын алған көп дүниеден ала алмағаным емес, «ахау арман, өтіп барады жалған» деп əн шырқаған заржақ ұлды көріп мазам кетеді. Əн шіркінге берілетіні сонша, бұл кішкентай ұлға өзім сіңіп, өзім айтып тұрғандай сезінемін.

	Ерсілі-қарсылы өткендер алдына қойған қағаз қобдишаға түйе боталағандай уақытта бес-ондық бақыр лақтырып мүсіркейтінін ғана көреміз. Дауысы күміс қоңыраудың, əлде мұз өркеш таудың ақ ерке тасбұлақ суының сарынындай күшті, екпінді. Тыңдаушылар бұл табиғи дауыстың тұнығына сүйсінеді. Ендігі бір келеңсізі – күні бойы бас көтеріп, басқаға бір қарасышы! Ол жоқ. Қандай бір құдіретттің сиқырымен əн шырқатып қойған құмандай қара тас десең болғаны. Бірақ, бір рет маған нақты көріп қалу мүмкіншілігі туған. Базар тарар кезде жүз теңгелік алдына тастап едім, ол жалт қарады. Мен тесіле қалдым. Мүмкін мұндай ақшаны ешкім бермеген шығар. Менің бергенім ұсақ, майда теңгелік сары мыстардың ішінде толған айдай дөңгеленіп, ерекше жарқырап жатты.

	Ал, əнші баланың өң əлпетінен нұр жауып, күлімдеп тұр екен. Мен оның əншілігін емес, көзқарасы мен ойлы пішініне қарап, «ерте есейген бала» деп ойладым да, бұрылып кете бердім.

	...Бүгін қыркүйек айының ортасы. Тоңғақ адамдар қыстың киімін кие бастапты. Базардың ортасындағы алаңқайдағы əнші «торғай» мұны елер емес, сайрап отыр. Алдындағы қағаз қобдишаның іші тіпті сұйық.

	Маған тағы ой түсті. «Мына бейшара бала əн салып, қаннен қаперсіз отыр, күндізгі тірлігі осы. Түнде жұлдыз дірілдеп, ай жаураған аспанды жамылып, кез келген шұңқырға жантая кететін шығар. Баспана, əке-шеше дегенді ұмытқан жан ғой тегі. Енді күздің қара суығы бітіп, қыс ызғары қыса бастады. Сонда мұның күні не болмақ? Жағдайын білейінші. Мен де жетім өскем. Көмегім тиер».

	Қараңғылық түсті. Базардағы адамдар сиреп, дүңгіршектер жабыла бастады. Əнші бала енді көптен қайыр болмасын сезініп, тапқан тиын тебенін санады. Көз қырымен алыстан бақылап тұрмын. Бір күлімсіреп алды. Аз таптым деп налып, көп таптым деп тасып тұрғаны білінбейді. Тоқмейіл, əн салып, сұрау сұраған баланың мінезі емес, өзінен өзі мəз. Содан ауыл шетіне қарай беттеді. Мен еріп отырдым. Сайдың кішкентай ағаш көпірінен өтті де солға бұрылды. «Осы маңды паналайды екен» дегенде арқамнан суық тер бұрқ еткендей. Жіңішке судың бойында тал-терек өседі. Ыңғыл-жыңғылы болмаса да құйттай баланы жасыратын шұқанақ, шұңқыр баршылық. Мұнда күндіз сенделген алқаштар көп. Жаз бен күзде қыз жігіттің ойнағы. Ал, түнгі күзетшісі мынау екен ғой, – дедім ішімнен.

	Менің ойым дəл келмеді. Əнші бала жыра-жылғаны қуалай отырып, əжептеуір жер жүрді де, үлкен алаңқайды таңдап салған сіріңкенің қорабындай тамға кіріп кетті. Заманында талғамы зор біреу жер таңдап, салтанатпен салғызған болу керек. Терезелері жарқырап тұр. Жалғыз болар деген ойым ада-күде болғаны сол еді, сыңғырлаған əйел адамның дауысы естілмесі бар ма?! Тіпті ғажап. Бір таңқаларлық іс, ол əнші баланы қарсы алған жоқ. Ауыз бөлмесіне кірген бойы өзіне шақ келетін кішкентай орындыққа жайбарақат отыра кетті де, жаңағы дауысқа құлақ түріп, күлімсіреді. Дала қараңғы болғандықтан пердесіз терезеден емін-еркін қарап тұрмын. Екі бөлме көзге тізгендей тұтас көрінеді. Төргі бөлме жайнап тұр. Үлкен диван төсек, шифонер, екі есікті айна, алқа бұйымдар жарық сəуле шашып жылтырайды. Бөлменің қақ ортасында бұрынғы заманның қара ырғай үстел үстінде арақ-шарап, тағамның түр-түрі самсап тұр. Ал, ана үлкен төсекте... Түрі таныс, осы ауданның сылқымдарының бірі керіліп жатыр. Сұңғақ бойлы, аққұба, көбелек көз келіншек.

	«Бұл неге жалғыз күледі, жынданып кеткен шығар» деп ойладым да тағы тінте қарадым. Сөйтсем оған кенедей жабысып, кірпігі сұйық сары, мұрны имек, шот маңдай біреу, шүңірейген көзі жылтырап жатыр. Еленер еленбестей біреу көрінеді. Ойымды екеуінің əңгімесі кенет бұзды.

	– Əлгі заржағың келгендей болды ғой?

	– Иə

	– Бүгін қанша тапты екен?

	– Ертеңге азық болатын бірдеңе бар шығар!

	Осы мезетте əнші тауып əкелген неше сомын төргі бөлменің есігіне тақау тұрған тақтайдың үстіне қойды да, өзіне қойған суық кеспенің дəмін татып, ішкен жоқ, ары итере салды. Сосын сыртқы киімін шешіп, екі қолын желкесіне қойды да, бір аяғын бір тізесіне артып үйдің адырына телміре қарап жата кетті. Көзі ойлы болса да, қаннен-қаперсіз.

	Келіншек осы кезді тосып жатқандай көрпесінің бір шетін айқара ашып, аппақ сазандай санын жарқ еткізді де, күні бойы сайрандаған төсегінен ұшып түрегелді. Үстінде лыпасы жоқ түнгі көйлегінің етегін төмен түсіріп, ауыз бөлменің есігін ашты. Дайындап қойған теңгені іліп алғаны сол еді, өңі бозарып кеткенін байқадым.

	– Тапқаның осы ма?

	– Иə тəтешке!

	– Өтірік соқпа, тамақ алып іштің бе?

	– Иə, тəтешке!

	– Хм... Бүйте берсең үйден қуып жіберем!

	– Қуа алмайсың, бұл менің үйім ғой, Тəтешке!

	– Не?

	– Бұл менің үйім, Тəтешке!

	Əнші бала оны мазақ еткендей, жігерленіп алған, тіпті басын көтеріп алды. Мен ішімнен «дұрыс» деймін аузымды жыбырлатып.

	– Бүйте берсең құртып жіберем, ертең ертесімен кетесің, ұйықта!

	– Ертең бармаймын, тəтешка!

	– Неге?

	– Тамағым суықта қарлығып қалды.

	– Қарлықпақ тұрмақ бітіп қалсын, барасың!

	– Өлең айта алмасам маған ақшаны кім береді.

	– Жерден шұқып тапсаң да, тау-ып, əке-е-ел!

	Мен баланың қылығына қайран қалып, сүйсінгендей болдым.

	Ешкімге тəуелді емес, емін-еркін.

	Əйел тарыққандай бетін тыржың-быржың еткізді де бөлмесіне кіріп кетті. Оны тағатсыздана күтіп жатқан əлгі құрбақадай жабысқан мырза өзіне лып еткізіп тартып еді:

	– Қойшы, жалықтым сенен! – деді əлгі келіншек.

	***

	Біз əлі келе жатырмыз. Əңгіме жалғасуда.

	– Балақай, осы маңайда сатылатын үй бар ма екен, білмейсің бе?

	– Білмеймін!

	– Анау тұрған үй кімдікі?

	Ол маған көңілді, əлі сергек сеніммен қарады.

	– Менің үйім, ағашка!

	– Сен əлі кішкентайсың ғой. Мұндай үлкен үйдің қажеті не саған? Ержеткенде əдемі үйлі боласың.

	– Маған үйім керек, ағай, қайдағыны сұрап мазаламаңызшы!

	– Сонша сенің үйің не, патшаның сарайы ма?.. Ол түтігіп кеткендей болды:

	– Əкем өлер алдында айтқан. «Мұнда өзің тудың. Əжең мен атаң да осында өмір сүрген, одан бізге қалдырған. Сен біздің əулеттен жалғызсың. Енді жалғыз қалып барасың. Мына отырған үйің сенің қара шаңырағың... осыған сен иесің, ешкімге берме» деп...

	– Əкең саған өсиет айтқан екен ғой?

	– Иə, айтқан.

	– Онда не тұр, енді сатып жібер, саған ақша керек! Сонда барлығы табылады.

	– Мен барлығын тауып жүрмін, ағай!

	– Кəзір де тауып жүрсің бе?

	– Иə

	– Рас па?

	– Рас!

	– Жарайсың, ол ақшаны сонда қайтесің?

	– Осы үйдің «қарауыл, жалшыларына» беріп жүрмін.

	– Күнде бересің бе?

	– Иə.

	– Қаншаға дейін бересің?

	– Дəу болғанша беремін!

	– Ха-ха-аха... Сонда саған күнде беріп тұратын ақша табыла ма?

	– Табылады, сіз де беріп жүрсіз ғой! Мен не дерімді білмей сасып қалдым.

	– Қайдағыны қозғаппыз ғой. Енді жетер. Сау бол, інішек!

	– Сау болыңыз!

	Мен өз жолыммен аяңдап, ол өз үйіне баратын жолмен қоянша секіріп бара жатты. Оның базарда салатын қасіретті қайғылы əніне тіке қайшы өз əні бар екен. Ол əн жүрекке жылы тиетін əн. Мен мазаланбай ұйып тыңдап бара жаттым. Сүмбіле жұлдызы жарқыраған көкке көз тігіп!..





АРУЛАНУ


	(əңгіме)



	Талшық-талшығы күмістей жарқырап, иегінен төмен қарай төгіле түскен қаба сақалы бар, қою кірпігі мен мұрты да аппақ қыраудай шал көшені бойлап келе жатыр. Сырықтай денесі арық, жүрісі ширақ. Кездескеннің барлығы қолын кеудесіне алып, бас иіп сəлем береді.

	Ақсақалдың отыратын жері – үйдің төрі, айтатыны – бата, оқитыны – Құран. Осы бір үлкен ауылдың абызы, құт-берекенің ұйытқысы, нақ Құдайдың құлы, Мұхамбеттің үмметі.

	Адам тоқсан жас жасап осындай өмір сүрсе, не арман бар. Өзінің тұрғыластары тұтастай жарық дүниеден өтті. Соңғысы осыдан екі күн бұрын көз жұмған. Бүгін сол марқұмды соңғы сапарға шығарып салу үшін келе жатқаны осы. Тұрғылас марқұмның аты Зəмзəм еді. Екеуі өмір бойы егіз қозыдай бірге өскен, бірге қартайып, біте қайнасқан, жұбын жазбаған. Сол Зəмзəм шал кенеттен ауырып-сырқамай, отырған жерінде көз жұмған-ды. Марқұмның өмірінің барлық болмысы сарқылған шығар.

	Өлімге жиналған қауым Керей ақсақалды қақ жарылып қарсы алды. Адам мұндай көп болар ма, жер қайысады. Екі күн ішінде алыс-жақындағы бала-шаға, туыс-туған, немере-жиен, шөбере-шөпшегіне дейін жиналған еді.

	Керей ақсақал досының жаназасын өзі шығарды. Артында сап түзеген жүздеген кісі марқұмның соңғысына ұйып, Алладан рақым тіледі. Жарық дүниеден соңғы күні аттану неткен қайғылы. Өмір деген көзді ашып-жұмғанша дейтіндері осыдан шығар. Мəйітті алып шыққанда бүкіл ауылды күңіренткен жоқтау ет жүректі адамды егілтіп елжіретті.

	Жарықтан көшіп қараңғыға, жердің үстінен астыға түсетін бұл пəнидің заңына кім көнбес. Шалдардың «бала-шағадан бір уыс топырақ бұйырса болды» дейтіні орындалды. Енді басқалармен бүйрек түйістіріп, қабырғаласып жатады. Олармен өмірбақи кездескені бар, кездеспегені бар. Бірақ тірілерінің көңілінде бір-бір зəулім ескерткіш болып қалған шығар. Тірісінде айтысып-тартысып, күлісіп-жыласып, сүйісіп-күйіскен пенделерге ең соңында бұйырғанын қарашы, осы жалғыз құлаш жер. Қара жер барлығын жұтпаса күн мəңгі жарқырамас еді!

	Марқұмды жайлы жеріне жайғастырып келген адамдар ас-суына отырысымен, күңірентіп құран оқыды. Керей ақсақал бастады, басқалары бірінен соң бірі жалғастырып жатыр. Мұны байқап отырған қария «Аллаға тəуба, мыналар біздің аяғымызды басып қалыпты. Ана отырған Жəркен менен мүшел жас кіші, одан төмендегілер біркелкі болса да барлығы Алланың сөзіне ұйып, тəлімін алғандар. Мен мұндай кезімде қандай едім. Астапыралла, оны ойламайыншы. Ойласам зəрем ұшып, қиямет күні көретінімді қазір көргендей боламын. Иə, сол соңғы оқиға болған күні менің ұлдарымның қасында осы Зəмзəм ғана болған. Бұл дүниедегі жалғыз куəгер. Енді міне ол да кетті. Енді Алла ғана куə. Сондықтан менің ол кінəм кешірілмес. Істеген сол кінəм үшін кəрі жүрек өмір бойы зар жылады».

	Ол көптің ішінде əрең тыныс алып, сүйек-сүйегі ырсиған қаңқа кеудесін көйлегінің сыртынан ақырын сипалап біраз отырды. Содан дастарқанның батасын қайырып тұра берді...

	...Осыдан тура қырық жыл бұрын ол елуде еді. Ажарын бермеген, қою қара қасты, кең маңдайлы, көзі өткір, денесі толық болатұғын. Бетінен қайтпайтын, тілін тартпайтын. Ұл десе ұл, қыз десе қызы бар. Ерте үйленгендіктен олар едел-жедел ер жетті. Отаулары төңірегінде. Ауылды жер болғандықтан кім келіп, кім кетіп, не болып жатқаны əп-сəтте жұртқа тарайды. Сондықтан Керей атышулы. «Ана жерде, мына жерде жүр, пəленшенің үйінде, пəленбай жерде жатыр, анаған тиісіпті, мынаған тілін тигізіпті» десіп, үлкенді де, кішіні де ит пен баланы да шулатқан біреу. Анда-санда есі кіргенде Керей ойлайды: «Шіркін, үлкен қалада тусамшы, аюдай ақырып, барыстай шақырсам да ешкім білмес. Мұнда құрша жорғалап, құмырсқадай қыбырласам да білініп қоям. Менде осы елдің не əкесінің басы бар. Артымнан күңкілдейді де жүреді. Таптым, іштім. Кеше əне бір үйде, жə, оны қойшы, ондай-ондай бола береді. Қатын-бала қайтер дейсің, білекті де біледі, тілекті де біледі. Бір-ақ рет сүретін бұл өмірді шайқап, шалқып өткізу керек, қайта тумайсың. Осы менде дос-жаран не деген көп. Есіктен шықсам тесікке кіріп кетем. Той думан өзінен өзі басталады. Артқы неше күн ішкенімді білмеймін. Бүгін бастасам енді солай жалғасатын шығар. Қазір бас сынып барады». Ол осылай ойлап жатты да түрегелді. Бұл сəтті күтіп тұрғандай еңгезердей үш ұлы сау ете қалды. Əкелік намысы ма, əлде, бір түлен түртті ме, зекіп қуып шыққысы келді. Қастарында Зəмзəм тұр.

	– Əкеңнің басын жазғалы келдіңдер ме?

	– Жоқ!

	– Енді не, көргелі келдіңдер ме?

	– Жоқ!

	– Онда өлтірткелі келдіңдер ме?

	– Иə, сіз бізді өлтіріп келдіңіз!

	– Оттапсыңдар!

	– Сізде күнде ішетін ақшаңыз көп, біз де ішейік. Ақша бар.

	Керей енді байқады. Үшеуінен арақ иісі мүңкіп тұр. Абыржып, сасқалақтағанынан ба, есі əп-сəтте дұп-дұрыс, басы тұп-тұнық бола кетті. Қаршадайынан бірге өскен Зəмзəм мұны естігені тіпті қинады. Бұрын арақ татпайтын ұлдарының көздері қызарып, маңдайының қатпарлары түйіліп, жұдырықтары шоқпардай болып көрінді. Үлкен ұлы:

	– Енді төртеуміз бірдей болайық. Бізде сақал, мұрт жоқ, сізде бар. Ол жараспайды бірге жүргенде.

	Осы сəтті тосып тұрғандай кенже ұлы қайшыны жарқ еткізді де, абайсыз тұрған əкесінің сəндеп қойған қаба сақалын қырқып-қырқып алды. Керейден үн шықпады. Үш ұлы «енді бірдей болдық» деп есіктен шығып бара жатқаны есінде.

	...Ол үйінен шыға алмай қалды. Ел-жұрт, сұрағандарға «қаладағы бір туысы науқас. Соның хал-жағдайын білуге кетті» – десті үйдегілер.

	Көп күннен кейін ол көшеге шықты. Бұрынғы достары «мынау мəдениетті жерге барып, сақал-мұртын шаштаразға мінетіп-күзетіп келіпті. Енді осыны жуайық» деді. Керей үндемеді. «Мынаның тілін қаланың қатындары сорып қойғаннан сау ма! Əлгі кинодағы құсап, жүз грамм жұтқызып жіберші, сайрап шыға келсін» десті бірін-бірі кеу-кеулеп. Керей жайбарақат күлімсіреп тұрды. Бұрынғыдай шиша көрсе көзі шырадай жанатыны жоқ. Содан:

	– Енді мен сендерді басқаша сайратайын, андағыңды берші, – деді.

	– Бəсе, жалғыз ішіп қойма!

	Ол қолына алған арақты өздері үстел жасап алған үлкен ақ жартасқа ұрып, тарс еткізді. Қалталарын сілкіп алғаны келмеске кеткенін көрген олар көздері қарауытып, сілекейлері шұбырғандай болып «мынау жынданған екеннен» басқа ештеңе айта алмай сілейіп тұрысып қалды. Керей:

	– Енді маған жолаушы болмаңдар! – деді де үйіне тартты, бұрылып қараған да жоқ.

	Бір күні əлгі ескі досының бірі Ерсін «берсе ақша, бермесе сонау күні шағып тастаған арағымды сұрайын» деп үйіне кіріп барды. Ешкім жоқ сияқты. Төргі бөлменің есігін ашып еді, біреу күңіреніп намаз оқып жатыр. Сенер сенбесін білмей біраз тұрды. Дауысы күшті, əуенді екен. Өзі ішіп алып, иісі мүңкіп тұрғандықтан сескеніп те қалды. Сыртынан қараса Керей, дауысын тыңдаса ол емес сияқты. Бірақ, таныды. Иығынан тартып қалды. Жерге шегедей қағылған ол қозғалар емес. Шыға жөнелді. Мұндай да болады екен-ау. Аза бойы қаза болды.

	Ертеңінде осы оқиға ауылға тұтастай тараған. «Үйден шықпайтын болғаны осы екен. Құранды кім жаттатты? Оны қайдан тапты? Мынау партия мен өкіметтің саясатына тіпті қайшы. Енді дін тарататын болды. Құдай деген жоқ. Бар болса көзге көрсетіңдерші. Бұл намаз оқып нені өзгертпекші. Ескіні көксеген есек дəме. Əлде мұның миын шатастырып, ойын өзгерткен бақсы-балгер бар ма екен?» десіп, ол Керейдің бұл қылығын сан-саққа жүгіртті. Бұдан кейін қаншама оқиға болды. əйтеу түрмеге жабылған жоқ. Барлығына төзді. Ал, үш ұлының не істегенін бүгінгі күнге дейін ешкім білмейді. Олар да өмірінде басқаға ауыз ашып көрген емес.

	...Зəмзəм ақсақалдың соңғы сапарға аттандырып, асына қатысқандар «енді тойға келейік» десіп тарқай бастады. Керей қарт айналсоқтап кете алмай отыр. Əзірше бас құлақ болып, бала-шағасына басу айтып, алыс-жақыннан үзілмей келіп жатқандарға аят оқып беру керек. Өзі де бір түрлі. Көңілі де құлазып, бұл дүниеде жалғыз қалғандай. Кемпірі Зылиха марқұм болғанда тақ осындай күй кешіп еді. Енді тұрғыласы да жоқ, жалғыздан жалғыз қақшиып қалды.

	Кешкі намаз таяды. Адамдардың да аяғы сабырсыды. Осыны ойлап Зəмзəмнің үлкен ұлына:

	– Балам, мен үйге қайтайын, ендігі көш басшы өзіңсің. Бұл пəниге кімдер келіп, кім кетпейді. Келешектің барлық ауыртпалығы өзіңде. Мен келіп-кетіп тұрармын. Марқұмға жатсам-тұрсам оқығанымды арнаймын.

	Ол үйіне қарай беттеді. Көп адам артынан қарап тұр.

	– Əкемнің жалғыз ағасындай болған адам ғой, жарықтық! Біздің енді пана тұтарымыз осы кісі. Өмірбақи Құдай жолын қуған адам ғой!..

	Кім екені белгісіз енді біреуі:

	– Бұл жарықтық нақ өзін-өзі арулаған адам, – деп қойды. Керей шал жүрегі шымыр еткендей болғанын сезіп:

	– Астапыралла, менен күнəһар адам жоқ! – деді күбірлеп.





КҮЙТТІ ЕР


	(новелла)



	Ол таныс есікке тақап келді. Кəрі жүрегін дүр сілкіндірген жүрегі екпіндетіп ентелетіп барады. Бұл есіктің ар жағында не істемеді, екеуара талай ажарланып, арындап айқасқан. Ентіктерін басқан. Оның сүзілген тұманды қара көзі, төңкераяқтай екі емшегі, қалай құшып қалай құшақтаса да балықтай сусып шығып денені мың орап тандыратынын неге ұмытсын. Тілі балдай, тəні жалындай құрғыр ғой, шіркіннің!

	Қапсилан бұл аруға жіпсіз байланғаны туралы о сылай сүйсіне ойлауға құштар. Туадан əйелге салымды, жалғыз бұл еме с тəйірі, талайы бар. Олар түр-түсімен, қылық-мінездерімен есінен шығып көрген емес. Ал, өзіне Құдайдан бұйыртқан некеле сі қарапайым əйел. Боянып, таранбайды, ымымен жүгіреді. Ерінің қылығын білсе де білмегенсиді. Жас кезінде, топ ши түбінде қауызын жарып, сөлін сорғандықтан ба, білмейді, е сінде еміс-еміс, жалпақ жұртқа жар салмай бастары біріккен.

	Одан бері талай заман өтіпті. Жас ұлғайды. Ұл-қыздары өз орнын тапты. Бұл арада қаншамасы қармағына ілікпеді. Іліп алу қиын емес. Тілі майда мінезі жібек, көзі қадалса, қолы тисе болды, майдай ерітіп жүре береді. Тояттап болған соң осы бір бейшара қыз-келіншектердің дəрменсіздігін табалап, өзінің ерекше өнеріне тəнті болып, ойға шомуға құштар. Көңілі тасып, көкірегі масайрайды.

	Бүгін келіп тұрған келіншектің осал жерін тағы тапқан. Кейбіреулерге ұқсап жұмбақтап жатпайды. Турасын бүйіріңе соғып айтады. Ол ақша. Ақша көрсе періште жолдан таяды емес пе! Шүкіршілік, қалтасы қалың болмаса да балықша тулаған бал денені бір емес талай құшуға жетерлік. Өзіне сенбесе де осыған сенеді. Өйткені, жуық арада шет елге барып келген. Сондағы бір бай қазақ туысына өзіменен доллар жіберген. Өлермендігін айтып «қарағым, сендер жақта жағдай қиын. Естіп жатырмыз. Туысым қарапайым шаруа адамы, қайсар азамат. Мұндай қиын кезеңде сағы сынбасын жəне балалы-шағалы еді. Саған аманат еттім. Аманатқа қиянат жасамассың. Сөзің де, жүзің де салауатты екен. Туысқұмар екенсің» – деп мадақтаған.

	Қуанғанда ол мырзаның айтқан сөзінің соңы естілмей сол жерде қалды. Аспаннан түскендей артық олжа екінің бірінің алақанына түсе бермейді. Міне, сол доллар. Арулардан өз ақшасын аяп көрмегенде, өзгенің ақшасын аясын ба! Үйіне түйір дəн, бір нан да əкелмейтін. Ондай майда-шүйде қатынның ісі, мынау еркектің ісі…

	Қоңырауды басты. Жүрегіне жылы-жылы тамшы тамып-тамып өткендей жұп-жұмсақ, жылдам да емес, баяу да емес бір сыбдыр қалқып келе жатты. Жұмыр денесі, былқылдаған ерке бөксесі, жарқ-жұрқ еткен ақ балтыры елестеп кетті.

	– Кім екен?

	– Мен ғой саям, есігіңді аш…

	…Дəулет ойланып келеді. «Бұл түпкіштен несін берді екен. Қайда кім барын тіміскілеп өзі тауып алды ғой тегі. Сондайда алыстағы аңқылдаған ағайынды сиқырлап алған. Бұл бауырлап емес, екі аяғымен ысқырығын білдірмей жүретін шұбар жылан!» Ойы ойға ұласты. «Ұялмаған бұйырмағанды жейді. Берсе қолдан, бермесе жолдан тартып алады» Бұл Қапсилан сондай болғандықтан ғалым деген əжептəуір атақ алған. Əлгі қыз-келіншектерді өзіне қалай тартса, шен-шекпенді, атақ-абыройлыны солай тартады. Бірақ, бұл абырой-атағы ғылым-біліммен емес, қатын-қалашты қаюмен көпшіліктің көзіне түсті. Ол осындай жұмысқа кіріскенде өзінен өзі шабыттанып, шарқ ұрып, кəрленіп, қаһарланып, ызбарланып, зəрленіп, жұлқынып, долданып тұрып кіріседі. Мұндайға кім төтеп береді дейсің. Біреуі болмаса біреуі, бірде болмаса бірде қақпанына түседі, қыңсылап қапаланып қалады. Өзі жеңеді де жүре береді…

	«Ноқай… Ноқай адам…»

	…Ол қоңырауды басты. Ұзамай тыпырлап біреу келе жатты. Жүрісі шідерлеулі аттікіндей тыпыр-тыпыр. Есік ашқан Қапсиланның өзі екен. Оң қолтығына бірдеңе тығып алғандай қолын созбастан амандасты. Қушық маңдайы жіпсіп тұр екен. Шаршауын шығарып, шəй сораптап отырған тəрізді. Əжімге айғыздалған сопақтау бетіндегі əлі де тоқтамай орғып тұратын екі көзі кенеттен байыптылық танытты да:

	– Саям, амансыңдар ма? Əлгі кім, кім əлгі, кімдер аман ба? Иə, иə, Саям, не жаңалық? – деді өзінің де өзгенің де аты аузына түспегенін Дəулет сезсе де:

	– Шүкіршілік барлығы аман ! – деді.

	Бөлмесіне кіргеннен кейін де, кейіп отырған кескін танытып күрсінді. Дəулет таңырқай қарап еді, оны да сезе қойды, солай сездіре алғанына іштей қуанып:

	– Саям, жəй жүрсің бе? – деді.

	– Елдегі Тоқтар ағамды білесіз ғой. Сол кісі қайта-қайта телефон шалды. Шеттегі бір туысы сізден азғантай қаражат жібергенін екі ай бұрын өзіне хабарлапты. Соны алып жіберші, қажет болып жатыр еді деген. Соған бола келдім.

	– Солай, Саям, солай. Оны мен Жекейден беріп қоя берген едім… Жекей… Əлгі… əлгі,– деді міз бақпастан.

	Оның сөзіне Дəулеттің жүрегі зырқ етті. Құдайым-ау! Не дерсің. Осыдан екі күн бұрын аймаққа бет алған ұшақ апатында өмірі қиылған талай адамның ішінде елі, жері мақтан еткен періште көңілді Жекең де бар еді. Соған ел болып бүгін аза тұтып жатыр еді ғой!





АЛҒАШҚЫ АДАМ




	Жаңа шыққан күндей шуақтанып толып тұрған Болд қарттың көкірегі əп-сəтте түндей түнере қалды. Елу неше жылғы қарапайым тірлігі өз заңымен ілгерілеп, қаншама дүние санадан өшсе, соншама қызыққа кенелгені қайда! Бірақ… Бір құдірет бəрін қолымен қиюластыра салғандай, дəл осылай қуаныштың қызуы мен қайғының мұңына жүрегін тосқан сəті əсте жоқ еді. Айтса адам сенер ме! Жан дүниесі жауын алдындағы бұлттай аласапыранға айналды. Ал «белсенді Болд «гавьяат» болыпты!» – деп Налайхан шахтерларының түгел дүрлігіп жатқаны анау!

	Бұл туралы шала-шарпы естіп, анық-қанығын айыра алмай алаңдап отырғанда, ала таңнан-ақ сау ете түсті, əлгілер. Əйелі мен бала-шағасы оны-мұнысын реттеп əбігер үстінде болатын.

	«Ардагердің алғашқы таңы» деген фоторепортаж түсіремін деп газет тілшісі де есік қақты. Болдекеңнің көңілі дəл сол сəтте шынында да шалқыңқы болатын. Байыздап отырып бір кесе шай да іше алмады, келгендердің қошаметін қабылдаудан қолы да босаған жоқ. Ұзақ жылдар бойы күрек ұстаған оның балуан қолының қуатын да, жылуын да бəрі анық сезініп жатқандай.

	Адамдар шұбап келіп абыр-сабыр… Сүйіп те, сүйгізіп те жүр… Фотоаппараттың өткір сəулесі жиі-жиі жарқ та жұрқ! Бір кезде əлгі тілші:

	– Мына бурыл сақалды шал да сіздің шəкіртіңіз бе? – деді, таңдана əрі қуана, – «Ұстазым, ұстазым» деп бой бермейді ғой.

	– Ə, сақалы сəні ғана, əйтпесе менің шəкіртім екені рас, – деді Болд күліп.

	– Болдеке, онда сіздің де ұстазыңыз бар ма? Болса үшеуіңіздің суреттеріңізді бір алсам… керемет құнды дүние болар еді.

	– Болғанда қандай! Сөзге сараң, жасы сексеннен асқан Дəуіт деген бір қазақ бар. Кəрі атандай алшаң басып қазір-ақ кіріп келер, əуелі, – деді Болд.

	Бұлай деп айтуын айтқанымен өзіне бір түрлі тосын, қызық сезілді. Себебі, іштей ойлағаны болмаса, сол бір оқиғадан соң, бүгінге дейін «ұстазым» деп ауызға алып көрмеген. Қаншама жыл өткенін де тап басып айтуы қиын.

	Осы мезет, Болдты «ұстазым» деп тұрған шалдың өңі құбылып, қуарған шүберектей оңып шыға келген. Бұған таңданған Болд ойына келгенін ірікпей айтып, нені де болса сұрап қалатын əдетімен:

	– Сақит-ау, көмірге басылып жатқанда да бұлай өңіңнің оңғанын көрмеп ем, – деді, шыдамай, – əлде бір жеріңіз ауырып тұр ма?

	Тілшіге, сонан соң айналасындағыларға шола бір қараған Сақит:

	– Сіздің ұстазыңыз… Жарықтық өткен түні өмірден қайтты. Абырой-атаққа ие болғаныңызды ол кісіге айтып үлгере алмай қалдық, – деді. – Мынандай маңдай жарылған қуаныш үстінде естіртуге дəтім бармай, əлгінде айта алмадым сізге.

	– Е, өмір деген осы да!

	Болдтың кеудесі қысылып, жүрегі су құйған оттай суынып, бір түрлі болып кетті.

	– Айтпайсың ба əлгінде-ақ! Осы жасқа келгенше басыңа ақыл қонбаған пенде ме едің, сен де! – деді де тұқырайып үнсіз қалды. Көмір күлі сіңіп қара барқындаған бет-жүзінде тек қана отты қара көздері жарқырап тұратынын, кең кеуделі шықшыт еттері бұлтылдай ойнап сөйлейтін Дəуіт деген қазақ шалы мұның көзіне жас күніндегідей елестеген. Бұл қартты есіне алса-ақ болды қазіргі қартайған кейпі емес, жалынды жас кезіндегі қатал да тұнжыр сөзі көз алдына келеді. Өйтпей де қайтсін-ау, Дəуіт қартпен сабақтас өмірінің бір кезеңі, жастық шағының хикаялары сол бір кездің еншісінде. Зердесіне мəңгі қонақтап қалған ол тарихты қолымен ұстап, көзбен көруге болмайды. Содан да болар, бұлардың арасындағы сырды өздерінен басқа ешкім де білмейді.

	«Дəуіт шалдан енді маған не қалды?». Өкінішке өртене отырып осылай ойлады Болд. «Ұстазым»дегенді ашық айтпаса да санасында сақтап келген екен.

	Жүректің терең түкпіріне мəңгі орныққан басқа бір тарих та жадында қалыпты. Тағы да өзіне тəлімгер ұстаз болғаннан бір жыл өткенде «ударник» атағын алып сонда əрең деп түсірткен бір-ақ дана фотосы бар. Сол суретті алдырғанда бұлардың өз арасында қандай əңгіме болғаны да ап-анық есінде сайрап тұр.

	– Сіз бүгін неге сурет алдыруға соншалықты құштар бола қалғансыз, ə?

	– Е, немене мен бұрын құлықсыз болып па екем?

	– Солай, осыдан бұрын қаладан келген кісі сіздің суретіңізді алмақ болғанда сіз не деп қуып жіберіп едіңіз. Біз сонда аң-таң болғамыз. Не дегеніңіз есіңізде ме? «Мен дінім мұсылман, қазақ адаммын. Алла тағала үстімізден қарап тұрады. Екі иығыма екі періште, менің сауабым мен күнəмді жазып отырады. Сүгірет тарттырған адамның жарты жаны сол сүгіретке көшеді, өйтіп күнəмді көбейтіп о дүниеге барғанда жарымжан, кем-кетік бола алмаймын. Жұмысымды істеп, дəм-тұзымды тауып, Тəңірдің жазған жолымен алаңсыз жүре бергенім абзал» демеп пе едіңіз?

	Осындай əңгіме туындаған сол шақта Дəуіт дегенің шынында қандайлық адам еді?! Ол да ап-анық.

	Елдің бəрі Дəуітті бейне көрменің дүниесіндей-ақ қызықтайтын. Адамның ішкі ой-сезімі жанарында тұнып тұратыны бар емес пе. Соны жақсы сезінетін Дəуіт көптің көзі өзіне түссе шамырқанып шыға келетін. Ал, өзі басқаның көзіне тура қараудан қаймығатын. Зəудеғалам жанары біреуге түсе қалса тұла бойы ысып-суып, «мына кəпір қайтер екен, олар көп, мен жалғыз, қарсы сөйлесең құрығаның, шыбын жаныңды шыр еткізеді»– деген сезікті ой, күдікке бой алдырады. «Кір, шық, іш, же» секілді жеңіл-желпі сөзден артық тіл де білмейді.

	Жер астында жұмыстан да тым қиын. Тауда туып, таста өскен, таза ауа жұтып, тұнық су ішкен адамның, өз еркімен жат елде жер астына түсіп, көмір дейтін тас қазармын деген осы ғұмырында түсіне де кірген емес.

	Жұмыстан қайтқан соң кіріп-шығар ауыл үй, əйел мен баласынан өзге əңгімелесер адам да жоқ, ішқұса. Мұндағы жұрттың мұны қызықтамасқа шарасы да жоқ. Налайханға алғаш келген жападан-жалғыз қазақ үй осынікі, алғашқы жалғыз қазақ адам да өзі. Бұрын қазақтар деген қиыр бір шетте, тау мен таста өмір сүретін, айбатты да адуын асау адамдар болады деп естігендері болмаса дəл бір жүріп, бірге жұмыс еткен бірі де жоқ. Киіміне дейін бір сотты. Күн мен желге оңып, өңі түскен қара дəйлімбі шапаны бар. Онысы «қайтып қана тоқтатты екен» дерліктей түйе жүнімен астарланған. Оң-солын айырып болмайтын, қолдан тіккен бұзаубас көн етік киеді. Сірə, əбден үйреніп кеткендіктен болар, шыжыған шілдеде елтірі тымақпен жүреді. Онымен қоймай, тымақ ішінен шыт тартып, немесе кестелі тақия киетінін қайтерсің.

	Жақ сүйегі ұзын, қошқар тұмсық, бүйрек бет бұл адамның көздері қыл мойнына бұғанақ түскен асаудың жанарларындай от шашып тұрады. Жадау тірлік, жарлылығына қарамай тұншықтырып өлтірген малдың етін аузына салмайды. Өзі сойған малдың етінен азық алып келеді, бірақ өзгеге татырмайды. Алты ай жаз бойына осы. Бұнысын көрген жолдастары, «Құмалағын санап, табанын жалаған бір қу ғой», – десе, кейбірі, «Кедейліктің кебінін киген, ғұмырында еш адаммен алыс-беріс жасамаған адам болар.

	Шенеп-мінеп қайтесіңдер оны, немене жырғағанынан жат жұрт, жырақ елде қаңғырып жүр дейсің. Онан да жұмысқа өжеттігін айт. Нағыз аю ғой, бұл аю! Су етігін күрп-күрп еткізіп, күрс-күрс адымдағанының өзі керемет!» деседі.

	Онда Дəуіттің шахтаға кіргеніне айдан жаңа асқан кезі еді. Бір күні оның үйіне кіріп-шыққан бригадир Тогтох өз жолдастарына келіп, көрген-білгенін баяндады кеп:

	– Əйелі қырықтар шамасында секілді. Бір ұшы жерге тиген ақ жамылтағы бар, қара қазанға қарыма қариды екен, онысын бүктеп сындырып-сындырып, үлкен орамал жайып соған салып қойды.

	– Ыдыс-аяғы жоқ па екен сонда, ə?

	– Бары бар секілді, бірақ дəстүрі солай болса керек. Сонсоң қоп-қою, күп-күрең дəмді шай құйды. Оны енді шай деуім ағат, кəдімгі тағам десем болғандай. Терлегенде сүйегіңді балқытады.

	– Үйінің іші қандай екен?

	– Төр алдына екі тулақ төсепті. Бір қара жағал абдыра, қайқыбас ағаш төсек тұрды. Айтпақшы бір əдемі қызы бар екен. Қап-қара көздері мөлдіреп тұр, мөлдіреп. Қиылған жіңішке қас, даланың жұпар ауасы мен самал желі аймалаған алма бет пен бидай өң, ұяң да жұмсақ мақпал үн! Əй, бар ғой екінің бірінің еншісіне тəңірім жаза бермейтін бір періште. Жалғыз міні – сол, аяғына бақал етік киіпті. Ақтабан етік киіп алсайшы, мүмкін ондай етікті білмейтін де шығар. Ұланбатырдың қыздарынша нағыз көздің құртына айналардай еліктің лағы сынды бір мүсін. Шіркін, сымбаты бөлек, жаратылысы ерен-ақ! Біздің Налайханның елу үй, сегіз барағында жоқ, ондай қыз.

	– Жас мөлшері қаншада секілді?

	– Он алты, он жеті шамасында болар.

	– Əлі бала деші онда…

	– Қыр балалары жастайынан қара жұмысқа жаншылып ерте есеймей ме? Бұл да сондай секілді. Басқа міні жоқ.

	– Бауырлары бар ма екен?

	– Көрінбейді, тегі жалғыз қызы ма деп қалдым. Ондай ұсақ-түйекті сұрайын десең, баяғы тіл құрғыры күрмеліп, мылқау адамдай ымдасып, онымызға біраз күліп алдық. Сендердің əлгі «ымның Дəу қарасы» дейтіндерің есіме түсіп, күлдім-ай кеп. Негізі тіл біліп алса ер мінезді, онша жаман жігіт емес секілді. Сендер де енді үйіне кіріп-шығып жүріңдер. Араласар адамға да зəру сияқты, мен барғанға қуанысып қалды.

	Осында əңгіме өрбітіп отырған үстеріне Дəуіт те келген.

	«Кешіктің ғой» дегенді ишаралап, сағатты көрсетіп еді:

	– Атқа барып, – деп, доғал тілімен шолақ қайырды. Жігіттер бастарын шайқасып қойды. Дəуіт жұмысқа келерінде де, қайтарында да көмірлі вагонеткаға жегілген аттардың қасына барып, ұзақ тұрып қалатын. Аттың бордақ иісіне құмар. Басын, мойнын сипалап, тұяғы мен тағасын көріп жүргені. Көп аттың ішінде мақпал қараға ерекше аңсары ауып тұрады. «Бейбастақ қолмен бишік үйіруге болмайды» дегенді басқаларға ыммен, болмаса доғал тілмен түсіндіремін деп əлек болып жатады. Онысын түсінген сыңай танытып, не күлкіге айналдырсаң-ақ, тентек көздерінен көк жалын лап ете түскендей болатын.

	Сонан бері де екі жыл өтіпті. Дəуіт бүгін жұмыстан қатты діңкелеп келсе де бригадалас жолдасы Жамсранның айтқан сөзі ойынан шықпай мазасы кетті. Оны əрине өзіне айтқан жоқ, мұның шəкірті Болдқа айтып жатқанын көлденеңінен құлағы шалып қалған.

	– Шырағым, сен шамаңа қарай шалықта. Ана қазағың сенің шақшадай басыңды шауып түсіргелі күрегін қайрап отырған-ақ шығар. «Шəкіртімін» деп өтірік елпеңдеп, көзі таса бола бере қызына жүгіресің, енді тіпті үйленбекші болып жатырсың. «Араз адам, аш мойнақта кезігер» дегендей əгəрəки ана «ымның Дəу қарасы» біліп қойса, мына жер құдықтың ішінде-ақ,– дегенін көмір күреп тұрған Дəуіт кəдіксіз ет құлағымен естіген. «Бас қосып, үйленуі қалған екен, бұлардың!» деді өзіне-өзі күбірлей.

	Балалар арасындағы қатынастың ақыры осыған апарып соққанына ең əуелі өзі кінəлі екенін Дəуіт білмейді емес, біледі. Болд деген осы бозбала алғаш шахта есігінен кіргенде бригадир Тогтох:

	– Інішек, сені бригадамыздағы қайратты десең қайратты, ақылды десең ақылды, айтқанынан қайтпайтын атпал азамат Дəуіт деген қазаққа алғашқы шəкірті етіп беремін, – деп, мұның қолына жетектеткен.

	Дəуіт алғашқы келген кезін ойлағанда бұлардың ішіндегі белгілі адам бола бастаған еді. Енді міне, біреуге ұстаз болып жүр. Қазақша сөйлейтін бір де адам болмағандықтан достарымен ана-мынаны шүлдірлесе жүріп айналасы үш-ақ айда моңғол тілін үйреніп, бəрімен де үйірлесіп кеткен. Бұрындары əлденені аңсай күтуші еді, сол аңсауы орындалғалы бері көңілі қыл тұзақтан босағандай серпіліп шыға келді. Үйренерін үйреніп, істерін істеп дегендей ойға алғаны орайына келіп тұр. Əу баста томаға-тұйық жаратылғанымен бір сөйлесе ақ жүрегімен ақтарыла салады.

	– Мен қайта туған адаммын. Көрмегенімді көрсем, ішпегенді ішіп, кимегенімді кисем – қайта тумай немене. Бірақ, мені арттағы ағайындарым аңсап жатқан жоқ. Оны, мына сол құлағымның үнемі шуылдайтынынан-ақ сеземін. Олардың пайымдауынша мен, «тірі өлікпін», кəпір ішінде «түрегеп дəрет алып, арам ас ішіп, Құдайын ұмытқан адам санатындағы біреумін. Дегенмен, мен осы ержүрекпін, солай ма ə!?» Сондығымнан осында келдім емес пе. Егер сендерге біздің елге қарай көш, қазақтардың ішінде еңбек ет, сонда өмір сүріңдер десе шыдар ма едіңдер, əрине шыдамайсыңдар! Қырықты қусырғанша біреудің малының соңынан итше ергенімді ойласам жүрегім айниды, қазір. Нағыз ер жігіттің істер жұмысы деген осы ғой,– дейді дəуірлеп. Қаншама тұйық болғанымен сөйлегенде сəл-пəл арқасы қозып кететіні бар-ау деп ойлайтын жолдастары көп сөз қоспайды, аузын бағып ыңғай таныта береді.

	Сол күннен бастап Болд Дəуітке шəкірт болып, көлеңкедей ілесіп жүретін болған. Ол, Болдты турашыл, иман жүзді адал бала деп іштей қуанатын. Ұсақ-түйектің бəрін ұғындырамын деп бет алды сөйлеуі сирек болса да, өзі дегеніне қайтсе де жетіп барып қөңілі көншитін жалғыз əдеті. Онысын шəкірті де біледі, өзі шамасынша міндетін тыңғылықты атқаруға жанын салады. Шахтаға түсіп шыққанда да, жұмысқа келіп қайтқанда да қасынан қалмайды. Болдтікі шахтаның алдыңғы жағындағы ойда, Дəуіттікінен онша алыс емес. Бауырлары бар, шешесінің қолында тұрады. Дəуіт киініп үйінен шыққанда əлдеқашан кеп тосып тұрған Болдты көретін. Екі-үш күнде бір келіп, Маралмен əлденені əңгімелесіп күліп-ойнап отырады. Дəуіт оны көрсе де көрмеген сыңай танытатын еді. Бірақ əрбір қылықтарына арқасы құрыстап, жүрегі инемен шабақтағандай ауырады да, бұрқ ете қалған ашуын əзер тежейді.

	«Халхадан күйеу балалы болмасам неғылсын» деген ойдан беті дуылдап қоя беретін. Ат-абыройды аяққа басып, тұқым текке таңба түсіретін болдық па деген ой үнемі мазалап, «күнəнің көкесі осы» дегеннен басқа айтарға сөз таппайтын. Бұл жəйді əйелі де сезетін секілді. Қызын себепсізден себепсіз қарғап-сілеп, ел-жұртын айтып жылап-сықтауы молая бастаған.

	Таяудағы бір ымыртта Болдқа еріп дөңешіктегі мəдениет үйіне қарай кетіп бара жатқанын көрген. «Е, Тəңірім, кешіре гөр! Елге қайта көшуден өзге шара жоқ болды енді» деп тұңғыш рет ашына сөйледі. Ертеңіне тағы да… Дəуітте енді төзер дəрмен қалмады. Барып мəдениет үйінің терезесінен сығалап еді, екеуі құшақтасып алған, ырғала билеп жүр! Қызының көздері күлімдеп, екі беті алаулай түскен. Əкесінің бұлай қиналып жүргенін сезбейтіндей. Қайта «мен бақыттымын!» деп мақтанатын секілді.

	Осы қас қағым сəтте Дəуіттің ойы өмірдің əр қиырын шарлап шықты. Жан дүниесі өртеніп, көңіл көгі қараңғы тартқаны сондай, кеудесімен жауып тұрған терезені талқан ете жаздап, өзін-өзі əрең ұстап қалған. «Өмір» дегенің осындай екен ғой. Кеше ғана сонау қиыр шеттен келгенде тірлік етуден басқаны ойлап па едім. Жоқ! Бала өсіп бой жетер, сонда қайтем деп сарапқа салып па едім? Жоқ! Енді міне, барша дүниенің шырқы бұзылды. Не қайла бар, тəңірім-ау! Қайтсем де қазақтығымды қорғауым керек. Біздің елдің жастары көптің көзінше былай құшақтасқанды қойып бірге жүруші ме еді. Бір-бірін көріп білмеген екі баланы əке-шешесі сырттай ұйғарысып бір отауға бастарын қосатыны қайда. Ар-ұятты ұмытқан, неткен бассыз-баусыздар еді, мыналар. Жоқ, өйтіп басыма шығарып, төбеме ойнақтата алмаспын. Терезеден қайта қарады. Əлгі екеуі əлі жүр қояндай селкектеп. Неткен əдепсіздік бұл! Дəуіт тістенген күйі есігіне қарай оқыс бұрылды.

	…Болд неше күндей қорқып, ұстазының қасына таяй алмай жасқаншақтап жүрген. Бүгін айлық жалақы беретіндіктен, жолдастары жұмыстан ертеректе түскен. Болд та өзі қазып жатқан інінің түкпіріндегі сайманын алмақ болып кері айналып жүре бергені сол еді, арт жағында əлдебір дүние күр етті де, өзі де соққы тигендей ұшып түсті. Содан қанша жатқаны есінде жоқ, бір мезетте қатты көмірге соғылған бет-аузы көнтиіп, жүрегі аузынан шығардай атқақтап тұрғанын сезді.

	Тастай қараңғы. Жан-жағын сипалап көріп еді, шамы да жоқ.

	«Дүние ғайып болған ғой» деген ой миын шабақтап, қалай қозғалса да көмір қабырғаға тіреліп, тірідей көрге түскен секілденді де қалды. Қорыққаннан естен қайта тана жаздады. Сонсоң бірер мəрте көкірегін кере дем алған, сəл-пəл сабыр тапқандай. Басын көтеріп қол-аяғын қозғады. Басылған, не ауырған жерім жоқ. Жолдастарым білуін білді. Бірақ олар қазып осында жеткенше мен шыдар ма екем. Кешікпей ауа азаяды. Біршама кең болғандықтан ғана осылай төзіп отырмын əзір деп ойлады. «Əйтеуір өлетін болған соң ақырына дейін алысып бағайын. Иіннің түкпіріне қарай көмірді жинай берейін. Сөйтіп бір қадам болса да алға қарай жылжитын шығармын. Ар жағынан жолдастарым қазса көмір-қабырға жұқаруы мүмкін. Енді бір сəт те қарақетсіз жатуға болмайды» деп тəуекелге бел буды.

	Сипалай жүріп жартылай көмірге басылған күрегін тауып алған. Оның күректеп күркірете лақтырған көмір кесектері қабырғаға соғыла түсіп жатқаны тек дыбысынан ғана білінеді. Жанталаса қимылдап үзіліссіз лақтырды. Қанша қалындықта, қанша ұзындықтағы траншеяның көмірі құлағанын болжау мүлде мүмкін емес еді. Ілгері қанша жылжығанын да белгісіз. Білгенде қайтпек. Күрекке сыймай үлкен көмір кесектерін сипалап тауып қолымен лақтырады. Жанталасқан қимылдан алты айрығынан тер кетті, тынысының тарылғаны өз алдына. Бір сəт бүктетіле отырып ентігін басты. Дəл осы сəтті күтіп тұрғандай шешесі, бауырлары есіне түсіп, жүрегі шымырлады, өлген адамға қайта жан кіріп туыс-туғанын ойлап отырғандай, бейне қөңілі бір түрлі боп мұздап сала берді.

	Бауырлары көз алдына кезек-кезек елестеп, шешесінің еңіреп жылаған үні құлағына естілгендей. Болдтың жанарына еріксіз жас толып, бойын ұстай алмай жылап жіберді. «Балаң өмірден баз кешті, шеше! Енді ешқашан айналып келмейді. Маралжаным, мен саған бүгін кездесуге уағда беріп едім. Мені атарға оғы болмай жүрген əкең көмірге басылып қалғанымды білсе мүмкін қыбы қанып қуанатын шығар… Менің сезімімді түсінбейтін нағыз жасайымның Дəуқарасы… Марал-ау осы маған əкеңнің қарғысы тиген шығар… Егер осыдан аман шықсам…» – деп, аузына кірген шаң-тозаңды шақырлата тісін қайрап, көз жасын жұта күбірлейді. Ызадан жарыла жаздап жалаңаш жұдырығының қанын ағыза көмірді төпештеп отыр. Бірақ, біреулердің табасын қандырып, біреудің сорасын ағызып жататын қатал тағдыр осы бір көмірге бастырылған болымсыз мақұлықтың ашу-ыза, мұң-қайғысын ешкімге де естірткен жоқ.

	Жылай сөйлеген Болд көмірді тағы лақтыра бастады. Қанша уақыт өткенін білмейді. Енді, бар денесі ауырлап, қозғалудан қалғандай. Бірнеше рет ұмтылып, орнынан сенделектей тұрып, қолын жоғары көтеріп еді, саусақтары төбеге тиді. Қаншалықты кеңістікте отырғанын шамалады. Жападан-жалғыз тірі отырудың өзі өліммен тең қорқынышты екен.

	Кешікпей тоңғандықтан яки қорыққандықтан, бəлкім ыстығы көтерілгендіктен де болар денесі қалтырап селкілдей бастады.

	«Өлер сəтім таяп келеді» деген көмескі ой қылаң берді. Жеңілдегісі келгендей қаудырлаған киімін алқын-жұлқын шешіп бүктеген. Жастанып жатайын деп ойлай беріп, шошына еңсе көтерді. Осы күйі өліп қалсам қайттім дегеннен шошыған еді. Жүрелеп отырған күйі ілгері жылжып, аспатөк көмірден қолымен алып тағы да лақтыра бастады. «Есімнен адаспай шыдауым керек» дейді тістеніп. Бірақ, дəл өзі қазір есі дұрыс па, жоқ па, ол да белгісіз. Барша дүние қараңғыланып бара жатыр…

	Бір білгенде əлдекім өзін қолтықтап, резина етігінің тұмсығы шалшық суда сүйретіліп бара жатты. Байқаса Дəуіт ұстазы екен. Қайтадан есінен танып кетті…

	…Болд ауруханадан шығып келген соң Дəуіт ұстазына қаны қарая кектенді. Əнтек жағасынан ала түскен жоқ. Əлі жетер болса өйтуі де мүмкін еді. Өткен оқиға еске түссе болды, ашуы арындап шыға келеді. «Маралым менің, сен мені шынымен-ақ тастап кеткенің бе? Тастағанда да қара жердің астына, одан ауруханаға қалдырып, бір ауыз сөз қатпай кеткенің бе?» деген ой жегідей жегенде өзегі өртеніп сала беретін.

	Налайхан шұңқыры сол күйі құлазып сонау жер астынан тірі шыққанының ешқандай да мəні жоққа ұқсайды. Сол күйі неге өлмедім, не үшін тірі қалдым деп өзін жазғырады. Əбден амалы таусылған сəтте олардың жаман тамына баратын, ондайда алдынан қара құлып, немесе бетіне тура қараудан жасқаншақтаған Маралдың шешесі ұшырасатын.

	Ауруханада жатқанда нелер тəтті ойларға шомды, бұл Болд.

	«Кешікпей жазылып шығам, Маралыма барам. Ол əкесінен қорқып келе алмай жүр ғой. Менің мейірімді қайын атам. Мені ажалдан арашалап қалды. Маған бұрынғысынан бөлек қарайтын болды. Шынында, мен қайын атам болушы осы бір адамды «ымның Дəуқарасы» деген атына лайық жан деп ойлаушы едім. Оным қате болды, ақылды, аюдай күшті адам екен. Мен басылып жатқанда үш сағат бойы күрегін бір де рет босатып, тыныс алған жоқ дейді «нұсқау» Жамсран.

	– Біз қайта айналып барғанда оның лақтырған көмірі əлдебір кереметке сорылып жатқандай-ақ демде азайып бара жатты. Тері суша сорғалап, үлкен көздері маңдайындағы фонар шамнан да өткір боп жарқырап тұрғандай көрінеді. Мен де «əне жерден қаз, мына жерден лақтыр» деп дұрыс нұсқап, көрсетіп бердім. Өйтпегенде, сенің шығу-шықпауың екіталай еді деген жоқ па». Сондай жақсы адам осындай арам ойлы болады дегенге қалай сенуге болады, ə!

	Болд ауруханада жатқан кезде Дəуіт «елден жұмысшы ілестіріп келем» деп үйімен көшіп кеткен де, қызын сонда қалдырып, қайтып оралған. «Енді мұнда келмейді, сонда тұратын болды» деген.

	Бірде Болд: «Халханың ұлы қазақ қызына ғашық болуға болмай ма?» деп əлек салған. Дəуіт түк те деген жоқ. Терең бір күрсінген де қойған. Марал дəл қайда қалды, қайтіп тірлік етіп жүр дегенді білгісі келіп, намысына тиіп те, əрбігерлеп те сұрап көрді. Тіс жармады. Ақыры, «тым болмаса ауруханада жатқанда жалғыз рет сөйлестіруге болмады ма, мен өліп-тірілген адам емеспін бе! Біз бір-бірімізге ғашық едік қой!» деп жылап-еңіреп отырып сұраған. Сонда да үндемеді. Бірақ бұл жолы Дəуіт бəрін де есіне түсіріп, толғанып отырған.

	…Көшуге асығыс дайындалған сəтте-ақ, Марал ауруханаға барамын деген. Бірақ, əке-шешесі онысына жөндеп оң қабақ танытпады. «Ауыр сырқатынан азап шегіп жатқан адамға барып қажеті жоқ. Текке қинайсың» дескен. Оған да тоқырап тоқтамаған соң, «Қызым ол екеуіңнің тағдырың онсыз да екі басқа. Өзге пенде құрып қалған жоқ. Сен халхамен бас қосып, біржола қарабет болдырайын деп пе едің. Ондай болса біз сені екі дүниеде де ұрпағым деп айтпайтын боламыз». Өз қызына ата-анасы осыдан артық қандай қатты сөз айта алмақ. Дегенмен Марал өжет қыз болатын. Көшіп жатқанда «Мен Болдты сүйемін. Осы жерден ешқайда кетпеймін» деп машина үстінен секіріп түскен. Сөйткен де ауруханаға қарай жүгірген… Одан арғы жайды еске алудың өзі қиямет. «Мен оны сүйемін» деп əке-шешесіне именбей айтқан қазақ қызды бұрын-соңды естіп-көрмеген ерлі-зайыптылар қызын машина үстіне күшпен шығарып, есінен танып қалған сəтте ғана жолға шыққан. Сонда-ақ оны бұл жерге қайта əкелуге болмайтынын жан-жүрегімен сезінген олар Маралды нағашысында қалдырып, жалғыз қызынан тірі айрылған күйде жабығып жасып оралған еді.

	Көп ай бойы санадан сарғайып əбден амалы таусылған Болд, «Маралым менің! Алғашқы махаббатым! Мен сені мəңгі ұмытпаймын!» деп жүрек сөзін көңіл тақтасына қашап жазып, өзіне-өзі ант берген. «Сен туып өскен жеріңде əлдебіреумен тағдырыңды қосқан боларсың. Бірақ, мені ұмытуға тиісті емессің. Ұмытпайсың да. Мен бəрін де білем. Сенің айнымас махаббатыңды мəңгі аялаумен ғұмыр кешем!» Осыдан өзгеге дəрмен де жоқ еді. Əттең сол бір судың тұнық тамшысындай əдемі жанды артынан іздеп барарға шамасы жоқ.

	Содан бері Дəуітті ұстазым деп ешқашан айтқан емес. Дəл бүгін қалайша шын ниетімен солай айтқанына таңы бар. Əлде, уақыттың ұлы ағысы жуа-жуа жүрек жарасы жазылды, əлде Дəуіттің бойындағы барша жақсы қасиеттерді онымен жұптаса еңбек еткен көп жылдар санасына əбден сіңірді, бəлкім ешқашан ешқандай құдіреттің сарайынан аластауға əлі келмейтін осы бір сөз дəл бүгін жүрек түкпірінен жанартаудай атылып өзі шыққан шығар?! Əйтеуір, шын ниетімен «ұстазым» деді бүгін.

	…«Еңбек сіңірген» шахтер атанған Болд қарттікіне келген адам легі əлі толастар емес. Бірақ, Болд орнығып отыра алмады сытылып сыртқа шықты. Кеуде кере бір тыныстап алып көп қабат құрылыстары бой түзеген шахтерлер қалашығының алдыңғы жағында дөңеске орналасқан дуалы тамы аралас ауыл-үйлерді бетке алып баяу баса жөнелді. Кішкентай жылғадан өте бергенде Жамсранға ұшырасқан. Бұрылып амандаспақ болып еді, ол көрмеген болып теріс қараған күйі құлдап кетті. Болд басын шайқап тұрып қалды. «Талай жыл бірге жұмыс істеген Жамсран үш жыл бұрын сотталып кеткен еді. Босанып келген екен ғой. Бір кезде шалқып-тасыды, жұмысшыдан өрлей-өрлей соңында бөлімше бастығы болған. Бастықтарды жанасалуға жаны құмар, жұмысы көп сөйлеп аз тындыру. Өмір бойы солай күнелткен адам. Өзін керемет ақылды, шешенге балап өзгеге қыр көрсетуші еді. Жиын-жиналыста сөз сөйлесе де басқаға ақыл айтып, нұсқау жасайтын. Онысы тұрақты бірнеше сөз, жалғыз ниет. «Осы айда көмір өндіру жоспары 150 проценттен төмен емес орындаймыз. Қандай бір қауіп-қатер шығармаймыз. Шахтерлердің еңбек қорғау бұйымдары жеткілікті.Бірақ, біз ойлағанымыздай жұмыс жасай алмай келеміз»дегенді мың мəрте қайталап айтатын, айтқызатын да. Соңғы жылдары бұл үрдісті Болд ылғи да бұза берген. Шындықты шын қалпында айтып біраз дүниенің бетін де ашқан. Бөлімше бастығы Жамсран бір реткі аварияның бар жаласын марқұм болған адамға жапсырғанын əшкерелеп «нұсқау» Жамсран содан болып сотқа тартылған еді. Осы оқиғадан кейін шахтерлер, «Біз жүрексізбіз, моп-момақан болып келген екенбіз. Беделді «нұсқау» Жамсран секілді терістік пен кемістікті жасырып қорғамай, Болдқа ұсап ашық айту арқылы қорғаймыз»дейтін болысты. Мынау сол Жамсран болатын. Осы оқиғадан кейін Дəуіт шал бірде Болдқа:

	– Сен жастайыңнан-ақ турашыл жан болатынсың. Сол қалпыңнан өзгермегеніңді өмір бойы сезіп біліп келем. Бауырым сен бəрін де дұрыс түсін. Дұрыс түсінетініңе сенем де. Жаман Маралым біздің кесірімізден өз орнын дұрыс таба алмай көп қиналды ғой. Біз де аз шаршаған жоқпыз. Əйтеуір ақылдан адасқамыз жоқ. Адам өз тағдырының құлы. Маған осыны өмірімізге араласпасаң да араласқандай сен ұғындырдың. Мұны мойындауға тиіспін мен, – деді. Осыны естігенде Болд шын көңілмен қуанған болатын. Мұндай қайсар адамға осындай сөз айтқызу оңай емес. «Ұстазым» деп өмір бойы өнеге тұтып келгені де содан болар.

	Болд дөңге өрлей берді. Күн сайын ақыл айтып, нұсқау беруден жалықпайтын Жамсран, өмір бойы сөзімен емес еңбегімен үлгі-өнеге көрсеткен Дəуіт шал екеуі шынында жер мен көктей екен-ау. Менің жанымнан салқын самал да өтеді есіп, ақ түтек бұрқасын да өтеді кезіп. Өмір дегеніннің өзі осы құбылыстың өтінде өтіп, өркен жая ма қалай?! Осы ойдың жетегіне ілескен ол, марқұм Дəуіт қарттың үйіне де келіп жеткен. Ішке ене берген сол еді, бір таныс дидар көзіне оттай басылды. «Марал ма, мынау? Маралымның дəл өзі ғой!» Болд бір сəт сілейіп тұрып қалды.

	2003 11 қантар Жазған Антыш Біттім.





СЕҢ ЖҮРГЕН КЕЗДЕ




	Өзеннің сеңі жүрді. Тоңды жібітіп, қатқанды ерітіп, ескіріп екшелгеннің барлығын қақ жарғандай сең соғылысып ақты. Қыстай қымтарылып қасаттаған қар күннің инедей мың-миллион сəулесіне тіке-тіке шаншылып быт-шыт айырылды да, көктемнің буалдыр мұнары, жерден көзін ашып көтерілген жауқазынмен өңдесіп, көгілдір көк түстің ішінде тұнған табиғат тұнжырап тұрды.

	Бірақ, адамның өмірі, уақыттың өң реңі басқа еді. Жалаң аяқ, жалаң бас, тумасынан түгі жоқ кембағалылардың кепкені жібімеді, кенезесі қанбады. Олардың ашқарақ көздері көктемнің сəулесіне бір бұлдырап, бір тұнып өшіп жанады. Бет пешенесі, қол басы көп жылғы күнге қақталып, қыстың шыдатпас ызғарына шытынаған тас мүсіндей болып терең əжімдерімен айшықталған.

	Жұлдыз көрінген қара үйлері, кəрі құртан барлығы азда болса да өмірлерінің қайысқан қара белін көтеріп, шаршап шалдыққанына жанама болған үсіп тоңудан біреуін болса да азды-көпті ұмытудың сəтіне сиынып келе жатқан мысалды өз-өзіне тиесілі тағдырларымен қарсы алып жатты.

	Солардың біреуі Күн жоқта күн, Ай жоқта ай болған Құралай қыз еді. Жаманның ішінде жақсы болады деген сөз бар. Оған күннің сəулесі, гүлдің реңі тоқшылықтан басқа уайымы, бай манаптарды көре алмаудан басқа қайғысы жоқ. Қайқайған шұбар балақ шонжарлар қара кедейдің көркіне күн тұтылатын қызына мың мəрте қызықса да маңайына жолай алмай, ердің салымы, малдың байлығымен алып, қойдың санымен тарқыратуды армандап, өз арасынан өліспей беріспей жатты. Алтынмен апталып, күміспен күптелген билік тұтқасы олар неліктен қыздың қасына барса өртке оралатындай тайсақтайды. Неліктен қызыл көрсе қиырдан шүйлігетін қыран бүркіттей құйылып, тегеуріні қатты шеңгелімен бүрмей бүгінгі күнге жетті.

	Иə, ақыл парасат қайталанбас қас көрік деген арам ой, ақылсыз ақымақтардың алдынан тайсалмай қарсы қарағанда күнəні ішіне жасыратындардың төзімі жетпей жігері жер болады екен. Тереңіне жетпес сөзіммен, көз тоймас көркімен жақсы адам жасқандырып тойтарады екен. Оған жету деген пейіштегі қор қызына қол жетуі мен тең саналып, айбыны күш қуат болады екен.

	Құралай қыз осы он бес жасқа толғанша не естімеді. Он мың жылқы айдаған Айдарлыбай кіші тоқалы өліп, қабірінің топырағы кеппей жатқанда кісі салыпты.Жасы алпыстан асқан Жалбызбай алтыншы əйелім болдырайын деп Алласына сиынып, ақ сақалын сипап тамсанды. Бір кедейдің он неше жасындағы қызын алып күн етіп қолымен өлтірген бір найсап құда түсейін депті. Қаңғыбас қара да төре де көп. Қайсы бірін айтып, ғаламдағы оқиғаны тауысарсың.

	Кедей кепсек əке-шешесі болса қолымыздан уыстап, қолтығымыздан демейтін біреуіне жар болдырайық дегенімен, олардың ойынан, мың мəрте асқақ ой Құралай қыздың адал жүрегінен арайлы сəуледей шашырап жатты.

	Ол, былай деп шешкен. Дүниеге əкелген аяулы ата-анам! Мені кешіріңіздер. Сіздердің маған дарытқан дархан көңілмен көркімнің бағасын бағдарлай алмайтындай қымбат. Бірақ ол өмір бақиғы қасірет екенін білесіздер ме? Тəңірімізден адамдарға үлестірген таймайтын жазмыш тағдыр деген бар. Ал, маған сіздерге үлес мұра болмайтындай азғантай тағдыр жазыпты. Мен қараңғы ішіндегі осы ошақтың күні болып жаратылсам да оныменен сіздерді жарқырата алмайтынымды сездім. Сондықтан түйінді өз ойлағаныммен шештім. Кəрі-жас, бай-кедей барлығы маған ұмтылып, олардың көзіне құрт түсірдім. Ой-санамды лайлатып, періште денемді қорлатқым келмейді. Өң шырай тайып, қара шашым ақ болғанша оларға қалайша кеміртемін. Он неше жасымнан өмірімнің соңына дейін қараңғы қапастан шығамын деп қалай тентіреп жүремін. Осыны сезіп өзіме адалдық, өзгеден кінə іздедім мен. Кескін келбетіме емес, жүрек қалауыма жүгінген адам менде бар. Қызың соған танылып, соған таңылыпты. Ол адамға мəңгі жастығымды беріп, оның мəңгі жастығын алыппын. Біз екеумізді екі дүниеде ешкім айыра алмайды.»

	Бұл оқиғаны əлпештеп алақанында аялаған əке мен шешесі білмеді. Бір рет кездесетін жалынды жас шақ байларға мал болып айдалып, кəрі қақбастың қатпыш болған аяғына көрпе болып жабылып, көңілсіз адамның қасында өмір бойы өкініп өшкеннен бұрын, өзіңде бар мүмкіншілігін неге жұмсайтынын түсініп олардың алдын орауды Құралай мақсат тұтқан. Сол сүйген жары сырттың ешбіреуі емес кішкентайынан бірге ойнап, қара желдің өтіне тоңғанда бір-бірін құшақтап жылтып, жылағанда бір-бірінің жасын сүртіп, қарындары ашқанда қатты құртын бөліп жеген іргелес үйінің баласы, жылқышы жігіт еді. Ол екеуі «қара тас ұйқың келсе мамық болар» деп жастықтың отына өртеніп жүрген кезі осы…

	Құралай қыз көктемнің бұл күні жайықтай жайылған үлкен өзеннің жағасында алыстан келетін ардақтысын тосып, көңілінің күйі, жүрегінің əмірімен маужырап тұнған табиғатқа тіл қатып, сөйлесіп отырды.

	Көк аспан көздей мөлдіреп, жұмсақ жуас күн жайма шуақ шашып, сонау тау жақтан анда-санда ескен самал, алыстың мұнары күн сəулесін өзіне тоятсыз сіңіріп сылдырлап сыңғырлағандай.





ОРАЛУ


	(əңгіме)



	Мен туған жеріме бармағалы қай заман. Отыз жылда елдің шетіне іліне бере көңілім босағандай еміреніп елжірегендей болдым. Кеше жол-жөнекей ғасырдай уақыт бұрын ұзатылып кеткен бір əпкемнің үйіне қонғам. Адуын кемпір: «сенің көңіліңді бұрған тегіңнің мысы, көзіңді шел басты ма? Мына туып өскен жеріңе қарашы. Тауы көк тірейді, көгі жер иіскейді. Сонда сен осы күнге дейін мойныңды бір бұрмай неғып жүрген пендесің. Тал бесіктен жер бесікке аттанар кезіңде Құдай айдап келді ме, өзің келдің бе? Қарындары тойғаннан елін ұмытқан шіркіндер» деп жерден алып, жерге салған. Бала шағасының көзінде ғой. Тіпті солардан төмен көрді! Бұл сөз жүрегіме найзадай шаншылып, түні бойы ұйықтай алмай аунақшып шықтым. Шындығына келсем осы уақыт аралығында бір барып қайтайын деген ой келетін. Соңына келе мына көріп тұрған кереге таудың бектейінен емес, көп қабатты тұрғын үйдің терезесінен дүниені көріп, барлық өмірді сонымен өлшеп, бағамдап, дайын асқа ғана тəбетім соғатыны болғаны тағы рас!

	Осылай ойладым. Ойладым да өз ойыма өзім сүрініп, жығылып бала болып кеткендей өксік пен өкініш қысып, мұндайда дем-демеу деген оңай емес пе! Сол-ақ екен көзіме бір нəрсе іліне кетті. Оттай басылды, машинаны тоқтаттым. Алтын, күміс, інжу-маржан, меруерт моншақ емес. Баяғыда шөл аймағында жүргенімде шетелден ағылып келіп-кететін қонақтарына кездескенім бар. Олардың ұлу алып, кесірткенің қаңқа сүйегімен оның тас болып қалған жұмыртқаларын көріп, өткен неше мың жылғы өмірге қайта оралып барғандай есінен танығандарын көргем. Міне, өзім де сондай жай кешіп тұрмын. Ол көз алдымдағы кішкентай төбешік үстіндегі қойтас. Онша үлкен емес болса да, маған үлкен еді. Соны қозғалтып, диюдай күштілігімді көрсетем деп танауым тершіп талай жыл жағаласқам. Балалығым бірге өскен. Соңына дейін қозғалта алмай кеткем. Сол кеткеннен мол кеттім ғой. Адамның өмір жолы тағдыр-ай деген. Менің ой-санам тіпті кеңіп, сорайып, ашылып сала бергендей болып бара жатыр. Баланың ойындай жасаңсып, балбырап барады. Ол – тас, тас емес, өзім шыққан үлкен шыңдай еді. Өзім оның етегін айналып, ойнап жүргендеймін. Сол кездегі кішкентай жұп-жұмсақ қолым көзіме көрініп, күс болып, тасқа тілім-тілім болған аяғымның титтей башпайымды қозғалап, танауымды шұрылдатып тартқандаймын. Туған жерге келгенде мұндай қай-қайдағы еске түседі деп кім ойлаған.

	Мен қыстау шетіндегі сол тасқа барғым келді. Бірақ қазір емес. Қайтар жолда соғармын. Одан бұрын барып, тағзым ететін жер бар.

	Бұл ойымды сезгендей, атқосшы болып еріп жүрген ағайындас туысым:

	– Қозғалмайсың ба? – деді сыбырлағандай. Мен демімді ақырын ішіме тарттым. Машинаға қарай жүрдім.

	Жол екіге айырылады. Бірі – ауылға, екіншісі – қыстауға. Біз қыстауға баратын жолмен зуылдатып келе жатырмыз. Күздің қара суығы аңырап тұр. Жері тастақ. Шөп деген мүлдем көрінбейді. Қылтанадай болып қылтиғаны бар топырағын талап жүрсе де малы қоңды. Нəрі асында дейді жұрт. Бала кезімде мұны ескермеппін.

	Малдың жай-күйі туралы осы ғана есіме түсіп келе жатырмын. Баратын жеріміз онша алыс емес, жалғыз сайды өтсек болғаны. Үлкен қара таудың сілемдеріне көз тастап машинаның ырғағында отыр едім сонау шилі өзектің шетінен біреу далбақтап шауып келе жатқанын көрдім. Туысым да оны байқады.

	– Жарықтық əлі тың! – деді.

	– Кім?

	– Сіздің сүндет атаңыз! Мен аңырып қалдым.

	– Ол кісі əлі тірі ме?

	– Тірісін қазір көресіз, – деді туысым күлімдеп.

	– Құдайым-ау неткен көп жасаған!

	– Осы өңірдегі ең үлкені. Ескінің көзі ғой, жарықтық.

	– Ана кісіге қарай оралшы, өзіміз бұрын барып сəлем берейік.

	– Сіздің келетініңізді естіген. Мұнда соғатыныңызды да ескерткем.

	– Аты үрікпей ме?

	– Қазіргі заманда қораларында екі-үштен машина оңғыт, үрікпейді.

	– «Елу жылда ел жаңа» деген осы.

	Əп сəтте біз қасына барып тоқтадық. Қаншама уақыт өтіп, өң түсі көмескіленгенмен, көзіме жылыұшырай кетті. Даңғарадай түлкі тымағының астынан имек мұрны, қызарған кішкентай шегірлеу көк көзі жылтырайды.

	– Ассалаумағалейкум, ата!

	– Əликі салам, балам. Аман-сау жүрмісің? Көңілі босап, кемсендегендей болды.

	– Өзіңіздің қал-ақуал, денсаулығыңыз қуатты ма?

	– Шүкіршілік, қарақ. Алланың жарлығын тосып жүрмін дегендей. Бала-шаға, үрім бұтақ аман ба? – деп барлығын ата тегімен сұрап шықты. Мен таңқалғанымды жасырғым келмеді.

	– Солай, солай. Біз мұнда. Кім қайда екенін, не істеп, не қалде жүргенін сұрастырып, жақсысына қуанып, жаманына жұбанып отырмыз. Сонда сен осы уақытқа дейін мына өлкеңе неге бір соқпадың?

	Абыржып қалдым. Мына шал-кемпірлер бірінің аузына бірі түкіріп қойған ба, қалай?

	– Ит тірлік қой.

	– Ит тірлік ел-жұртыңды ұмыт деді ма? Барлығымызда ит тірлікте итектеп жүрміз.

	Сескенгендей болдым. Биттей қара шал мені қара жерге қазықтай қағып жатқандай сезінді. Енді ауыз ашсам құрдымға кетем деп ойладым да тезірек қимылдап аттың шылбырынан жетектеп баяу қозғалдым. Сонадайдан көрініп тұрған бейіттерге қарай келе жатырмыз. Əлгі аңызақ жел енді аяз болып, темірдей қарып, қатқыл тиді. Мен бүрсеңдеп келем. Ал Шелең міз қағар емес, менен шымыр, ширақ. Саптама, доғал бас етігі тық-тық етеді. Қала мен даланың айырмашылығы екеумізден есіп тұр.

	Мен үндемеген күйіммін. Шелең де мазаламады. Зіл батпан ойға батпай да бір күйзеліс, тапшы, тарлық кеудемді қысып тұрғандай.

	Бейітке жақындап келдік. Тұтас қара сұр тастан қалаған, тас қырым болып қалыпты. Қисайған, құлаған, беті түскені тіпті жоқ. Бұл далалықтар неткен шебер деп көрмегендер таң қаларлықтай.

	Бір түп тал, торауғы өтпейтін тау-тастан басқа ештеңе көзге шалынбайтын бұл өңір адамдарды осылай үйреткен ғой. Тірілерді осы қиыншылыққа мойынсынбастай етіп туған күннен тұла бойын шымырлаған. Əйтеу бір қайыр жерімен, қайсар елдігі міз бақпайды.

	Мен бейіттердің ортасына барып, аңырап тұрып қалдым. Мұны қарт сезе қойды.

	– Əкеңнің бейітін таба аласың ба?

	– Ұмытып қалыппын!

	– Болды, болды. Анау тұрған.

	Ол бейіт көзіме бүгін келмесем, ертең қара жерге сіңіп кететіндей болып көрінді!





АЛАҢ


	(əңгіме)



	Ауыл адамдары іштей тынды. Күлəй қыз ел түрін бір көруге арман болған Алматыда оқып жүріп сабақтан қуылыпты. Қазіргі заманның қыздарында бет жоқ. Көзден таса, көңілден тыс олардың не істеп жүргенін кім біледі? Ауыл шаруашылық институтында оқиды демеуші ме еді...

	Əке-шешесі бетімен жер басты. Күңіренеді де отырады. Бұрын қандай еді. «Қызым Алматыда оқып жүр. Тауысып келгеннен кейін бір сұмынды аузына қаратқан мал дəрігері болады. Сендер бір жапырақ қағаз үшін алдында мөлиіп отырасыңдар. А, Құдай тілегімізді бере гөр. Əйтеу бір соның бетіне қарап отырмыз» дейтін.

	Қойшы, жылқышы тұрғылас жігіттер тіпті екіленіп сөйлейтін болды. «Енді жалғыз жол бар. Аяқ қолы балғадай бір жігіттің қойнын жылытып қыста бала таптыртып, жазда қойдың көтін құрттатып қою керек». «Өзіміз бұрын алып шығайық. Қызынан түңіліп жүрген əке-шешесі де ауыз ашпайды. Кімнің қатыны болып, кімнің қойынынан шыққанын таңертең бір-ақ білсін». «Əй, шойнаққа алып берейік. Ешкім менсінбей ер жігіт қор болып жүр. Түні бойы тізесін құшақтап шығады. Жасы отызға таяп қалды. Сонда екеуінің де сауабын аламыз». «Е, кімге барса да салпы етек сауыншы болғаны осы. Ұзамай келін емес, келсап болады деген сөз».

	Осылай күндер өтіп жатты. Күлəй дүниеден түңілмеді. Бірақ шеке енді оған жабық. Оқуға кіру тіптен қиял еді. Барлық қағаз құжаттарын алып қойған. Бүгін сабақта, жұмыста Байра жоқ. Көзге түрткі, көпке күлкі. Бұрын көпке көбелектей еді, енді кемелектей.

	Адамнан көп нəсте күтуге болмайды екен. Соның кесірі Күлəйдан басқа біреу болса, мұндай көпті күтпес еді.

	Күлəйдің мінезі өзгермек түгіл бұрын əпсінен өршігендей болғанына ел-жұрт қайран. Он жылдық тауысқанда алып ұшып тұрған жалынды қыз еді. Сол күйі ел ойлаған «енді оты өшкен ошақтың күліндей бозарып, түнде бір жылпостың қойнында, күндіз қойдың соңында жүріп байқұс қыз бітеді ғой» деп оған ауылдың сымпылдаған кемпір-кешек, қыз-қатындары қосылды.

	«Алматыда бір жігіт алдап кетіпті. Тағы түсік тастағандай деймін. Ойы да, бойы да өзгеріп кетіпті» – десті.

	Бұл сөздің барлығын Күлəй күнде естіп жүрсе де, лəм-мим деп ауыз ашпайды, ренжімейді. Əке-шешесін күтіп, бос уақыт шықса қолынан кітап тастамайтын болды. Өзін қыл ішіндегі пышақтай қатал ұстайды. Суықтан болар шет елдің үлкен шаһарынан келген екі жыл ішінде не көрмеді, не естімеді. Қатаңдығы, байсалдығы сондай.

	Осылай өтіп жатқан уақыт барысында бір нəсте ап-айқын болған. Онысы ауылда Берен деген жігіт бар. Қара сирақ кезінен бірге өскен. Денесі торбақ, жауырыны қақпақтай. Бір аяғы үш-төрт жасынан атқа отырғандықтан кісі өтіп кететіндей талтақ. Сол Берен бүгінгі күнге дейін үйленген жоқ. Қайда барса да алдынан шығады. Өзі тұрғылас ұл-қыздардан естуінше «Күлəй үшін жан пида. Менің Құдайдан тілегенім қабыл болатын шығар, қайтып келіпті. Соған қуанып жүрмін» – дейтін көрінеді. Сол Берен енді маңайынан шықпайтын болды. Бірақ ол ауыз ашпады. Өзі бет беріп, жылы шырай танытпаса да сол Берен қайта-қайта көңіліне орала беретіні рас.

	Ал, өзінің шын сүйгені кім еді?.. Оны айтып та, ойлап та тауыспайтын шығар. Ойы десе ойы, бойы десе бойы, заты десе заты бар жігіт еді. Бұйырмады. Алматыда ма, əйтеу бір жерде жүр. Енді байтал түгіл бас қайғы. Алғашқы махаббат жай ғана елес сияқты. Керісінше күн көру керек. Артқы етегі мен алдыңғы етегін жамап жүрген мына заманда көпті күтетін мен кіммін. «Иə, өзім кіммін! Көпке күлкі болмай өмір сүрейінші. Неге болмасқа! Əке десе əке, шеше десе шеше бар. Байсырап бара жатқанмын. Бір рет жолым кесілді деп мен өз жолымды мың рет кесем бе? Ата-бабамнан бері өмір сүрген қара шаңырағым мынау. Ел не демейді. Елден кет демейді. Сонда бұл жерге қазықша қағылдым деген сөз. Тіпті сын тастай сыналап кірдім. Енді өзім... Өзім ғана өшерімді, өсерімді шешем!»

	Ол бел буды. Ауызы батып айта алмай жүрген Беренге өзі үйленейік деді. Əбден сорықтырған ол екеуінің махаббатының жалыны сондай тоғыз айдан кейін толғатып, Алпамыстай ұл туып алды. Береннің көңілі толып, жер көкке сыймайды. Күлəйі сырттан тозып келгенде аяғын қойнына тығып жылытады. Бұл жылулық Күлəйдің жүрегін жылытады. Жас балаша еміреніп еркелейді. Қызыл шақа нəрестесін таудың сарқырама тұнық суына шомылдырып, оның бақырып жылағаны, түлкішілеп күлгені, жер көктің мейірі қанбас иісі, мөлдіреген көзін еріксіз омырауының иуі – бəрі-бəрі жас анаға ертегідей.

	Осыған қуанып-жұбанып жылдар өтіп жатты. Өмір ағысынан ба, өткеннің барлығы ұмытылғандай. Ұмытылғандай емес, өшіп жоқ болғандай. «Тағдыр деген осы» бұл сөздің шындығына Күлəй Құдайдай сенетін болды. Енді Береннің балаларын өсіріп, күндіз шəйін қайнатып, түнде жайын тауып, отын сөндірмей отырса болғаны.

	Алыс жақыннан ағылып келіп жататын хат-хабар пышақ кескендей сап тиылғаны қашан, оның сырын өзі ғана біледі, жүрекке қатып қалған мұз əлі ерімегенін өзі сезеді. Кейде тіпті тарығып кететіні бар. Сондайда ойлағанынан бола ма, аспанды бұлт торлап, кеудесін қысып, маңайын тұмшалайды да, еш нəрсені көрсетпей тұрғандай болады. Бұл дүние бір бөлек, өзі бір бөлек сияқты. Алыс ауылдағы бір келіншек өзін осылай сезіну сырт көзге білінбесе де өзін құрттай кеміріп, құйтұрқы қайырымсыз тірліктің көз жетпес тұңғиығына батырып бара жатқаны анық. Мұңын айтып, ішін босататын да ешкімі жоқ. Өстіп өзі қалды.

	Жаз бойы құрт, ірімшік қайнатып, тезек терді. Отпен кіріп, күлмен шығады. Маңайындағы ел өткенді ұмытқандай енді мақтайды. «Марқайдың келіні нақ қырдың қара қайтпас қызы екен. Бір əулетті дөңгелетіп отыр. Келінді болсаң, осындай келінді бол».

	Бұған да марқайған жоқ. Ешкімге тіс жарып айтпаса да, барлығына көңілі орта. Осы «ауру» елден бара ма кім білсін, бұл өміріне өзін өшестіргендей ызаға булығып, ыңыршаққа мініп жүргендей болады да тұрады. Барлығы біріне-бірі құл, бірігіп өкіметке құл. Əттең бір құлдықтан құлдық...

	Бұл не деген жаңалық. Күлəй өз құлағына сенбей қалды. Бір жаңалық басталыпты. Ел құлағы елу. Жел соқпаса шөптің басы қимылдамайды. Дүние толқып жатыр, қай-қай жерде де күнде өзгеріс, күнде толқыныс. Қазақтар Қазақстанға көшетін болыпты. Бұл əңгіме ду-ду. Кейбіреуі теңти теңдем, мал-мүлкін сатып, сақадай сай отыр деседі. Өзі құсап сол жаққа (Қазақстанға) асығатындар да бар екен-ау! Мұны бұрын сезінбеген бе? Айқай салып, ауылын басына көтеріп шыға келуге дəл қалды. Егер айқайласа «мына қатын нақ жынданған екен» дер халық...

	Содан бері бақандай жеті жыл өтіпті. Қазақтың ырым-жырымы болса жеті деген сөз жетпіс əлде жеті жүз деген санмен тең ба, қалай? Осы жыл ішінде жетпіс əлде жеті жүз жылдық оқиға болып кеткендей сезінді Күлəйға.

	Ол Алматының басты алаңына қарап ұзақ тұрып күрсінді. Көшерде жан-жағынан ағылып келіп осында түйісуші еді. Сонау сексен алтыншы жылдың желтоқсанның ызғарлы сол күні жастардың легі осында түйіскен. Өзі бел ортасында еді. Алды-артында кім бар, кім жоқ дегенді елеп ескерген жоқ. Барлығы өзімдей қыз-бозбалалар болатұғын. Талғат оқитын мектептің қыз-жігіттері кездесер ме екен деп біраз іздеген. Қоршаудың сиректей жерінен сып етіп кіріп, сып етіп шығып басында маңайды біраз шарлаған. Ешкімді кездестіре алмаған соң «Менің Қазақстаныма» қосылып шырқап жүре берген болатұғын.

	Қанша уақыт өткенін білмейді. Қайтпақшы болып көптен сытылып шыға бергенде қайдан сап ете түскенін білмейді. Зіңгіттей екі орыс əскері шап етіп ұстай алды да, алды-артына қаратқан жоқ, қолына мұздай қарыған кісен салып сүйрей жөнелді. Өзінің кіріп, шығып жүргенін бақылап тұрса болса керек. Өзі бұл маңайда қанша болса да үсті жабық машина тұрғанын байқамапты. Апарып соған лақтырып жіберді. Іші толған қыз. Қарыс полициясының бір бөлімшесінде екен. Енді бір жаққа апаратын болып жатты. Оған мəн бермеген-ді. Өнебойы көк бауырдай көкпен-көк. Қызған барлық денесі сырқырап, сүйегі күл болғандай төрт мүшесі жылай алмады. Тағы да сүйрей жөнелді де бір жерге түсірді. Осы кезді ойласа Күлəйдің беті ду-ду етті. Өмір бақи ер адамға жолығып көрмеген балғын денесін... Екі айдай уақыт өткеннен кейін оны босатып жіберді. Шет елден келіп оқып жүргенін анықтаса керек. Мектебіне барса ол баяғыда оқудан қуылыпты. Талғатты іздеп таппады. Мына ұлан байтақ елдің қай жерінде қандай жағдаймен жүргенін ешкім білмейді. Достары да зым-зия жоқ. Деканатынан сұрап еді хатшы қыз «Сіз несі боласыз?» – деген сөзінен сескеніп шыға жөнелді. Табансыздығын кенет сезініп қайта кірді де «Сүйген қызы едім» деді сыбырлағандай. Таңданды ма, əлде ренжіді ме тобықтай иығын қиқаң еткізіп «мектептен алып кеткен. Өзіміз де білмейміз» деді. Барар жері, басар тауы қалмаған Күлəй дос қызының бөлмесіне екі қонды. Барлық киім кешегін сатып, содан наурыз айының ортасына дейін жол азабын тартып, өлдім-талдым дегенде елге оралып... Енді қайта Қазақстанға оралды... Сол алаңға келді... Кім... деген сөз шыққанда артына жалт қарады. Əлде біреу Талғат құсап көзіне көрініп кетті. Шын ба өтірік пе, өңі ме, түсі ме білмеді. Көзі бұлдырайды!.. Бірақ елес еді!..





ЕРТЕГІ КЕШІ


	(əңгіме)



	Шілде айының ортасында бір туыс қонаққа шақырды. Əжімдей қатар-қатар тау бөктерінің жылғасындағы жайма-шуақ жайлаудағы ауыл – жалғыз үй екен. Түс ауа жеткенбіз. Машинадан түсе бергенде айналасы мыңдай қой қоралайтын алаң қайран көңнің бұрқыраған иісі кеңсірік жарып, жалғыз үйден көкке создақтаған сұмдық көк түтін əжемнің шүйкесіндей созылып, аспанның көгілдір түсімен ұласа шексіз кеңістікке кетіп жатты. Біз матау тұсаудан босағандай кеудемізді кере, буын жүйемізді сықырлатып дем алдық. Қаланың тұмшалаған ащы түтіні, дымқыл қышқылдау иісті ауадан келген бізге таудың мөлдір бұлағынан жұтқандай салқындық есіп, денеміз шиыршық атқандай болды. Оны да місе тұтпай дүркін-дүркін керіліп, сағыздай созыламыз.

	Үй иесі анандайдан жаңа қанаттанған торғайдың балапанындай ұшып-қонып келеді. Күміс сақалы күзгі шөптің шығындай жарқырап, күнге шағылысады. Қаладан қонақ келсе ауылдағы шіркіндер жанын қоярға жер таппай бəйек болып өститіні белгілі. Əдеттерінен əлі жаңылмаған. Сонда өзім кіммін. Əйтеу стол артында өшіріп тастамаса отыра беретін орта қол, орашолақ пендемін. Қолдан келетіні жоғарғыларыма ұқсап, тамағымды кенеп, ішке қарап, шірене сөйлеймін. Ал мұнда келгенім жуықта құда-құдашалар болыппыз. Осы шаңырақтың қызын біздің жақтың бір жүгірмегі іліп кеткен ғой. Сондықтан күйеу жағының ішінде шен-шекпені бар мен шомбыл құданың төріне иелік ететіндей дəрежеде екенмін.

	Құданың аты-жөні Зиядан. Елдің қойған аты Зияш ақсақал екен. Қаңылтырдай жұқа, қаңбақтай жеңіл адам көрінеді. Үйден аттанарда «Қабағын қарыс түйіп, шырт-шырт түкіріп отыратын тентек мінез, тау мытын құдалар емес. Жасында əнші, күйші, əр нəрсеге əуесқой болған деседі. Айтқанын тыңдап, басыңды шұлғи берсең болғаны. Соған мəз, қырдың бір мүжік қазағы. Қыз беріп отырмын демей, алып отырғандай еңкейеді» дескен. Дəл келді. Бəйек болып асты үстімізге түсіп, сампылдап сөйлеп жүр. Уақ-уақ мұны сезгендей «мəселе тымақта емес, құлақта» деп қуанып қояды.

	– Біздің жақта қозы лақ, қоңқақ теке аман ба? – деп кездескен жерде амандасады. – Ал сіздерде қалай? «Отбасыңыз, отырған тағыңыз аман ба?» деп амандасады дейді, – деп бір күлді. Мұнысына қарағанда тегі қара жаяу адам емес. Сөзбен «сүйіп» қоймаса да, «сүйкеп» отыр. Біз осылай əрбір сөздің басын шала ұзақ əңгімеге бір-ақ кеттік. Стол артында отыратын құдағи бір келгенде ішіндегі сырын ақтарғысы келгендей аңқылдайды. Əңгімесі көп, еститін құлақ жоқтай бір.

	– Не көрмедім дейсіз, құда?

	– Сонша не көрдіңіз. Тым болмағанда біреуін айтыңызшы!

	– Құдай жоқ, ол дүниеде жұмақ деген болмайды. Коммунизм дегенді орнатып, аспандағы емес, жердегі жұмақта өмір сүреміз деген заманды білесің. Осыны естігенде «астапыралла» деп жағасын ұстаған, шырағым. Сол жағасын ұстағаннан болып «Құдайға сенгені үшін» барлығы ши жеккенге айдалып кетті. Ел жұртты атқа міндірмеді. Өкіметтің бұл ісіне мойынсұнғаны сонша «енді менің кезегім келеді» деп, өздері айдалуға бейімделіп, киім-кешегіне дейін дайындағандай. Ол – ол ма, шырақ, кейбір аталарымыз «осы кеткеніміз – мол кеткеніміз. Біз қайта оралмаймыз. Оралсақ ол дүниеден оралғанмен тең. Бірақ мына заманның желі басқаша есіп тұр. Сондықтан ауызымызда «биссмиллə» бар кезде мына заманды шығарып алайық» деп көздері жаудырап отырып жаназаларын шығартқан. Зекет берген. Киімін таратқан. Тірісінде өлік болған» деген сөз ғой. Міне көрдіңіз бе, шырақ. Жаңа заман осылай басталған!...

	– Қанша жасқа келдіңіз, құда?

	– Сексеннен асып селкілдеп отырған жайымыз бар.

	– Қойыңыз құда, сəби балаша жүгіріп жүрсіз ғой.

	– Е, енеден туғандай ашық-шашық ебедейсіздеу көрініп отырмын ба, Құда! Ха-ха-ха. Бірақ өмір еріксіз жүгіртеді ғой. «Ана жақтан да» шақыру келмей жатыр. Енді Алла бұған да тəуба!

	– Сіз заманның қиыншылығын көп көрдім дейсіз. Оған ұқсамайсыз дегенім ғой.

	– О, бар болғаны құдам. Оны айтсам өтірік дейсіз ғой.

	– Олай демеңіз.

	– Айтсам біреуін айтайын, шырақ. Бұл ертегі емес, шындық. Мен он жасымда түрмеден бір-ақ шыққан пендемін. Қазіргі кей бұзақы балалардай ұрлық-қарлық істеп, жұдырықтасып, пышақталғаным жоқ. Молданның баласы болғаным үшін түрмеге отырдым. Ол түрме нақ тозақ еді. «Сен қара суды теріс аққызатын молданың баласысың, Құран жаттадың ба? Əкең құран кітаптарын қай таудың қай қырымына, қай үңгіріне тықты. Сендердікіне кімдер келетін еді» дейді. «Келмейтіндердің барлығы осы түрмеде жатыр, аға!» деймін. Сонда болған бір оқиға ойымда мəңгі қалды. Жүрегімнен кетпейді. Үлкенді-кішілі барлығымыз тас қамалда жатамыз. Қара су да татырмай неше қойған. Бір күні абақты бастығы орта шөміш су əкеліп ортамызға қойды да,

	– Бөліп, таңдайларыңды жібітіңдер, – деді.

	Арамызда жасы ең үлкен Мұратқан деген ақсақал атамыз бар еді. Жарықтықтың мұрты, шашы, кірпігі əбден өскен аппақ қардай. Еш сөл жоқ өзі де тізілген ақ сүйек еді. Сол кісі бізге қарап, кім бұрын ұмтылар екен дегендей шай қайнатымдай отырды. Ешкім қыбыр етпеді. Бұған суық жүзі жұмсарғандай болып:

	– Біреуіне ғана суды беріңдер. Біз өлгенде сол қалсын. Биссимилласын айтсын, – деген. Солай болды. Қара судың қасиетін алғаш мен сонда білгем. Маған берген «Молданың баласы ғой үйренгені бар» деп. Өмір осылай, шырақ. Сол заманнан бергі қанша жердің суын таттым! Ау, құда, құрғақ сөз қуырдақ болмайды. Тамақ ала, алдыңыздан ауыз тие отырыңыз. Заман осылай, сөкпейміз.

	– Рахмет, құда! Содан қайта оралғанда молда болдыңыз ба?

	– Қайдан, құда, бүйтіп отырам ба? Мені діннен жиіркенді, – деп жылтырдың бастығы болдырған. Ол кезде мен он бес жасқа толған едім.

	Алғаш кіріп келгенде құданың қонысы тілге тиек етерліктей емес, Біркелкі салқын, күнделікті мимырт тірліктің атам заманынан келе жатқан үйреншікті тізбегіндей еді. Жайғасқан жар, алдағы дастархан, өңірі тиысқан қара барқыт үй иелері. Барлығы күңгірт сезініп, көңілім бір ашылмай қойған. Енді...кем жері толып, кетік жері бүтінделіп келе жатқандай!

	– Үйге көміліп көп отыра бермейік, құда. Мына далаңыз «мен мұндалап» тұр ғой. Төбеге шығып, төңірекке көз салып дегендей... қайтсақ!

	– Болсын, болсын, құда!

	Дала құлпырып тұр екен. Алыстағы тау-тас көк мұнда тұмшаланыпты. Сонау тоғайлы таудың етегінде теңіздің ақ маржанындай қара-қара қыт шашырап жатыр. Жері жап-жасыл. Бір шатқалда суы лықсып толған кішкене көл айнадай жарқырайды. Зиядан құда қолымен нұсқап:

	– Анау біздің отар. Құдайға шүкір шөбі шүйгін, малы қыңды, елі көңілді, – деді, мақтанғандай.

	– Сонда осы малдың барлығы сіздікі ме? Бір нəрсе дəметкендей ебедейсіздеу сұрақ қойғанымды сезіп, абыржып қалдым.

	– Мына күйіп тұрған заманда, біздей қара қойшыға мұндай мал бітсе...

	– Сонда кімдікі?

	– Өзім де білмеймін, шырақ. Бастықтар бақ дейді, мен бағамын. Сөз ыңғайларына қарағанда, бастықтың бастығы, оның бастығы, жəне оның бастығы, тағы кімдер бар, солардікі ғой деймін. Мен бағып қағам, кемітпесем болды. Ақысын алам, айран сүтімді ажыратам. Бастықтар зулатып келіп алып кетіп жатады.

	– Сонда ол мал таусылмай ма?

	– Қайдан, шырақ, таусылмайды да. Күндіз, түні демей əкеліп қосып жатса... Оларға да үзбей беріп тұратындар бар ғой деймін тегі...

	Төбешікте көп отырдық. Айтылмаған əңгіме қалсайшы. Құдамның білмейтіні жоқ екен. Қой қапталдан қыраға таяғанда құда:

	– Ал енді үйге кірейік, – деді. Үйге кіре қойшы бала тайыншадай ақ қойды əрең сүйреп үйге кіргізді.

	– Құданың сыбағасы ғой, əумин!

	– Құда, кешіріңіз. Кеше сойған малдың еті əне тұр. Сол болады.

	– Ол біздің сыбағамыз. Мынау сіздің сыбағаңыз.

	Мен қанша жалбарынсам да болмады. Ақыр соңында малдың батасын білмейтін мен қолдағы рюмканың сөзімен сөйлегендей бірдеңе айтып, ырым жасадым.

	...Түннің бір уақыты болып қалды. Əңгіме қызғалы қашан. Өзім де көп білетін, көп сөйлейтін адамдай жабырап отырмын. Томардай қара шалмен қалақтай домбыра туасынан егіз сияқты.

	– Мына өзіңіз бір театр екенсіз ғой.

	– Даңғайды мақтасаң, бөркі қазандай болады деген сөз бар. Менде не бар дейсің елдің айтқанын жүрекке тоқығанымдай, шырақ. Сонымен жалғастыра берейін бе, құда?

	– Иə, иə мұндайда ұйқы қашады.

	– Мұндайда мақпал түні жұлдыздан шашу шашады деп қосып қойыңыз, құда! Ха-ха-ха!



	Сонымен қойшы қызыл қой екеуі айтыса береді.

	Қойшы – Барады қойым шығып анау сайдан,

	Айтысып қызыл қоймен өзім қайдан.

	Қызыл қой көп сөйлемей енді сен жүр,

	Жүрмесең осы арада болады ойран.

	Қой – Дүние дүниеден дүние өтсе,

	Оңдырмас мынау мені қуып жетсе.

	Көтерер ойрамыңды шамаң кəне,

	Терімді сыпырасың таяқ өтсе!



	– деп тамамдап тұра қашқан екен. Бұқаның, бұзаудың, қыңқар текенің де айтысы болады, шырақ, мал-жанға жуық жүрген соң жүрекке жақын əйтеу.

	Əңгіменің бір белесі аяқталғандай. Құда екеуміз бұрыннан дос жаран, құрбы-құрдастай болып алдық. Құдам ғашықтық жырлардан біраз сыпыртып, əрбір жерінен теріп айтады. Теріп, сыпырып лек-легімен келген жыр-толғау, көмекейіне тығылып тұрғандай екілене екпіндете түсті. Мен еріксіз аңырап отырмын. Содан ба бір ой туа кетті. Араққа қызған кісі қымсына ма?

	– Құда кешіргейсіз, сіздің де махаббатыңыз дəл осы жырлардай болмаса да, соған тақау шығар, – деп күлдім.

	– О...о...шырақ, ондай болды деуге де болады. Əрбіреудің өмірі əрбір дастан.

	– Алжыған шал демесең, оны да айтсам, айтып берейін. Күйеу жүз жылдық, құда мың жылдық. Осындайда айтып отырмасаң қайдан мың жылдық құда боламыз, – деді де ол қамымен жүрген кемпіріне қарады.

	– Біз бұрыннан бір-бірімізді білетінбіз. Қобда деген өзеннің арғы-бергі жағасындағы ауылдікі едік. Кездескенде сөз салып қырындасаң «ары кет» демесе де маңайына жолатпайтын.



	Сайыр таудан желден басқа не алайын,

	Үстінен ақ төсіңнен аймалайын.

	Сен үшін басым зындан кетсе дағы,

	Өмірден тиесілі сый алайын,



	– деп əндетіп кеп жүретінмін.

	Бірде Сұмынға (бізде ауыл əкімшілігін осылай айтады) барып оралсам, тап бір мені күтіп жүргендей өзеннің жағасында жүр екен. Қаннен-қаперсіз тұрған жерінде ат үстінен сып еткізіп іліп алдым. Өзі де нəзік денесі шағын болатын. Əлгі ұлы өзеннің ортасына келгенде не боларын енді сезгендей, сол Қобда өзеннінің жұтпа қалған балығындай бұлқынды.

	– Бұл қайткеніңіз?

	– Қам жеме, енді сен менікісің. Бұраңсыз көйлек кимедім, бұралып үйде жүрмедім дейсің ғой.

	– Өлсем де саған тимеймін!

	– Өлсең сені неғылам, – деймін құтыңдап. Осылайша үйдің қасына топ еткізіп, анамның қолына ұстата бердім. Басымызды жаруға таяп, жұдырықтай-жұдырықтай құрт-ірімшіктен шашу шашылсын-ай кеп. Ой, құда, одан кейін қызықтың көкесі болды. Ерке бұлаң қыздың артынан қуғыншы келетіні белгілі. Бұлқан-талқан болып келген қыз «маған күш көрсетіп əкелді» десе құрыдым ғой. Шорыннан (түрмеден) бірақ шығатыным белгілі. Бір заманда айтқандай-ақ жаман қараша үйімнің айналасын дүбірлетіп, қарғап-сілеп, боқтап, булығып туыстары жетті-ау. Ауылымыздың қыз-келіншектері баяғыда жиналған еді. Мына «кемпірім» ортасында еріксіз отырған.

	Менің Жанбағыл дейтін айырылмас досым болған. Соған ұста нағашым соғып берген бір құрыс кездігім бар еді. Соны беріп, «сен қорқыт» дедім. Бірақ Жанғабыл олай істемеді. Керісінше Қатипаға (мына құдағиыңыздың аты) қылт еткізіп көрсетіп, «өз ықтиярыммен келдім» дейсің туыстарыңа, – депті. Кімді қорқытқаны белгісіз. Табалдырық аттаған қыз таң қалғандай отырып қалған. Кеуде соғып келген туыстарына «тағдырым осы шығар» деген көрінеді. Шындығында кемпірім мені жаман көрмеген ғой. Əйел затының шық баспас үшін аяғын аңдып басатыны ежелден келе жатқан жəйт. Осылай көтерген шаңырақ сонау Мойыл жерінен Қазақ жеріне келіп қалған. «Ақ бөкенді жатыр деме, көшпелі елді отыр деме» деген осы. Енді міне жергілікті жердің халқымен құда-құдалас болып, сүйек жаңғыртып жатқанымыз мынау. «Ел еді егіз жатқан Керей, Найман» деп дастандарды жырлады ғой. Сол Керей біз боламыз. Тағдыр деген осы құда!...

	Ол тағы да домбырасын даңғырлатып отырды да күрсінді. Бір күйді баяу шерте бастады. Заңғар таулардың көк сеңгір ұшар биіктері елес бергендей. Күңіреніп тұрып алғаны, миға сіңіп, жүрекке қадалып, тəніңді ауыртатындай сазды.

	– Бұл не туралы күй, құда?

	– Туған жер туралы ғой, шырақ.

	– Құда, көп шаршаттым. Біз таспен болмаса адамдармен бүйтіп ашылып сөйлесе бермейміз. «Жақсы ма? Жақсы! Бар ма? Бар!» дегендейден ары кетпейміз. Енді далаға шығып келіп дем алайық!

	Біз далаға шықтық. Тұнық ауа. Жұлдыздар мың сап шықтай жалт-жұлт, мөлт-мөлт етеді. Ағып кетердей. Шөкімдей бұлт болсайшы. Қорадағы қой күндіз көрген аспанның ұлпа бұлты осында келіп, шөгіп қалғандай қыбырламайды.

	Сонау Алатаудың сол көгіндегі тұнық аспанның кеудесіне шаншылып, түйресі кірген шыңдарын қарап тұрған құда:

	– Дəл менің туып-өскен Алтай тауымдай көрінеді, – деп күрсінді. Неге екенін білмеймін кəрі кісінің күрсінгені маған ауыр тиді.





БАЛБАЛ ТАС


	(Əңгіме)



	Жас кезімде маған мұндай ой түспеді. Жас ұлғайғаннан кейін қайдан келіп, қайда тұрғанымды енді сезгендей болғаныммен жанымның жалғызсырағаны, «көрің əлі алда» деп өмір деген алып күш жұдырығын түйіп, қабағын түксите қарап тұрғанға ұқсайды. Күннен-күнге жалғызсырап барамын. Құдайым-ау, осы жасқа келгенде қазақтығымды сезініп, «Құдай» деп ауызға алғаш алып тұрғаным ба?!

	Қазақтығымды бетіме басып, қатын-баланың күлкісіне қалдым. Кіндігімнен туған ұл мен қыз моңғол атанып, қызы моңғол, ұлына, ұлы моңғол қызына үйленгенде менің қазақ атым қалғаны қалай! Сонда мен қайдамын, сол қазақ ел қайда? Иə, естуімше олар Алтай тауынан ары асып, көшіп жатыр деседі. Бұлқан-талқан болып, теңселіп толқыған сұм заман!

	Өзімде де Құдай сүйер қылығым жоқ. Таудың қыраны болмай, жазықтың көр тышқаны болыппын. Енді міне өмір соңында өкініп отырмын. Аурудың қысқаны мынау. Ұл-қыздарға ештеңе болмағандай «өлсем осы жердің адамдары көмеді» дейді. Мен «көмбейді» деп айтып тұрғандай. Қазақ нəсілі өлгенде «бір ауыз биссимилла бұйырмады» дегенді айтқаным еді. Енді бұларға не зауал? Айтар сөз жоқ. Бұл жерде маған дос болатын жалғыз дүние бар. Ол сонау мықтың үйінің қасына тұрғызған балбал тас!

	Қысылғанда сонда барам. Əйтеуір ерте кезден туысым деп, бұл кең далада неше ғасыр бұрын екенін білмеймін, біссімилласы бар түріктер өмір сүрген дегенді естігенмін. Оның белгісі осы балбал тас. Олар қырғын соғыста өлгендерін осылай көміп, қасына белгі тас орнатып отырған деседі. Түріктер түптің түбінде қазақ болмаса да мұсылманға жатады. Аузында біссімилласы бар. Сондықтан барам.

	Иə, бұл адамның аты Қаңтар. Жергілікті халық Қаңтарды өздерінің айтуларына ықшамдап, өзгертіп алған. Халтар деген: қара сатпақ, қара қыпалақ деген сөз. Амал қанша енді аты-жөні түгіл, бас қайғы.

	Күні-түні үйіне қамалып отырғаны. Үйіне келетіндері өз тұрғыластары болса да, үйренген үш аты бойынша жүреді. Қолдан тартқан арақты ішіп алып, ойрандатып, айқайлап, айда шу кетеді. Ұл-қыздары бұған əбден еті үйреніпті. Үш ұл, үш қызы бар, үйлі-баранды. Кіші қызы үйінде болса да үрпек бас күшік күйеу бар. Кіріп алғалы қашан. Өзі көп жыл бойы бірлестіктің малын бақты. Қазір соның арқасында күн көреді. Тым жаман емес. Бұл жерден кетіп қалайын десе, неше ұл-қызы азын-аулақ малы бəйге алып, басын тікпесе де жүйрік атанған үйір жылқысын қимайды. «Өвөө!» – деп қолынан шықпайтын немере-шөберелері тағы бар. Əйтеуір осылай қайсыбірін айтып тауысады.

	Бүгін оның ауруы тіпті меңдетіп отыр. Екі бүйрегі салбырап, бүрістіріп барады. Белі қақсап, қозғалудың өзі мұң. Басы зілдей, қозғалса болды айналады.

	Ата деген мағынада. Адам олар алдындағы өмірін қайталап ойлай ма қалай! Ойламаса бір парыз кем тұрғандай. Соғыста жүріп оққа ұшып бара жатқан жоқ. Ойланатын мүмкіншіліктің барына да шүкіршілік. Бірақ өзі ғана ойлаудан аспайды. Неше баласына ойын айтайын десе түсінбейді. Немқұрайлы селқос тыңдайды.

	...Қаңтар осыдан көп жыл бұрын Моңғолдың осы шығысында əскери албанын атқарып жүрген. Бір күні бастығы шақырып «сен Холон бұйырда аты шыққан жақсы малшы Өлзийбаяр дегеннің үйіне барасың. Жыл сайын мал шығарған кезде біз көмектесіп тұратын шығармыз. Ал дайындал» деген. Əскери адамда екі сөз бола ма! Артынан естісе сол Өлзийбаяр бұлардың етіне туысы екен. «Қазақтар асқан жұмыскер жəне малдың қамын жақсы біледі» деп көмекшіге жіберген көрінеді.

	Таң атып, күн батып жатады. Ел сайын жақсы ма, жаман ба бір оқиға кездеседі. Қаңтарға сондай оқиға болған. Оның барған үйінде өзінің іздегеніндей қыз кездесті. Əке-шешесі мал төлдейтін кезде қолқанатымыз жоқ деп оқуға жібермей қойыпты. Əскерде жүрген қылшылдаған жас жігіттің көзі жарқ етіп, көңіліне сəуле шашты. Бірақ бұл сезіміне ол берілмеуге бекінді. Қай жағынан да үйлеспейді. Қыз жас, ұлты басқа болса не істейді. Елдегі кəрі шешесі естісе не болмақ? Құдай ондайдан сақтасын деп ойлады. Күндер өтіп жатты. Көктемнің соңғы айының бір кеші. Қой-қозыны бөліп шағын ауылдағы кешкі тыныштық орнаған кезде Дежидма қызбен кездесіп қалды. Қыз оны құшақтай алды. Қаңтар еркелеп тұр деп ойлаған еді. Олай емес. Жұп-жұмсақ ернін жапсырып, еміреніп иіскеді де жүгіріп кете берген. Сол түні ол да бір-бірінің демін иіскей сезінсе де қыбыр етпеді. Қаңтар ертеңінде өзін кінəлап «қыз сүйіп тұрғанда бара алмаған ер жігіт ер ме, ез бе?» деп іштей кіжінді. Күндіз иен далада мал туып қалуы мүмкін. Осылай сылтауратқан ол жақын көрінетін жерде көк қуалап кеткен қойдың соңындағы қызға барды. Кешегідей емес, батыл еді...

	Қаңтардың шешесі жолға шықты. Жалғыз ұлы тірі болса алып келейін, өлі болса топырағын көрейін деп. Екі жыл бұрын Қаңтармен бірге əскери албанға кеткен жастар ел-жұртына оралғанда ол ұшты-күйлі хабарсыз кеткен екен. Естіген білгендердің айтқанына қарағанда əскердің бір бастығының туысының үйінде жүрген, сонда сіңіп кеткен. Онда тірі. Өзінен бір ауыз хабар болмағанына қарағанда жер бетінде тірі емес. Өйтіп тіл хат жоқ кетер бала емес еді. Осының барлығын ойластырған Нəзипа апайға туған туыс, жақын маңдағы көз көрген барлығы бес он теңге, көмекке тоқты-торпағын беріп шығарып салды.

	Нəзипа кемпірдің шалы ерте қайтыс болған. Қалған жалғыз тұяқ осы Қаңтар. Қаңтардың қақаған қыстың ортасында туып осылай аталған. Туыстары жоқ емес. «Біз барып хабарын білейік» десті. Оған Нəзипа кемпір ырық берген жоқ. Лемла қатын алып, басқа жұртқа сіңіп кетсе де бір көріп, бір иіскеп қайту жалғыз арманы. Балалы-шағалы болған болса, олар да жалғыз ұлының қаны емес пе деп бет бақтырмады. Мұндай жасқа келгенде ер азаматты жердің түбі жеменейден іздейді деп кім ойлаған. Құдай басқа салған соң не шара? Ол самолет ішінде не ойламады. «Ай, патшалық-ай» дейді ішінен жансыз темірді көкке ұшырып, адамдарды тасытып қойған. Біздің жас кезімізде бір сұмынның екіншісіне бару үшін бір күн жүруші едік. Енді міне екі-үш мың шақырым жерге неше сағатта жетіп жатырмыз. Дегенмен бұл заманың да қырсық екен. Ел аман, жер тыныш кезінде балаларды мыңымен жинап қамап, біз сияқты кемпір-шалды қинап несі бар. Əскер жерінде мылтық атқанды үйренгеннен басқа ештеме істемейді» дейді. Үйде болса талай жұмысты тындырып, малын өсіріп, айттырған қызымызды алып отырмаспыз ба! Енді ол тұрмақ əке-шеше, туыс-туған, ел-жұртын ұмытып барады. Бұл жалғыз менің басымдағы оқиға емес. Осы жаққа қаншама жастар сіңіп кетіп жатыр. Мұның түбі жақсылыққа апармайды. Осы туралы былтыр бір депутат айтқанында ел ду күліп «олар Отан қорғайды» дескен. Солар кімнен қорғайды, қойшы тəйірі. Жан-жағымыз тыныштық. Ол тұрмақ барлығымыз бірігіп коммунизм орнатып жатырмыз. Осы өкімет қызық істеген. Кейде баланың ісі, бақсының жыны сияқты. Жə, мен сияқты қырдың бір алжыған кемпіріне өкіметтің ісі неге қажет дейсің. Қайта ел-жер көріп келе жатқаныма шүкіршілік. Құдайым-ау, мынау не деген таусылмайтын ұлан-ғайыр жер. Бұлттың астымен де, таудың үстімен де шарықтап өттік. Шетсіз-шексіз жазық даланы да артқа тастадық. Шынында мынандай жерге жау шапса қайсымыз қалқан боламыз. Соны ойлағанда балаларды əскерге алатыны дұрыс та шығар. Оны кім біліпті құрсын.

	Сонда мені балаларым қалай қарсы алады екен. Келінім қандай адам екен. Е, қалай қарсы алса да, бір көрсем болды. Бір күнде екі самолет ауыстырдым. Осының өзі ғанибет. Алла-тағала ісімді оңға басқарайын дегені шығар.

	Осы кезде ұшақтағы қыз дауысы радиомен саңқылдап он минуттан кейін қонатынын хабарлады. «Балам тосып тұрған шығар» деп ойлағанда кəрі жүрегі елжіреп, қатып семген омырауы иігендей болды.

	...Шешесі солай келіп кеткеннен кейін қаншама оқиғаны бастан кешті. Бүгін ауру меңдеп, көр аузында жатқанында көңілінде барлығы сайрап тұр. Сол жолы кимешек шылауышы бар, мойнына ақ сел оранған, ақ табақ етік киген жарты алақанға сиып кетердей қушық маңдай томардай кемпірді көргенде шошып кетіп еді. Шешесінің қарағаны мейірімді ме, əлде зерлі ме айыра алмай тері шып-шып шығып, арқасына су құйғандай болды. Бірақ шешесі де, өзі де жыламады. Көздің қара суы тартылғандай. Қайта үйіне барғаннан кейін шешесі елжірей келіп қазақша:

	– Балам, келе ғой! – деп ең үлкен немересін шақырғанда, жаңадан екіден асқан Жаргал (Рахат) баж етіп түсіп шешесіне тұра ұмтылған.

	– Міне тумай жатып жат болған деген осы! Əдірам қалғыр! – деп шешесі егілді-ай келіп. Ағыл-тегіл жылаған шешесі өксігін баса алмай, ет пісірім уақыт еңкілдеген. Сол жылағаны бүгінгі күнді болжаған екен ғой. Қазір немерелері сол апасын еске де алмайды. Үйленген кезде екі-ақ рет туған жерін еске алған еді. Алғашқысы аймақтың орталығына барып жүргенін. Орталық алаңда сауқылдап тұратын үлкен ақ қалай радио деген болушы еді. Содан орталықтан қазақша əн-күй беріп жатыр екен. Аңырып тұрып қалғанда қасынан өткендер моңғолдар «мынау есі жоқ жынды ма?» дегендей таңырқап қарасқан. Екінші – осы балбал тас бар жазықта қой бағып жүрген. Қастарынан үлкен күре жол өтуші еді. Сонымен зулатып келе жатқан жеңіл машина өзіне бұрылды. Шофердің қасында отырған тапал бойлы шегір көз сұр жігіт түсіп келіп:

	– Ассалаумағалейкум, – деп амандасты. Мұндай болары үш ұйықтаса түсіне кірмеген. Қазақша сөйлеспегелі көп уақыт болғандықтан тілі бұралып, дауысы бір түрлі шықты да:

	– Аликасалам, – деді.

	Сөйтсе, ол кісі «осында бір қазақ бар, үйі анау» дегенге іздеп барыпты. Өзі тарих зерттейтін ғалым екен. Екеуі біраз уақыт сөйлесті. Тілі шүлдірлеп қалған оны əлгі ғалымның қарағаны өңменінен өтіп еді. Ғалым жігіт осы балбал тасты құшақтатып тұрып суретке түсіргені, ол сурет бір журналға басылғанда соңынан беріп жіберіпті. Содан болды ма осы балбал тастың «туыс» болып алғандай сезілетіні. Суреттің артына «Туған ел тарихын таспен жазады. Тозған ел тарихын аспен жазады» деп əлгі тарихшы аты жөнін қалдырыпты. Елден кеткелі қазақша оқығаны осы. Е, əлгі келіп кеткеннен кейін бір хат келген. Соны оқып барып келейін деп отырғанда «қайтыс болды» деген хабар алды. Енді несіне барады.

	Барса туған туыстары қалай көреді. Қабақ ашпайтыны белгілі. Біткенім осы, қайда жүрсем де бірдей. Шешем енді тұрып келмейді. Ол сол жылы келіп кеткенде «есі бар жігіт есін табар, есі жоқ жігіт жаттың отын жағар» деген. «Мен немене отымды жақпай, сөндіріп отырмын ба?» деп қолын сілтеген. Енді ойласа сол сілтеген қолды мол сілтеппін ғой. Неше күн бұрын төбесінен жай түскендей оқиға болды. Отауы қасындағы үлкен ұлы кіріп келгенде қатты ауырып, қысылып отырған. Ол қарап тұрып-тұрып «өлетін кезіңде ел жұртыңыздан бірде-бір туысыңыз келмейтін болды ғой» деді. «Турасын айтсам, сіз өліп қалсаңыз қалай жерлесек екен, соны білмейміз. Лекілер ше ме? Əлде...» Содан бері үш күн өтті Ол таңертең күнмен таласа қойын өргізіп күнде баратын балбал тастың қасына жақындады. Дала сап-сары алтын жалатқандай. Артына бұрылып еді осы далаға қарап тұрған жүректей екі үй көрінді. Ол бір күрсінді де қайта қарамауға тырысып, соңғы неше күн əбден нашарлағанын сезгеннен кейін неге екені белгісіз кенет денесі жеңілдеп, ой санасы да тұп-тұнық бола қалған. Елегізіп тұрғандай үйіне де отыра алмады. Сонан соң қойшы баласын шақырып:

	– Мен бүгін қойға өзім барам, шүкіршілік тəуір болып қалдым. Үйде отырсам ауруым үдей беретін болды. Мінетін атымды ерттеп мінгіз. Түске таман барасың, – деді. Баласы əкесінің тəуір болып қалғанына қуанып, айтқанын екі еткізбеді.

	Əлгі мүсін тастың қасына келді. Артынан өлік салбырап құлағандай əрең-əрең бұралып, созылып түсті. Бауырының балалары өтіп жатқанда тырп етпейтін қой иесінің ығына көніп тұра қалды. Содан жорғалағандай болып, көзі бадырайып екі қолын кеудесіне алып, балбал тастың қасына əрең жетті де сүйеніп отыра кетті. Тастың қыры арқасына батқанын да сезген жоқ. Балбал тас тап бір көрікпен мəңгі бақи қойған қызыл шоқтай күреңітіп көрінді.





КӨП ЖЫЛДАН СОҢ...




	Белгілі қаламгер Смағұл Елубайдың «Жас алаш» газетіне жариялаған «Əуезов аманатын» оқып, əрі ұлы Əуезовтің 110 жылдығына арналған «Абай жолының» жаңарған тұсау кесерін көргеннен кейін қарапайым оқырман ретінде өз пікірімді қосуды жөн көрдім. Шет жайлап басқа елде дүниеге келсем де, қазақ деген шаңырақта іңгəлəп өмірдің есігін ашқанымды мақтаныш тұтам.

	Моңғолия мемлекетінде қазақтар тұрақтаған Байөлкенің «Ақкөл» жалғастыру базасында балалық шағым өтті. Ақкөл жалғастыру базасы дейтіні, Моңғолияның батыс аймағынан – астанасы Уланбатырдан 1600-2000 шақырым қашықта. Əрі батыс бөлігі ертеден Қобда аймағына бағынып жəне Қытаймен шекаралас болғандықтан, қытай саудагерлері көп жыл бойы орын теуіп қалған, əрі халыққа қажет тауарларды тасып, бақыр ақшадан гөрі малдың ішкі заты жүн, түбіт, тері сияқты өнімдеріне айырбастап тұрған екен. Қобдаға қараған батыс аймақтары бөлек-бөлек аумақтардан, яғни Увс, Завхан, Говь-Алтай, Қобда, Баян-Өлгий (Байбесік) деп бөлінген.

	Қазақтар тұрған елді мекеннің негізгі халқы қазақ, уранхай, дөрвөд, көк моншақ деген моңғол рулар.

	Ресейдің Таулы-Алтайының Бииск қаласы Моңғолиямен шекаралас болғандықтан жоғарыда айтылған Ақкөлді жалғастыру базасы болып, сол Бииск қаласынан батыс бес аймақты тауармен қамтамасыз еткен. Осы арқылы Қобдаға орнаған қытай саудагерлерін ығыстырып шығарған көрінеді.

	Қазақтар мен моңғолдар осы базада тауарды түсіріп артатын жұмысқа орналасып бұрын малмен шұғылданған халықтар осылай ең алғашқы жұмысшылар тобын құрған деседі.

	Осы елді-мекенде қазақша-моңғолша білім беретін төрт жылдық бастауыш сыныпқа жеті жасымда мектепке бардым.

	Мектепке барғандағы арманым «Нағима əпкем сияқты батырлар жырын мен де апама, ауыл қарттарына заулатып, əндетіп оқып берсем» дегеннен туындаған еді. Сол арманыма төртінші сыныпқа барғанымда ғана қол жеткіздім. Мəнерлеп əндетіп оқуды анам Сағынған үйреткен.

	Мен оқып үйренгеннен соң ауылдың кəрілері, анамның тұрғыластары үйге келіп:

	– Иə, Сағынған, балаңның сабақтан келе жатқанын көріп жол-жөнекей мыналарды да ерте келдім, – деп жайғасатын.

	Сол кісілердің тілегімен «Қобыланды», «Алпамыс», «Қамбар батыр» ма, əлде «Қыз Жібек» пен «Айман – Шолпан» ба, қайсыбірін оқитынмын. «Ал балам жырла,» – дейтін. Мен тап бір өзім жырлап жатқандай:



	Жиделі байсын жерінде,

	Қоңырат деген жерінде,

	Байбөрі деген бай бопты,

	Төрт түлігі сай бопты,



	– деп заулатам ғой.

	Қуанатын жерінде қуанып, жылайтын жерінде жылап, қайғысына ортақтасып отыратындар арасында маған да көңіл бөліп:

	– Уа, қарағым, өркенің өссін, талабың таудай болсын, – деп қолпаштағандарына онан əрі мəз болып, қанша уақыт болса да оқи беруші едім.

	Кешкісін жұмыстан келген ағайым Абылай да ас-суын іше отырып бірге тыңдап, қарттар орын бермей отырса да мəн бермеуші еді.

	Жалығатын қарттар жоқ, қанша тыңдаса да алғаш естігендей пай-пайларынан жаңылмайтын.

	Ағайым бір күні жұмыстан келгенде құшағына сыймай көтерген дəу қобдишамен келді де:

	– Нəзу, бері кел мен сендерге (əхорон товин хоер) «Отан елу екі» деген радио əкелдім, өзің сөйлетесің, – деді.

	Ішінен дəу төртбұрыш сары түсті, ағаш қорапты, бетінде ұзынша əйнекшесі бар, əйнектің арғы жағында жазу сандар, екі жағында бұрайтын екі құлағы бар дүние шықты. Ағайым «Радио» дейді.

	– Алдында үкіметтен үй басына кішкентай радио орнатып берген. Оған ұқсамайды. Ана қорапты ашқанда ішінде зайы бар (батарейка) сонымен сөйлейді, – деді күлімдеп.

	Барлығын ашып шұбатылған-шұбатылған жіптерін қосып, бір құлағының түбінен бұрап қалғанда, тырс етіп дыбыс шықты да, одан əрі ысылдап кетті. Енді бір рет құлағын бұрап қалғанымда былдыр-салдыр сөйледі.

	– Астапыралла, мынауың қандай тіл, – деп жағасын ұстай алды апам.

	– Бұл қытайша сөйлегені, – деп ағайым екеуміз екі жағынан жармасып жүріп қазақша сөйлейтін жерін таптық. Бірақ кішкене жылжытсақ сыбырлап-қыбырлап жоқ болып кетеді. Жылт еткен қазақшасын қайта іздеп, қанша рет жағаласып тарыққанда апам:

	– Ішіндегі қазағы өліп қалған шығар, жарықтық, даусы көмескі шығып тұрды емес пе, – дегені бар ма? Ағайым екеуміз күліп жатырмыз.

	– Апа, қайдағы адам, əр тілде сөйлейтін желісі болады бұның. Сонысы тартпай тұр, – деп түсіндіріп əлекпіз. Сəбиін алдына көлденең салып, бесігін жасап отырған жеңгем де:

	– Бəрін қытай жаулап алған ба? Саңқылдап-қаңқылдап қалды ғой, – деп ренішін білдірді. Ағайым:

	– Тағы бір нəрсесі кем шығар, ертең дүкеншіден сұрап келейін, – деп құлағын бұрап қоймай отырған мені де тоқтатты.

	Ертесіне шумақтаған тоқтың жібі бір қолында, қалың қоңыр сары кітабы екінші қолында есіктен кірген ағайым:

	– Мə, Нəзу, мына жіптен антена жасап радиоға қосасың, ал мына кітапты апаңа оқып бересің. Апа, кенже балаң батырлар жырын əдемі оқитыны үшін, мына кітап пен радио сыйлығым, – деді. Апам да қуанып:

	– Дұрыс-ау, Авланым, Нəзуің кітап оқитын болғаннан бері қарттар да күн-түн демей естіп бір жырғап қалды. Нағиманың бала-шағасы, жұмысы, отбасы дегендей күнде оқуға қолы тимеуші еді, оның да мойны босап қалды-ау,– деп, бəрінің қамын ойлап, ризалық білдірді.

	Кітаптың мұқабасын ашсам, жоғарғы жағында қауырсын қаламның суреті бар «Абай жолы» романының бірінші томы, Мұхтар Əуезов деген жазуы бар екен.

	– Апа, мына кітап «Ақ сақалды, ақ қырау түсі суық, басқан жері сықырлап келіп қалды» деп қыс туралы өлең жазған Абай атаның кітабы екен, – десем, апам:

	– Жыр ма? – деді.

	– Жоқ, апа, сол кісі туралы роман екен, қара сөзбен жазылған.

	Тыңдайсыз ба?– десем, ол:

	– Иə, балам сен оқуға жарасаң, мен тыңдауға бармын, – деп күлді.

	Сонымен не болсын, төртінші сынып оқушысы – мен, анам, ауыл қарттары қосылып «Абай жолының» бірінші тобымен қайнасып кеттік. Екінші жаңалық «Отан елу екі» деген радиоға ұзын сырықтың басына тоқтың ішкі сары мыстарын үкідей топтастырып байлап, оған тоқтың ұзын жібін жалғап радиоға қосып, Қазақстанның желісін тауып та алдым.

	Көбіне орысша сөйлеп, кешкі жиырма бір сағатта малшы ауылға арналған концерт береді екен.

	Енді қарттар сағат бөлісін жасап алды. Мен сабақтан келген соң кешкі алтыға дейін «Абай жолын» тыңдап, одан кешкі шаруаларын тындырып сағат тоғызда концерт тыңдайтын болды.

	Кейде қырылдап-сырылдап қалса да:

	– Əй, балам, кешке əлгі əн айтқыш қобдишаңды дұрыстап қой, – деп тапсырма беретін.

	Қарап тұрсаң, біздің үй шеберхана, кітапхана, концертхана, асхана да сияқты.

	Апам төсегінің алдында сырмақ төсеп, келген кемпірлер ұршықтарын иіріп, ақсақалдар ауыздарына темекісін аузына сала жастық қойып жантайысып жатқаны.

	Бесікте сəбиі, жүгіріп жүрген үйелмелі-сүйелмелі екі-үш баласы бар жеңгем таңнан түн жарымына дейін шай қайнатып, үй тазалап, ас-суын пісіріп əлектеніп жүргені. Бірақ бір қынжылып қабақ шытқанын көрмедім. Қайта осы тірлігіне дəн риза секілді.

	– Апа, ата, шай алыңыздар, ас-судан алып, жеп ішіп отырыңыздар, – деп балалар біздерге бере бермейтін, құрт-ірімшік, жент, сары май, тəтті кəмпиттің бəрін қойып, үй қарекетін жасаумен бірге екі құлағын жыр-дастан, концерттерден де айырмайтын. Əжелер де:

	– Сөз бен жырды құлағымыз естиді, қолымыз істі тындырып, бір сабақ жібімізді иіріп алсақ олжа, – деп отырысады.

	Сол жылы ағайым Абай өлеңдерін, Мұхтардың «Абай жолының» екі томын алғаш берген күні есімнен де кетпейді, əрі сондай сүйкімді елестеп тұрады.

	Өлеңдеріне тамсанып сықақ əжуа қып жазғандарды оқығанда:

	– Ой Алла, мынау біздің Құмар ғой, дəл өзі-ей, – десіп күліп мəз болып, əсіресе Тəкежанның əйелі Қаражанның баласын тамақтандырғаны:



	«Қыстың басы бірі ерте біреуі жай»

	Ерте барсам жерімді жеп қояр деп,

	Ықтырмамен күзеуде отырар бай,





	– дегенді əндетіп оқығанда, бала көздеріндегі тағдыр тауқыметін айтысып, байдың баласының қара сирақ кедейлер баласымен қалай ойнайтынын айтысып кеуілдесіп кетуші еді.

	Абайдың Зере əжесін, Ұлжан анасының қылықтарын оқығанда өздерінің қарттығын ұмытып, əже аналарын еске алысып, жайлау-күзеуге көшкен көш салтанатын естігенде таңдай қағатын. «Ой шіркін, дəурен-ай, келмеске кеткен күндер-ай» деп күңіренетін.

	Əлгі əн айтқыш қобдишам жайлауға көшкеннен бері тұп-тұнық саңқылдап сайрайтын болды. Біздің үй наурыздың ортасында көшіп елмен бірге мал төлдесіп жаздай құрт-май ірімшік, ақ тамақтарын қысқа сайлап, дайындап алатын.

	Жайлауымыз «Бугынсала» деген таулы-сайлы, қырат, жоталы малға жайлы үш бұлақтың құйғанында ағынды өзені бар отты жер. Осы кезде балалар мен əйелдердің жұмысы ерекше.

	Ауыл ақсақалдары қыстай мал соңында болған ерлер, қалада оқитын студенттердің мойны босап, қымыз қыдырып, той-думаннан қалмай, көкпар тартар белді атпен жүйріктерін сайлап арқа-жарқа болатын.

	Балалар таң ата қойды өргізіп, көгендегі қозыны ағытып, бұзаудың мойын жібін түріп, өріске айдайды да, биені жиып, құлынды желіге байлайтын.

	Асып-сасып таңертеңгі шайды ішкеннен кейін апамыз берген құрт-ірімшікті қойынға тыға сала, азанмен өріске кеткен қойдың соңынан тай, құнан табылса мініп, табылмаса жаяу жалпы кететінбіз.

	Өрістегі малды жотаға қарай қаптатқаннан кейін тақымымызға тай, құнан тиген күні жотаның үстіне қарай жан-жақтан шауып шыға келетін едік.

	Тақтайдай тегіс жазықта сарғалдақ, қызғалдақтар жайқалып басындағы гүлін көтере алмай биші қыздай майысып тербеліп тұрады.

	Қызғалдақтар арасында ақ, сары, көк түсті қоңырау гүлдер таласа өседі де, жотаның үстіне гүлді кілем жайып тастағандай құлпырып тұратын.

	– Табиғаттың осы сұлулығын таптауға дəтіміз жетпей, теріскей беттегі жазыққа барып жарысайық, – деп даурығамыз.

	Осы кезде арамызда жүретін Түсіп атамыз:

	– Мен бүгін жарыспай-ақ қояйын, қой қосылып кетер,– деп кейде қалып қояды. Көбінде қоярда қоймай жарыстырамыз. Атамыз əрең жүретін құла құнан мінетін еді. Біз межеге іркес-тіркес келгенде атамыздың қазақ шапанының екі етегі далақтап, екі аяғымен тебінгені, тізгінді босатып екі қолын ербеңдетіп келе жатқанына күліп мəз болатынбыз. Атамыз келіп:

	– Арандатқыр жемтік аяғын баспайды ғой, баспайды, – деп қарғанып жатқаны.

	Менің қойдан келгенше радио да дыбыссыз. Кітап дастандар да оқылмай, қарттар да əлектеніп:

	– Сағынған, балаңды қойға жібермей-ақ қойшы. Басқа балалар бар ғой, – деп өтініп жататын. Радионы шегіне қойып, малды ауылдың кешкі азан-қазан қарбалас жұмыстарына араласамыз.

	Бесіктегі сəбиден басқаның бəрі қой қосақтау, бұзау жиып байлау, қой, сиырын сауу, биенің соңғы сауымынан кейін ағыту, қозы жамыратып, қозы-лақты көгендеу, малды қоралау, отын-суды үйге кіргізу дегендей шаруаларына шыққан адамдар радиода жүріп жатқанды тегіс естіп жүретін. Содан түнгі он кезінде жүретін малшы ауылға арналған концертке жиналғанда үлкендер үйге сыйғанынша, балалар, жастар далада тыңдап, мəре-сəре болып жатар еді.

	Кейде батарейкасы нашарлап сөйлемей қалады. Сол кезде көршілер атпен шауып келіп, радиоға не болды, даусы шықпай қалды ғой деп хабарласып, тап бір адам ауырып қалғандай сабылатын. Сонда мен:

	– Радионың батарейкасы жетіспей, тұзды су құйып сазға көміп қойдым ертең болады, – деп қайтарам.

	Сөйтсем, радио дегенге екінің бірінің қолы жете беретін дүние емес екен. Ағайым базаның есепшісі болғандықтан Ақкөлге радио бөлгізіп, дүкенге барған жерінен сатып алатын көрінеді.

	Сондықтан бүкіл жайлау да бетіне қарағанымыз осы жалғыз радио.

	Қыстай қыстауда бір-бір таудың қуысында май шаммен, білте шамның жарығы, қорадағы малдан басқа ештеңе көрмей, ақмоншақ қармен, соққан бораннан бой жазып, жайлауға келген малшылар, дос-жаран, туыс-туғанмен қауышып, қазақша концерт, жыр-дастан тыңдамай қайтсін.

	Осы шөлдеген елге «Абай жолын», басқадай жыр-дастандырды оқудан бас көтермей осылайша жаз айларын өткізетінбіз.

	Төртінші сыныптан бастап кітапқа деген құштарлық, қазаққа деген махаббатым тіпті өрши түсті. Отырсам да, тұрсам да қолымнан кітап түскен емес, өмірге өсіп-өнуге, ақыл-ой берген де, бақыт пен шаттық сыйлаған да осы кітап болды.

	Қазір ойласам жайлауға келгенде радионың тұнық сөйлейтіні Өскеменнің арғы беті Алтай тауына келіп жайлайтынымыздың əсері екен.

	Үлкен шаңырақ Атажұрттағы ақын жазушылардан: Мұхтар Əуезов, Сəкен Сейфуллин, Сəбит Мұқанов, Ғабит Мүсірепов, Əбділда Тəжібаев, Жұбан Молдағалиев, Қадыр Мырзалиев, батыр атамыз Бауыржан Момышұлы, Əзілхан Нұршайықов, Шерхан Мұртаза, Қабдеш Жұмаділов, Оралхан Бөкей, Мұхтар Мағауин, Зейнеп Ахметова, Фариза Оңғарсынова, Марфуға Айтқожина, Қанипа Бұғыбаевалардай қаламгерлерді оқып, барлығын өз туысымдай көрмесем де, көргендей таныс болдым.

	Барлықтарының роман, повесть, өлең-жыр жинақтарымен сусындап, өмір мектебін тауысқандаймын.

	Анам хат танымаса да, өнерге құштар, жаңашыл жайсаң жан еді. Үлкен-кіші, кəрі-жас демей бəрін тең көретін, халқына сыйлы, қолында барын көрші-қолаң, ағайын-туыспен бөлісіп отыратын.

	Ұлттық киім, ою-өрнектің қас шебері болды. Өле-өлгенше ағайын-туыс, жақын-жегжат іргелес ауыл-аймақтарымыздың киім-кешегін, қазақтың оюластырған қара ала сырмағын, бір өзі фабрикадан шығарғандай жасаушы еді. Қолы өнерлі қыз-келіншектер апама келіп, ою-өрнек сызғызып, қиғызып алатын. Апамның оюын сызатын шиін теріп қоламтаға көміп, мен де көмектесетінмін.

	Қарындаш, бор деген атымен жоқ. Əлгі терген шиді қоламтаға көміп, жана бастағанда сөндіріп, соның күйесімен сызатын.

	Күзде алабұта шөбі пісіп жетілгенде қанар-қанармен жұлғызып, кептіріп, өртетіп, күлінен сабын былғайтын.

	Сабын былғайтын күні мені далаға күзетке қояды:

	– Үйге ешкім кірмесін, алыстан жолаушы келсе үй маңына жолатпа, тұяқты малды да қуып тұр. Сабын бұзылып кетеді, – дейді.

	Осы өнерлерінің арқасында қырық жасында он баламен жесір қалса да біздерді; «Тұяқтыға қаққызбай, тұмсықтыға шоқытпай» өсірді. Өлең, жыр, ертегі, жұмбақ-жаңылпаштарды жаттатып, ағайым мен əпкемнің балаларын да əжелік қамқорлығын аямай, тұмау-сұмауды да көк қобдишасындағы шөп-тас жыланның қабы кірпікшешен терісімен дəрілікке жиған тергендерімен жазып алатын. Ананың шапағаты мен мейірімін ешкімге жазып тауыса алмайтын.

	Ананың тағы бір ерекшелігі ұлтқа деген сүйіспеншілігі.

	Моңғолияға қалай ауыл көшіп келгендерін жыр ғып айтып:

	– Моңғолдың жері кең, халқы кең қолтық, ауып келдің кірмесін, – деген жоқ. Көзге түрткі болдырмай, еліне-жеріне сіңдіріп алды.

	Мың рахмет, тезек теріп, су алуға бірге барып қазақша сөйлеп жүретін Цэвелма деген досым аяқ астынан моңғолша сөйлеп, «білмеймін» десем:

	– Мен де сенің қазақ тіліңді ұқтым ғой, сен де үйрен деп қоймай маған моңғол тілін үйретті. Оның да пайдасы тиген.

	Авланым əскерге Қобдаға барғанда бастығына сөйлесіп, тіл табысып қуанып қайтып едім дейтін. Тағы да бізге: «Кəпірмен жолдас болсаң, балтаң беліңде болсын» деген сөз бар қарақтарым, олар қанша жақсы болса да, діні салты бөлек, пиғылдарыңды бермессіңдер деп тəрбиеледі.

	Біреудің жерінде жүрсе де, қазақ деген қанынан салт-дəстүрін айырмаған ата-ананың өсиетіне тəубə дейміз. Қазіргі заманда сол кездегі анам, ауылдағы əжелерін ойласам өзімнен бастап тұрғыластарыма көңілім толмайды.

	Біздер əже болып жарыта алмай жүрміз. Кезінде қандай шен-шекпенді болсақ та, зейнеткерлікке шыққан соң қазақтың қара кемпір, қара шалы боламыз ғой. Жұмыс-жұмыс деген аласапыраннан мойын босағанда, немере-шөбелерімізге ақылшы болып, ұлттық дəстүр-салтымызды үйретіп, мақал-мəтел, жұмбақ-жаңылтпаш жаттатқызып, ой-өрісін кеңейтуге мойын бұра алмай, былдыр-салдыр басқа тілде сөйлесе де елемей, зейнетақымыз түскенде тəтті кəмпит, ойыншық əпергенімізге мəзбіз.

	Апам мен ағайым арамыздан моңғолша сөйлесе қалсақ:

	– От басында былдырлап отырсыңдар, мектепке жұмыс орындарыңа барғанда сөйлеңдер, – деп тиып тастайтын.

	Бай өлкенің қазақ мектептеріне оқулық, құрал-жабдықтар, газет-журналдар Қазақстаннан келіп тұрған.

	Сонда да бір жақты болғамыз жоқ. Өскен ортамыз моңғол жазушылардың роман, повестерін, əңгіме, өлеңдерін уақытымызды тауып оқып жүруші едік.

	Мінеки ағайым сыйға тартып, анам оны оқуға қамшы болған «Абай жолы» ата-қонысқа деген ынтық сезім, қазақпын деп қайнаған ерік жігер, ар-намыс осылай қалыптастырған болатын.

	...Өмірдің сабақтастығы ма? Əлде сəйкестік пе? «Абай жолының» екі томын Моңғолиядағы қазақ зиялыларымен бірге аударған, жазушы болуды армандаған, шығармаларын моңғол тілінде жазатын журналист, жазушы Жамлиха Шалұлына тұрмысқа шықпасым бар ма? (ата аруағы кешірсін айтқан жақ, мен тек жаздым).

	Батырлар жырымен бет ашып, «Абай жолымен сусындаған қыз едім, енді жазушы болумен қатар аудармашы жігіттің жары болып шыға келдім».

	...Ол «Абай жолының» соңғы екі томын жеке өзім жеткізе аударсам деп толғанып қолы босай қалса қайта-қайта қарап көппен бірге аударған «Абай жолын да» «апыр-ай шикілігі де бар, жетпеген жері де көп» деп өкінемін. «Алдымен соңғы екі кітапты аударып жарыққа шығарсам, содан кейін алдыңғы кітапты қайта аударсам» деймін. Бірақ ұстап отыра қалуға дауаламай, алдындағы қыруар жұмыстары жібермей, тоқтала беретін еді.

	Газет материалдарын аудару. Бай өлкедегі қазақ жазушылардың туындыларын аудару өкіметтік жоспармен басылатын кітаптарды дайындау деген сияқты қат-қабат жұмыстар жеткілікті болатын. Əрі өз басын да толғантып жүрген шығармалары да баршылық. Бірақ «Абай жолын» аудару өзіне парыздай сезінетіні айқын еді.

	Осы қат-қабат еңбектерінде тындырып: «Абай жолын» қолға алмасам болмас, күндер де зымырап барады деп ақыры отырды.

	«Əкең «Абай жолының» соңғы романдарын аударуға кірісті» дегенде үлкен ұлымыз ерекше қуанғаны есімде.

	Тез бітірсе екен деп асыға күтті. Сегізінші сыныпта алдыңғы екі кітаптың аудармасын оқығандықтан, осы еңбектің алғашқы данасын ұлына əкеп берді. Сабақтан келе оқуға отырады. Түсінбей қалған жерін əкесінен сұрап, жете-жеткізе оқып бітірген еді. Кешке жұмыстан келгенімізде:

	– Аава, Эжээ (əке-шеше) мені Абай құсап үйлендірсеңдер бола ма? – деп балалық сезіммен, қазақтың дəстүрін шынайы қабылдаған тілек айтқаны əлі құлағымда.

	Сол тілегі қабыл болып, атажұртқа келген соң ұлымызды үйлендірдік.

	Келіннің сəукеле-камзол көйлегін Құлаш қайын сіңілім екеуміз жасағанбыз.

	Моңғолия орталығы Ұланбатырда туып-өскен, бала-бақша, мектеп барлығын да моңғол тілінде сөйлесе де бойындағы қаны «Абай жолының» əсері сегізінші сынып оқушысына осылай шарапаты тиіп еді. Содан бастап барлық балаларымыз осы кітапты оқыды.

	Бұрын моңғол жазушыларының əңгіме-повестерін ғана оқитын ұл-қыздарым енді қазақ романдарына да ден қойды.

	Əрі «Абай жолымен» салыстыра ұлттық салт-дəстүрді айырып, əкесімен пікірлесе отырып əңгіме-дүкен құратын болған.

	«Абай жолы» əсері Моңғолиядағы қазақтарға ғана емес, күллі əлемге тараған қазақтарға осылай əсер қалдырды деп ойлаймыз.

	Əсіресе моңғолдар, оның жазушылары «Абай жолын» ерекше бағалап «Қазақтар таңқаларлық ұлт қой, іс-сапармен мына тұрған Байөлкеге барғанның өзінде басқа бір мемлекетке барғандай сезінеміз» дейтін.

	Ұлы даналықты ұлы адамдар ғана жазып, халыққа жеткізеді екен.

	Бұған көзіміз жетті. Моңғолияда жүргенде Баукең (Бауыржан Момышұлы) атамыз туралы естелік оқып едім. Қай жазушы екені есімде жоқ:

	– Баукең барда екен ғой, біздің де иықты болып тұратынымыз, – дегені.

	Міне Баукең атамыз өткен соң опық жедік. Қазақ деген халықпыз.

	Қолда барда алтынның қадірі жоқ дегенді өзіміз айтқанбыз. Ортамыздағы жақсы мен жайсаңды, ұлы мен дананы ардақтап, мақтан тұтып төбемізге көтере алмай опық жейміз де жүреміз.

	Ұлы Абайды жазған Мұхтар ағамызға не көрсетпедік. Оны да естеліктерден оқып білдік.

	Тəуелді болғанның жөні осы деп басқаның (басқа ұлттардың) айтқанына мойынсұнып еретініміз қай сасқанымыз.

	Қазақ – дана халық. Қазақ – батыр халық. Қазақ – өнерлі халық. Қазақ – бəрі өзінде бар бай халық. Алла ырыздығын төккен жері де, аспаны да бізге ерекше берген елміз.

	Біз басқаны тəуелді етуіміз керек. Тəуелді болып жерімізге, жер астындағы байлығымызға көз сүзгендер қаншама.

	Сол байлыққа иелік етіп отырмыз ба? Қадыр Мырза Əлінің жазғаны қайда? «Қазақтың жері мен байлығын ойласа, орыстар түсінен оянады». Осы байлықты тəуелді болып келгендердің қолына беріп басқа жұрттан миллионерлерді тауықша балапандатып жатқанымыз не сонда?

	Ұлы Абай, Мұхтардай алыптардың кіндік қаны тамған топырағын ең алдымен Атомның сынақ алаңына айналдырған кім? Оны да істеген, төбемізді көкке жеткізеді деген орыс болатын. Орыс туралы қатты сөз айтылса, бүкіл қазақтың жүрегі дүр етеді.

	Соның ішінде Қазақстан мен Моңғолия қазақтарында ерекше.

	Ол орыстың жақсылығынан бұрын білдірмей батырған тізесінің тегеуріні, бəрінің жүрегіне жүрек талмасын салып қойған. Мысалы бір оқиғаны айта кетейін.

	1990 жылы Моңғолия астанасы – Ұланбатырда түнгі сменадан түскен фабрика жұмысшыларын көше-көшесіне жеткізіп түсіретін арнайы автобустар бар еді. Сол автобус тура өкімет үйінің артындағы көшеге жұмысшыларды түсіріп тұрғанда Кеңес одағының əскерлерін тиеген автобус жылдамдықпен келіп, өтіп бара жатқан төрт бірдей адамды таптап өте шыққан.

	Түнгі сағат екіде болған осы оқиғаны «Еңбекші» (ходолмор) деген газетке жазғаны үшін газет редакторы, мақала жазған тілші, газетті жауаптанған түнгі кезекшіден бастап бəрін «ұлы орыс халқының атына кір келтірдіңдер» деп жұмыстан босатқан еді.

	Бұл бір ғана мысал. 1986 жылғы желтоқсан оқиғасы кезінде теледидардан, қырғыздар бұзақы жастарды арандату жұмысын жүргізіп жатыр деген хабар естідік, сөйтсек қырғыздар емес, қазақ жастары ұлттық мүдде үшін алаңға шығыпты. Қабырғамыз қайысты. Алыста болсақ та бірге қан жұтып ішінде болмадық деп өкіндік.

	Атажұртқа келген 1992 жылдан бастап шынайы шындықты біліп көрген сайын, еріксіз көзге жас алып, қайран қалатынбыз.

	Сол жылдары желтоқсан оқиғасын ақпарат құралдары бар болмысымен көрсетуші еді.

	1995 жылдан бастап сұйылып-сырғақтап кете барды. Осы көтеріліс 1988 жылдан бастап Моңғолия жастарының арасында да кең өріс алды. Социализмнің идеологиясымен қайнатып, құрсаулап тастаған сеңді бұзып, «ұлы» орыс ағасының ықпалымен ұрандатып, жүретіндерін қойды.

	Отан кімдікі? Ұлтымыз кім дегенді көтеріп, көк бөрінің ұрпағымыз деген моңғол жастарының ашу-ыза, күш-жігер, қайрат-қайсарлығымен ел президентін орнынан алды.

	Жастары басым жаңа өкімет құрды. Орыстың əскері түгел моңғол жерінен шығарылды.

	Соңында осы көзқарас Моңғолиядағы қазақ жастарының атажұртқа деген ежелден көкейдегі арманын, жарыққа шығуға себепкер болған. Əрі зиялы қауымның атажұртқа қоныс аударуды ойластырып ақырын-ақырын сабырмен жүріп жатқан науқан да күшіне ене бастады.

	1954 жылы қыста Абылай ағайым үйге кірер-кірместен:

	– Апа, апа, – деп қуанышты көңілмен кірді. Ұршығын иіріп отырған апам əрі шошып, əрі абыржып:

	– Не болды, Абылай, тыныштық па? – деді. Арсын-күрсін жанына отыра қалды да қолындағы конвертті ашып:

	– Апа, Өскемендегі жиендерден хат келіпті, – деп оқи бастады. Сол хат басынан аяғына дейін дəптердің қос парағына өлеңмен жазылыпты, бастан оқығаннан есімде қалғаны «Биеден туған құлын ат болады, Нағашы сізге жазған хат болады» деп басталған болатын.

	Апам жылап:

	– Əбіштің балалары ғой, қайран жарықтарым-ай бар екен ғой, – деп неше күн құрбы-құрдастар, алыс-жақын туыстарға айтып, марқайып қалды.

	– «Қатонқарағай» деген жердің сарасы, сонда мекендейді қырық жыл қырғын болса да табыстық-ау, – деп қоймайтын.

	Содан кейін ағайындырымыз тағы да хабарсыз кетті. Біздің хатымызға жауап болмады. Артынан КГБ дегеннің адамдары хатты тексеріп, иесіне бергізбейді екен дегенді естідік. Адасқаннан адасып жүріп отыз сегіз жылдан кейін ағайым 1992 жылы Өскеменнің Қатонқарағайдағы Əбіш ағаның баласы капитан дəрежелі Мірге кездесті.

	Əрі Алматы бойындағы Ұзынағаш темір жол станциясында тұратын Жайна деген жиеншарымызбен араласып тұрамыз. Ғасырдан астам уақыт қол үзген ұрпақтар осылайша атажұртта қауышып, арман-тілегіне жетіп, аруақтар аманатын жалғастырғанымызды бақыт санаймыз.

	Орыстар ерте кезден ұлы Абаймен қазақтың даналығын танығандықтан қазақтың қаймақтарын жазықсыз атып, Семейді атомдық жарылысына тоздырып болғаны аздай енді қайда көшіп барамыз.

	Ар намысты азаматтар болса өзгеге емес, өз кіндігіңнен тараған ұл-қыздарының алдында ар-ұжданға жауап беретін күн келді.

	Бұрын Ресей таласса, енді дүние жүзінің пысықайлары Ұлы Абайдың жерін, Ұлы қазақтың елін, байлығын сапырып алып жатқандарға да жол беріп қарап отырғанымыз не?

	Қазақтың жерін, жер байлығын Абайдың тілін кім қорғайды?!.





ТӨБЕТ




	Жас ортасынан асқанда, мұндай мазасыздыққа душар боламын деп кiм ойлаған. Аласапыран дүниенiң өзгерiсiне сай, торғайдың ұясындай менiң де титтей өз ұям қозғалайын дедi.

	Шынын айтсам, мен жылы орнымды суытып көшпекпiн. Қайда дейсiз ғой? Сонау жүз жыл бұрын ата-бабам тастап кеткен қара жұртқа оралмақпын. Мұны ойлағанда ойым миға сыйса да, көңiлге сыймай тұрғандай. Бiрақ, мен бел будым. «Көппен көрген ұлы той», бұл бiтетiн шаруа. Ал, көңiлге мұң толтырарлық бiр дүние бар.

	Ол – көзiн ашпай тұрғанда жатанынан алып асыраған, қазiр арландай болған маң төбетiм. Күнде теледидардан көрiп, радиодан айтып жататын асыл тұқымды, бағасы аспанға атқан, адамнан ары күтiм қажет ететiн қаланың бағалы итi емес, қырдың қабаған ақтөс, алаяғы. Өзiм қырық жыл осы кiшкентай қалада өмiр сүргенде, соның соңғы он жылы Ақтөспен бiрге өткен екен. Ол – мен, мен – ол едiм. Ол менен өзге бөгде ешкiмдi де үй маңайына жолатып көрген емес. Ал, менi көрсе, тiлi жоқ болса да, бардай сөйлесуге шақ қалатын, қасқабағымнан барлығын ұғатын. Кей-кейде мен ойлаймын, «Ит – адамның ырысы деушi едi. Осы алаяқ пайда болғалы бiз еш жаманшылық көргемiз жоқ, күндiз де, түнде де мал-мүлiк, бала-шағамның амандығына күзетшi болды. «Ит – адамның ырысы дегенi рас екен-ау. Қазақтан сөз қалған ба?»…

	Алаяқты күшiк кезiнде қайдан алғаным да көз алдымда. Бiрде жалғыз қаншық ит ерткен мал айдаушылар қиырдағы ауылдан қалаға келе қалды. Неше жүз қойды жəне неше жүз сиырды өкiметке өткерiп қайтпақ екен. Олар қала сыртында айлап жатып, малдарын ет комбинатына өткiзiп, мiнiп келген ат-түйесiн сатып, кейбiрi машинамен, кейбiрi ұшақпен керi қайтты. Иесiнiң тастап кеткенiн ит сорлы қайдан бiлсiн. Əлгi ит, түйемен келген иелерiн күтiп, күндiз-түнi күлге көмiлген үш бұт ошақ тастың қасында жата берген. Қара суық күз өтiп, қырауланған қыс та келдi. Иен қалған жұртын күзетiп, иелерiн күтiп жатқан иттi көрген ел, қабырғалары қайысып, оған сүйек-саяқ əкелiп берiп жүрдi. Ұзамай қаншық ит күшiктедi. Мұны көрген жұрт, итке одан бетер жаны ашып, оның күшiктерiн ауыл қасына тасыса да, түнде аузына тiстеп жұртына əкетiп қалатын. Нақ иесiне деген адалдық осы екен дестi. Сонан маңайдағы ауылдар иттiң күшiгiн бөлiп асырауға кiрiстi. Соны ести сала мен де бiреуiн алған едiм. Əлгi қаншыққа өле-өлгенше ешкiмнiң қолы тиген жоқ. Мiне, соның күшiгi. Бiрақ, менiң Ақтөсiм енесiндей емес, басқаны көргенде қасқырдай. Егер аузына түссең, езiп бiр-ақ қыршиды. Азу тiсi арландiкiнен ары болмаса, берi емес. Ол үйге алып келiп, аузына сүт тамызғаннан бастап, сала құлаш шынжырмен байлаулы болды. Шынжыр темiр сылдырласа, Ақтөс тұра ұмтылғанын көресiң. Темiр шынжыр екеумiз осылай баулып өсiрген едiк. Ақтөс өсе келе тек бiздiң үйдiң ғана емес, түгел ауылдың күзетшiсiне айналды. Өте сақ, əрi қабаған ит болды. Сақ құлақ, өткiр көз менiң итiм үре жөнелсе болды, маңайға сырттан кiсi, мал, күдік келдi деген сөз. Бұл неше жыл iшiнде ол бiр рет те шынжырдан босап көрген емес. Егер босаса, кез-келгендi жарып тастай ма деп қорқамын. Тозығы жеткен мойынтағын ауыстырсам ба деп ойлап жүргенмiн. Соңғы үш жыл Ақтөс үшін де, мен үшін де қиын болды. Себебi мен қаланың қақ ортасынан ойып отырып жаңа пəтер алдым. Төрт бөлмелi, ыстық-суық суы бар, бəрi де дайын, тiрлiкке қолайлы, соңғы үлгімен салынған жаңға жайлы үй-тiн. Бiрақ, бұл үйге көшiп келгелi менiң жаным жай таппады. Жатсам, тұрсам Ақтөстi ойлаймын. Себебi ол əлгi мойнына темiр шынжыр алғаш тағылған ескi жұртымызда қалған. Сонда салып берген үйшiгiнде қыңсылап та, үрiп те, ырылдап та, шабаланып та күн мен түндi ауыстырып жатады. Өзiм екi күнде барып тамағын берiп, маңайын тазалап келемiн. Менi көргенде құйрығын бұлғақтатып, секiрiп, алды-артымды орап жанталасады. Содан кейiн шоңқайып қарап отырады. Тақ сол қарасы менiң өңменiмнен өтiп, жүрегiме жетiп, санамды санға, ойымды онға бөледi. Осындай қатыгездiк iстеп жалғыз тастағанымды ойлағанда жүрегiм езiледi. Ақтөс мұнымды сезетiн сияқты. Одан əрмен маған мөлдiреп қарайды. Ашу-ызасы өшiп жоғалады да, сондай бiр жылылықпен, қызыл көзiн аударып төңкередi. Iркiп қалса, көзiнен жас төгiлiп кетер ме дегендейсiң. Менi кетерде артымнан неше рет жұлқынып əзер қалады. Көзi қасқырдiкiндей алақ-жұлақ ете қалады «Ақтөсiңдi» тағы да тастап кетiп барасың ба дегендей. Мен оған тура қараудан қаймығып, тымырайған күйi кете барам. Адамды осылай бiр жерге қамап қойса қайтер едi деймiн iшiмнен.

	Ендi сол итiмдi қалай тастап көшпекпiн? Алып кетейiн десем көпке үйренбеген жетекке көнбейдi, пойызға отырғызбайды.

	Бұл иттi жақсы көретiн жалғыз мен емес, қатын-балам тұтас жақсы көредi. Демалыс күндерi оған бару үшін кəдiмгiдей «мен барамын» деп таласып қалатын жағдай бар. Соның iшiнде сүт кенжемiз екеумiз басым түсемiз. Итке барумен қатар көп жыл қатар отырған көршiлер мен орын тепкен ескi жұрт барлығымызға ыстық. Онда менiң ержеткенi бар, ержетпегенi бар барлық балам дүниеге келген. Жастық шағы, балалық дəуренi сол жерде өткен. Тiптi бүгін саркiдiр тартып, самайын ақ шала бастаған, бауырсақ мұрын, қатпар бет жұбайымыз екеумiз де сол жерде бас қосқан едiк.

	Ендi мiне, ит тұрмақ, бұл елдi түгелiмен тастап көшкелi жатқан жайымыз бар. Соңғы күн де келiп жеттi. Ақтөспен қош айтысып, күнi ертеңгiсiн бiз де пойызға отыруға тиiспiз. Барлығын барлап ойладым, итiмнен басқа ешнəрсе қалмапты. Көшем деген күннен бастап жалғыз шешiлмеген мəселе де осы болатын.

	Бала-шағам: «Ескi жұртқа барып, Ақтөспен қош айтысып қайталық, айлық тамағын дайындап, маңайдағы үйлерге тапсырайық. Уақыт өте келе оларға да үйренер» дедi. Мен де келiскендей болып үйден шықтым. Далада кекiл жарар баяу жел еседi. Демалыс күнi болғандықтан көшеде жүрген адам аз. Көбi саяжайларына кеткенге ұқсайды. Бiз автобусқа отырдық. Қаладан қырық шақырымдай жер-тiн. Барлығымыз үн-түнсiзбiз. Əлде бiр қайғылы iске кетiп бара жатқандай, көңiлiмiздi көлеңке жапқан. Мұны мен сезiп келе жатырмын. Балаларымның көңiлiн қалай аулауды ойлап едiм, əр кездегi естiген, əлденедей əңгiмелер сезiмiмдi түртiп-түртiп өткендей болды. Қайсысын айтсам екен деп, iштей бiраз толғандым да, не де болса итке байланыстысын айтуды жөн көрдiм. Қоршап тұрған бала-шағамды құшақтап:

	– Мен жол қысқарту үшін əңгiме айтайын ба? – дедiм. Елгезек сүт кенжем:

	– Не туралы? – дедi

	– Ит туралы!

	– Ақтөс туралы ма?

	– Жоқ.

	– Ал, айтыңыз, есiтелiк!

	– Осы ғасырдың басында бiр бай болыпты. Мыңғырған қойы бар, жылқысы Астау деп аталатын кең алқапты алып жатады екен. Қалың жылқы қатар келiп iшкенде Астаудың айнабұлағы сарқылып қалады екен. Сол байдың үйiнде Серiк атты қойшысы болыпты. Əке-шешесi ерте өлген жетiм екен. Жетiмдiктiң күйiн кешiп, жылап-еңiреп жүргенде бай жетi жасында қозышы қылып алып, он үш жасынан қойын бақтырыпты. «Неге он үш жасында қойшы болдырдың?» десе, «он үштегi отау иесi деп, қазекем айтады емес пе, он үште қатын алатын ер жiгiт қозы бағып жүре ме?» деп елдi күлдiредi екен. Сонымен, Серiк күндiз қойын бағып, түнде күзетiп жүре берiптi. Малға сондай қырағы, неше жүз қой төлдесе де, бiр қозыдан жаңылып қалмайтын, зерек дейдi. Бiрақ, баланың аты бала. Күндiзгi ауыр жұмыстан кейiн түнде үнемі ұйықтап қалатын көрiнедi. Оның үстіне қаршадай жетiм балаға кiм қарайды? Iшетiн асы, жейтiн тамағы да белгiлi. Бай бəйбiшесiнiң қолына қарап, ащы айран, асып кетсе сирақ, қарын жеп, құр сорпа iшiп күнелтетiндiктен шаршап-шалдығатын көрiнедi.

	Бiр күнi қой күзетiп отырып, əбден сiлесi қатқанда ұйықтап кетедi. Таң қараңғысы болса керек, қораға қасқыр шабады. Талай қойды тамақтап кетедi. Серiктiң шаршап-шалдыққаны соншалық, оянбайды. Қаны басына шапқан бай булығып сөйлей алмай, оны теуiп-теуiп жiбередi. Сонда да оянбай жата бередi. Əбден ызасы түскен бай сары ала қамшысымен тартып-тартып өтедi. Серiк селк етiп оянып, өңiм бе, түсiм бе деп аңырып қарайды. Жағдайды түсiнедi. Шекесiнен аққан қан бетiн жауып кеткендiктен ызасы түсiп:

	– Мен ит емес, адаммын. Неге қасқыр талаған қойдай етiп сабайсың? Нақ қасқыр сен екенсiң ғой! – дейдi. Мұндай сөздi бұрын естiмеген бай не дерiн бiлмей:

	– Сен адам емес, нағыз итсiң. Ит емес болсаң, ит болдырамын, – дейдi. Байғұс жетiм бала барар жерi, басар тауы жоқтығын ойлап одан əрi ештеңе демейдi. Бай сол күннен бастап жетiмектен «қасқырсың» деп айтқаны үшін өшiн алмақшы болады. Оның үйiнде Жастабан деген өте қабаған, саққұлақ итi болыпты. Алты қырдан қасқырдың иiсi шықса бiледi екен. Бай Серiктi қора шетiне жатқызып:

	– Сен ендi осыдан былай қасқыр алты қырдың астында жатса да бiлетiн боласың, – деп Жастабанның мойын жiбiнiң бiр ұшын Серiктiң аяғынан байлап қоятын болыпты. Түнде қой дүр етiп, иттер шулай жүгіргенде Жастабан оны жұлып қалып оятады екен.

	– Сенi ендi ит болдырдым ба?– дейдi бай. Бала үндемейдi.

	Бiрде байдың қойын тағы түнде қасқыр қырып кетедi. Серiк оянбай қалады. Ал, бай қора шетiнде жататын қойшысын iздеп таппайды. Əлден уақыттан кейiн ауылдың сыртындағы қабақ үстінде ұйықтап жатқанын көредi. Бай тағы да ашуына мiнiп, қасқыр талаған қойдай етiп, қып-қызыл қылып сабайды. Бұл оқиға бiрнеше рет қайталанады. Байдың əбден зығыры қайнайды, тiсiн қайрайды. Сонда жетiм ұл Серiк:

	– Менi ит болдырам деп болдыра алмадыңыз. Ал, өзiңiз қасқыр күйiңiзбен қалдыңыз, – дептi де кете берiптi. Мiне, менiң əңгiмем, қызықты ма екен?

	– Иə, қызықты екен. Серiк ол қабаққа қалай жеткен Жастабан оны сүйреп апарған ба? – деп сұрады ортаншы ұлым.

	– Жоқ. Серiк аяғындағы жiптi шешедi де, өз аяғымен барып алып, алаңсыз ұйықтап жата бермейдi ме!

	– Əлгi байдың алты қырдың ар жағындағыны сезетiн итi қайда?

	– Алты қырдың ар жағындағыны сезбейдi ғой. Сезсе де, қасқыр одан өткен айлакер. Итке сездiрмей, қораның қай жағынан, қандай күнi келетiнiн бiледi. Мен сендерге бұл əңгiменi айтқаным – иттен де жаман адам болады дегенiм ғой. Балаларым үндемедi...

	Бiз де келер жерiмiзге жетiппiз. Алдымыздан Ақтөсiмiз арсалаңдап, ерсiлi-қарсылы секiрiп қарсы алды. Сүт кенжем оны мойнынан құшақтап, сылап-сипап əлек. Басқалары тамақтарына жүгірiстi. Бағанағы ренiш артта қалып, үй-iшiмiздiң барлық мүшелерi толық болып, жағамыз жайылып сала бергендей. Мен сөз тартып:

	– Ал, ендi қайтемiз, балалар? Ақтөспен қалай қош айтысамыз? – дедiм. Олар:

	– Осылай қош айтысамыз ғой. Анау қарсы есiк иесiне тапсырайық, жақсы досыңыз ғой, – дестi.

	– Болмайды. Бұл ендi бөтен адамға үйренбейдi де, үйретем дегендердi жарып тастауы мүмкін. Мұның шешесi де иесiне берiлгендiгiмен қалдырып кеткен жұртында неше ай бойы күтiп жатып өлген. Бұл да бiз кеткеннен кейiн ешкiмнiң қолынан дəм татпайды. Босатып жiберсең де осы жерден кетпейдi.

	– Сонда қайту керек?

	– Бəсе, қайту керек?!

	Балаларым ақыл сұрағандай бiр-бiрiне қарайды. Ал, Ақтөс тамағын тауыса iшiп, жаланып-жұқтанып, əлгi мейiрiмдi, жұмсақ қарасымен барлығымызға бiрдей жаутаңдай қарап, басын сəл ғана қылжитып, шоңқайып отыр. Құдды қолдан құйған əсем мүсін сияқты. Iшiмдi кеңге салып, байыппен балаларыма қарадым. Ойым балаларымның көңiлiне үрей тудырмау едi. Сөздi арырақтан бастап:

	– Бiз неге көшiп бара жатқанымызды сендерге айта-айта болдым. Түсiнгендерiңе рахмет! Ал, мына Ақтөсiмiз түсiнбейдi. Иесiз қашаға жалғыз өзiн тастап кетудiң соңы неге апарып соғарын да айттым. Ендi жалғыз жол бар, – дедiм. Жұбайымнан бастап, балаларым аңтарыла қарады.

	– Иə, жалғыз жол бар. Бұл бiзге өмiрбақи адал қызмет еттi. Бiз де бұған адал болуымыз керек. «Жұртта қалған итiндей» дегiзiп, досқа күлкi, дұшпанға таба болмайық. Аузына май тығып, адалдықпен бауыздап кетейiк. Ешкiм бiлмесiн. «Жақсы ит өлiмтiгiн көрсетпейдi» деген.

	Олар үндеген жоқ. Басқадай амал қалмағанын барлығы түсiнген сияқты. Мен май құйрық орап, сөмкеме салып ала келген едiм. Соны шығара бергенде қолым дiрiлдегендей болды. Бұл өмiрге келiп, осы жасқа жеткенге дейiн тышқан мұрнын қанатып көрмегенiмнiң əсерi шығар. «Басқа түссе баспақшыл» деген, өзiмнен басқа сенерiм жоқ екен…

	Сүт кенжемнiң жасы моншақтап тұр.

	– Балам, жылама, бұл тойған жерiнде қалатын бұралқы ит емес, – дедiм дауысымды қатқылдау шығарып.

	Неге екенi белгiсiз көз алдыма қазақтың баяғыдағы түйелi көшi елестедi.

	Көш соңында ала аяқ Ақтөс ит!…





ЖАЗЫҚСЫЗ ТҰТҚЫН




	Үш қабат үлкен сұр құрылыс, көзге сұсты. Алыстан да айбарлы. Бұл тамның алдына келген пенде оған тура қараса көзін қаритындай қара жерді қарашығымен сүзіп, демін ішіне тартады. Жүректері түршігіп, екі аяғына екі бұт тас байлап қойғандай табалдырығын зорға аттайды. Мұндай жерде отырған адамдар шақырған соң заңды бұзып, кейкиіп отыруға кімнің дəті шыдар дейсің!

	Жанғабыл қарт мұнда нешінші рет келгенін ұмытты. Келген сайын əйтеуір бір өліп тіріледі. Бүгін тағы да шақырылған. Тергеуші бала милиция капитаны атын Мақсат дейді. Тергеуші дейтіні, өзін тергемейді, баласын тергейді. Оны қалай тергеп, не сұрап жатқанын бір Құдай болмаса өзі білмейді. Бұл баласының шен-шекпен таққан киімін киіп, ел арасында жүргенін көрген емес. Жұмысы сондай шығар. Енді көз үйір бола келе байқағаны ауылының балаларындай жұмсақ, сүйкімді. Көзі ұшқынды, онысы сергектігін сездіріп, ар жағында неше түрлі ой батпаны жатқандай болады да тұрады. Тесіле бір қарайды, телміре бір қарайды. Ал, сөзі жүрегіңе жылу ұялатады. Еріте сөйлейді. «Ақсақал, сөйте салайық, бүйте салайық, мен бастықтарға бұлай дейін, сіз солай деңіз, сондай нəрсе дайындай салыңыз» деп сөздің ығына қарай жел үрлеген шөптің басындай иіліп жығылады.

	Жанғабыл қарт өмірде не көрмеді. Сондықтан, бұл бала көз алдында еліктеме ойнап, көк тер, қызыл май болып жүргенін əбден біледі. Жоғарыдағы көріністің барлығы өтірік. Өзін түк білмейтін сөзге нанғыш, аңқау шалға балап жүр деп ішінен ызғар қариды. Ол ызғарын шығаруға дəрмен жоқ. Сондықтан, қызыл шақа иегін қажыта тістенбестен басқа не шара. Шағынайын десе оның бастықтары бірінен-бірі өтетін судырама сусылма, мəйекті сөз айтпайтынын əлдеқашан білген. Əділдікке салынып, жоғарғыға шағынып шыға келейін десе, мына түтеп тұрған қазіргі заманда өзін жермен жорғалаған құрт-қоңыздай тарпып өту бұларға сөз еместігін түсінеді. Ондайға барып, қалған өмірін тəрк етіп несі бар. Бұлардың айла шарғысы да бар, сөздері де өтеді, бөздері де жетеді. Осыған жігері құм болып жүнжіп жүр.

	Кеше кешкісін Мақсат тағы да келсін депті. Бұл хабарды естігенде жүрегі бұрынғысындай талықсып кете жаздады. Сонда ойлағаны «тағы сұраса не беремін, барын сарқып біттім».

	Бүгін міне шақырылған уақытында келді. Жоғары көтеріліп Мақсаттың есігін тартып еді, жоқ боп шықты. Бұл əдеттегі оқиға. Күн келерін, түн келерін кім білсін. Мақсат тергеушінің бөлмесі дəліздің шығысқа қараған терезесіне жақын. Жанғабыл қарттың қазықтай қақшиып тұратын жері сол терезенің алды. Сүйеніп тұрады. Одан көшеге қарайды. Бұл тұспен жүретін адам аз. Танитыны тіпті жоқтың қасы. Көріне қалса ауыр ойдан бір мезет болса да босап, қол-аяғы талғанып ұмытқандай болатыны бар. Өне-бойы қалжырағанда терезе тұсындағы парға сүйеніп, еденге отыра кетеді. Мұны бірнеше қайталап еді, «мына бейшара шал шаршаған ғой» деп кеңседегілер орындық ұсынбады. Жанғабыл қарт та сүйегіне қарысып сұрағысы келмеді. Осыдан неше күн бұрын қақсаған тізесін құшақтап отыр еді, бір офицер келіп:

	– Ей, ақсақал, бұл жантайып жататын жер емес, бастықтар ұрысады, тұрыңыз! – дегені бар. Тұтқиылда не десін, тұтқын болған адамдай кінəрəтін мойындап, еден тірей ебелектеп тұрып еді. Содан бері отырғанды қойды. Бүгін міне əлі тұр. Тағы да терезеден қарады. Қыстың басқы айы болғандықтан алғашқы ызғарда жүрістері жылдамдап, өң түстері бозарған бірер адам ерсілі-қарсылы өтті.

	Оған енді ой жолдас. Басқа не бітірмек. Ал, ойлаудың да қорқынышы бар. Меңіреу, мəңгірт адамдай тұра бергісі келсе де, бойында жаны бар, осыншама өмір кешкен сұм жалғанның бір пақыры болғандықтан, бір ойдың, бір биттей шеті сөгілсе болды тау-таудан ұлыған қасқырдай улап-шулап шыға келеді. Осының барлығынан Жанғабыл қарт мезі болғаны соншалық, ойға алудан қашқақтайды. Қашқақтайтыны оның барлығы көрген түстей тез, баланың жеген тəттісіндей дəмді дейсің бе? Жоқ! Сəттісі де, сəтсіздігі де болған. Көздің аққан жасы, жүрекке қадалған тасы, жаратушының ісі деп талай мұңайған. Оны кейбіреуге айтса, «сен қақбас, өмірді қаралаудан басқаны білесің бе? Бұл жарық дүниеге келгеннің өзі бақыт емес пе! Жерде бір аяғы біріне жете алмай, сөйте тұра уын шашқан қырықаяқ, немесе жаратылыстың тамырын қалдырмай тұмсығымен түрен тартып қырыққан, қорсылдаған шошқа болып тусаң не болдың?» дейтін. Сондықтан, өткен-кеткенге, көрген-білгенге қайта-қайта оралып, айта бермейді. Қазір естудің орнына дес бермейтіндер көбейді. Бүгін сол əдісіне басып, ойдың ұзақ сонарына бармаса да осы артқы бір айда болған, естіген тоқығаны көңіліне қайта-қайта иіріліп тұрып алды.

	***

	Қараң-құраң ымырт кезі. Жақсы уақыт емес қой. Ымыртта ұйықтама деп жатады. Ымыртта жын-шайтан жүреді. Қараңғылық басталғанда қорабастылылық болады. Осы кез еді. Базар маңы шуылдаған адамға толы. Күні бойы қаңтарылып тұрған жеңіл машиналар көгенінен ағытылғандай жан-жаққа сытылып-сытылып аққан жұлдыздай атылып жатыр. Осы бір кеште түлен түртті ме, Ербек көптен бөлініп шыға келді. Ойы осы базар шетіндегі «Отау» дүкенінен əкесі мен шешесіне жылы жұмсақ бірдемелер алу. Олар барғанда қолына қарайды. Қарайды емес-ау, зейнетақысының бес он теңгесіне көңілін тауып əкеп бергені күнде қой сойып, бас тартқанмен бірдей. Өзі де əке, шешесінің азды-көпті тиын-тебенімен күнін көріп, ақша қаражаттан тарыққан жері жоқ. Жайнаны да қуантады. Жайна Елбектің сүйген қызы. Талдырмаш, сұңғақ бойлы, ақ құба, көбелек көз, көрікті қыз. Мамандығы – ұстаз.

	«Отау» дүкенінен алғанын соған көрсетіп, «жарайсың, менің Елбегім» дегізу керек. Құдай бұйыртса жаңа жылда үйленбекші. Оған небəрі екі ай қалды.

	Елбек дүкенге кіре берісте оны екі адам, екі қолтығынан құдды бір роботтай шап беріп, қатты қолдарымен тістеуіктей қысып алды. Қарап еді, осында жүретін жай адамдардың біреулері ғана сияқты.

	– Не болды, ағалар!

	– Не болушы еді, наша!

	Елбектің төбе шашы тік тұрды. Түсіне қалды. Енді біреуі жүзін көрсетпей артынан келіп, аяқ-қолын тінтіп, он саусағы он қара жыландай өн бойын мұздай қарып бара жатты. Елбек сүлесоқ тұра берген. Намысына қызып жүре беруге болмайды. Олар кім екенін біледі. Жолдас-жоралары талай рет айтқан. Артық айтып, ауыз ашса, бұдан үлкен кесапат келе жатыр деген сөз. Қызбалықтан талай адам запыран құсқан. Олардың айтқанына көну, əйтпесе сөну.

	Əке-шешесінің құлағына қорғасындай құйғаны тағы бар. «Балам, заман деген зарлатып бітті. Мұндайда ешкімнің алдынан «Əу» деуші болма. Үндемеген үйдей пəледен құтылады. Ана төрт-бес қыз бір-біреудің етегіне жармасып кетті. Ал, сен жалғызсың. Біз өлгенде қара шаңырақ иесісің. Сен жоқ болсаң Жанғабылдың əулеті жарық дүниеден мəңгі өшеді. Сабырлық керек. Сабыр түбі сары алтын! Бұл сөз тіпті бала кезінен жүрегіне жазылып қалған. Жарықтық дүние салған екі ағасы да сабырлы болған.

	Елбек қолын кісендеп үлгерген қас-қағым сəтте осыны ойлап үлгерді. Енді не боларын бір Құдай біледі. Бір қырсық аяғынан шалуын шалды. Аққа Құдай жақ деуші еді ғой. Соған сенуден басқа жол жоқ. Қолы құрсаулы оның қалтасындағы əке-шешесінің неше теңгесі азын-аулақ алған заты əп-сəтте көзден ғайып болды. Протокол қозғалды.

	– Жүр!

	– Қайда ағасы!

	– Не дейді мына нашақор! Айда, машинаға сал. Сендейлер баратын жерді білмейсің бе?

	Жарық сəуленің барлығын сіміріп болғанына масаттанғандай, енді қараңғылық тұрақтаныпты, міз бақпайды. Базар басындағы адамдар сиреп, осы базардың сыпырушысы, шолақ қара тонды, қушық бетті, бұзаушықтай қара шал Болтайдың үлкен сыпырғышының дауысы кейде ызалы, кейде ызғарлы болып, ағаш кескен араның дауысындай ызың-ызың естіледі.

	***

	Ол əлі терезе алдында тұр. Бұл жерге келгелі нелерді көрмеді, естімеді. Адамдар ағынан жарылып сөйлеспесе де ыбыр-сыбырдың түбі бір, төркіні ұқсас. Барлығы жабысқан пəледен қалай құтыламыз, қанша беремізге саяды. Бұл мекемеде істейтіндердің жұмысы шұғыл əлеңкідей жаланған жігіттер болса да қозғалыстары сылбыр. «Ертең келіңдер», «бүрсігүні келіңдер», «келесі аптада келіңдер» деп жатқаны. «Ертеңнен» жалықпайды. Келіп кетушілер осы сөзден зəрезап болса да қарсы сөз айтпайды. Бұрын бас кеспек болса да, тіл кеспек жоқ деуші еді, енді тілді де кесіп тастайтындай. Бір-бірімен түс шайыспай арбасып, артын бағатын тəрізді.

	Жанғабыл қарт осылардың бірі болғалы қашан. Жалғыз ұл анау, қамауда жатыр. Қалтасынан наша таптық, дəлелдедік куəгерлер көрді дейді. Құдайым-ау, наша тұрмақ шылым шеккенін көрген емес едік. Жалғыз мезетте жалған осылай өзгереді екен. Сол ұлды енді бір көруге зəру. Мауқын басып, өзін-өзі алдағандай бес-он минөтке кездеспей-ақ қойсыншы құрғыр. Түптің түбінде осы пəледен ың-шыңсыз құтылса болды. Арманы осы ғана. Мұндай мұң басқан кезде адам деген бір ауыз жылы сөзге зəру болады екен.

	Бір Құдай осы ойын демеп, дем берді ме, кім білсін, Мақсаттың бастығы алпамсадай денесі бар, шүйдесі қатпар-қатпар Күнтуған:

	– Ақсақал, мұнда келіңіз, – деп кеңсесіне шақырды. «А, Құдай бұл баладан бір жəрдем тисе тиіп қалар» деген ой түскенде жеңілденіп сергіп кеттті. Бастық орындыққа отыр деген жоқ. Əлгі жұмсақ дауысы кенет қатайды. Кірбің етіп мойнын теріске бұрды. Бір демде тым-тырыс отырды да, қайтадан өзіне тесіле қарады. Əкесіндей кісіге баласындай адамның бұлай қарағаны қаһарлы.

	– Балаңыз ауыр қылмысты. Қолыңызбен сотқа беріп, жазалатып қана құтылыңыз. Бүгін наша шегеді, ертең барлығын шегеді.

	Ата-анасын өлтіріп, мал-мүлкін нашаға ауыстыру, екі қалтасына қолын кезек салумен тең болады. Егер түрмеге жібермеймін десеңіз сіздің мына жасыңызды сыйлап, тағы бірдеңе ойлап көрелік. Қазіргі заманның барлығы сондай бір жағдайға бет бұрып кетті ғой. Турасын айтқанда көп кісінің аузын жабу керек болады. Жақсы ойланыңыз…– деді.

	Жанғабыл қарт түйсінгені соншама «енді бұл бейбақтардың аузын немен жабам. Нем қалды». Бір ой сап етті. Өмірінде алғаш рет Құдайдай сыйлап өткен бір адамның атын сату керек болды.

	– Шырағым, сен естуімше Мұрат Қойгелдиев генералдың немересі емессің бе? Подполковник Күнтуған тура сөзден бұлтара алмай қалды:

	– Иə, неге сұрадыңыз?

	– Екеуміз соғыста бірге болғанбыз. Менің үлкен командирім еді. Мен кіші лейтенант болғам. Сол кезде тура жиырма жаста болғам. Бірге жан беріп, жан алысып, сонау Курскіден Польшаға дейін қан кештік қой, шырағым. Марқұм өте тура, əділетті адал адам болған. Еске түсіп кеткен соң сұрағаным ғой.

	– Ой, ақсақал, енді бұрынғыдай өткен заманның атақ-даңқ, тамыр-таныс, жаңағы анау-мынау деген заман қалған ғой. Əке-шешесінің орден-медалдарын сатып жатыр. Мұндайларды еске алып неғыламыз?

	Ол құтылғанша асық болды. Əскери адам болғандықтан тақылдатып тура сөйлеп бітті де:

	– Енді барыңыз, мен əлгі Мақсат қайда жүргенін білейін, – деп қалтасынан ұялы телефонын шығарып бірнеше цифрлар терді де:

	– Ей, сен қайда жүрсің, мұнда адамдар күтіп отыр, – деді. Осымен болды бітті.

	Есікті ақырын жауып шыққан Жанғабыл шалдың артынан қарап, аузын тас қылып жапқан Күнтуған алдындағы жазықтай үлкен мебель тақтайына қолын қойып ойға батты. Мұнда өзінің ата-тегін білетін адамдар бар екен ғой… Жоқ болса деп ойлаушы еді...

	Ол бұл жерде тумаған. Мұнда туған-туыс, тамыр-танысы да аз. Жұмысында таңдаулы қызметкердің бірі саналады. Ал, бұл жұмысқа сол бір жылы түсін жасырмаса да ізін жасырып келген-ді. Ол оқиға өзіне мəлім, өзгеге құпия. Артынан осы Мақсатты көптің ішінен таңдап, тауып алған. Сонда мына құнжыңдаған пысық томардай сары шал қалай біліп қойған!… Барлығынан хабардар болмасын… Көңілі лоблықты. Өткен оқиға көз алдына елестеді…

	…Бастығы оны үнемі көз алдында ұстайтын. Ең ауыр, ең сенімді жұмысына жұмсайтын. Содан ба, жылдан жылға еңбегі жанып, шені өсіп шыға келді. Жуысқанға жұғымды мінезі барын басқадан артық кəдеге жарататын. Кейде асыра сілтеп жібереді. Сонда «атыңның басын тарт!» дегендей сұқ саусағын безеп, ескерту де жасайтын.

	Сол күні таңертең Алматы аспанын қара бұлт тұмшалап тұрды. Күнтуғанды бастығы үйінен шұғыл шақыртып алған. Барлығын отырғызып қойып, «Бұл бізге сын сəт. Еліміздің жүрегі, Алматы бас алаңы жынданған қыз-жігіттермен толқып, бейбастақтық белең алды. Компартиямыз мұндай жүгенсіздікке жол бермеуді бізге сеніп тапсырып отыр. Барлық əрекеті жасауға рұқсат етті. Мынадай құпия тапсырмаларды орындайсыңдар!…»

	Күнтуған тісін қайрады. Мұндайда батылдығымен көрініп, бастықтардың көңілінен шығып, көзіне түсу қажет. Көпті жүгіндірген мұндай сəт үнемі кездесе бермейді. Ол осылай түйді. Сонан соң мұздай қаруланды. Енді басқаларымен бірге лап беріп шықса болғаны.

	Одан кейінгі оқиға дүйім жұртқа мəлім. Мəлім еместігі өзінің оқиғасы. Сол бір тығыршықтай талдырмаш, көрікті қыз… Көшенің қараңғы бұрышы. Қорықпайтын тас жүрек, тегеуірінді күш қуаты… Таң қараңғысын жамылып, қаладан алыс жерге жабық машинамен апарып көміп тастаған неше өлік…

	Осы оқиғадан кейін неше жыл өтті. Бір күні осы бастығы шақыртыпты. Барса, жүзі сынып, солғын отыр екен. Ол ақырын құпия сөйледі. «Компартия өшті. Тірексіз қалдық. Желтоқсан оқиғасынан кейін атағымыз сыртқа болмаса да, ішімізде біраз шарықтады. Орден, медаль тақтық. Енді бізді жаратпай қарайтындар көбейген сияқты. Көбі жастар. Кейбіреуі бізді жазалаушылар деп кітапта жазып жатқан көрінеді. Өткенді қазып, өткенін жаңғыртып деген сияқты. Демократия деп демікпелерін баса алмай жүргендер көбейіп, олардың алдынан ауыз ашатындар табылмайтын болыпты. Осындайда, бауырым, не ойлап жүрсің. Мен облысқа ауысам. Қарамды батырам, ізімді жасырам. Сені бір ауданға бөлім бастығына жібермекпін. Қалай қарайсың?» деді. Екеуара көп отырды, көп сөйлесті.

	Содан бері қандай да бір оқиға болған жоқ еді. Əлгі өзін тікелей басқарған бастығы осыдан үш жыл бұрын қайтыс болыпты деп естігенде қайғырды жəне қуанды. Қуанатыны өзін білетін куəгерлер жақсы жаманына қарамай Құдай жолында кете бергені дұрыс қой. Басына күн туса олар, кім не демейді. Ол қанша отырғанын байқамапты. Телефоны шылдыр еткенде селк етті… Жанғабыл қарттың ырым етіп жақсыға жорығаны қарғыстай қадалды. Не, не деді! «Соттатып, абақтыға жаптыр. Келешекте өздеріңді өлтіріп, оттарыңды өшіреді деді ме! Жағыңа жылан жұмыртқалағыр. Ондай болғанда жарық дүниеде жер басып жүрудің қажеті не. Бұл бір аузынан жылы сөз шықпайтын, антұрған имансыз адам екен. Жақсы əулеттен шықса да заманға қарай құбылған, шіріген бір жұмыртқа шығар. Бұдан не қайыр!»

	Ол терезе алдына қайта келді. Басқа сөздері жүрегін тағы жаншып өтті. О заманда бұ заман мұндай бастықтар тура сұрағанды кім көріпті. Əбден арандары ашылған.

	Жанғабыл қарт бел буды. Бұлар нешеу сұраса соншама берейін. Жалғыз ұлым аман, қасымда қалса болғаны. Үйімді сатам. Жуықта Қытайдан келген бір оралман үш мың доллар санап беріп қолма-қол алайын демеп пе еді. Сонан соң Қарағандыдағы кенже қызына көшіп кету керек.

	Осыдан екі жыл бұрын сол қызы қыдырып келіп «Қартайдыңыздар, бір жерде болайық, жалғыз бауырымды өзім үйлендірем» дегенде «қызға емес, ұлға ереміз, қара шаңырақ соныкі» дегені есінде. Енді міне сол жалғыз ауыз сөздің қымбаттылығы қандай екеніне қайран қалып тұр.

	Қыстың күні қысқа. Кеш батып барады. Мақсат əлі жоқ. Бастығы шалдың көңілін аулап, өтірік шақырды ма, кім білсін, мүмкін жұмысының айла-əдісі шығар. «Қай кезде болсын, жұмыс орнына бір соғар» деп терезе алдында тұрып алды. Ешкім кет де демеді.

	Қараңғылық қоюлана түсті. Тағы да əбігер шақ. Жанғабыл қарттың үңіліп қарап тұрған терезесінің тұсынан ерсілі-қарсылы өтетіндер азайғанға ұқсайды. Кенет сол көшеге таныс түсі бар жигули келіп тоқтады. Жарығынан артқы нөмірі анық көрініп тұр.

	«Мынау Райысханның машинасы ғой. Таксист болып, көп-көрім табыс тауып жүр» деп ойлады. Осыдан бір ай бұрын ораза кезінде бұл баламен кездескені кенет есіне түскенде өзінен өзі селк етті. Айна қатесіз сол, сол күні осы іс тергеуші баланы көрген.

	Иə, ораза айының соңы еді. Аудан шетіндегі ағайыны Темірбек ауызашарға шақырып содан қайтқан беті болатұғын. Есігінен кіре бергенде осы Елбек ұлы:

	– Əке, Мүсірəлі ақсақал қайтыс болыпты. Жаңа ғана хабар айтты, сізге келсін деді.

	Сасып қалған ол: «О, жарықтық, қатты науқастанып жүр деп еді. Иманы жолдас болсын» деп бетін сипады да:

	– Енді қалай жеттік, – деп кемпіріне қарады. Өйткені Мүсірəлі ақсақал ауданда емес ауылда тұрады. Жарты сағат жүретін біршама жер.

	– Автобекетке барып такси ұста.

	Ол бес-он теңгесін алып, шыға жөнелді. Күн жай болып кеткендіктен асықпаса болмайды. Əмбе такси аз, мұндай уақытта əкесінің құнын сұрайды. Жан ұшырып келсе, айтқандайын дайын көлік жоқ болып шықты. Тықыршып тұра берді. Сол күні əжептəуір суық болғандықтан қарт адамға оңай болсын ба, айтарлықтай жаурады.

	Осы кезде Құдай айдап, бір машина келе қалды, қараса осы Райысхан екен. Көңілденіп қалды. Талай рет үйіне шақыртып, алыс-жақын жерге бірге жүрген.

	– Шырағым, əлгі Мүсірəлі атаң дүние салыпты. Барайын десем көлік жоқ, қиналып тұрмын. Мені тезірек жеткізіп салшы. Кешігіп, ұят болатын болды, – деді.

	Таксидің артында екі жігіт отыр екен. Біреуінің бет аузы бұжыр-бұжыр, шоқпардай қошқар мұрны лаулап қызарып тұр. Көзі ішіп-жеп бара жатқан қомағай. Жанындағысы қара тон, қара кепкасы бар, жұмсақ қой көзді қыр мұрын иман жүзді бала екен. Сол жігіт баяу тіл қатып:

	– Ақсақал, мына бір кісі құрметті туысым еді. Өте асығыс жұмысқа кетіп бара жатырмыз. Ақсай ауылына жеткізеді де қайтады. Сіз сəл кідіре тұрыңыз! –демесі бар ма?

	Ақсай екі-үш шақырым жер. Онда тұрған не бар. Ештен кеш жақсы деп ойлаған қарт:

	– Сөйте ғой, шырағым, – деді. Бұлар да бірдемеге тарығып жүрген шығар деп топшылады. Соныменен бір сағат, екі сағат, күтті, келмеді. Келген бірнеше такси қайтар жолда кісі жоқ деп жүрмеді. Түн ортасы таяғанда əбден жаурап үйіне қайтты. «Өлетін адам өлді. Ал мына Райысхан аман болсыншы. Өтірік айтпайтын бала еді. Бір пəле болды білем» деп түні бойы қиналды.

	Ертеңінде ертесімен Мүсірəлі ақсақалдың үйіне жеткен Жанғабыл шал өлікті жерлесіп жүріп, кеше келмей кеткен Райысханды кездестіріп, қуанып кетті.

	– Е, шырағым, аман екенсің ғой. Неге келмедің, – деп сұрады.

	– Ой ата, қара түнді жамылған қара ниетті біреулерге кездесіппін. Былай шыққаннан кейін əлгілер нілдей бұзылып, «сен бір сағат тұрмақ бір түн жүрсең де артынан өкінбейсің. Менің кім екенімді білсең жақсы, білмесең тіпті жақсы» деп жолақысын төлемей түніменен сабылтты ғой. Сөздерінен ұққаным наша сататын тəрізді. Бірін-бірі қорғап жүреді ғой деймін. Соңында пəледен машайық қашыпты дегенді ойлап, аға-көке ақшаларыңызға рахмет деп əрең құтылдым» деген.

	Райысханның сол сөзін естігенде, өткен түнде кездескен сол биязы, жұмсақ жігіт есіне түсіп, түр-түсі көкірегіне қалып қойған. Ондай бала мұндай пиғылсыз болады екен деп соңынан көп уақыт ойлап еді. Бірер айдан кейін ұмытылған. Енді міне, өзінің алдында бəйек болып жүгіріп, түс шайыспай, пысық, қунақ болып жүгірген жігіт сол екенін кенет білді. «Тура сол, есіме түсті» деген дауысы да шығып кетті. Ызадан деміккендей болды. Аз-кем тұрды да тағы ойланды. «Ей, алжыған шал, сен бір қырсықтарына кездескен шығарсың. Мына сайдың тасындай жігіттердің барлығына күпіршілік ойлап, Құдайдың кəріне ілікпейсің бе? Бұлардың ішінде де талай адал жан бар, соларға жүгін. Өкіметтің құрығы ұзын» – деп өзін тағы жұбатты.

	Ол аспай-саспай төмен түсті. Ақ пен қара айқындалғандай бір сезім əбден билеп алыпты. Енді еш нəрседен тайынар емес. Есік алдындағы кезекші:

	– Ақсақал, күтсеңізші, Мақсат ұзамай келетін шығар жаңа ғана звондаған, – деді.

	– Енді мен ешкімді де күтпеймін. Жазықсыз тұтқын болып, қара басыпты ғой, деді де шығып жүре берді. Басқан зіл ғайып болды. «Мынау не еткен шəргез шал. Жəутігің біздің қолымызда» – дегендей кезекші офицер кектене қарап қала берді.





ИIРIМ




	Бұл иiрiмдi көрген сайын, көңiлiмнiң көк иiрiмi соған қосылып айнала жөнеледi. Көк иірімге батып бара жатқандай, тынысым тарылып да сала бередi. Айдынның бетiндегі оймақтай жерi қатқан тулақтай тырысып, жыбырлап тұрып алады да, жақындап келген қоқыс-қобырды лезде өзіне тартып алып, тереңіне батырып кете барады. Нелер бір алыпты қураған ағаштың ақ шөмшегіндей шырқ айналдырып өзіне тартқан тұста, «Астапыралла, мұның астында дүниені арбап жататын əбжыланның ордасы бар ма?» деп сескенесiң. Əбдiжамал қарттың жалғыз ұлы осы иiрiмге кеткенде, тiзесiнен айырылған бурадай қиралаңдай келiп, секiрiп кете жаздағанда, ел болып əрең ұстап қалған едi-ау. Содан берi де талай жыл өтiптi, өлген жiгiт көптiң көңiлiнен көмескiленіп, ұмытылып бара жатса да, сол сəтте есінен танып, жынды болып қалған Əбдiжамал қарт əлi тiрi. Өлi мен тiрiнiң арасында бүкшеңдеп жүріп таң атырып, күн батыруда. Сірə, адам баласының су iшер тағдыры деген осы шығар!..

	Жалғыз баласы үшiн адам не iстемейдi?! Жалғызы жалғыздығына басып тағы ненi көрсетпейдi?! Əбдiжамал қарттың ұлы, менiң сыныптас құрдасым Галсанжан болыпты-мыс. Отасқандарына көп жыл өтсе де, бiр де бiр нəрестесi тоқтамай, əбден зəрезап болған əке-шешесi осы ұлды туғанда көршiлес отыратын ұранхай нəсiлдi қарт тамыры Галсанның атын ырымдап əдейi берген екен. Қарт Галсанның аты моңғол болғанымен мiнезi кең, қазақы қара шалдарға ұқсас бiр қасиеттi адам-тын. Қазақша мақалдап, мəтелдеп сөйлегенде, киген киiмiнен болмаса оны моңғол деп айыру қиынға соғатын көрiнедi. Үйiне бара қалған қазаққа «Сендер бiздiң қойдың етiн арам деп жемейсiңдер. Оған не шара, дiнiмiз бөлек. Ал, мына қорада жүрген хайуанда дiн жоқ. Өзiң сойып же, бiз де етсiреп отырмыз. Бала-шаға, қатын-қалаш та сорпа iшiп жырғап қалсын» – деп маңдай алды семiз қойын, бата тiлеп көлденең тартады екен. Бала Галсанға сол қарт Галсанның атын берген едi. Амал қанша байқұстың ғұмыры ұзақ болмады. Жалғыздың аты жалғыз. Əке-шешесi соны жарылып кететiн жұмыртқадай-ақ алақанға салып, мəпелеп асырады. Алыстап кеткен ағайын, жақыннан келген жекжат, тiптi ауыл-үйдiң ақсақалынан бастап соның қабағына қараушы едi. Осы өңiрде кəмпиттiң дəмiн алғаш татқан да, сықырлатып базар етiк киген де, тұлымын алып той жасатып, екi жасқа жетпей ыңыршақ ерге мiнген де осы Галсан деседi жұрт. Əкесi Əбдiжамал қарт аздап серiлiгi бар, əн сап, домбыра шертетiн, өнерден де құр емес адам. Жалғызына арнап күй шығарғанын бұл жердiң халқы түгел бiледi. Əлдебiреулер сол күйдi шерткенде бейбақ егiле күңiренiп, дүниенiң төрт бұрышы тарылғандай домалана қалады. Бiрақ, ел қарттың шерiн қозғамайық десiп, ол күйдi көп тарта бермейдi. Ғажабы күйдi естiгенде өлiм туралы елес көз алдына келмейдi. Томпаңдап, жүгiрiп жүрген қара домалақ бала бiрде анау жерден, бiрде мынау жерден шыққан күндей жарқ етiп көрiнiп, пəк сезiммен күлiп, қарттың қою қара мұртымен ойнап отырғаны, жүргенi мұңсыз сəби көз алдыңа келедi де, кенет көңiлiне қайғылы өлiм өрмелеп ғайыпқа құс болып ұшып кеткендей болады.

	Сол Галсан екеумiз он жыл бiрге оқыдық, шынын айтсам ол менiң асыраушым едi. Асыраушым дейтiнiм, екеумiз егiз қозыдай жұп жазбастан бiрге жүремiз. Əкесi мен шешесi тапқан-таянғандарын жыл бойы мектептегi баласына тасиды. Ал маған дəл солай тамақ тасып тұратын ешкiмiм де болмады. Оған бiр құрт, бiр шақпақ тəттi келсе де екеумiз тең бөлiп жейтiнбiз. Тiптi, ескi-құсқы киiмiн де киiп алатынмын. Ол киiмдерiнiң өзi мен сияқты жетiм өскен бейбаққа жаңадай болып сезiлетiн. Галсан менiң бұл қылығыма iштарлық танытқан емес. Əке-шешесi өзiнен еш нəрсе аяп көрмегендiктен, ол да солай болу керек деп ойлай ма, барын шашуға жақын. Ол кезде, ақша деген алтындай қат. Еркек қой үш сом, бiр киiмдiк дəйлiмбi1 төрт-бес сом. Сондығынан болар ақшаның қолға келгенiн адамдар аспандағы ай мен жұлдызға теңейтiн. Бес-он тиынға қол жеткiзудiң өзi тау басына шыққанмен тең болатын. Ал, Галсан анда-санда бiрер сом да ұстайды. Сабақ жөнiне келсек, ол жақсы оқыды, ар-намысымды ойлап мен де қалыспаймын. Сондықтан болар екеумiз бiрiккенде ешкiмге алдырмас қамалдай көңiлiмiз көтерiңкi жүретiн. Есейе келе, өмiрдiң өзiне баға берiп, арамызда əжептəуiр сiлкiлесiп алатынды да шығардық. Кейде қай жерiнен шығып тұр деп қызығарлық тартымды ой айтады. Одан қалыспау үшiн қарсы шығу, не болмаса ой-пiкiрiн кеңейтiп, ақылдылығымды таныту – маған намыс. Интернатта екеумiздiң төсегiмiз де бiр жерде. Осылай ой жарыстырып, оқыған-тоқығанымызды бiр-бiрiмiзге есе берместен ақтарғанда түннiң жарымы өтiп, балалар ұйқыға батқанша айтысатынбыз. Содан таңертең бiр-бiрiмiздi оята алмай əлек болып жататын да кез болды.

	Ол кез қазiргiдей емес. Қара құрым киiз үйдiң iшiнде, қоңыр қалта тiршiлiк, жазғытұрымғы тұралаған малдай əрең-пəрең қозғалып, өтiп жататын. Бай-кедейдiң айырмашылығы аздау. Көбi есiргу деп ұсталып кеткен. Сонау Ресей жерiнде болып жатқан соғыстың ызғары, бұл жаққа да ысқырып жетiп тұрған кезi едi. Коммунист жастар мүшелерi ұйқы-күлкiсiз жүрiп елге үгiт айтады. Ұжымақтың төрiне шығарып, қолдарын жылы суға малатындай, ел солардың ғана аузына қарайды. Қашан жетерiмiздi бiр Құдай өзi ғана бiлсiн, «кəманизм деген бар, соған жетемiз, алдын бастап орнатып жатырмыз» – деседi. Балалар сұмыннан аймақ орталығына барып оқу оқиды. Ауқатты бiреулер балаларын көзiмiзден таса қылмаймыз деп, қойының соңына салып қояды. Əбдiжамал қарт ауқаттылар қатарынан болса да, Галсанды сабақтан қол үзгiзбедi.

	«Иə, өнер жастан, асыл тастан. Балалардың бағын байламау керек. Оқысын, көрсiн, жүрсiн. Соншама мыңғырылып бара жатқан малымыздың жоғы белгiлi. Ал, мына кəменизмдi қой соңына ерiп орнатасың ба? Өзiмiз қайырып алсақ та жеткiлiктi» дейтiн. Мен болсам мектептен тамақ iшiп, киiмiн киiп, уақытымды өткiзiп, сабақ оқығанымды мiсе тұтам. Жаяр мал тұрмақ, үрерге итiмiз жоқ.

	Сол кезде орталықтан келетiн адамдар бiзге өте таңсық сезiлетiн. Базар сабынның иiсi аңқыған киiмi, жүрiс-тұрысы, əңгiмесi тұтастай қызықтыратын. Əңгiмесi демекшi, аузымыздың суы құрып тыңдайтынымыз алыстағы алтын Мəскеу туралы. Тiрi жүрсек, бiр көрермiз деймiз. Күнде келетiн бақ, сұмынның басшылары емес, орталықтың өкiлiн патшадай пiр тұтып, қарсы алу деген, абырой-атақ сияқты едi. Сондай бiр қонақ, жаздың жайма шуақ күнi Əбдiжамал ағамыздың үйiне келiп түспесi бар ма. Ол кезде Галсан да, мен де жазғы демалыста жүргенбiз. Қырдағы, өз тұрғыластарымызды ойлағанда, ой-санамыз ат шаптырым iлгерi. Əйтеуiр көрген-бiлгенiмiздi айтып, барлығын тəнтi қыламыз. Əлгi қонақтың келгенiн Галсан маған хабарлап:

	– Бiр сабаз көрiнедi. Анда-санда сөйлейдi екен, сөздерiн жақсы түсiнбедiм. Бүгiн үлкендердiң əңгiмесiн тыңдайық, – дедi.

	-Жарайды. Анау аймақтан ерiп жүрген кiсi, əңгiмесiн қазақшалап түсiндiретiн шығар, – дедiм мен.

	Ол кездегi елдiң бiр əдетi, алыстан қонақ келсе ауылымен жиылатын. Əбдiжамал ағай бiр iсектi сойып та үлгердi. Бұлар да қонақтан ананы-мынаны сұрап, имене қарап, əйтеуiр көңiлдi етуге тырысады. Төр басындағы қонақ тұңғиық көзiмен қарағанда, iшiнен не ойлап отыр екен деп таңданасың. «Е, мыналардың өмiрiн-ай, əйтеуiр күнелткен тырбың ғой» деп отыр ма, əлде «Бұл қазақтар, моңғол жұртынан бөлек екен, өмiрi, салт-санасы да өзгеше» деп отыр ма, оны да болжау қиын. Алға ас келгенше сараңдау сөйлеп, сабырмен отырды. Ас келер алдында, аймақтан ерiп келген бастық, Галсанның əкесiне бiрдеңе сыбырлады. Əбдiжамал ағай абыржып, аз-кем отырды да, үйден шығып кеттi. Көп кiдiрместен екi шөлмек ұстап имене басып орнына жайғасты. Əлденеден қаймыққандай, ауылдастарының алдында тым ұялыңқы. Өйткенi бұл ауылда арақ деген, бұрын-соңды болып көрген емес. Осыдан бiр ай бұрын Əбекең жүн-жүрқасын өткiзiп, сұмын орталығына барғанда, партия мүшелерiне алған жалақысына сыйғызып күшпен арақ берген. Арақты алмаймыз дегендерiне, «Ол не деген сөз, өзiң партия мүшесiсiң, ел iшкендi iшiп, жегендi жеп үйрену керек. Iшпеймiн деу феодализмнiң қалдығы жəне дiнге берiлгендiк деп бұйрық еткен. Алмасаң, артынан өкпелеме» деген.

	Бұйрықты орындамаса ше… Сонау отызыншы жылдардың аяғында бiр ауыз сөзден болып итжеккенге айдалғандар аз ба едi? Əбекең соны ойлап, алған бес шөлмектi ешкiмге көрсетпей, қораның шетiнде жататын шомның астына тыға салған.

	Үй iшiндегi адамдар дереу екiге бөлiне қалды. Əмина апай: «Көтек, мынауың не?» дедi де, арақ екенiн сезе қойып, шылауышының ұшымен мұрнын басты. Қалекең ақсақал: «Əй, құрғыр-ай, мұны несiн əкелдiң?» – дедi. Осы кезде аймақтан ерiп жүрген атқосшы: «Ақсақал, өйтпеңiздер. Мына қонақ бiлiп қойса, ұят болады. Бұлардың ең сыйлы тамағы осы жəне адамзат бiткен iшiп жатқан ас қой. У емес. Мұны татпаймын деген артта қалғандық. Əдейi жөн бiлер деп осында ертiп келдiм. Көп қателеспеген сияқтымын» деп мырс-мырс күлдi. Сыйлы қонақ бұлардың сөзiне көп мəн берген жоқ. «Қазақтар iшпейдi деушi едi, iшедi екен ғой» – дегендей күңгiрт жүзi жылып сала бердi. Галсан екеумiз қонақтан көз алмастан қадала қарап отырмыз.

	Ет алға келгеннен кейiн, арақ ашарда Əмина шешемiз «Ертең ауыз тиермiз» – деп тысқа шығып кеттi. Аймақтан келген атқосшы əлгi екi шөлмектiң артынан ұрып-ұрып ашқанын көргенде «Асау арақты артынан ұрып жуасытады екен ғой» деп, бiз тырқылдап күлiп əлек. Галсанның апасы екi шыны берiп едi, əлгi сыйлы қонақ, үшеуiн бер деп меңзедi. Аймақтан келген қонақ арақты үш шыныға құйып, əуелгiсiн алыстан келген қонаққа, келесiсiн үй иесi деп Əбекеңе, үшiншiсiн өзi ұстады да, қонаққа сөз бердi. Мəссаған! Сөзiнiң соңын «Денсаулық үшiн!» – деп, бiтiрген ол шынысын əлгi екеуiнiң шынысымен сыңғырлата сүзiстiрiп алды да бiр деммен қылғыта салды. Бұл арақ iшкен адамды ауыртады, қояншық болдырады деушi едi. Əбекең не ары жоқ, не берi жоқ көзi аларып шынысын ұстаған қалпы сiлейiп отырып қалды. Есiнен танып қалды ма, иесi бар деушi едi, сонысы буып қалды ма, ұзақ отырып ақыры:

	– Осы құрғырды татпақ тұр ғой, ұстап тұрғаным осы… Қонақ менi кешiргей! Жерге төккенше, – дедi де, отқа құя салды. Ашық от лапылдап жанғанда қызыл жалыны сумаңдап шаңыраққа бiрақ шапшыды. Қонақ ыза көрсеткен жоқ.

	«Моңғолда жақсы астың алдын отқа тастайтын ырым бар. Сол болсын!» дептi, аудармашысының бiзге түсiндiргенi. Үйдiң iшi бұрынды-соңды болмаған күлiмсi иiске толып кеттi. Жүрек лоблығып, құсқың келетіндей. Ал, қонақтардың көңiлi жайлап сала бердi. Екi-үш сағат тымырайып отырған сый иесiнiң екi бетi нарттай жанып, таңырайған мұрны тершiп, көзi жайнаң-жайнаң етедi. Сөзi де көбейе бастады. Жоқтан өзгенi сұрап, сөзге есе бермедi.

	Аймақтан келген атқосшы кейбiреуiн өзi айтып, кейбiреуiн отырған жұрттан сұрап алып айтып берiп отырды. Бiр атадан нешеу боласыңдар, олар не iстейдi, оқығаны-тоқығаны бар ма? Аңшылық iстеп, бүркiт саласыңдар ма? Бұл жақтың мұзды таулары айбынды екен, мен шөл жердiң адамы болғандықтан жан-жақтан қоршаған тау көзiмдi булықтырғандай дейдi. Екiншi шөлмектiң таусылар кезiнде тiлi күрмеле бастады. Галсанның анасы шай құйып жатып «Астапыралла, адам өлерде тiлi күрмеледi деушi едi» – дедi сыбырлап.

	Галсан екеумiз мұның барлығын қызықтай бақылап отырдық. Кiшкентай кезiмiзден бiрнеше рет мас ұранхайларды көргенiмiз бар. Үйге бұлғақтап кiрiп, былдырлап сөйлеп, əке-шешелерiмiздiң əлектерiн алғанда:

	– Қайдағыға елiктейдi екенсiңдер, – деп ұрыстырғанымыз есiмiзде. Сонымен қонақтар дүрiлдеп сөйлесiп отырып, жай жатты. Галсан екеумiз бiр қызық əсерде қалдық. Анадан туғандағы мiнездi əп-сəтте өзгертiп, көңiлдi құйындата көтерiп, шешен де, мықты да болдыра алатын арақ деген бiр ғажап екен.

	...Е, жалған! Өткен адам өттi ғой! Ғұмыры жастай қиылған Галсан топыраққа айналды да, артында қалған əкесi жынды атанғаны жүрегiме тiкенше қадалады. Оның əкесi өз əкемдей сезiледi. Не халде жүргенiне үнемі құлақ түремiн. Ол кiсiнiң қалай жынды атанғаны да көкiрегiмде сайрап тұр.

	Баласы Түргiн өзенiнiң көк иiрiмiнде өлгеннен соң, ол кəдiмгiдей ашынған адамның кейпiне кiрген. Айуан да дерсiң. Аймақ, сұмынның бастығынан бастап барлық адамды қарғап-сiлеп, қырғидай тидi. Тiптi, партия мен өкiмет бастығына да тiлi тидi. Оның аузына ешкiм қақпақ бола алған жоқ. Ойына не түседi, соны айтатын болды.

	– Менiң баламды өлтiрген – осы партия, – деген сөз аузынан түспедi. Мұндайды естiген адамдар есiнен танады. Артынан оны сөйлетуден қорқатын болды. Пəле деген аяқ астынан. Бiреу-мiреу естiп қойса «жынды Əбдiжамал екеуi бiрiгiп сөйтiп жүр екен» дейдi деп, бiрге отырғаннан да қашады.

	Бұл «жаңа изм» дегенiң не… Адамдарды шоқындырып, түрегеп түзге отырғызып, араққа салындырғаны ма? Бұндай заманың құрысын. Сол партияның, алақандай билетi менi ұжымаққа кiргiзетiн куəлiк пе? Мə саған, мынауыңды алыңдар. Ха-ха-ха… мен баратын ұжымақ бөлек. Ол, бұл дүниенiң тозағы бiткен күнi кiретiн көрiм. Сол көр менiң ұжымағым. Сендер кəмəнизм ұжымақ дейсiңдер, оған жеткенше партия, өкiметiңнiң бастығынан бастап барлығың араққа салынып жынды боларсыңдар! Мен емес, сендер жындысыңдар!» – дейтiн. Бiр рет оны түрмеге апарған заң адамдары:

	– Сенi мұнда неге əкелдiк? – дегенде

	– Менi қорғағалы əкелдiңдер! – деген.

	– Кiмнен?

	– Бастықтардан.

	– Сен қылмыскерсiң, бiз неге сенi қорғаймыз?

	– Онда мен емес, сендер қылмыскерсiңдер. Қылмыс iстемегендi iстедi дейтiн сендер қылмыскер емегенде кiм қылмыскер болмақ! – деп, қарқ-қарқ күлсе керек, екi сөзге келмей басына əңгiр-таяқ ойнатқан олар Əбдiжамалды көп айға түрмеге жабады. Соңында ештеңе таппай, «жынды екен» деген ат берiп, айдар тағып түрмеден босатады. Ондай атақ қайдан өшсiн! Қаттылық көрiп қара қайыс болып, арып-семген Əбдiжамал қарт еш нəрседен қаймығып қайтпайтын қара нарға айналған. Iшкен асы, сөйлеген сөзi дұрыс сияқты болса да, əйтеу ол жынды. Сол кезден бастап ешкiм жақтырмайтын болғандықтан, жалғыз үй болып отыратын да болды. Кiрiп-шығар адам аз. Анда-санда бара қалсаң, шынында шалық болған ба деп қаласың. Домбырасын тыңқылдатып, ешкiм бiлмейтiн бiр əуенге салып, ыңылдап тебiренгенi аянышты-ақ. Бiрдеңе деп айта қалсаң, тiк шапшып, iлiп əкетедi. «Немене, менi есiркеп, алдымен өкiметiңдi жарылқап алмайсың ба?»

	Баяғыда жалғыз баласы үшін мал-мүлкiн жанпида етiп, аймақ пен сұмын арасында салпақтаумен жүретiн, қайсыбiреумен iсi жоқ адам, бүгіндерi қол жетпес басқалармен алысқан-жұлысқан бiреу. Айдаһардай айбар шексе де, ештеңенi өндiруге дəрменi жоқ. «Балам үшін!» деген сөздi естiгенде, сол бiр марқұм тiрiлiп, көз алдыма келгендей болады…

	Галсан он жылдық бiтiрген соң жоғарғы оқу орнына түстi. Бiрақ, алдына жан салмайтын арақшы болды. Сонау жылы үйiне сыйлы қонақ келiп, төрiне алғаш рет шығып арақ iшкендi көргеннен кейiн, елiктегiш Галсан шом астында қалған арақты тауып алып, ауызданған едi…

	Иə сол жылы Ұланбатырдан көңiлдi оралған, Құралаймен қызықты күндерi өткен. Адам сөнер алдында шамшырақтай жанады емес пе! Галсан солай жарқырап жанып едi. Арақ татпақ тұрмақ, аузына алмап едi. Құралайдың көңiлiн аулады ма, қайдан бiлейiн. Онымен танысқалы аз уақыт болмаған. Құралай да жайнап кетiп едi. Қап-қара түнек болып жүретiн Галсанның жүзi аққұба тартып, қан жүгіре нұрланып сала берген. Құралайдан жұбын жазбады. Əңгiмелерi жарасымды, күлкiге толы. Бұл дүниеге үнемі мейiрiммен қарайтын жастардың мұндай мiнезiне кiм қызықпаған?!

	Екеумiздi, елге кететiн күнi Құралай шығарып салды. Келешекте дəрiгер болатын, бiзден бiр курс төмен оқитын ол қыз басқа бiр аймаққа тəжірибеге баратын болды да, соңымыздан келуге уағдаласты. Сол күндi Құдай қолға берсе, той-думан болмақ!

	Иə, бiз осылай оқу бiтiрiп келдiк. Өз үйiмiз, өлең төсегiмiзде неше күн аунап-қунап, ағайын-туғанды араладық. Апаларымыздың бiзге арнапсандық түбiне сақтаған, өткен жылдың соғымынан сыбаға жiлiгiмiздi жедiк. Осылай жүрген күндерiмiздiң бiрiнде Түргiн өзенiнiң көк иiрiмiнiң қасынан өте бергенде Галсан менен:

	– Сен осы көк иiрiмнiң астында не бар екенiн бiлесiң бе? – деп, сұрады. Мен бiлсем де:

	– Жоқ, – дедiм.

	– Бiлмесең мен айтып берейiн. Бұл иiрiмнiң түбi толған арақ, – дедi.

	...Иə он неше аттылар келе жатқан. Күн батуға айналып, алыстағы мұзды таулар қара барқын тартып, одан бергi ойпаттарды көлеңке тұмшалаған. Сонау күнбатыстағы алқызыл рең, жақын маңдағы өркеш-өркеш тау тасын тура сүзіп өтiп, жалын шашып тұрған-ды. Аттылардың барлығының тең қалта қоржыны болған. Партия мүшелерiнiң үш күндiк жиыны өтiп, шикiзаттарын өткерiп, қатын-баласына көйлектiк бұл, тəттi-мəмпəси, суыртпақ жiп, қолы жетсе тойтық етiктерiн де ауыстырғалы алып келе жатқан. Дүниеден əбден тапшылық көргендiктен болар, ендi-ендi жанданып келе жатқан саудаға түгелiнiң көңiлдерi толып, əңгiмеге қызған олар Түргiн өзенiнiң көк иiрiмiнiң тұсына келгенде, iшiндегi ақсақалы Мəкең қарт атының басын тартты да, қоржынының аузын шешiп, неше шөлмектi көк иiрiмге лақтырып жiбердi. Қаннен-қаперсiз келе жатқан көпшiлiк аңтарылып қалды. Мəкең соны сездi ме:

	– Мұны үйге апарып, балаларға қайдағыны көрсетiп қайтемiз? Əмбесiнде қатын-қалаш жиiркенедi. Əйтеу, əлгi партия бастығы ал деген соң, неше теңге қайда кетпеген деп алған ғой, – дестi. Ауылдың ақсақалы бүйткенде, басқасы қайдан қалсын.

	– Шын солай. Жынды су мiнəсiп емес. Осыны бiзге беретiн не бар? Iшкiсi келгендер өздерi алып iшер. Iшпейтiндердi қысау күнə емес пе? Кей-кейде осы өкiмет те қызық. Бiзден алып қалған сол неше теңге не болмақ? Кiмнiң қабырғасын жабады? Əйтеу дəтке қуат, көлге тамшы ғой. Адам баласы көрмегендi көредi. Жəкең молданың баласы, арақ қанжығалап барады деп кiм ойлаған?

	Осылай əңгiмелесiп, қарқылдап күлiскен олар, тұтас шөлмектерiн суға тастады.Тастаған шөлмектер тереңге сүңгiген ақ балықтай, бiрiнiң артынан бiрi иiрiмге батып жатты.

	– Е, жүгiмiз жеңiлдеп, «уһ» деп қалдық қой, – деседi. Адам болған соң, алуан түрлі ойы болса да, ешкiм оны сыртқа шығармады. Ауыл адамдарың ар-намысы, ақыл-ойы бiр жерден бұрқ етiп көрiнгендей. Бiр-бiрiнен қысылып келе жатқандай едi, ендi барлығы бiрдей атқа артқан ауыр жүгiнен ғана емес, көңiлдегi ауыр жүктерiнен де жеңiлдеп қалғандай…

	...Сол күнi таңертең Галсан үйiнен ерте шыққан. Алла-Тағалам, артық айтсам, кешiргей! Галсан екi айдай татпаған асына əбден кенезесi кеуiп шөлдеген ғой. Шөлiн бiр қандырмаққа иiрiм түбiндегi арақты көз алдына елестеткен. Жан ұшыра жүгірген. Жүгiре жеткенде көк иiрiм, көк бауырдай безерiп, «Ал, менiң қойныма кiрсең кел, түбiм толған арақ, ешкiм есiк ашып қозғалтпағалы көп жыл өттi» деп, оймақтай жерi иiрiлiп, түпсiз тұңғиығы əбжыландай арбай тартқан.

	Күн нұры Түргiн өзенiне түсер-түспе сте мен де сыртқа шыққанмын. Маужыраған дала таңы кербездене қарсы алғанда, иiрiмге қарай асыға жүгірген Галсанды көрiп қалдым. Қорқынышты түстен шошынып оянғандай оның артынан «Галсан… Галсан… Галсан…» – деп айқайлап, екi өкпемдi қолыма ала жүгірдiм. Дөңгелек жер шыр айналғандай. Басым да зеңiп бара жатқан сияқты. Галсан биiк жарқабақтан қарғып түскенiн көрiп қалдым. Амал нешiк! Жетiп барсам, ештеңе болмағандай Түргiн өзенi күн нұрына шомылып, баяу жылжыған күйi алыстан-алысқа күміс белбеудей жарқырап, қайсар дене сiн кең жазып, созылып жатыр екен. Меңiреу, тылсым дүниенiң құпиясы еме с, ағынына қарсы келгендi ағызып кете баратын ұлы өзеннiң қайсар мiнезi тiптен қорқынышты көрiнгендей!





СОҚЫРДЫҢ ҰЛЫ




	Жəмилə соқыр болса да, өз өмiрiне өзi тəубе келтiрiп, Құдайына күнiне үш рет мiнəжəт етедi. «Мен кiмнен кеммiн. Басымда – үйiм, бауырымда – қазаным. Ел iргесiне түтін түтетiп, жалғызыма пана болып, Алланың рахымы, көптiң көмегiне бөленiп, өмiр кешiп келемiн. Мына жалғызым, күндердiң күнiнде бас құрап, бiреуi-екеу, екеуi-төртеу болар. Мен бұл пəниде жарық дүние көрмесем де, менiң күнiм солар болар. Көрген қызығым да солар болар. Алланың бұл рахымына да шүкіршiлiк».

	Жəмилəнiң еңсесi биiк, даңғарадай қара үйi бар. Қатпар-қатпар ұшар биiк жартастың ығына тiгiлген. Сонадайдан, сол жартастың көлеңкесiне паналаған дəу қара бурадай көз ұшынан шалынады. Осы жаз ақ киiз басып едi, соны алдына жапқаны ақ бас болдырғандай. Бұл олардың тұрмысы да өзгере бастағанының нышаны. Үйiне ағыл-тегiл адамдар келмесе де, бас сұғып сəлем беретiндер осы Қаратау маңындағы аз түтіннен емес. Алыстан сауда-саттық, алыс-берiспен жүргендер келетұғын. Жол үсті болмаса да, əдейi бұрылатын. Келгендер Жəмилəдан сұрайтынын сұрап, емделетiнi емделiп, көңiлдерi жай тауып, кете барады. Олар құр қол келмейдi. Бұлардың өмiрлерiнiң өзегi де осы келiп кетушiлерден. Бұлайша түтін түтетiп отырғандарына да бiршама уақыт болыпты. Жалғыз ұлын мəпелеп өсiрудiң қызығына батып, уақытының қалай өткенiн де сезбедi. Ұлымды өсiрiп, қара шаңырақтың иесi етсем деген арманы дес бергiзер емес. Бұл шаңырақтың нақты иесi болатын адамды Жəмилə өзi ғана бiлетiн. Өмiр бақи басқадан жасырғаны осы. Ал, адамдар… Адамдар айтпайды… Бұл күнə емес, бұдан басқа жолы жоқ. Олар бiле ме, бiлмей ме, Жəмилə бейхабар. Ал, адамдар бiлсе де бiлмегендей… Сол ұлы бүгін əкесiн сұрады… Жəмилə ұяттан өртенiп жерге кiре жаздады. Астапыралла! Сəл болмаса есiнен танып қалатын едi. Жер қатты, аспан алыс болды. Адамның тек аруақ денесiнде ғана емес, көкiрегiнде де көз болады екен. Жəмилə сол көзбен көрген. Сондықтан жерге кiрiп кете жаздады.

	Жалғыз ұлы Нұқ, сол сұрақты текке қоймаған. Ол да төзiмнiң шегiне жеткен. Ес бiлiп, етек жапқаннан əкесiн ойлап, жiгерi құм болатын. Ал, бұл күндерi ол əкесiн бiлiп кетпесе, өмiр бақи құса болып өтер, өлер.

	Баласының бұл сұрағы басына қалай ауыр тигенiн өзi де айта алмайды. Баяғыда, Нұқ туғаннан бiр жыл бұрын, үлкен ағасы Тезектiң баласы Төреқұл, достарына «ол соқыр емес пе?» деп айтқанын естiгенде, тағы да осылай қолқасын суырып алғандай болған. Меңiрейiп қалған. Барлығы содан басталған едi ғой. Бүгін сондай күй кештi…

	Ол жылдары Жəмилə уыздай жас. Ай мен Күндей демесе де, көркiн көрген бозбала жiгiттер аңырайып тұрып қалатын. Ол бейбақ, бұны бiлмейтiн. Алла-тағала адамға бiрдi артық, бiрдi кем бередi. Жəмилəға көркiн берсе де, көзiн бермедi. Жанып тұрар жанары су қараңғы. Сырттай қарағанда кiрпiгi қиылып, көзi сүзілiп тұрғаны. Кiрiп шыққанда, қай бiреулерi жүгіргендi көрiп, бiлмейтiндер iштей тынып «Бейшара, соқыр екен деп «аһ» ұратын. Ал, Жəмилə оның бiрiмен санаспайтын. Қай уақытта да, бұған дүние қараңғы, шексiз жиексiз көр. Бет-жүздi салыстырып қарау, қара мен ақты талғау жоқ-тын. Барлығы қара түнек, қап-қараңғы. Кiрсең де, шықсаң да, күндiз де, түнде де сол. Дей тұрғанмен Жəмилə күн өткен сайын құлпырып, көктем сайын бой түзеп келе жатқанын сезетұғын. Сонда көз емес-ау, көзден артық алапат күш ой-сезiмiн билеп, кейде осы бiр шыбын жанын, қайда апарып қояры белгiсiз алып ұшатын. Кейде қапаланып, жас шықпаса да, ағыл-тегiл жылағысы келiп өкситiн. Кейде талайлардай шалқақтап, көкiрегiн басып, шарқ ұрып күлер едi. Шешесiн құшақтап, үн-түнсiз көп отырар едi. Сонда əкесi мен шешесi көз жасын бұлап, «бұл дүниеде көрген жалғыз қызға дүниенiң жарығын аяған Аллатағала-ау, бiз неден жазып едiк? Неден жаңылып едiк? Құдайым-ау, мұны мүсəпiр болдырып қойғанша, бiздi неге болдырмадың» дер едi.

	Осылай күннiң-күнiнде, аһылап-уһiлеп, күңіренгенiн тыңдай-тыңдай, ақыры елемейтiн болған. Құдай, Жəмилəдан басқа жақсылықты аямады. Елгезек, сезiмталдығы соншама, құс ұшса да, гүл басып кетсе де, жүрегi дiр етедi. Оның, он саусағы он көзi iспеттi. Малдың жарықшақтанған сүйегiне дейiн жазбай бiледi-ау. Ауылдың кемпiр-кепшiк, шал-шауқаны бiлмей тұрғанда, малдың семiз арығын қолмен таразылағандай айтып бередi-ау. Талай адамның сынығын ұстап жазды. Қолының жұмсақтығын айтсаңшы. Құяң болып сарысудан тұра алмаған талайларды жарылқап, екi аяғынан тiк тұрғызған-ды. Қазiр соның арқасында өмiр сүредi. Ол ол ма, əйтеуiр Қаратау маңындағы азғантай ауылдың кəрi мен жасына дейiн дауысынан танып, жүрiсiнен бiлiп, ағалап, тəтелеп, үрім-бұтақ, аты-жөнiн шежiредей тарататұғын. Жайраңдап, ойнап күлетiн. Титтей кезiнен бастап, атасы оқып берген қиссаларды қазақтың қара əуенiне салып, сарнағанда көзiне жас алмайтын адам кемде-кем. Сонда шешесi марқұм «күнiм-ау, адам көңiлiн бұзып, қайта-қайта зарлай бермешi. Жетiм заржақ болады деушi едi. Көз жұмып кетсек, қарашығым, сенiң күнiң не болмақ? Құдай оның бетiн ары қылсын!» – деп ыстық жасын төгiп-төгiп алатын.

	Жасаған-ай, шынында да солай болды ғой. Шешесi Мəлике кенет қайтыс болып, жыл уағына жетер-жетпесте, əкесi дүние салды. Жəмилə зарлап жалғыз қалды. Əкесi мен шешесiн туғанда да көрмеген. Өлгенде де көрмедi. Қараңғы дүниеде жүрiп, қараңғы дүниеге аттандырды. Құлағында дауыстары, саусағында бет-бедерлерi, көкiрегiнде сөздерi ғана қалды. Жүрегiнде шер-мұң қалды. Жан шықпаған соң, адам барлығына төзедi екен. Жəмилəнi ағайындары қасына алып, iргесiне қондырды. Тезек ағасы:

	– Балам, абажадай үйде, үрпиген торғайдай болып қайтып отырасың? Ағаңның үйiнде жүр. Екеумiз бiр шешеден тумасақ та, мен сенi туғаннан кем болдырмаспын. Мына үйдi жинап қоялық. Түбінде бiр кəдеге жарар, – деген. Жəмилə сонда, қаққан қазықтай қозғалмастан ұзақ үнсiз отырып:

	– Маған дала да, үй де бiр. Көр де, төр де бiр. Өлмей күнелтетiн болған соң, əкемнiң қара шаңырағын қалқайтып, түтінiн түтетiп отыра берейiн. Iргеңiзден алыстап кетпеспiн. Бұл қаңыраған үйдiң, ұлы да, қызы да мен ғой, – деген. Қаршадай нəзiк қыздан мұндай сөз шығады деп ойламаған ағасының жүрегi сыздап, көзiне келген жасты əрең iркiп қалған.

	– Құдайдың басқа салғаны осы шығар. Айтқаның болсын, ренжiтпейiн, -деген. Iргесiнен алыстатып та көрген емес.

	Жəмилə сол кезiн қайдан ұмытсын. Əке-шешесiне еркелеп өскен шағы қараң қалып, жалғыз-ақ күнде сүйенген тауы шағылды да, өмiрдiң қара дауылына шыбықтай иiлмеске бел буды. Қатаң өмiрмен күресуге қайратын жинады. Оның көмекшiсi – Тезек ағасының кенжесi Төреқұл едi. Төреқұлдың жасы алтыда едi. Сөйте тұра, ыстық пен суыққа көндiккен, шымыр денелi,сүйкiмдi болатын. Жəмилə оның торғайдай аяғын, қанатындай ғана қолын уысына сыйғызып, көкiрегiне қысып, еркелететiн. Анда-санда қолына түсетiн шақпақ тəттi, ала қағаз кəмпиттi бешпетiнiң iшкi қалтасына тығып, басқалардан жасырып беретұғын. Ол, кəмпиттiң əдемi иiсi бауырынан аңқып тұрғанды жақсы көретiн. Соған көңiлi толып жүретiн. Төреқұл болса, əпекесiн жетектеп отын мен суға барады. Отын жағысады, сиырын сауысады. Түнде қасына жатады. Төреқұл оттай ыстық денесi бүйiрiне тигенде құдды күн нұры төнiп тұрғандай əсер алатын. Қыстың аяз қысқан түнiнде, əпекесiне жабысып, жамылған көрпесiн айқара ашып тастап, тершiген тапал мұрны пысылдап, тырайып жатушы едi. Жəмилə бұл сүйкiмдi бауырын, шешеден туған түр-түсiмен бiр көрсем, дүниеде арманым жоқ деп ойлағанда, шерге толы көкiрегi қарс айырылатын. Он екiде бiр гүлi ашылмаған Жəмилə, Төреқұлды өзiнен туған баладай мəпелеп, басқалардан қызғанып, келешекте қандай азамат боларын тұспалдай, ұзақ сонар арманға кететiн. Өткен жылы қыста, Төреқұлдың шешесi осы кенже ұлын ертiп, бiр апта төркiндеп кеткеннен кейiн Жəмилəның оны сағынғаннан солқылдап өксiгенiн барлығы көрген. «Бұл ер жетедi. Үнемi əпекесiнiң қасында жүре ме? Сонда байғұстың күнi не болмақ? Сұм өмiр деген осы» дескен жұрт.

	Қоңыр салқын күздiң бiр күнi Жəмилə далада отырған. Қоңыр салқын күз. Ақ пердедей аспаннан төгiлген жылы шуаққа маужырап, сылдырап жатқан бұлақ үнiне елтiп, көңiлi еш алаңсыз едi. Төреқұл, сол бұлақтың бунақ-бунақ, ақ өркеш ағынына шомылып, құрбыластарымен бiрге ойнап жүрген. Кенет оның қасында жүрген Кенже (тағы да жамағайынның кенже ұлы):

	– Шен неге Жəмилəнi жетектеп жүйесiң? – деп шүлдірледi.

	Төреқұл жұлып алғандай:

	– Ол соқыр емес пе? – деп, ап-айқын айтып қалды. Жəмилəнiң жүрегi солқ етiп, тас төбесiне шықты. Есеңгiрегенде, есiнен танып қала жаздады. Соқыр екенiн бiле тұрса да, «сен соқырсың!» – деп, ешкiм бетiне, тайға таңба басқандай етiп айтқанын ет құлағымен естiген емес. Жас сəбидi содан жек көрiп қалды. Көкiрегiне өксiк толып, маңайын сипалай үйiне қарай тəлтiректей жүгірдi…

	Кешкiсiн сиыр жайылымнан оралып, қой келiп, қорада у-шу болып жатқанда, ойыны қанған Төреқұл əпекесiнiң қасына келiп, əдеттегiдей қолынан ұстай алды.

	– Сиырымызды сауайық! – дедi, кəннен-кəперсiз. Өмiр бақи осылай жетелеп өтетiнiн сезiнiп, сонысын мүлтiксiз орындап тұрғандай. Жəмилəнiң жүрегi қайта су етiп, елжiредi де, оның торғайдың қанатындай ғана қолын қайтадан уыстай алды.

	Бiрақ осы күннен бастап, Жəмилəнiң көңiлiне ақ емес, қара сəуле кiргендей. Көңiлiнде күдік пайда болып, ағайын-туыстары улап-шулап, алақанына салып отырса да, бұл дүниеде жалғыз екендiгiн, одан бетер сезiнгендей болды. Төреқұлды қанша бауырына тартайын десе де, өзiнен қашықтап кеткендей. Содан болды ма, өмiр мен өлiм туралы ойлау, оның көңiлiне берiштей қатты.

	Бұл пəниде, ақтық демi бiткенше қалай өмiр сүріп, күнелтерiн ойлаумен болды. Ой оның жалғыз серiгi, сырласы, мұңдасы, кермек көз жасы. Сондықтан ба, кiшкентай Төреқұлдың жалғыз ауыз сөзi есейтiп жiбергендей, ой-өрiсiн кеңейтiп, даламен де, данамен де сөйлескендей. Не өмiр сүру жолына, не өлiм жолына итермелеп сүйрегендей. Бiрақ, жан тəттi. Сонда, немен күнелту керек? Қазанында асы, қасында досы бар ма? Əке-шешесiнiң қалдырған азды-көптi тұяғы баршылық. Ит-құс, жұт-жұрқыннан аман болса, өмiр өзегiн үзбейдi. Жалды жаясы, өркештi өң-түстiсi бəрiбiр басқаның қолында жүр ғой. Ал, өзi бойжетiп қалды. Қазiр соқыр дегенiмен, өмiрде соқыр болу дұрыс па? Кiм жан жолдасы болып, өмiр бақи қолынан жетектеп өтпек. Болса да, өзiн мүсəпiрге балайтыны белгiлi. Сонда не iстеу керек? Иə, бекем буған белiн қайыстырмай, қайтпас қайсарлықты өмiрiне арқау болдырып, алдағы жолын айқын көру керек. Төреқұл оны өмiр бақи жетектемес… Осы ой, оның көкiрегiн құмырсқа илеуiндей құжынатып, нендей бiр күш əрекетке барарын, жүрек құрғыр əмiр етiп, айғайлағандай болды!..

	…Ол келе жатыр. Келе жатқан – Сапа. Сыбдырынан, демалыс-дегбiрiнен сезгендей көзi көрмесе де көкiрегi көрiп тұр. Өзi ұшқалақтау ма қалай? Өзегi өртенiп, өзiне iңкəрлiгiмен ұшып келе жатқандай… О ғажап, өмiр өзiн-өзi шақырады екен ғой. Менiң жанарым қараңғы болғандықтан, өмiр жарық болғандықтан, осылай бiрiне-бiрi жетедi екен ғой. Өмiр деген осы. Ұққан сайын қызық. Бұрын мұндайды кiм бiлген. Əп-сəтте Сапа да келiп жеттi-ау. Қолынан ұстағанда ып-ыстық болып, алақанының табы күйдiрiп барады. Екi көзiнен алма-кезек сүйдi. Қиялдан қиял самғап кеткендей, жүрегi тулап қоя бердi…

	Мiне, сол Сапаны көңiлi құлазып, үнемі iздейтiндi шығарды. Бiрақ, Сапа бұл бейбаққа қарай ма, тағдырын тəлкек етiп табанына баспасына кiм кепiл?! «Арыма, атағыма тиедi» – деп, бойын аулақ ала қаша ма? Ондай болса Жəмилə тiрiдей өлмей ме? Жанын жаралап, тəнiн қинамай ма? Сонда да, оның қоңырқай сүйкiмдi дауысы, жүрегiнде жаңғырып тұратынын өзi ғана сезедi. Үлпiлдеген көңiл құрғыр сағынып, дiр еткенде iштей тынып, уһiлейдi. Осылай сағынып жүргенде, баса-көктеп, ентелеп келген оны, ерiксiз құшқанын, Құдайдан жасырмаса да, адамнан жасырған! …

	…Осы түнi, шеше мен бала көз iлмедi. Сəулесiн сарыққан, ананың көзi талмады. Шешем деп соққан бала жүрегi əлсiремедi. Ұйқы-тұйқы бүгiнгi өмiр емес, келешектерiн байқап, барлағандай.

	Бiр-бiрiне ақыл сап, əңгiмелесуге бел буды. Екеуi де ойға қалды.

	Баласы ойлады: «Шешем, ендi қайтiп күн көресiң? Менi мына жаңа заман, жесiр əйелдiң жетiмегi демедi, бай дедi. Соған iсiп-кеуiп, мына бел астындағы шекарада отыратын жаулармен де қатынасады дедi. Шешесi елдi алдап, еңбегiн қанап, мал жинаған, мүсəпір емес, мүсəтiр дедi. Шынында да солай ма едi, шеше?! Сiз, адал еңбегiңiзбен мал таптыңыз. Сiздiң он саусағыңыз, көрер көзiңiз, сезiнер сезiмiңiз. Алла жаратқанда «Осымен жан сақта» деп берген кəсiбiңiз едi. Сiзде тəуiптiк қасиет бар едi. Сiз, күл парша болған сынықты таңып, енеден туғандай етiп шығаратынсыз. Сонда сiзге дүйiм ел шуылдаған, Алланың бергенi деп. Менi, халық жауы, бай деп, ат қойып айдар тағып, ертең ұстатқалы отырған Сапаның əкесi, бүркіт салып жүрiп аттан құлап, қабырғасы күйрегенде, өкпесiне кiрген сол сүйектi ажыратып жазбап па едiңiз? Тiптi, алыс жерден ат арылтып, моңғолдар да келiп емделетiн. Сiздiң он саусағыңыз маған жау болды. Солардың берген азын-аулақ малы бары екенi рас. Ол да жау болды. Ол мал, адамдардың көңiл тамшысы едi. Мен бұғанам бекiп, қабырғам қатпай «халық жауы» атандым. Кетерiмдi бiлдiм. Оралар-оралмасымды бiр Құдай бiлсiн. Менi əкеткеннен кейiн сiздiң жағдайыңыз қалай болар, қайран шешем. Сiздi көзсiз соқыр демей, жинаған азды-көптi малыңызды қызғанатындар, соның құрбанына менiң көзiмдi жоймақшы. Не деген тар дүние?! Қайран шешем, мен сiзге осы сырдың бəрiн ашып айтсам ба?! Сiз мұның барлығын бiлген күнi, тiл тартпастан мерт болар деп қорқамын. Сiз өлiмге де, өмiрге де, төзуге бел буған қайсар жансыз. Сол қайсарлығыңыз қай жағына тартуы да мүмкін!»

	Шешесi ойлады: «Балам, сен əкеңдi менен неге сұрадың? Сен əкеңнiң маған деген махаббатынан туған емессiң, менiң махаббатымнан туғансың. Құдайдан мен сенi сұрап алғам. Саған əке болар сол адам, бұл дүниенi көретiн көзi барлығын, ал мен жоқтығын пайдаланғам. Сол кезде мен бейбақ, ол адамды шын жүрегiммен сүйiп, сүйгенiм үшін арыма күйе жақтырған едiм. Ал, сен енді əкең туралы қайтып менен сұрама. Ол сенiң пəк көңiлiңе татымайды. Мен мұны сезiнiп келем. Əкесi жаман болғанда, баласы жақсы болып па демегейсiң. Сен құрсағыма бiткен күннен бастап, ол саған жау болған. Осы табалдырықты аттаған жоқ. Менiң атыма шiркеу келтiрер деген. Соңғы кезде: «Жəмилə, малды-баранды болып, асып-тасып кеттi. Көл-көсiр байып алды. Сол кесiрi жалғыз ұлына тимесе болды» деген сөздердi естiп те жүрмiн. Əкең өмiрден сенi қызғанған. Өйткенi, сен оның атына шiркеу келтiрiп, шiркеу емес-ау, абырой-атағын дүйiм елге төккендейсiң. Ел: «Бұл адам кiм болса да, көзсiз соқыр қызды басынды» – деп шулаған. Əкең жас кезiнде талайдың тағдырын таптап, олардың көз жасына қалған. Мен солардың бiрiмiн. «Бала белде» – дейтiндердiң шолақ ойы осы. Сен ер жiгiт болдың. Өз өмiрiң өзiңде, ешкiмге бас ұрмайсың. Дұшпан қабаққа қарай басылады. Сапа өз ұлынан өзi қорқа бастады. Сондықтан соңыңнан шырақ алып түсудi қоймайды. Сенiң өжеттiгiң оған жақпаған. «Барлық сыр ашылса, өмiрiме кедергi келтiрер» – деп ойлады ол. Екеумiздiң арамызда мынандай бiр əңгiме болған. Мен ашына сөйлегем: «Саған iңкəрлiгiм осы жолға итермеледi. Бағым ба, сорым ба бiлмеймiн. Не де болса мен, күлге аунап бала тапқалы отырғаным жоқ. Кiмнен де болсын жасырмаймын, жасқанбаймын. Атымен атайтын əкесi бар. Мұны дүниеге жар салып айта аламын. Сонда мен, сенiң əмеңгер əйелiң болам ба, əлде… сен менен неге қашқақтайсың? Құдайдан жасыра алмағанды, адамнан жасыра алмайсың. Ал, менi кемсiтiп қорлаған болсаң, панасыздығымды басынып, уыз денемдi улаған болсаң, бүгіннен бастап алыста. Бiрақ, сенiң қаның менде, оған өкiнбеймiн. Ит күшiгiн тiстеп жүрiп асырайды дейдi, мен сол құрлы жоқпын ба? Өсiремiн!» Сонда əкеңнiң айтқаны: «Сен маған тұрмысқа шықпақшы екенсiң ғой. Сен мына iшiңдегi шикi өкпенiң көзiн жоғалт. Ал, жоғалтпасаң… Мен саған үйлену үшін екеумiз бiрдей соқыр болуымыз керек. Əйтпесе, мен сенi қанша уақыт жетектеймiн. Бұл жерде сенен басқа соқыр жоқ» Сол күннен екеумiз, бүгінге дейiн арбасудамыз. Ол арбап менi ала алмады. Мен алғызбадым. Мен сенi шаранамды шайқап туған күннен бастап, төбеңнен құс ұшырмай асырадым. Қасымнан бiр елi шығармадым. Ол Сападан қорыққандығым. Ағамның үйiнiң қасынан алыстамадым. Əкем мен шешемнiң аруағы қолдады ма, əлде Жаратқанның өзi маған сенi əдейi жiберiп, қорғады ма, бiлмеймiн. Мен жарқырап шыққан Күндi көрмедiм. Сенi көрдiм. Сен – менiң Күнiмсiң! Сондықтан мен бұл дүниеде жер басып, жарық көрiп, тiрi жүрмiн. Сен сөнсең, мен де сөнем… сенсiз бұл дүние маған тас қараң».

	Жəмилəнiң жүрегi өрекпiп, жаны түршiктi. Бiр сұмдықты бұрыннан сезгендей. Осы сəтте Нұқ:

	– Шеше, – дедi, – менi, мыналар келмеске жiберетiн сияқты. Əзер айтты!

	– Жоқ, балам, сенi жiбермеймiн. Мен сен үшін өмiр сүргем!

	Сен үшін!..

	Тура айтты Жəмилə… Əңгiме үзілiп қала бердi…

	Бұл түнi Жəмилə көз iлмеген. Мүмкін, жарық дүниедегi ұйқысы қанған болар. Қараңғы қапас өткен жылдары көкiрегiне қайта оралып, зымырап өткен жылдамдығымен сезiмiне келiп мазалады. Не iстерiн екшеп, ой-санасына түйдi. Туған-туысты ойламақ тұрмақ, Аллаға жалбарынып жалпайған жоқ. Нар тəуекелге басты. Ендi қара басы неге ұрынса да, қарсы алуға дайын болғандай. Кенет бiр ой сап ете түстi. Жүрегi дiр еттi. Дiр еткенде тiптi елжiреп егiлiп, үзілiп кете жаздады. «Менiң өлгенiмдi балам көрсе не болмақ, мен көз жұмам, кете берем, ел шулайды, жалғыз ұлы халық жауы болды. Өзi өлдi, оты өштi-демей ме? Мүмкін күндердiң күнiнде қайта оралар. Сонда мен, жалғыз ұлымнан бiр шик өкпе иiскер күн туар ма?!» Оның ет жүрегi езiлiп кете жаздағаны осы. Анда-санда жастығының астынан алып иiскейтiн, жалғыз ұлының жөргегiнiң иiсiне ерiксiз көкiрегi қарс айрылып, омырауы сыздағандай болды. Ендi бiр сəт, өзi өмiр бақи көрмеген дүние жап-жарық болып кеткендей, көзi барлардан ары, анық көрiп тұрғандай сезiндi. Нұқ үзілiп қалған əңгiмесiн қайта жалғап:

	– Шеше, мен жаспын ғой, мүмкін оралармын. Ештеңе iстегенiм жоқ. Сiз мен үшін өмiр сүріп жүргенiңiздi бiлем. Ендi өмiр үшін, тiрлiк ету керек!…

	Бiр сөзi көкейiнде тығылып қала бердi. Бұл, əкесiн осы үшін сұраған едi ғой. Егер осы жерде, сол адам бар болса, ертең басына күн туғанда шешесiн сол адамға аманат етпек едi…

	Жəмилə не дерiн бiлмедi, қара жер қарс айырылғандай тағы да күрсiнiп сала бердi…





ҰЛАРЛЫ АСУ





1




	Қайдарбектiң көптен бергi ит қылықтарына өкпесi қара қазандай болған Айдар, оның қарасын көрсе ашуы удай қайнайды.

	«Осыдан алыс кетiп, тыныш болар күн болар ма? Мына ақ қар, көк мұзда қайда барарсың?»

	Ойлағанына жетпей тынбайтыны – Айдардың қанына сiңген қасиетi болса, қалбырақ қағып, жоқты бар етiп, барды мол етiп, өкпелесе көрместей, қуанса құшақ жазбастай болатыны оның тума мiнезi. Қайдарбектiң iстеген қастығын ойлағанда жарылып кете жаздайтын. Шыдамның да шегi бар. Мұнан ары қалай шыдарын бiлмей дал. Көп ит бiр жақ, ол көптiгiн көрсетiп, бұл жалғыздығынан жапа шегуде. Амал не? Аға-бауырларымен топтасып келiп, басынып жатса бiр өзiң оған қалай шыдас берерсiң?! Бiрiнен соң бiрi кезек-кезек қиғылық салып жатса. Кезiккенi кергiлеп, жолыққаны жұлмалап тастаудан тайынбаса. Əйтеуiр жоқтан өзгеден сөз шығарып, килiкпей өтпесе. Көзге көбелек, көңiлге ебелек етсе… Қайдарбектiң туыстарының бұл арам ойларын жақсы бiледi.Олардың сөйлегенi бiр-бiрiнiң қия басқанын аңдып, өмiрдегi қамшының сабындай қысқа ғұмыры өтiп бара жатқанын сезiнбейдi. Мұның да өзiндiк себебi бар. Айдардың мынау бiр жайлы қыстауы Қайдарбектiң ағасынiкi болатын. Ол мыңдап саналатын қойлы, жүздеп саналатын жылқылы, мықты бай едi. Сондықтан кезiнде сұмын, бақта оның қарғысын естiмеген, жуан жұдырығын жемеген пенде кемде-кем болған. Осындай өрекпенiң қыстауын сонау аласапыранды отызыншы жылдардың соңында Айдарға иемдендiрген ғой. Сонан берi көзге түрткі. Əйтсе де ол ауылдағы мұның ең басты жауы – Қайдарбек. Себебi Қайдарбектiң қыстауы бұған жақын, көрiспейтiн күн, айтыспайтын айы аз. Айдар ту баста осылай аңдыса, айтыса жүрудi мiн де, кек те санамайтын. Күнделiктi тiрлiк үшін əрекет-ау деп қоятын-ды. Ондағы ойы: «Бiр кездегiдей емес, өзгемен терезем теңелдi. Мен кiмнен кеммiн, кiмге қормын. Мал десең мал, жер десең жер мынау. Алла разы болса, мен разы. Бұлар айтып-айтып, менен не өндiрмек?» – дейтiн де, қоятын.

	Ал, Қайдарбек болғанда, теңдесiз алаяқ едi. Қарап отырса да, қажап отыратын. Бiрде Айдар қыстауына түскен олардың жылқысын қуған. Мұнан бiраз өткен соң Қайдарбек Айдардың азғана жылқысын неше тау асырып, айдала иен өңiрге қуып жiберiптi. Апталап iздеп, əзер тауып алса, биыл соғымға сақтаған қысыр биесi түтiгiп өлiп қалыпты. Қайдарбек семiз биенi қуып түтіктiргенiн бiлгенмен, жанжалдасудың жөнiн келтiре алмай, тiсiн қайрап қала, берген. Оны боқтады, қарғады, онан не өнсiн!

	Мiне, сондай ызадан биыл қыстың басынан-ақ екеуiнiң көзге көрiнбейтiн, не тынып бiтпейтiн күресi қайта бастады. Жазда ен жайлауға шалғай көшiп кетiп, құлақтары тыныш болғанмен, қыста жақын келе кикiлжiң басталатын əдетi.

	Қайдарбектiң үйiрлi жылқысы, қызыл қойы қыстауға бет алды болды, бар жайылымын таптап, үйіткен сирақтай ғып өтететiн. Содан болып Айдар қыстауға қалай қонады, аттан түсер күнi болмайды. Балаларының барлығы оқуға кететiндiктен қолында қолғанат, көмектесер адамы жоқ.

	Ал, Қайдарбектiң малын қуып, қыстау қору оған өз малын жайып, баққаннан бетер қиын. Мұны көргенде Қайдарбектiң табасы қанып, мысықтың көзiндей жасыл жанарынан қуаныш оты ұшқындай бастайды. Жирен сақалын сипай майпазданып: «Менiң малымды ұлан қыстай Айдар бағады. Соның қыстауына қарай өргiзе салсаң болғаны. Ол жерiн жаздай қорып, қыстай жететiн шөбiмен сақтайды. Малды көргенде жаны шығардай, анау Көкмойнаққа таман бұрып тастайды. Мал қайырып, жер қоруға белсендi, байғұс, менiң бағыма. Өзi бiздiң ермек ететiнiмiздi тiптi бiлмейтiн секiлдi. Сайтанның отыны тасталған сорлы. От алып, қонаға түскен бiреу. Əйтеуiр менiмен үзеңгі теңестiрiп, осы өңiрдi босатып алу, оның ындыны. Төзiмi қаншаға шыдар екен, көрермiн! Шыдаса, шайқасып көрсiн менiмен. Амалы таусылып, итше ұлығанша созармын сiңiрiңдi, зəнталақ! Көрерсiң əлi-ақ, менiң кiм екенiмдi. Жыланды үш кессең де кесiрткелiк қауқары болады» – деп, қаны басына теуiп, iшi қыж-қыж қайнайтын…

	Бұл сөзiн жұрттан жасырмайтын. Ал, арғы ойы, өзгеге сездiрмейтiн бүкпе сыры тағы бөлек. Бұл сырын лəм-мим деп ешкiмге тiсiнен шығармай, тек өзiнiң қаңғыраған қуыс кеудесiнде сақтайды. Азын аулақ дəн бiттi, маңдайымызға. Балапан басында, тұрымтай тұсында демей ме! Мынау кедейдi қолдаған өкiметтiң Айдар секiлдi жалаңаяқтарды есiртiп қойғаны болмаса көрiп алар едiм, əуселесiн. Егер бұрыңғы күн болса, осы күнде мен дегенiң… Мынау бай, малды болған деп, көзге түрткендерi болмаса, мен бұрын да ешкiмнiң малын тартып алғамын жоқ. Жан сақтау үшін, жарғақ құлағым жастыққа тимей, азғана малымды бағып-қағып өсiрдiм. Маңдай терiмдi қалай төккенiмдi көрген Алланың рахымы емес пе?! Мұны көре алмаған шолақ белсендiлер не көрсетпедi? Оның бiр де бiреуiн мен ұмытуға тиiс емеспiн. Кешегi кектi бүгін алуға тиiспiн мен. Бер жағың күлiп тұрып-ақ, ар жағың тiсiңдi қайрап, өшiңдi алмай тынуға болмас. Əкемнiң «Өзiм демегеннен өшiңдi алып өт» деген өсиетiн қалай ұмытармын? Мына Айдар секiлдi ашық ауыз, аңқылдақтарды осы өкiмет бiздiң қасымызға аңдушыға қоймаса, не қылсын! Келешекте халықты осындай адамдар көгертедi десетiн көрiнедi. Сұмында маған қарсы келер адамдар аз емес. Қазiр олармен ашық айқасып не өндiремiн? Онан да жең iшiнен қол шығарып, əлiптiң артын бағып, қойдан қоңыр жүре тұрайын. Көпке қалай топырақ шаша аламын? Бiрақ бұл жайлы ешкiмге сездiруге болмайды. Бақ, сұмынның əкiмiнен бастап ескiнiң қалдығы, байдың тұқымы деп бас салып ұстап, абақтыға жабудан да қорықпас. «Отыз тiстен шыққан сөз, отыз рулы елге жетедi» демей ме, бұрыңғылар. Е, Қайдарбек ойыңа алғаныңды орындау жолында ойлан, ойлан!» Ол осы күдікпен осынша жасап əлi келедi. Жуықта бiрлестiк деген орнайды деген. Я, оған да кiрмеудiң жолын қарастыруда.

	Кеше ол, Айдармен өрiсте кездестi. Екеуiнiң бұл кездесуi де содан секiлдi. Ұзақ жылдар көңiлiнде сақтағаны болар, оның ойы ойран: «Қазiр де менi сол үстем таптың, онда-мұнда ұсталып, айдалып кеткендердiң ұрпағы» деп, алакөзбен қарауын қойды ма, жоқ па? Ондай жаман ой ұмытылатын да болды емес пе? Егер ол туралы əлдеқашан ұмытқан болса, онда Айдарды осы қыстаудан тура ғана қуып шығайын. Өзi де зорға шыдап жүр. Қумауға да болар едi. Бiрақ, мұндай отты, сулы, ықтасынды жылы қыстау бақта түгіл, сұмында жоқ. Ағам байғұс кезiнде от пен суға түсiп жүрiп əзер алмап па едi? Ендi ескiнiң бəрi ұмытылғанда, менiң бұл қонысты қайтарып алуымның несi сөкет?» Өрiсте кездескен олар əрi-сəрi бiрдемелердi кеңесiп отырғанда Қайдарбек:

	– Мен ұлар асуына көшемiн бе деп отырмын, – дедi. Оған аң-таң болған Айдар:

	– Мынадай ақ қар, көк мұзда ма? Ұлар атамысың? Мүмкін асқазаның ауырған шығар? – дедi.

	– Ұлар атқанда қайтедi? Бiрақ бұл жолы басқа шаруамен. Ерте кезде бiздiң ұлы атамыз сонда қыстап, көктемде мал төлдеткен дейдi. Сол жұртты көрейiн деп едiм.

	– О-һо деген! «Солардың жұрты» деп жазып қойды ғой деймiсiң?

	Қалай табасың қар астынан?

	– Таппағанда ше! Бүгінгiдей бес-он қоймен отырған жоқ. Бес-он мың малдың қорасы көрiнер көзге, – деп, ол кезде бай болғандарын еске ала кеткендей болды.

	– Жарайды, жаздай-күздей ат iзiн салмап едiң, бiлемiн, ендi неге жер шалғалы отырғаныңды.

	– Екеумiз осы шұңқырға симай, ырылдаса-ырылдаса осынша жасқа келдiк. Өз жерiм өзiме бұйырмауға айналды. Оны қызғышша қорып, шыжылдаған сенiң түрің мынау. Ата-бабамның мекенi едi, бұл менiң.

	– Қайдарбек, бiлемiн не айтқалы отырғаныңды. Жер ешкiмдiкi емес. Ел дəулетi, халық игiлiгi болғалы қашан?!

	– Онда бəрiмiз де халықпыз ғой. Сенiң қыстауыңа мен барып қонайын, саған қалай сезiлер екен. Əр нəрсенiң орны, иесi, жүйесi бар шығар.

	– Əрине, иелi, жүйелi деген осы емес пе…

	– Жоқ. Əсте олай емес. Бiздi қарап, аңдып, тiзерлеп отыр деп сенi жоғарғы жақтан əдейi осы қыстауға əкеп, ие болдырып отырғаны өтiрiк пе? Қанша жыл өттi сонан берi? Сондығынан да сен бiзбен алысып, азуыңды батырып отырсың. Əйтпесе, не үшін мұнда тiстей қатып жабысасың? Ендi турасын айтайын. Ағамның қыстауын босатып, iргеңдi аудар! – дедi. Айдарды қыстың ызғарында жаздың найзағайы соққандай болды. Бұлай айтады деп əсте ойламаған.

	– Кепкенiңнiң қу басы, ағаңның қорасы. Менiкi бұл қора, менiкi! Мен басқаның қорасы дегендi бiлмеймiн. Сен жұрт туралы, қора туралы емес, ежелгi пасық-сасық ойыңды мүңкiтiп тұрсың ғой. Мынау сайын дала, салқар Отан, халқың туралы əлi де осындай арам пиғылда екенсiң, бiлдiм! Мен де өзгелермен жақсы, жаман жүрдiм. Бiрақ, сендей арам пиғылдыны кездестiргемiн жоқ. Сен сондай ниетпен жыл сайын алақандай қыстау үшін менi азаптап келгенiңнiң сырын жаңа ұқтым!

	Айдар Қайдарбектiң мына ойы мен сөзiн естiп, ызадан күйiндi. Қайдарбектiң ой санасының қараңдығы, өзiнiң зиянсыздығына ызаланды. «Осындай миғұламен алысып-жұлысып, қатар отырудың қажетi қаншама? Жер құрып қалған жоқ, күн көзi жылт етсе мейлi, тiптi сол Ұлар асуына өзiм-ақ көшiп кетсем не етедi? Қайта, Ұларлы асуда мұның ата-бабасы қоныстанған дегендi өмiрi естiгемiн жоқ, тiптен өтiрiк болар. Сөз тартып, менiң сiңiрiмдi созуды көздеп отыруы да ғажап емес.

	Мұнан ненi де күтуге болады. Қайта, ертеректе Қожаберген дегеннiң үйi мекендеп отырып, аяқ астынан балалары өлiп, түтінi өшiп, сонан соң ырымдап Ұларлы асуға адам мекендемеген деп еститiнiм қайда?! Соны естiген жергiлiктi адамдар «Ұлар асуда сайтан мекендейдi. Шиебөрi болады. Ұларлы тау емес, ол сайтанды тау. Оған барған адамды шайтан азғырып, есiн аударып, ертiп кетедi» деседi. Қожабергендiнi де солай жоғалтқан-мыс, десетiн. Сонан кейiн қайтып Ұларлы асуына ешкiмнiң де iргесi тиген жоқ емес пе!» – деп ойлады Айдар.





2




	Ол екеуiнiң бұл жолығысунан кейiн де бiраз күндер артта қалды. Таңсəрiден қойға ере өрiстi бетке ұстаған Қайдарбек түс əлетiнде оты қанған қойын өрiске қалдырып, шай iшiп, дүрбiсiн алуға үйiне қайтқан. Дəл соны күткендей осы кезде аласапыран боран соққан. Қайдарбек қойын қалдырған өрiске асыға-үсiге жеткен едi, құр өрiстi сипап қалды. Боранға ықтап кеттi ме деп Айдардың қыстауына келген, ол жерде де қойы жоқ боп шықты. Қарлы құйын онан бетер күшейiп бет қаратпайды. Бұл жердiң бораны дəл мұндай қатты болмайтын, бiрақ ауық-ауық қатты аяз тұратын жер едi. Анда-санда бiр борандата қалса, аспан мен жердiң арасын қосып, астан-кестенiн шығарып, əп-сəтте алай-дүлей ететiн. Бүгін де мiне, дəл сол əдетiне басып шай қайнатымда-ақ жер сiлкiнгендей еттi. Жайма шуақ тыныш жатқан елдiң əлегiн алып, əбiгерге салып, олар түнiмен iздеп малын таппады. Қателiк өзiнен бола тұрса да Қайдарбек: «Ол мал өздiгiнен ешқайда кеткен жоқ. Мына ақымақ Айдарды қуып, ықтатып жiбердi ғой. Мың қой жердiң тесiгiне кiрiп, аспанға ұшпайды түгел… Қалай қуып жiбердi?» деп. Сұрауға батылы тағы жетпедi. Көз көрмегеннен кейiн, бетiне түкірсе қайтедi? Əзiрше өйтiп таба болмай, əлiптiң артын баққаным жөн шығар. «Мынау қалың сай-сала, жыра-жықпыттарда быт-шыт болып бөлiнiп кеттi ме, қайдам. Жарым-жартылай болса да, кездессе керек едi. Қасқыр деген қызыл көз пəле жолықпаса, не қылсын!? Ей, Алла-ай, бəрiн қырып кетсе, ел бетiн қалай көрермiн? Жоқ болғыр, қайыршы Айдардан-ақ келдi» деген ой шырмауына матала жүрiп ол от басы, бала-шағасымен аяқтары жетер тау қойнауларын түгелдей сүзіп шықты. Сонда ойына Қоскөл оралды. Iшiн алау кернеп, басы айналғандай болды. Бұлардың қыстауынан қиғаштау, шилi өзекте Қоскөл бар-ды. Қашанда соққан боран солай кететiн əдетi. Ондайда мал түгілi, адамның өзi соған барып паналайтын. Қоскөлдiң бетi қыста тым жұқалтаң қатады. «Суы бiрiнен бiрiне ағып, ауып құйылып жатады» деп жергiлiктi тұрғындар айтып отырғанын ол талай естiген-дi. «Менiң қойым да ықтап, дəл сол Қоскөлге түсiп батып кеткен болу керек. Басқадай күдіктi жер де қалмады. Қарлы құйынға қарсы ауылға қарай да, тау жоталарына қарай жүруге мүмкін емес…»

	Мiне, осы ой оның санасын сығымдап, жүйкесiн жайлады. Боран онан бетер күшейiп, бей-берекеттi алуда. Жердiң қыртысын түп қопарып, аударып тастайтындай сұсты да, қаһарлы. Қар, құм, қиыршық тас аралас ұшып жүргендей. Қайдарбек ауыл адамдарын жан-жаққа бөлiп, аттандырды да, өзi сол үрей ұялатқан Қоскөлге бет алды. «Не көрер екенмiн?» дегенде жүрегi дүрсiлдеп, ойы ойран болады. Осы кезде боран екiншi күнге ұласып, екпiнi сəл қайтып, сонау биiктен өлiмшi күн көзi көмескi жылтырап көре бастаған ды. Ол көлге келгенде, ойылған жер де жоқ, мал келген, жүрген ешбiр белгi де жоқ едi. Қыстың алғашқы айы болғандықтан, көлдiң ортасы қатпағаны едi. Қайдарбек көлдiң үстімен бiраз жүрген соң аяғы тайғанап, керi қайтты. «Өзiмдi өзiм ажалға итерiп, балыққа жем болам ба?! Есiм барда елiмдi тапқаным абзал болар» – деп күбірледi. Көл бетiнен көтерiлген жаяу бұрқасын мұздың бетiндегi қарды үрлеп, ешбiр iз-түз байқатпайды. Сөйткенше мұздың үстінде жатқан ұсақ малдың құмалағын көзi шалды. Жүрегi зырқ ете түскендей болды. «Рас болды, малдың көлге түсiп қырылғаны. Уһ! Осымен менiң ғұмырым да таусылған шығар. Ендi нендей тiрлiк болсын! Ертең түрменiң есiгiн тартамын. Мынау бозөкпе бiрнеше балам қалай күн көрер екен? Ит бiр сүрінгенде, қырық сүрінедi деген осындайға айтылған ғой, тегi. Ең аяғы Айдар екеш Айдардың да ойыншық еткенi мынау. Жетiм лақты да сұрайтын өкiмет, əрине, бiр қора қойға менiң құным жетсе жарар едi. Ей, Алла-ай, ендi не iстеуiм керек?» Оны осындай ойлар шырмап алды. Есi барды-жоқты керi қайтты. Ат үстінде құр сүлдерi ғана келедi. Күн көтерiлiп, боран басылып қалып едi. Қайдарбектiң басы зеңiп, көзiнiң алды тұманданып қайда барып, қалай iздеп, кiмнен сұрарын бiлмей дел-сал болды. Ауық-ауық көз алдынан мыңдаған қой маңырап шұбап, суға батып бара жатқандай болады. Оған қоса мынау өңiрдiң тау, қырат, бел, белегiр, төбе, жота, жыра-жықпылынан бастап барлығы Айдармен табалап, өзiн мазақ ете күлiп тұрғандай… Осылай дел-сал келе жатқан оған Жəлел кездестi. Жерлестерi оны «Көккөз Жəлел мен құйын-боран бiрдей» деп əжуа ететiн. Сүлкiнi түсiп, өңi аппақ қудай болып, онсыз да көңiлi көк аспан төңкерiлгендей күйде келе жатқан ол Жəлелге болған жайды түгел айтып шықты. «Бiздiң қойды қыстаудың қорыған жерiне түстi деп Айдар мына дүлей боранға ықтатып айдап жiбергеннен аумайды. Мұндай тас бауыр адам жаратылады екен ғой дүниеге. Осындайларды алмайтын Құдайдың да тамағы тоқ. Көкмойнаққа ол қоралы қойды айдап бара жатқанын, сонда қыстайтын жалғыз үй Əбдiл көрiп қалса керек. Өзiнiң қойы шығар деп ойлаған едiм, дейдi. Сол бетiмен барып көлге түсiп, қоралы қой қырылып қалған секiлдi. Не iстеймiн, Жəлел-ау?» Осыны айтқан тұста Қайдарбектiң көзi жасаурап, даусы тарғылдана шықты. «Осымен бiткен шығармын, мен» – деп ауыр күрсiнiп, ары қарай кеттi.

	Оған ендi ат басын тiрер жалғыз-ақ жер қалғандай. Ол – Айдардың үйi. Өзiнше оған тура барып: «Сен менiң малымды ежелгi өштiкпен ықтатып қуып жiберiпсiң. Сенiң айдап бара жатқаныңды Əбдiл көрiптi. Апарып Қоскөлге бiрақ салыпсың.

	Егер шыныңды айтпасаң арызымды сотқа бердiм. Тек алдыңнан өтуге келдiм.» Ежелден күйеу атанып жүретiн Əбдiлге бiр тай берiп, «Рас, мен қой айдап бара жатқанын көргемiн» дегiзсем болды емеспе?!» – деп, ойлады ол. «Е, ата-баба аруағы қолдай көр мен бейбағыңды!» дедi iштей жалбарынып…

	Дəл осы сəтте алдынан мың қызыл қой қаптай өрiп, келе жатыр едi. Ол өз көзiне өзi сенбей, аң-таң болып қалды. Қайта-қайта қарайды. Қойлар да оны танитындай. «Мүмкін жынданған, есiм ауысқан шығармын!» – деп те ойлады. Айтып-айтпай өзiнiң малы, өз қойы екен…

	Екi күнгi боран қарды айдап кетiптi. Сондықтан қысы-жазы қорыған мына жердiң шөбi шүйгiн, үкінiң балағындай желкiлдеп тұр. Соны шөптен қойлар басын көтермей жайпап бара жатыр. Табынның шетiнде Айдар.

	…Боран бастала ығып келген қоралы қойды Айдар ауылына қарай қанша айдайын десе де, ақ бұрқасынға қарсы аттап та баспады. Қайта онан бетер, топ-топ болып бөлiнуге айналды. Айдарда ендi, иесiне апарып беруге мұрша қалмады. Айдауға да мүмкіндiк жоқ. Сонда ол «мал байғұста не күнə бар? Иесi келiп айдап алғанша өз қашама қамай тұрайын» – деп ойлап артық қашасына енгiздi. Күнi бойы тосып, Қайдарбек келмеген соң, түнде өз малымен бiрге күзетiп шыққан. Ертеңiнде де күнi бойы соққан дауыл бет қаратпады. Айнала арқан бойы да көрiнбейдi. Аспан мен жердiң арасы құйынмен қосылып кеткендей. Айдарға барып айтуға мұрса бермедi. «Мұндайда малшы болады екен-ау. Осындай дүлей боранда екi күн бойы малын маған күзеттiрiп қойып, өзi жылы үйде жатыр-ау, сабазың? Менiң қашаға* əкелiп кiргiзенiмдi көрген де шығар. Сонан соң онсыз да боранға қарсы жүрмейдi, тұрсын сонда. Боран басылған соң айдап алармын деп, тыныш жатыр ғой. Айтқанымдай-ақ болды-ау…» деп ойлады ол.

	Қайдарбек қуанғаннан шапқылаған бойы Айдарға келдi. Келуiн тебiндi келсе де, бетiне тура қарай алмай көзiн тайдыра бердi.





3




	Қайдарбек ежелгi əдетiмен ерте тұрды. Тысқа шығып, айналасына зер сала ұзақ қарады. Бұрын Ұларлы асу деушi едi, ендi Айдардың асуы атанып кеткен өңiр көзге де жылы, көңiлге де тоқ, мəйектi сезiлдi. Жан баласы мекендемеген Ұларлы асуына сонау суық күн, қақаған қыста Айдар қалай көшiп кеткенi күнi бүгін көз алдында. Ол қоныстанған соң ғана бiрер адамдар ұлар ату үшін келiп кетiп тұрғаны да Қайдарбектiң көз алдында сайрап тұр. Өзi де Ұларлының тасынан айырып көре алмай, көз сүзетiн ұлардан күнi бойы жүргенде жалғызды зорға атқан. Демек, ол ұлардың аздығынан емес, қасиеттi құстың киесiнен болар деген ұғым болған едi. Соңынан Қайдарбек ұларды аз аулаған жоқ. Қазiрде азайып бара жатқан жайы бар. Күлгін, көкшiл сағым ойнаған құстың қас сұлуы сол сияқты көрiнушi едi. Тiптi алғашқы кезде ол, оның қасиетiнен қорқатын да. Ал, келе-келе етi үйренiп, тəубесiн де ұмытқандай болғанды. Қазақтар үкінiң балақ жүнiн өте қасиеттi санап, тiл-көзден сақтайды деген наныммен бастарына тағатыны сияқты, ұларды да қасиеттеп, Тəңiрiсiндей табынатын едi.

	Ұлар мамыр, маусым айларында топ-топ болып бiрiгiп, ұзақ-ұзақ шақыратын. Сол қоңыр сазды дауыс жүрекке қандай қонымды, əуендi десеңiзшi! Балапандарын тау бетiндегi маңдайдың əжiмiндей жым жолдармен, бiрiнiң артынан бiрiн шұбыртып, ретiмен жалғыз қатар болдырып, жүргiзiп үйретедi. Көрген сайын, табиғаттың бiткен жан пендесiнде тəртiп болады-ау деп те ойлайтын. Ұларлы асу, бұрындары осылайша ұлар мекен еткен, орман тоғайсыз, сұрғыш тартқан, тыныш жатқан иен меңiреу тау қойнауы едi.

	Қазiр ше? Ұларлы асу аты да ұмыт болып, Айдар асуы атанғаны Қайдарбектiң жүрегiн қыжылдататындай. Алғашқы жылдары Айдардың бұл өңiрге жалғыз иелiк еткенiн ойлағанда, қызғаныштың қызыл шоғы жанын өртейтiндей, жүрегiнiң соғысын жиiлете түсетiндей. Ал қазiр, өмiрдiң тезi бұған да көндiктiргендей.

	…Айдарға бет қарай алмай, ұяттан жерге кiре жаздаған сол бiр күннен кейiн не кезiгiп, не болмады! Неге бұл өңiр бүгіндерi Айдар асуы атанып кеттi? Осының бəрi де кешегiдей айқын, бүгінгiдей көкiрегiнде сайрап тұр.

	Өзiнiң қойын жайып тұрған Айдарды көргенде, айбарына шыдай алмай, көзiн тайдырып əкеткендi. Өмiр бойы оған қысастық ойлап келген күнəһəр екенiн ендi ғана ұғынып, оған өмiр бойы бет қарап, қарсы келмей өтуге iштей ант еткендей болған. Бiрақ оған жолай кезiккен əлгi көккөз Жəлел сол күнi-ақ:

	– Қайдарбектiң мың қойын Айдар боран күнi ықтата қуалап, Қоскөлге батырып жiберiптi. Ей, Алла-ай! Онысын Əбдiл көрiптi. Айдар өкiметтiң шыншыл адамы емес, нақ халық жауы екен. Жаңа ғана Қайдарбек өзi айтып кеттi. Көлге батып кеткен қойларының қаптаған құмалағын өз көзiмен көрiптi, – деген. «Обалын қайтер екен дешi? Қайдарбек бейшара, кешегi дүлей борандай астан-кестен, сора-сора жылайды. Еркектiң көз жасын көру мұндай қиын болар ма?! Бiр ойласаң дұрыс сияқтанады. Мал көзi ыстық емес пе! «Мал, малдан кейiн ал» деген ғой, атам қазақ. Мал жаман болса айта ма? Ендi сот жерiне арызданамын дейдi, – деп, сол өңiрге таратып үлгерген ғой. Ол сөз, дереу желмен тарағандай, Айдардың да құлағына шалынған. Өсектiң өзектi өртегенi осы.

	«Достық iстегенге қастық iстеген» деген осындайдан шықса керек. «Қайдарбектен жақсылық естимiн деп жүрген менде де ақыл жоқ. Ақ дауылда мың қойын аман сақтап, екi күн ұстап, жайып, қолына салғанда естiгенiм мынау болса құрып кетсiн! Ендi оған көзге түрткі болар жайым жоқ. Көшейiк, бəйбiше! Ол тарылған сайын бiз кеңи берейiк. Қол созым жерде Ұларлы асу күңіренiп иен тұрғанда, тулақтай жерге бола онымен итiс-тартыс болып, тозып не көрiппiн? Тiптi осының өзi бiзге де күнə шығар, мүмкін! Аспанның асты кең. Ұларлы асуға қасиеттi ұлар өсiп-өнiп жатқанда, адам мен мал тiршiлiк етуге болар. Қазiр онан өзге қолайлы, əрi иесiз жер де жоқ» дептi де, ол ертеңiнде таңсəрiден үйiн артып, Ұларлы асуына бет алған ғой. Осылай көшiп кеткенiн Қайдарбек те естiген. Бiрақ, кеш естiп едi. Ешкiмге қақ-соғы жоқ, нағыз «аузын ашса жүрегi көрiнетiн» ақкөңiл де, аңқылдақ қазақтың өзi екенiн ол сонда түсiнiп, «əттеген-ай!» деп қала берген.

	Сонда осы сұмынның елi не дейдi дейсiң ғой? «Е, тəуба! Айдарға желiк пайда болыпты-мыс. Сайтанның ойнағы, сайғақтың сайраны болған Ұларлы асуына қыс iшiнде көшiп кетiптi. Қайдарбекке өкпелеп көшкен деседi. Қайдарбек те ит-ақ! Ендi əуелi Айдардың тұқымын тұздай құртуы мүмкін. Қайдарбекке өкпелеп, өз өмiрiн өзi тəркi ететiндей Айдарға не көрiнгенiн қайдам. Əлгi қазекемнiң «Жолдастың көңiлi жалғыз атым насыбайдан қалады» дейтiнi осыдан шығар…

	Мiне, кезiнде осындай алып қашпа сөздер оттай қаулап, су сепкендей сөнген едi. Сонан берi де ұзақ жылдар өтiптi. Я, жиырма отыз жыл ары аунапты-ау. Ал, өмiр сондағы адамдардың айтқанындай болған жоқ. Айдар да өзгелер айтқандай азып-тозбады. Олар көшiп келген соң бəрi де жаңадан басталғандай едi. Сайтан-майтан да аздырмады, малы да жұтамады. Адам мекендемегенi болмаса, қар тоқтамайтын, ықтасыны мол, отты, сулы, жайлы мекен болды. Екi-үш жылдан кейiн Ұларлы асуына сұмын, бақтан шұбаған ел көбейiп, Айдардың атағы дүрiлдеп едi-ау. Сол Айдар бұл күнде қауымға танымал, қадiрлi адам болған. Адам деген, я, осылай өз жолын тапса ғана қадiрлi болады екен. Айдар екеумiз ешуақытта тату жүргемiз жоқ. Демек, өмiрiмiздiң соңы осылай жалғасуда… Өздерi де көшiп келгелi қашан.

	Ол, қайтадан «Айдар» асуына көз тiктi. Ұлы кезең үнсiз көз тартып, оның қойнауынан көкшулан түтіндер көкке мойын созғандай. Таудың белуарынан төмен алалы жылқы көз тартса, басын ала қарала сарлық қаптап жатыр. Тау басына таңғы керiм күн шапағы түсiп, алқызыл реңге шомылып тұр. Қайдарбек «Я, бүгін де күн шуақты, жайлы болады екен», – деп күбірледi.

	Моңғолшадан қазақшаға аударған

	Ш.Зуқай





АПТАП ЖАЗДЫҢ АҚ ЖАҢБЫРЫ




	Үшбұлақ жайлауына ел келiп қонғанына табандаған көп күндер өткен. Ежелгi дағдысымен мұнда жаңбыр онсыз да ерте жауа қоймайтын. Əйтсе де биыл тым кешiгiңкi. Жан-жануардың бəрi де кенезесi кеуiп, күндiз төңкерген қазандай кеберсiген аспанға, ал түнде меруерт тастай жалт-жұлт еткен жұлдыздарынан өзге көзге көрiнерi жоқ көк аспанға қарайды. Күн өткен сайын көктем бастала қылтиған болымсыз көк қатып-семiп, алды қурап желге ұшып, айнала отқа қызған қазандай қара күреңденiп, көңiлге суық, көзге қораш тартқан. Үшбұлақтың жылғасын қуалай ылдилайтын артқы кезеңнiң секпiл-секпiл жартастары да өрттiң жалынындай қызарып, үгiлiп жатқандай. Ұзақ жылдар бойы ағынды тау бұлақтарына мүжіліп, майдаланған етектегi бүйрек-бүйрек тастардың өзiн ұстай алсаң, қолыңды қоламтадағы қышқаштай қарып алады.

	Ауыл балалары ыстықтан бұғып, ұзақты күн тысқа шыға алмай, тек iргесi түрулi үйде шуылдасады. Таңертең, кешке ауыл əйелдерi азғана сауын малдарының емшегiн тартқан болады. Сонда да ағаш шелектерiнiң түбiне шолп-шолп еткен, бiрнеше тамшыдан өзге мандытып сүт тамбайды. Соңғы үш күн тiптi шыжыған ыстық болып, ми қайнатты. Аспан мен жердiң арасы қосылып кеткендей қапырық шаң қаптырды. Анда-санда келетiн бiрер цистерна су бүрiккеннен арыға жетiспейдi. Ауылдың алды амалы таусылған соң ақыры ұсақ мал табындарын Қобда өзенiнiң бойына қарай асығыс көшiре бастады. Жолға бiр қонып жетуге жобалаған.

	Қалғандары да, көшуден басқа амалы сарқылып, көлiк iздеп, өрлi-қырлы сабылуда. Үшiншi күннiң ыстығынан ит екеш, иттiң өзi көлеңке қуалап қыңсылай бастады. Оқыралаған бұзау-торпақпен бiрге, үйге кiрген маңқа төбеттер иелерiнен таяқ жеп, одан бетер зықы кеттi.

	Ауыл көшi жалғасуда. Бiрлестiктiң бiрнеше «қызыл Беларусы» сонау етектен өрлей ыңырана жүк тартса, бiрнеше ақбас «Зилдерi» күндi түнге жалғай жүк пен мал тиеп, суы қайнағандықтан тұмсықтарын желге берiп, жүруiнен тұруы көбейген.

	Демек, Үшбұлақтың ұшар басын ала Жайлаубұлаққа қонған Айдаубайдiкi ғана қозғалған жоқ. «Жаратқан ием бiздi осылайша азаптап, аптап, ыстыққа шыжғырып қойғаны болмаса, ендi бiр жерде сiркiреп ақ жаңбыр жауып, жан-жануар, гүл-бəйшешектiң жаны рахат табуда. Азғана шыдап, аялдай тұрсақ, аспаннан нұр жауады. Оған сенбей, көшi-қонға азаптанған ендiгiнiң адамының бабының қаттысын-ай» деген. «Артқы жырада бiрер ауыл қалды деп едi. Солар шыдай тұрса игi едi. Бұл жердiң сырын бiлетiн қара сақал, көк сақалдысы бар бiраз үйлер əлi де отырған секiлдi ғой. Нар тəуекел, күте тұрайық» деп қозғалғысы жоқ. Үлкен ұлы Еншiбай «Əттең, əке-ай, сенiң Алладан рахым күтiп, осынша жалбарына шаршап отырғаныңды кiм бiлiп жатыр? Керiсiнше алжыған шал дейтiн шығар. Егер мен де сөзiңдi тыңдамай, елмен бiрге ертерек көшiп кетсем, қайтып отауыңның есiгiн ашпай, дүниеден баз кешуге бейiлсiң ғой. Бұл қаттылығыңды қайтейiн?» деп, қынжыла ойға батты.

	Еншiбайдың бұл сөзiнiң де жаны бар-тын. Ол ерте тұрып, үйiн жықты да, айғай-шу болып жүрiп көлiк əкелдi. Келсе, əкесi оның отауын əлдеқашан қайта тiгiп, өзi анандайда отыр екен. Əкелген түйелерiнiң бұйдасын шешiп босатты да, «Менiң көзiм тiрiсiнде iргемнен бөлiне көшшi, қане!» деп жерге тығып жiберердей, ызбарлана қарап өз үйiне беттедi. Онан соң Еншiбай үйiнен шыға алмады. Əйелi: «Атаның ашуы мен Алланың ыстығының арасында өртенiп болдық қой!» – деп, қапаланды.

	Түн пердесiн өңiрге жауып, аптап ыстықтың бетi сəл қайтқандай болды. Айдакең ақсақалдың тысқа шыққаны сол едi, сонау етектен өрлей бiр машинаның жарығы жалт-жұлт етiп көрiне бастады. «Көшiргелi келе жатқан бiреулер болар» деп ойлаған шал, ашық қорада жатқан малдарын айналып шығып: «Бұл ыстық менiң азғантай малымды үйтiп жiбермес. Неше апта үйездеуден де жалықты-ау, жануарлар! Е, сорлы мал-ай!» деп күбірледi. Əлгi машина жарығы үйге тiреле тоқтады. Бiрлестiк бастығы екен. Мұнда жұмысқа келгелi екi аптадай болған, жастау жiгiт. Салмақты, сөздiң мəнiн түсiнетiндей азамат-ау деп ойлады, Айдаубай. Ол үйге енген соң, тiзгiншiге Əмет:

	– Осында қонамыз, машинаңды дұрыстап қой, – дедi. Зейнеткерлiкке таянған, бұрын таныс емес бұл шалдың үйiне келген бастық, өз үйiне келгендей жайлана, жайбырақаттанғанына разы болған Айдакең:

	– Балам, мен сенi мына ор қояндай орғып жүретiн машинасына тығып алып, ес-түссiз көшiре жөнеледi екен деп тiксiнiп қалдым, – дедi сөз бастап.

	– Ондай ой да болмай қалған жоқ. Байқаймын жүгiңiз бiр машинаға сия қоймайтын секiлдi. Шамасы үш машина керек-ау. Николай заманның мына кебежелерi де ауыр болу керек, – деп əзiлдей күлдi. Сол кезде тыстан Еншiбаймен бiрге кiшi ұлы Қуатбай келiп сəлемдестi. Бiрлестiк бастығы:

	– О-һо, бiрлестiктiң ең жас мүшесi, сен неге елдiң бəрi көшiп жатқанда, шөлдiң кесiрткесiнше бүйiрiң бүлкiлдеп тып-тыныш жатырсың? – дедi. Қуатбай жер шұқып, төмен қарады. Айдаубай қарт та, осы сəттi аңдығандай сөзге килiге араласты.

	– Бiрлестiктiң жаңа мүшесi көшпей отырған жоқ, керi тартқан кексе мүшесi мен көшiрмей отырмын. Нелiктен көшiресiң, қарағым? – дедi, егер «көш» дейтiн болса қаттырақ айтып, бетiн қайтарып тастайын деп ойлады ол. Əмет бұл қарт жайлы көп естiген болатын. Кенеттен сол естiгендерi ойына оралды да, сөз соңын тосуды мақұл көрдi. Айдакең осы бiрлестiктiң iрге тасын қаласқан ең алғашқы үш мүшенiң бiрi еді. Бiрлестiктiң алғашқы үйiнiң түндiгiн өз қолымен ашқан, отын жаққан, шаруашылық меңгерушiсi болған, ауылды мүшелiкке iлестiрген үгiтшi болған. Ыстыққа күйiп, суыққа тоңып жүрiп, бұл бiрлестiкке сiңiрген еңбегi де ұшан-теңiз. Тiптi жастай ұсынысы сол алғашқы жылдардан бастап-ақ «мен қызыл коменеспiн, бiрлестiктiң алғашқы мүшесiмiн!» – деп, мақтануға құмар. Əрi осы бiрлестiктiң алғашқы басқарма бастығын өзiм сайлағанмын деп те, көтерiлiп жүретiн көрiнедi. Солай айтуға да қақысы бар екен. «Қызыл тудың» басшысын жоғарыдан жiбергенде барлық мүше жиналып коммунист, Айдаубай бойынша қол көтертiп, соны сайлап, бекiткендерi рас. Сол бастық осында ондаған жыл iстеп, екiншi жерге ауысарда, Айдаубай бастаған бiрнеше кiсi жоғарыға өтiнiш жолдап, «Бiз алғаш өзiмiз бекiтiп, бiрлестiк мүшесi болдырып, оның басшысына сайлағанбыз. Ешқайда жiбермеймiз де, мүшелiктен шығармаймыз. Жұмыс жүргiзе алмағандықтан қуып жатқаны ма, əлде мүшелiктен босатып жатқаны ма? Алғашқы сол шешiмдi қуатсыз ететiндей мұнда ешбiр кателiк болған жоқ» – деп айтысыпты. Кейiнiрек, сол бастық өзiнiң туған жерiне кетiп, бiрлестiк мүшелерiне арнап тақта тұрғызғанда, Айдаубай бiрiншiсiне сол бастықтың атын жаздырыпты деген. «Бұл айтқанына жететiн, бет алды бəдiк сөйлемейтiн, ал айтқысы келсе бетiң-жүзiң демейтiн бiрбеткей адам» деген-дi. Мiне, Əмет соның бəрiн ойлады, ойлады да оның тамырын басып:

	– Айдеке, мынау ыстық пен құрғақшылықта көшпей қалай шыдас тауып отырсыз? Бұрыңғы басшыларды «айтысып» жұмыстан босаттырмайды деп естiгенмiн. Ендi менi жұмысы нашар болғандықтан басшы болдырмаймын деп қарсыласқаныңыз ба? – деп, сұрады.

	– Олай ойлама, қарағым! Сырттай естуiмше жұмысыңның бет алысы жаман емес. Саған бiр нəрсенiң жөнiн айтайын. Бiрлестiктiң басшысы бол, қосшысы бол, əйтеуiр оның мүшесi болған соң, сол үлкен үйдiң бiр баласы iспеттiмiз ғой! Кiм баласын үйден қуып жатыр. Сен де сондай. Алғашқыда осы бiрлестiкке елдi мүше болдырамыз деп қанша шаршаушы едiк. Сенесiң бе, сенбейсiң бе, өзiң бiл, балам! Саған өтiрiк, маған шын. Осы ауылдың ең кедейi мен, ең бай адамын елдi көндiрелiк үгiтiмнiң қуаты мүшеге iлестiрдiм ғой…

	Айдаубай қарттың өңi жылып, көңiлiнде қуаныш ұялағандай, өзiне мақтаныш сезiм тудыратын сол бiр оқиға күнi бүгін көз алдында. Ол шай ұрттай отырып:

	– Сол тұста менiң елдi көндiрелiк үгiтiмнiң қуаты қаншалықты дейсiң? Əйтсе де шындықты, тек шындықты айтушы едiм. Қазiр де, сол шындықты пiр тұтамын. Осы өңiрде Мұхаммед деген атақты бай болды. «Мен бiрлестiктерiңе малымды бердiм. Алатындарың сол емес пе? Армандарыңа жеттiңдер. Ендi өз тағдырыма, өзiм ие болайын. Сендерге жанымды берiп, мүше бола алмаймын. Бiрiншiден қартайдым, екiншiден қалаған жерiмде өмiр сүремiн!» демесi бар ма?! Оның бiраз малын сатып, сандығын азын-аулақ ақшаға, шай, пұлға толтырғанын бiлетiнбiз. Адамның пендешiлiгi қала ма? Соған сенген болуы керек. Мен жиналыста сөз сөйледiм.

	– Бiрлестiк деген елден мал жинап, бағатын шаруашылық ұйымы емес. Əркiм өз қалауы бойынша малын ортақтастырып, еңбекте бас қосатын халық бiрлестiгi. Мұхаммед байдың малы болсын, болмасын бұл бiрлестiктiң əлдеқашан орнағанын жұрт бiледi. Бiрлестiк теңiз десек, мына байдың малы соған тамған бiрнеше тамшы ғана. Қазақ «көппен көрген ұлы той» дейдi. Сондықтан жалғыз қалса, қала берсiн. Иесiз малды жинап, халық бiрлестiгi қайыршы атана алмайды. Сондықтан Мұхаммедтi бiрлестiкке мүшеге қабылдай алмаймыз. Менiң пiкiрiм осы, – дедiм. Мына жұрттың бəрiне аян. Ақыры Мұхаммед өзi өтiнiшпен бiрлестiкке əзер ендi. Сонан берi де ұзақ жылдар өтiптi. Ал, жуықта сен менiң мына баламды бiрлестiкке мүшелiкке өзiнiң тəртiбi бойынша қосыпсың. Ондай жай бұл бiрлестiкте ұмытылғалы қаша-а-ан.

	Əметтiң ойлағаны болмай, сөз осылайша өз арнасын тапқан едi. Ол мұнда бастық болып келгенде нендей жағдай, не сөз, нендей күн кешу болар екен деп алаңдаған. Алаңдамасқа да амал жоқ. Ол туралы адамдар əр түрлі айтып, сан-саққа жүгірттi. Бiразы жұмысқа шапшаң, тез, елпек десе, ендi бiразы малшы аралап, ауылда көбiрек болмақ ниетiн кекетiп далабезер, кеңседен табылмайтын қаңғыбас деп айдар тақты.. Мəселенi тез, тура шешейiн десе ойланбастан, өлерiн бiлмейтiн көз жұмбай деп, өсектедi. Кəрi, жастың бəрiмен кеңесiп, сырласып көрейiн десе бастыққа лайық салмақтылық жоқ, жеңiлтек, – дестi. Бiрлестiкте де демократия сақталу керек десе, кешiкпей бəрiмiз бiрлестiк басқаратын болармыз дестi. Қайсы бiреулерi бұл жердiң өз тумасы емес, ол не iстеп көгертер? – дестi. Алайда, халықтың бəрi бiрдей бола қойсын ба? Бастабында солай болғанымен, қазiрде көпшiлiктiң өзiне шын тiлеулес екенiн Əмет те сезiне бастаған. Оған жуықтағы бiр оқиға жəрдемшi болғандай.

	Айдакеңнiң мына отырған кенже баласы орта мектеп бiтiрiп, «Кешiкпей əкем зейнетке шығады. Малына мен ие болып, таяғын алайын» деп өтiнiш бiлдiрген. Əмет онымен жылы сөйлестi. Жас бала емес пе. Басшының өзi осынша əрi жайдары, əрi жаны аши, елеп-ескерiп сөйлескенiне разы боп, бiр жағынан ұяла, бiр жағынан қысылып, терлеп шыққан болатын. Бұрын бастық түгілi, басқамен де бұлай терезесi тең сөйлесiп көрмегеннен де болар. Бастық одан əлденелердi сұрап, танысқан соң: «Бiрлестiк мүшесi деген қастерлi атты таза сақтай аласың ба?» – деп, қадағалай отырып, соңында:

	– Сенiң бiрлестiкке малшы боламын деуiң жақсы. Бiрақ, бұл мəселенi мен жалғыз шешпеймiн. Барлық мүшелер жиылысында көппен шештi. Мүмкін мүшелердiң айтып тапсырары шығар. Бiрлестiк ережесiн оқып, арызыңды жаз, – дедi. Кешiкпей бұл мəселе мүшелер жиналысында қаралғанда əлдебiреулерi мүйiздi түйе көргендей таңқалысқан. «Бiрлестiк жаңа орнап жатқан кездегiдей болдық-ау, мынау он алтыға жаңа толған бозөкпе үшін. Бiздiң бастық «бояушы, бояушы дегенге сақалын боядының» кебiн кимесе, нетсiн!» дестi. Демек, бастық олардың ешқайсысына да «сенiкi дүрыс, сенiкi бұрыс» демедi. Қуатбектiң арызын оқытып, əр нəрсенi сұрап танысқан соң:

	– Бiздiң қара шаңыраққа бiр уық қосылды. Бұл жаңа адамды жақсы малшы болдырып алу – бiздiң мiндетiмiз. Мұндай жастар лайым бiрлестiгiмiздiң болашағы болуға тиiс, – деп ақылмен жөн сiлтей келе, соңында «орамал тон болмайды, жол болады», «Ер қанаты – ат» деген деп Қуатбекке бiрлестiктiң жүйрiк күреңiнiң тұқымы күрең қасқа тайды жетектеттi. Осылайша бəрiн де жаңаша бастап, жоқтан бар ететiн, айтпағыңды тура бiлетiн, бiр беткей жақсы адам екен, деген сөз ауыздан ауызға тарай бастаған-ды.

	Бастық пен малшы арасында бүкпесiз айтылар əңгiменiң тиегi ендi ағытылғандай болды. Əмет қарттың сөзiн тыңдай отырып:

	– Мен мұнда келгенде, ақсақал, екi ұдай ой жетегiнде келген едiм. Сiзді, көшпей отыр деген соң, көпшiлiктi керi тартып сөз шығару үшін отыр ма деп, ойлағаным рас едi.

	– Неге олай болсын, қарағым?! Адамды адам түсiнiп, ұғу деген оңай емес. Өмiр бойы осы бiр тау қойнауында бiрге жасап келе жатқан ағайын туыс, ауылдас, тұрғыластарымның өзi менi кейде түсiнсе, кейде түсiнбейдi. Өмiр бойы осында туып өссе де, осы жердiң сырын бiлмейтiндер көп. Мен сол сырды ұққандықтан көшпей отырмын.

	– Қандай сыры бар, бұл жерiңiздiң?

	– Бар. Бiздiң бұл жерде ешуақытта құрғақшылық болмайды. Жауын жаумағалы ай болды. Соңғы үш күннен берi тау мен тас жанып кетуге шақ тұр. Ертең қандай боларын көрiңдер. Мен өз ойыма бекеммiн. Сенiм – өмiрден көргенiңнен туады. Мына Үшбұлақтың байтақ жайлауын иен тастап, көшкiм жоқ. Жаздың басы қанша қуаңшылық болғанымен осы адамдар қорасындағы қойына көз тоқтатып, зер салды ма екен?! Малдың мұнша өңейiп келе жатқаны жердiң сөлi таусылмағандығы емес пе! Мен бiлетiндерге осы жайлы көп-ақ айттым. «Көшiп, əуреге түспеңдершi. Күннiң осылай бiр қатты қызуынан кейiн қайтсе де жауын жауады. Мұндайды сан рет көрдiк. Ала жаздай дым тамбай, қуаңшылық болады деп қорықпаңдар, екi жұмыс iстемеңдер» деп, көндiре алмадым. Тiптi қайсы бiр жастар бiздi ермек етiп: «Құдайдың қай кiтабына жазып қойыпты, солай болады деп. Кəрi түбiр, ыстыққа күйiп жат өзiң. Мұнша малды алжыған шалдың сөзiне ерiп, қарап отырып қалай қырарсың. Соңынан бұл малды сенен сұрамайды, бiзден сұрайды. Аспанға алақан жайып, қашанғы жалбарынумен отырмақпыз. Iлгерi басар жасты кейiн тартпа» – деп тiлдегендер де болды. Оның үстіне сендер отқа май құйғандай болдырған соң не шара. Сен жаңа келдiң, бұл жақтың сырына қаныға беретiн болған жоқсың. Мына Еншiбайдың өзi таңсəрiден үйiн жығып, көлiк iздеп кеткенiн көргенде, қапа болғанымды сұрама. Кəрiнiң тiлiн жас алудан қалған-ау, тегi, деп ызаландым. Ойды ой қозғап, сөздi сөз жалғайды емес пе. Еншiбай демекшi, бiрдеме ойыма түседi. Мына үлкен ұл алғаш осы бiрлестiктi орнатып бекiткен күнi туды. Шешем соны ырымдап «Бiз мiне, өз дəулетiмiзден ортаққа еншi бөлiп берiп жатқан күн туды. Алғашқы немеремнiң атын сол еншiсi молая берсiн деп тiлеп, Еншiбай қоямын, – деген. Бұл жiгiт бiрлестiкпен бiр күнi туған құрдасы» – дедi.

	Əмет қарттың сөзiн қалт жiбермей тыңдады. Көлденеңнен сөз қосса көңiлге қонымды қарттың кеңесi үзілiп кетердей, ол ауыз ашпады. Өмірі аузына арақ алып, темекi тартып көрмеген, бiрақ иен даланың небiр жұпарымен тыныстаған, қаршадайынан ат үстінде өссе де, ауыр да, толассыз жұмыстан белi сəл еңкiш тартып, тiзесi дiрiлдей бастаған осы бiр қарттың өн-бойы толған жұмбақ, сыр екенiне ол шүбəланбады. Қарт сөзiн жалғай:

	– Осы тау мен тас бiзбен кiндiктес қой. Олай емес деп ешкiм де таласа алмас. Ата-бабаларымыз ауасымен, суымен, шөбiмен дауалап жазылатыны қайда? Өкiнiштiсi сол, қазiр оның бəрi ұмыт болғандай. Маған күнi бүгінге дейiн тұмау тиiп көрген емес. Бұл да осы Ұлан қыстау, Мұздытау мен Үшбұлақтың арқасы.

	Адам өмiрiне не керектiң бəрi бар мұнда. Мен сол үшін де, бұл өмiрге мəңгiлiк сенiммен қараймын.

	Қарттың сөзi көңiлiне сəл секем ұялатқандай болған соң Əмет:

	– Сiз өмiрде неден қорқасыз? – дедi, күлімсiреп.

	– Осы тiрлiгiмнiң тiрегi болған бiрнеше малымды ойласам, көңiлiме қорқыныш ұялайтын кездер де жоқ емес. Көзiмiздi ашқалы көргенiмiз осы мал болғандықтан сыр-қырына қанықпыз ғой. Мал жайлы маған айтқызар болсаң, күндеп емес айлап айтып тауыса алмаймын. Ата-бабамнан берi мал баққан адаммын. Мың қойды алдымнан бiр айдап өтсе қайсысы ауру, қайсысы iш алған, алмағанын айтып бере аламын. Басқа ауылдың малы қосылса, маңыраған дауысынан танимын. Ал, бiрлестiктiң қойшыларын көрсең, бiреудiң малының соңына Құдайдың зорлығымен ергендей жүретiнiн қайтерсiң? Малдың сыр-қырын, өң-түсiне қарап бiлмек түгілi iшiнен бөлiп əкетсең де бiлмейтiнi көп. Малдың iш тастауы, ауырып сырқауы, тойынбауы дегендер сол малдың сырын бiлмегеннен болады. Жыл өткен сайын малдың өңi тайып, əлжуаздап барады осы күнде, анықтап қараған адамға. Мiне, мен осылардан қорқамын. Жарайды, бастық қарағым, алжыған шал аз қыртқан жоқ, бiлем. Демек, Қуатбайымды өзiмдей мал сырына қанық, көзi қарақты болдырсам деп едiм. Туасы малға икемдi бала. Сiз де соны бiлгендей-ақ, оны басынан бастап ынтасын тарта, көңiлдендiрiп жiберген екенсiз. Ол да бiр ғанибет iс болған ғой. Бəрiмiз де разы қош болыстық, өркенiң өссiн сенiң де! – дедi.

	Əмет үндеген жоқ.

	Ол, түнгi астан соң тысқа шықты. Аспан төсiнде үлкен-үлкен меруерт моншақтар жарқырайды. Қара барқыт түн меңiрейедi.

	– Ертең, тiптi өртенiп кететiн шығар, – деп, Əмет аспанның реңiн көрiп, көңілi ауырғандай, ауыр үн қатты. Соны аңдап тұрған Айдекең:

	– Балам, мынау арт жақтағы Қарашоқыны көрдiң бе? – дедi.

	– Көрiп тұрмын.

	– Не көрiнедi?

	– Ештеңе көрiнбейдi.

	– Шын ба? Төбесiнде не байқалады?

	– Үстiнде бiр тымақтай ғана бұлт тұр.

	– Мiне, бiз осы бiр шөкiм бұлтты ғана күткенбiз. Бұл шоқыны бiздiң ел Борашауқар (Жаңбырлы шоқы) деп, атайды. Бұның басына тымақтай бұлт iлiнсе болғаны, ертеңнен бастап айналасындағы жер дымқыл тарта бастайды. Мен бұл өлкенi сондығынан жер жаннаты деймiн де. Анау көрiнген тымақтай бұлт емес, керiмсал даланың кенезесiн жiбiтетiн ақ жаңбыр! Я, аптап жаздың алғашқы жаңбыры деген сөз!…

	Ертеңiнде Үшбұлақтың аспаны бусанып, оның алқаракөк төсiнен жаңбырдың моншақтары тама бастады. Бiрлестiк бастығы мен Айдаубай қарттың қуанышында шек болған жоқ. Бастық: «Кейбiреулерге кезiккенде өн-бойыңа қорғасын ерiтiп құйғандай денең зiл тартады. Бұл кiсiмен кезiккенде, кеудеңе күй сандық орнап, денең жеңiлдегендей болады. Бұл қарт, Қарашоқыда тұрып алып, өңiрдi жаңғырта айқайлайтын құр айқайшы емес, мал мен жердiң сырын жадына түйген, дана көкiректi адам екен. Осында басқа оймен келген едiм-ау. Көшiп-қонуға ерiншек, қою шайды iшiп, маңдайының терiн сүртiп, құр сөздi қуырдақтай тураған бiреу болар. Ертең алды-артына қаратпай көшiрейiн деп, келгенмiн. Тымақтай бұлтты көрiп «Ертең жауын жауады» – деп, қуанып тұрғанында да,

	«Е, талай қарт талайды айтады, Құдай болса ертең көрермiз, ертең» – деген едiм. Бұған сенбестiкпен сақсына қарауымның өзi күнə болар, сiрə! Я, күнə да! Менiң мұнымды сезiп қалса, өмiр бойы адамға сенбестiкпен қарайтын болар. Қайта мынау жалпақ əлемде осындай бiлгiрлер мол да, бiздейлердiң аз болғаны қандай абзал десеңшi! Өзiмдi сонша бiтеубас адам деп санамаушы едiм. Алайда, бүгін бəрi де белгiлi болды. Өмiр менен алда да сан қайта сын алады. Соның бəрiнде де алкеуделiк, аптықпен емес, нағыз өмiр сырын ұғынған, терең зерделiлiкпен, зейінділікпен жауап беру мiндетiм. Осындай қарттар-ақ бəрiне үйретедi, бiздi. Айдекең бүгін менi осы алғашқы жаңбыр суымен шайып алғандай болды емес пе?…» деп ойлады.

	Жаңбырдың алғашқы тамшылары бетке тигенде, бойды кернеген ыстық жалын сыртқа теуiп, көкiрек тынысы кеңiп, салқын қымыз жұтқандай шөл қанып, кеңсiрiк ашыла берген едi. Жаңбыр сiркiрей жөнелдi.

	Айдаубай қарт көк аспанның емешегiн идiрген «Жаңбырлы шоқыға» тесiле қарап қалыпты. Жаңбыр құйып тұр. «Құй, Алланың нұры, құя түс! Жiбiт жер-жаһан мен жан-жануардың кепкен кенезесiн! Сенен осыны күтiп, аптапқа шыдап, көшпей отырдым.» Оған үңiле қараған адамға қарт жүзiнен осыны оқуға болар едi.

	Жаңбырдың бұлты ендi аспан төсiн тұтастай бүркеп алыпты!

	Неше күнге созылар-ау!…

	Моңғолшадан қазақшаға аударған

	Ш.Зухай





КӨЗДIҢ ҚҰРТЫ




	Аспан төрінде жұлдыздар жамырасқан жайлы түн едi. Имек айдай жарты шатыр ауланың iшiнде күйсеген қойлар демi будақ-будақ болып шығады. Сонау жердегі түп-түп шидiң арасында отап тұрған қойшының екi аты анда-санда пысқырынып қояды. Аспан етегiн жиектеген алыстағы таулардың күдір-күдiс жоталары ауыр қара көлеңкедей толқындалып көрiнедi. Одан берi тау бөктерi айдың сүттей аппақ сəулесiнiң астында қарауытып, тым-тырыс жатыр. Мынадай бiр тыныштыққа бөленген тымық түнде, жап-жас ерлi-зайыпты екеуі көрпе iшiнде күбір-күбір сырласып, ұзақ-сонар əңгiме айтып жатты.

	– Жамбыл, iсiң асқынып кетпесiн. Шектен шығу қиын ғой, – дейдi қиналғандай келiншегi.

	– Ол не едi?

	– Сенiң сауда-саттығыңды айтам. Қалай жақсы өмiр сүремiз деп талпынатыныңды бiлем ғой. Бiр жағынан дұрыс та сияқты. Дей тұрғанмен… Байқасайшы…

	– Сонда… не болып қалыпты?

	– Маңайдағылардың сенi жамандағанын естігенде жүрегiм аузымнан шыға жаздайды. Табалағаны ма, тiптi ұялмайды-ау. Қайсы біріне «бiз үшін сен қиналмай-ақ қой» – десем, қоламтаға қолын тығып алғандай-ақ жиырылады да қалады.

	– Дұрыс, менiң Денсімам. Сонда ол көк езулер не дейдi?

	– Не демесiн, сауданы iстей-iстей жауырыны күдірейiп, арландай алас ұратын болыпты. Иттiң аузына түскен сүйек бүтін шықпайды. Одан айналып жүрiңдер дейдi, тұп-тура солай.

	Жамбыл бұл сөзге ренжімеді, керісінше қуанышы қойнына сыймағандай, «Мына қырдың* малғұндары менiмен теңесетiн кiмдер. Осыны ғана түсiнсе, мен басқа жердiң адамдары алдына со құрлым көрiнбеймiн бе? Мұны мына қатынға да айтуға болмайды. Дүниелi болудың бақытына батпаған Денсіманың олардан өзгелiгi жоқ».

	– Үнi семiп, жағы талмаса оттай берсiн. Бiздi көре алмай, iштерi тарылып, содан жарылып кете жаздап жүргендерi ғой. Олар бұл дүниеде не болып жатқанын бiлмейтiн, құлақтары керең, көздері соқыр жандар емес пе?!. Денсіма, сен мына айналада не болып жатқанын көрiп жүрсiң бе? Ақшалы болсаң, дүниенi айналдыруға болады. Сондықтан мен өңешiмдi үзіп, өзеленiп жүрмiн.

	– Ол солай ғой. Бiрақта, екеумiзге ендi не жетiспейдi? Үйiрiмен жылқы… мотоцикл… ұзамай машина… Үй-жайының барлығы бар. Бiр бөбектi болсақ…

	– Негiзiнде солай. Дей тұрғанмен балаға асықпа. Топырағы басылғаннан бұрын азды-көптi ақша-қаражатты болып алайықшы. Қазiр екеумiз жаспыз. Əсiресе Денсімам сен. Бұл дүниеде кiмнiң болса да бетiне тура қарайтын, қандай дəулеттi, ырысы тасыған дөкейлер келсе де, тереземіз тең түсердей болып алсақ… Сонда ғана…

	– Сен балаға көңiлсiзсiң. Бекер алғызып тастатқансың. Əйтпесе осы күнi ұшып-қонып, жастан асып кетпей ме?

	– Денсіма, ондай нəрсе айтпашы. Екеуімiз бiр төсекте бел шешiп жатқаннан берi қалай тату-тəттi өмiр сүріп келемiз. Ұзамай балалы да болармыз. Қазiрше Құдай берген тəніңнің сұлулығын сақтап жүре бер. Ерлердiң екi көзi өлiп-өшiп жүрсiн. Сонда менiң табам қанады, масаттанған көңiлмен жердiң жанын шығара, алшаң басамын. Ер-жiгiт сұлу келiншегiмен шаттанып жүру-қандай ғанибет! Соны бiлмейсiң, сен менiң айымсың, күнiмсiң.

	Денсіманның жүрегi дiр етiп денесін қуаныш биледі.

	– Қандай əдемi сөз! Екеумiз үйленерден бұрын сені Болд шалдың Делгерма деген қызымен көңiлдес болған деседi ғой. Ол сонда Күн емес, Ай емес Жұлдыз болғаны ма. Немесе өтiрiк айтасың ба? – деп, сыңғырлай күлдi.

	«Үһ, əңгiменiң нарқы ендi ғана басқаға бұрылғандай болды. Бұлармен сауда-саттық туралы мылжыңдасудың қажетi жоқ. Ол – ерлердiң iсi» деп, ойлаған Жамбыл:

	– Сөздi қоздырғанға тəуірсіңдер-ау! Жалғыз жүргенде не кездеспейдi?! Сонда əлгi Балжир шалдың аңғалақ əңгүдігi кiм едi? Сен дегенде естен танып жүретiн? Соны маған айтшы онда, – дедi.

	– Шынында қызық адам едi. Тiптi тал түсте… Есінен айырылғандай…

	Жамбыл үндеген жоқ. Денсіманы қайтадан құшырлана, құшақтады. Жамбылдың өзін бұрынғысынан төтенше аялағаны Денсімаға тiптi де ұнамды сезiндi. Таң жай атса екен дегендей. Ерiнiң дала самалы, шөп иiсi сiңген еңселi кеудесiне тығыла бердi…

	– Таңертең ұйықтап қалмайық, – деген, Жамбыл келiншегiнiң жұмсарған қос анарын ақырын сипалап:

	– Мен бiр нəрсенi ұмытып кетiппiн. Əлгi дəрiгер Бата келiп жүр ме? – деп сұрады.

	Денсіманың үстінен жай түскендей болды. Тəттi лəззаттың тас-талқаны шыққандай, көңiлдің шырқы бұзылды. Батаның мұңлы жүретiн тұнжыраңқы қас-қабағы көз алдына келiп қадала қалғандай. Айдап қусаң да үйден шықпайтын, қол көтерiп айғайласаң да тайсалмайтын Бата «Мен сенi сүйем!» деп мың мəрте қайталайтыны миына шақ еттi.

	Бата дегенiмiз осы бригаданың мал дəрiгерi. Мектеп бiтiргенiне екi-ақ жыл болған. Батыс аймақтарының бiрiнен көрiнедi. Жалғыз əпкесiне тартып осы бірлестікке орналасқан.

	Жамбылдың бұл туралы сұрағаны жақсы ырым емес деп Денсіма қатты үрейлендi. Бұрын осылай қорыққанда жұбайының ақылдылығына қуанатын. «Менiң жан жолдасым қызғану, күдіктену дегендi бiлмейтiн, өте-мөте қызық адам. Нақ күдiс жан. Бата сонысын бiлетiндей апта сайын келгенде бетiм дуылдаушы едi. Үй иесi қорықпаса да қорқынышты, айбарлы емес пе» – деп туысқан əпкесiне айтатыны есiнде.

	Бiрақ, ол екеуiнiң ортасында нендей бiр оқиға болмаған.

	Сондықтан батылдау жауап қатып:

	– Жұмысы жоқ болса, мұнда несін келсін? – дедi. Жамбыл жеңiл ғана күрсiніп алып:

	– Шынында солай. Əрбiреуге көмектескiш, елпiлдеген жақсы азамат! – дедi де, үндемей қалды.

	«Əйелiне күнде келiп, «сенi сүйемiн» деп, өлiп-талып жүретiн адамға сеніп отырған қандай iшi кең» деп ойлап, көңiлi жай тапқан Денсіма:

	– Ендi ұйықтайық, – дедi.

	* * *

	Жамбылдiкi Бұлақтының кiшкентай төбесiнiң бауырында қыстайтын жалғыз үй. Онша алыс емес тоғайлы таудың етегiн жайлап, күзде табынын егiн алаңына жайып, алғашқы қара суықтан кейiн, қыстауына қонатұғын. Төрт мезгiлде қоныс аударатын жер көз ұшына сияды. Қыстауының өкпе тұсынан қалаға баратын даңғыл жол өтедi де, онымен күндiз-түнi зулайтын машиналарда сан болмайтын. Аймақ, сұмынның басшыларынан тартып, түрлі шен-шекпенді жолаушылардан олардың үйiне соқпайтыны кемде-кем. Жас жұбайлардың қора жайы тап-таза, мұнтаздай болып тұратынына, қақаған қыста да, шаң боратқан көктемде де қандай бiр жұмысты орнықты iстейтiндерiне келгендер таң қалатын.

	Дей тұрғанмен, өткен жылы қысыр, бойдағы аралас отыздай мал еш себепсiз, белгісіз iндеттен өлгенi рас. Бiрақта, бет-беделінің арқасында соншама дүрмек болған жоқ. Бастықтары жас малшылардың өмiрiмен танысамын деп келетін өкiмет өкiлдерi мен тiлшi журналистер бет қызартпайтыны бұл себепті қай уақытта осында алып келетіндіктен оларды нелiктен жамандасын? «Жас төл кемiген емес, бiрер iрi қара анда-санда шығындала бередi. Ондай-ондай болмағанда ше. Жақсы малшының сыны мал төлдетуде емес пе» – дескен. Үйi жайлы, тұз тағамы дəмді. Ол ол ма, сирек кездесетiн қат дүниенің барлығы солардың үйiнен табылып жатады. Əйтеуiр, адамдар ашса алақанында, жұмса жұдырығында. «Қашанда бiр осындай пысық туған атаның баласы болады емес пе» деп қолпаштайтын.

	Барлық дүниенi алға сүйреп, сəулеттi, сəндi болдыратын екiншi бiр жан – қара көзді Денсіма. Денсіма он балалы үйдiң Алмасы* едi ғой, шiркiн. Жамбыл оны пiсiп тұрған кезiнде, отты демiн алғаш жұтып, алақанына қондырып, аймалап үлгерген. Ата-анасын сiз-бiз деп сыйлап, оны-мұнысын қойын-қонышына тығып, жалғызiлiктiң мұңын шаға келген ол, есiктен кiрiп, төрiнен бiрақ шыққаны кеше ғана.

	Жамбыл астанаға жақын, орталық аймақта əскери алманын** өткерген. Кейiн бiреуге үйленiп, күшiк күйеу болып, екi жыл болған кезiнде, базар сығалап, неше рет ұсталған да едi. Содан ба, құқық қорғаушылардың қарауынан шықпады. Миын шірітіп сауда-саттық ойлағанымен еш нəтиже шықпады. Осылай танауы тарс бiтiп, аяғын етiк қажап, балағымен көше сыпырып жүргенде жұмысқа аламыз деген жария арқылы бірлестікке iлескеннен берi екi жылдың жүзiн көргенi осы. Талайды кешiп, тақыс болған бұл жан өмiрiнiң қыңыр-қисық жолдары туралы əйелiне ауыз ашып айтқан емес. Өзi айтатыныдай оның үйіне ылғи да «сапалы» адамдар соғады. Шөбі-шөкiм бастық сымақтардың да онымен терезесi тең келе бермейдi, шаңына көмiледi. Ал, еркiн келетiн, қанша уақыт болса да аунап-қунап жата беретiн жалғыз адам мал дəрiгерi Бата. «Анау қойшының əйелiн малданып жүргенiн қараңдаршы. Жамбыл тумасынан пысық, етi тiрi неме сияқты едi. Батаның алдында сүмiрейедi де қалады. Мысы баса ма қалай, тiптi есiнен танғандай. Дəрiгер жiгiт арамдықпен əйелiнiң ебiн тапқан ғой, сiрə!» – деп, ел шуылдайды. Шынында Бата, Жамбылдың көзiне шөп салған емес. Денсіманы көңiлiмен құлай сүйгенi рас. Сондықтан ба, əлде Жамбылдың көңiлi жұмсақтығынан ба, əйтеуiр үйiне келгiш. Бата алғашында Жамбылдан жан ұшыра қорқатын. Қашан, қай жерiмнен соғар екен дегенде, арқасынан жылан жүгіргендей болатын. Сөйтсе, олай емес болды. Келген сайын, арақ-шарап құйып, қатын-қалаштың мiнезiн айтып, қарқ-қарқ күлкімен қарсы алады. Таңертең əйелi тұрмай жатқанда «мен қой өрiстететiн уақытым болды» – деп шығып кете барады. Бата соңғы рет келгенде:

	– Мен сенi сүйетiнiм үшін кiнəлi емес шығармын, кешiрерсiң. Осы келгенiмдi Жамбылға айтпа! Ақ көңiл жалпақтаған байғұс бiр жаманшылық ойласа, не iстеуi де мүмкін. Əйтеуiр, осы жерден кетсем деп ойлаймын. Бiрақ, бiр қарасам үйлерiңнiң қасында тұрғанымды бiлемiн, – деп мұңын шаққан. Сонда Денсіма:

	– Мен саған бұл өмiрде бұйырмаймын ғой, Бата! Басқа да қыз-келiншек құрып қалған жоқ. Сендей парасатты, серi жiгiтке кiмде-кiм құрақтай ұшып келмей ме? Маған Жамбылдан басқа еш адам керек емес! – деп кесiп айтқан.

	* * *

	Ертең қар жауатын түрі бар. Аспанның көк жиегiнен баяулап қанатын жая бастаған көк темiрдей зəрлi суық бұлт кешке таман еңсенi басып алды. Қой артынан салпақтаған Жамбыл табынның алдын қыстауға қарай бұрды да, соңғы айдан бері көзінің құрты түсiп, сiлекейiн шұбыртып жүрген əлгi неше қойды бiр барлап қараған соң, табынды ертерек қоралатайын деп шұғыл айдай жөнелдi. Ол үйiне кiре бере Денсіманның қасына тiзерлей отырып, бiр сəт көз алмай қарады да.

	– Бүгін бiр бақытсыз сор маңдай күн болды, – дедi. Денсіма үрейлене қарап,

	– Не болды?

	– Неше қой тағы да көз жұматын сияқты.

	– Қойшы əрi, жаман ырым бастамай.

	– Мен саған айтушы едiм ғой. Осы қыстау бiзге құтты қоныс болмайды, деп, бұрыннан қалған iндеттiң қоламтасы бар. Денсіма сен, соған сенесiң бе?

	Үй иесiнiң сұрағына таң қалған Денсіма тура:

	– Жоқ! – дедi.

	– Онда неге бiздiң малымыз өле бередi? Өткен жылы жыл бойы шығын болды. Бiрақ, Бата дəрiгер амалдап, соның арқасында сөзге iлiнгенiмiз жоқ.

	– Шынында солай ма едi!?

	– Бүгін тағы да дəл өткендегідей біршама қой ауырып қалыпты.

	– Сен оны қайдан бiлдiң?

	– Қарағым-ау, күнi бойы қой артынан ергенде көзiмдi жұмып жүрдiм бе? Шай ішкен соң екеумiз соларды бөлейiкшi…

	Ол екеуi ұзамай қораға кiрдi. Жамбыл құйрығы тегенедей, жетiлген iсек қойларды əп-сəтте ұстап қосақтады да :

	– Көрдiң бе? – дедi.

	– Көрiп отырмын. Қайдағы ауру iндет? Ұстай алмай мойның астына түсiп қала жаздады емес пе!

	– Сен бiлмейсiң!

	– Бiлмейтiн не тұр? Сенен артық… ертең басқадан сұрасаң да… – деп, Денсіма көзiн жапалақтатып аң-таң болды.

	«Қырдың баласы малға қырағы, ауру-сауын айырады. Ендi басқа айла табу керек. Бұлай дейтiнiн бiлгем» деп, ойлаған Жамбыл.

	– Егер, ертең таңертең барлығы серейiп қалса сен қайтер едің!?

	– Онда, тезiрек дəрiгер шақыртпаймыз ба?

	– Шынында солай, Бата ұзамай келетiн шығар. Ал, сен үйге кiре бер, мен мына нешеуін өлмес бұрын пышақтап тастайын..

	– Сен ойнап тұрсың ба? Əлде!…

	– Ендi екеумiздiң ойнайтын уақытымыз өткен. Не нəрсе өз-өзінің орнында болуы керек!

	Оның түсi сұстанып кетіптi. Көзі алақ-жұлақ етедi. Қосақтаған қойларды сол күйi жұтып жiберетiндей, аш көзiмен қараған қарасы өңменiнен өтеді. Денсіма қорыққанынан аузын аша алмай, қалш-қалш етiп, жүгіре басып үйiне қарай беттеді. Күйеуі қосақтаған қойларды шетiнен алып ұрып, жұлынын үзiп, қарнын ақтарып, тастай бердi. Сенiмдi көмекшiсi жоқтықтан қаншама жылдам қозғалғанын өзi де аңғармай қалды. Əп-сəтте қора маңы қан сасып кеттi. Шамның жарығы сығырайған биттей сарайда пышақтың жүзi жалт-жұлт етiп, ай туып, батқанға дейiн барлығын ыңғайлап, терiсiн сыпырып бiттi де, құлақтарын кесiп алып, дəрiгерге көрсетуге дайындап қойды. Сонан соң темекiсiн орап, құмарлана неше сорғанда, жаны жайланып сала бердi. Арқасы кеңiп, құлашын кеңге созып жата кеткісі келгендей. Бiрақ, Жамбыл олай iстемедi. Тура үйiне кiрдi. Келiншегiнiң өң-түсi ақ шүберектей құп-қу боп, бетiне тура қарай алмай тайсақтағанын көрген ол, «Түк бiлмейтiн жасқаншақ байғұстың түрін қарашы. Менiң айбарымнан қорқыпты. Ендi айтқанымды имандай орындамағанда қайтпек. Əй, құрғыр сол, тiлге тиек болмайтын биттей бiрдеме iстеп, қатыннан қорыққаным қайткенiм. Базардағы бағым таяр» – деп ойлады.

	– Денсіма, бiр нəрсе айтайын! – дегенде үнi қатқылдау шықты. Денсіма үндеген жоқ, бас изедi.

	– Мына отыз қойдың актiсiн Бата дəрiгерден сен ғана ала аласың. Əйтпесе, ертең түрмеге айдалдым деген сөз. Менi сүйесiң ғой. Сол сүйетiнiңдi ендi көрсет. Мынандай іріктелген семіз қойлардың жалғыз түнде өлгенiне ешкiм де сенбейдi. Сондықтан жалғыз иландыратын адам сен ғана.

	Жамбылдың бұлай дейтiнiнде себеп бар. Бата, Денсімаға көңiлдi екенiн бiлгеннен бастап, оны оңтай ете, қисынан келтiрiп, талай рет пайдаланған. Келген сайын көңiлiн арбап, iсiне жаратқан.

	«Əйел жұртының артынан өлiп-өшiп жүру ерлердiң мiнезiнің ең осал тұсы емес пе. Егерде, менiмен ренжiссе үйiме кiргiзбек түгілі, маңайыма жолайтпайтынымды ол бiледі. Өткен жылы сол неше маңыраманың арқасында қалтам əжептəуір қампайып қалды ғой! Ендi тобымен сойып, сатырлатып сатып көрейiн. Батаның жүрегi осы жолы дауалай қоймас. Бiрақ, оған қарап отыру маған жат. Батыл болсам, бiрдеңе шығады. Кешiксем елдің бəрі қысқы соғым iздеп, сеңдей соғысқан ұрымтал шақты өткiзiп алармын. Əлгi саудагер, ертеңнен қалмай келуі керек. Ол келсе бiр-ақ күнде тып-типыл қылып, артады да кетедi. Сонда мен ақ «Волганың» иесi болмағанда кім иесі болмақ?! Ал, Батаның ебiн қатынға тапқызамын, Тапқызамын!» – деп, бекінді ол.

	Не айтарын бiлмеген Денсіма:

	– Сонда мен… сонда мен… қалай сендiремiн? – деп, таңдана сұрады.

	– Сол да сөз болып па? Ол сенi жақсы көредi, рас емес пе? Менi бiлмейдi деп ойлайсың ба? Сендер көңiлдестерсiңдер. Мен оны сыйлаймын. Əйтпесе, арқа терiсiнен баяғыда таспа тiлiп алған болар едiм. Егер, жалынып жалбарынса, қойныңа кiргiзiп, құмарын қандырып, сыйла!.. Келешекте де керек… Сүйтсең, ғана менi мына неше тоқтының шырмауынан шығарасың. Ал, бұл туралы осы өмiрде тiс жарып, ауыз ашып адамға сездiруге болмайды. Əлі де өмiр бар ғой…

	Жанды жерiңнен ұстадым ба? – дегендей дауысы да қатқыл шықты.

	– Сонда саған малдың актiсi керек екен ғой! – деп, Денсіма əлi құрып, сыбырлағандай əрең сұрады.

	– Солай, солай! Болымсыз ғана неме!

	...Көңiлi жай тапқан Жамбыл таң қараңғысында қатты ұйықтап кеттi. Алда сəл ғана уақыт бар, таң атысымен сүйген жарының ыстық орнын сипап қалар еді…





ЖАС БАЙШІКЕШ




	Көз барлығына куə. Көріп қана қоймайды, түбіңе жетеді. Түп-тұқияныңмен құртады. Үйде де, түзде де істеген ісің, тындырған жұмысың өзгенің көз құртын түсіріп, көңілін нілдей бұзады. Басқаның көзінен өзіңді жасырсаң да, жұмысыңды жасыра алмайсың. Көз қорқақ дейді. Ол да шылғи өтірік. Барлығын көргендіктен екі қолды сол жұмсайды. Қол құлша құлшынып істейді. Көз өзегіңді тесіп, жүрегіңе жетіп, сонда бұғып жатқанды да көріп қоятын көреген. Көрегендігі сонша, басқаның қызғанышын туғызып, өзіңе өштестіріп, өзінше көлгірсітіп, көз алдында мақтатады. Көз алдында өлтіртеді.

	Мұны жасыратын жалғыз жол бар. Өзің емес, өзге біреу болып басқаға көріну керек. Барлық жұмысты өзің істесең де, басқа біреудің жұмысын тындырып, басқа біреу үшін қызыл май, көк тер болып, сол үшін өліп-тіріліп жүргендей, байдың құлы, кедейдің пұлы болып көзге көрінсең болғаны. Иə, қазіргі заманда.., қазіргі заманда тіпті қажет. Көзге түсіп басқаның қолында өлмеу керек.

	Еркін осылай ойлайды. Осы ойын өз пəлсəпам дейді. Бұдан арыға бара алмайды. Бұл ешкімге айтпайтын жүрек түкпіріндегі мəңгі құпиясы. Сабырлы салиқалы бола бастаған əйелі Күміс күн сайын таңертең жұбайы жұмысына кетерінде «бүгін қай кезде келесің» деп əдеттегідей сұрайды. Ол, ас-суын уақытында дайындау қамы. Сонда Еркін «фирманың жұмысы көп қой, Жүсіпəлі директордың жүзін жұмсартқанда келемін» дейді. Ол содан кейін кескен дөңбектей сіресіп, демін ішіне тартып, бұғағы салбыраған екі беті білінер білінбес қызарады да кетіп бара жатады. Олай-бұлай бұрылу, адамдармен кездесу уақыт алады деп олармен санаспайды. Көпшілік жиналған жерде нəрсіз, жеңіл-желпі, өзіне қатысы аз, басқаны сылап-сипап өтетін жаттанды сөз айтқанға ұста. Сөзінен сүзіп алар таппайсың. Əдейі сөйтеді. Кейде одан бетер бөтен мінез танытады. Той-домалақта өлім шыққан жерде сұйық сөз секілді сұйқыл мінез тағы көрсетіп алады. Орынсыз күледі, орынсыз қайғырып басқа біреуге ере жылайды. Осының бəрі жалған екендігі көзге ұрып тұрғандығы. Бұл мінезі өзінен бос əуреленіп, бос қиналып жүрген адамның көлеңкесіне ұқсайды.

	Бүгін сенбі. Шілденің шіліңгір ыстығына ми қайнап тұр. Ілкі тымырсық кездің ауасы жалын атқандай ыстық. Əр ойдың шегіне жетейін деп тырысып, олжаны батпан-батпанымен таппаса да, тиесілі нəпақасынан тиын қалдырмай сарқып алудан басқаны ойламайтын Еркін бұрынғы əдетімен төргі бөлмеден шықпай отырғалы қаша-а-ан.

	Күміс бірнеше рет кіріп шықса да көңіл бөлмеді. Бөлгісі келсе де, салмақты көрінгісі келді. Алдындағы қағазға тесіле қарап, тастан тамшы тамызарлықтай төзіммен отыр. Көз алдындағы мың сан есеп шоттың тізбегі мың сан қара құрттай жыбырлайды. Сол сандарды сықырлатып соғып отыр ма, шықырлатып тістеніп, аузына басып отыр ма, білінбейді. Көзінен барлығын оқып қоятындай Күміске де тура қарамаған. Жағын сүйеніп, шынтағының ар жағындағы, өзі топшылап жазған қомақты сол бір санды оған көрсетпеуге тырысады. Ал, бұл санды ұзақ, мейірлене қарап отырып, көкірегіне өшпестей тоқыды да, қайтадан қағазы тесілгенше өшіріп тастады. Сосын басқа ойға батты. Анау қала ортасындағы бағасы қымбат су бассейініне шомылуға кеткен Базары мен Назарын, бойжетіп бұлғақтай бастаған Лəйласын, анда-санда бір келгенде бай дастарқан дəметіп, екі көзі алақ-бұлақ етіп, есіріп сөйлемесе, өшіріп сөйлемейтін дүрілдектеу ағасы Тынымбайды көз алдына елестетті. Өзін соңғы кезде қинап жүрген бір мəселе – балалары ақша шашуға жақынырақ болып бара жатқаны. Əкесінің, не ақшаның қадірін біле бермейді. Адамдардан жасырын тапқанын аспаннан жауған қардай көреді. Алақанын тосып ерітіп жіберуге дайын. Жұдырығын қысып ұстайын десе «солардың балалары сондай, тұрғыластарым сондайды киді, мұндайды ішті» деседі.

	«Əкетай-ау, біз ер жеткенше демеуші боласыз» деп еркелейді.

	Ал, ағасы көңіліне олқы. Айтса алдынан арсылдап шыға келеді. Ішіп алса ғой, о, шіркін, қойы мың жылқысы жүз, одан бай, одан жарқын адам жоқ. Ақ түйенің қарны жарылады. Бастықтан именіп, кедейге кейкиіп, тақыстығы ұстаса, тарамыстай тырысатын өзіндік өмірі тағы бар. Оның белгісі үздік болмаса да жоғарғы оқу орнына түсіп, заманында диплом алған. Балаларына да бір-бір мектептің есігін тартқызған.

	Еркіннің өзінен төмен еспелеу екі бауыры, бірнеше қарындасы бар. Олар тұтастай түтін түтеткен. Осы қаланың маңында жер-жерде тұрады. «Ауыртпалықты көріп алсын. Артынан өкінбейді. Елден озып таартта қалып та болмайды. Сондай орта қол болып, көптің көзіне көріну керек». Бұл Еркіннің берік ұстанымы. Сондықтан, бар болса да бермейді. Сұрап келсе, сығып-сығып, бес саусағының саласынан шыққанын əзер-əзер жалатады. Барлығын бір тоға ұстайды. Асты-тасты кеткізбейді. Өзін ақшалы болғандықтан ба, дөкейлерді жағалап жүретіндіктен бе, барлық туыстарының алдында еркін сезінеді, еркін ұстайды. Ақ дегені алғыс, қара дегені қарғыс.

	Шынтуайтына келсе, өмір оларды бұлай еркелетпеген. Тумасынан тақыр кедей. Сырт көзге қарны тоқ, көйлегі көк. Бірақ іштері жаланып тұратын. Бірде бар, бірде жоқ. Құдайдың құтты күні тынымсыздық, аш көздік. Осы жуық жылдары енді-енді көтеріліп ел қатарына қосыла бастаған кезде, соның буына күмпиіп, көпірген екі бауыры екі келінін қолтықтап, ала дорба сүйретіп базар кезіп көр-жер, қолына түскенді ала беретінді сезді. Бұған жыланша жиырылды. Бір айтты, екі ескертті, үш ұқтырды. Болмады. Бір күні жинап алды да – «бар ақшаларыңды шығарыңдар» деп бұйырды. Келіндері именіп, тартыншақтап еді, əмияндарын өзі алып, сілікті. Басқалары ағасының əдепсіздігіне ұялса да, үндемеді. «Үйлеріңде қанша ақша бар, жоқ?» Олар жарыса жауап берді. «Енді не, шаңдарың ана жерден бір, мына жерден бір шығып, желкілдетіп жүргендерің. Екі келін қанша ақша неге жұмсап, неше теңге тапқандарыңды, неше теңге дайын барын айдың соңғы сенбісі сайын маған есеп бересіңдер. Мына бес-бес мың теңгемен қазір банкіге есеп-шот ашып, өз тапқандарыңды қосып салып отырасыңдар. Ұқтыңдар ма?» «Ұқтық!» Бопты, бір айтарым бұл құпияны ешкім білмесін жəне ешкімнің көзі түспесін» Оларды осылай ұстаған…»

	Телефон шылдыр етті. Күні бойы терезеден соққан ыстық лепке де мəн бермей бедірейіп, ойға батып, арманға бөленіп отырған Еркін «А, Құдай» деп қолын телефонға соза берді. Көзіне өзі жазып, өзі өшіріп отырған əлгі сан елестеп өтті. Ол санның артында… Артында барлығы бар!

	* * *

	Күз. Аспанда мөлдіреген күн, ұясын ұмытқандай маужырап тұр. Алатаудың ақсеңгір мұзарттары, сол күннің ыстық нұрын сіңіріп балбырай бастағандай көгілдір тартып, баурайынан қоңыр салқын желмен желпиді.

	Еркін көңілді, көңілді емес-ау, шаттанып, ішінен дəн риза. Осындай күні жиылған халық та əсерлі… Бүгін дүниеден озған əке-шешесіне ас беріп жатыр. Көпке бір көріну арман болатұғын. Оған, жынды суға құмар болса да анда-санда есі кіргендей есіре сөйлейтін ағасы да жебеу болған.

	Екі жыл бұрын бауырына зіл салып, буырқана сөйлегенде айту ағаға парыз, істеу ақшалы саған парыз дегендей сыңай танытып, – Əкең өлгелі отыз, шешең өлгелі жиырма жыл болыпты. Бізді білмейтін мына тобыр осы күйімізбен аспаннан топ етіп түскендей сезінетін шығар. Көрініп қал. Сен бүгін осындай күйге жеттің. Туғаннан, осы күнге дейін əке-шешемізді еске алып, алақан жайғызып, Құдайға құлшылық еткеміз жоқ. Бұл ой кеудеме тастай батып жүр. Машина мініп марқайып, қарныңды сипап отыруың саған керек шығар. Қалай ақша тауып жүргеніңде хақым жоқ. Əйтеуір бар. Оны білемін. Мергеннен кенет қол үзіп, Жүсіпəлінің қол астында жұмсақ орынға отырғалы бері Еркіннің көзіне шел бітті дейді жұрт. Өлі риза болмай тірі байымайды. Жарықтықтарға сауабы тисін. Ас бер, тағы айтам көпке көрініп қал, – деді ағасы.

	Еркін бұлқан-талқан болып іштей кіжінді. Сазарып ары-бері отырды. Ағасының «ас бер» деген сөзіне емес, бизнес Мергеннің тұмсығын қанатып, жұмысынан кетіп, жуан жұдырық Жүсіпəлінің қол астында жұмыстағаннан бері тұрмысы түзеліп, тұғыры бекігенін мына көпшілік жұрт өзінен жақсы біліп жүргені қинады. Көптің көзі қырағы деген осы. Бірақ, тіс жарып, ауыз ашпады. Ағасын кекетіп жəне əзілдеп, «Ой, аға-ау! Баяғыдан бергі кеңірдектен келмеске кеткен «арасан» судың ақшасын жинасаңыз əке-шешеңізге ас бермек тұрмақ, Ай мен Күніне алтын жалатқан күмбез орнатсаңыз да жетер еді» деді жай ғана. Одан қатты сөзге бармады. Екі көзінің бірі, жалғыз ағасын аяғандай болды. «Басқа кімім бар, əкем де, шешем де осы. Болмаса он үшке дейін қойнында жатар ма едім. Ішіп келгенінде де мойнынан құшақтап апасыныкіндей омырауының қолға білінер-білінбес топшысынан шымшып жатпаушы ма едім. Сол кездегі күн мен көң сінген қоңырқай иісі де бүгіндері сезіліп тұр. Екіншіден көпке бір көрініп қойған да дұрыс. Ағам дұрыс айтады. Сес көрсетіп, секем алдыру керек. Бұлар бұға берсең, сұға беретін халық. Мынадай дөкейлермен байланысты екен деп халық бір шуласа, мəңгі жадында қалады. Иттің иесі болса, бөрінің Тəңірісі бар дегенді ұғады». Бірақ ағасына бұл ойын тағы сездірмеді. Сөзінің ығын жалдай-сипап:

	– Санадағы ой ғой, аға! Əулие əмбиелерге барып, тəуəп етпесек те осы күнге жеткізген ата-ананың аруағына сиынатын кез келді. Көзіңіз көріп жүр, менде жұмыс көп. Басекең алыс бір жерге ұзақ мерзіммен жұмсап отыр. Құдай сол күнді қолға берсін деңіз. Ақшаны мен берем, асты өз атыңыздан сіз бересіз. Онда менің жұмысым жоқ. Ауылға бересіз. Мына менің пəтеріме келер елдің тұмсығы да батпайды.

	Ауылға дейтіні Тынымбай сонда тұрады. Алатаудың бөктерінде «Бекет» ауылында тұрақтап қалған. Колхоздан алған азын-аулақ еншісіне тəптіштеп қосқаны бар. Ол тыпырлап жүріп тапқанынан ішіп-шашса да өмірмен бетпе-бет айқасқанда тағы да қара жаяу емес. Алды артын бірде болмаса, бірде ойлайды. Өмірінің өзегін үзбес үшін бір тырнағын ішіне бүгеді. Еркін мұны да жақсы білетіндіктен оны қажытып сөйлей бермейді. Сондықтан, ақшалы, ауқаттымын демей, ағасының атынан ас бергеннің не сөгеттігі бар. Енді бір ішкі есебі – өзгелер өзімен қалай санасатындығы. Иə, санасатын адамдар көп. Солардың бірі Мерген. Мерген өзіне көпті үйреткен, көзін ашқан. Қаншама жыл қолының астында істеді. Ішек-қарнына дейін араласқан. Сондықтан Мерген ұтылып, аузын басты, санын қақты. Құйрығын қарға шаншып кетті. Мұндай болуына Мергенннің өзі кінəлі. Өзіне шексіз сенді. Барлық мүмкіншілікті берді. Жоғарғы жақта кімдермен сырлас, сыбайлас екенін, оларға не беріп не алатынын Мергенннің атынан Еркін атқарған. Осы арқылы қолы ұзарды, көңілі толды. Кімнің болса да жотасынан шеңберлеп ұстап, желкесінен қағып жіберу дəрменге жеткен. Біреудің аты мен затын жамылып, жылқының майындай ішінен өтіп арманына жетудің арзан жолы барын ұққан. Мұны Мерген сақ болса да аңғармай қалды. Отыратын кеңсесі, бөлісетін олжасы, баратын саунасы да бір болғандықтан лажсыз. Өзіне еміндіріп, табындыру үшін істеген бұл ісі кері болды. Енді міне, Жүсекең қожайының атымен барлығын билеп төстеп, бастарын ноқталы, аяқтарын шідерлі етті… Телефонның шырылын күтіп ұзақ отырған сол бір күн Еркіннің бағы жанған, бағасы асқан күн болғанын Мерген білмейді. Білдіретін Еркін емес…

	Сол күннен кейін екі жылдай уақыт өткен-ді. Осыншама уақытта өзіне қатер төнбестей сақтықты жан-жақты ойластырып, айналасына алынбастай қамал орнатты. Мергенннің қолынан шығу үшін алыстан құрған тұзағын тарта-тарта, жалғыз күнде тартып қалды. Ол былай болған.

	Ертеңгісін ертемен жұмысқа келген Еркін, Мергеннің алдына тізе бүгер бүкпестен демін ішіне тартып, басын шайқады да:

	– Басеке, кешіріңіз, сізді бұлай жұмыс басқарады деп ойламағам. Бір емес бірнеше рет қайталанды. Неден ұтылып, неден тұтылып отырғаныңызды қараңыз. Қытайға, Түркияға жіберген адамдарыңыздың сиқы анау. Ақмоладағы жұмыс тоқтап тұр. Енді сізбен бірге жұмыс істеуден бас тартуға тура келді. Бірақ, көп жылғы көрсеткен рақымыңыз үшін бас иемін! – деді.

	Өзі енді бір дөкей супер адамның қамқорында кеткенін білдірмеді. Тағы да ешкімнің көзіне артық көрінбей, жазда сол кісінің көлеңкесінде, қыста ығында жүретінін сездірмеді…

	Асқа Мергеннен бастап жер қайысатын ел жиналды. Жеті атасынан бергі түсін көрмесе де атын естігеннің барлығы тай-тұяғы қалмай жиналыпты. «Тікең ағамыз ұйымдастырып, əулетіміз бен руымыздың басын қосып отырмыз. Аруақтар риза болсын. Сіздерге мың да бір рахмет. Біз де ризамыз» – деді асққа тіккен үйлерге бір-бірлеп кіріп-шыққан Еркін.

	Қонақтардың ең қарты Əжібек ақсақал. Көне көз, көпті басынан кешірген қам көңіл жан. Үш баласы соғыста өлген, екі егіз ұлы сонау тың игеру жылдарында ұшы-қиыры жоқ үлкен алқапта күздің бір ыстық күні өрт шығып, сонда мерт болған еді. Жалғыз қызы Арал маңында біреуге ұзатылған. Кемпірі шалын өмірбақи жағдайын жасап жүріп көз жұмды.

	Ол, қан-сөлі жоқ, семіп қалғандай аппақ саусақтарымен тыңқылдатып отырған домбырасын керегеге сүйеп қойды да, талшықтары күмістей ешкі сақалын уыстай сипап əріректен əңгіме бастағысы келді ғой деймін, бір кесе қымызды сіміріп алды да:

	– Қарақтарым, ниеттеріңе рақмет, өркендерің өссін! Үрім-бұтағы дүркіретіп ас беріп жатса кімнің көңілі тасымайды, – деп бір мезгіл тына қалды. Əжім торлаған тұманды кəрі көзінің қабағын қатайтып, маңайына бажайлап бір қарады. Сосын:

	– Қарақтарым, сендер осы арғы аталарың қажы атанғанын білетін шығарсыңдар. Білсеңдер де ауызға алмайтын себебін шырамытатын шығарсыңдар, – деді. Сексен жасты серпіп тастаса да қатқыл, нық. Бұл сөз тыңдаушыларға тосын жаңалықтай естілді.

	Осы сəтте ауылдың төріне Тынымбайдың жер тамына іргелес тіккен үлкен ақ ордадан жаңа оралған Тынымбай мен Еркін, алыстан келген сыйлы қонақтарды да ертіп келмегендеріне өкінгендей болды. «Олар естісе тағы да бір мəртебесі көтеріліп, марқайып қалар еді». Өйткені, өңкей игі жақсыны ерекше дайындаған көздің жауын алатын, ою-өрнекті кілем-кілше, тұскиіз, аю, қасқыр, бұлғын, сусар, түлкінің терісімен безендірген сегіз қанат ақ ордада күтіп жатыр. Олар, Астана, Шымкент, Өскемен, Семей, Алматыдан келгендер. Көбі Еркіннің жəне екінің бірі біле бермейтін оның қолдаушы көкелерімен тікелей байланыстағылар.

	Ал, мына үйде дені ақсақалдар, етене жақын туыстары, аудан, ауылдың ығай мен сығайлары отыр. Басқа үш үй де лық толған қонақтар. Үй басына қыз-келіншектер ас-су беріп, қымыз құйып, домбыраның қоңыр дауыстары есіп тұр.

	Көпшіліктің құлағы тұна қалғанын сезген Əжібек ақсақал əңгімесіне арқау болған əлгі адамды қазір көзімен көріп отырғандай бір елең етті де, əңгімесін жалғастырып:

	– Жарықтық, иманды болғыр, салауатты, діндар, қылаптай таза, ел айтқанын екі етпейтін бай адам болған. Жарықтық, Құдай жолында шейіт болды, сүйегі Меккеде қалды.

	Бұл əңгіме басқаға ертегідей естілді. Көз көрмеген соң ас иелерінің шашбауын көтергелі өтірікті соқты деген күмəннің құйрығы қылаң еткендей. Тынымбай мен Еркінді білетіндер оның əкесі Жарылқасын тақыр кедей, пақыр болғанына күні бүгінге дейін куə. Сонда əкесінен баласына тышқақ лақ, көтерем тоқты, жалғыз жабағы да қалмағаны ма?

	– Мен ес білгелі Жарылқасын ақсақалдың үйімен көрші отырдық. Тынымбай мен Еркін тумаған кез. Бір ағасы мен бір əпкесі сонау жылдары ашаршылықтан ба, əлде аурудан ба бақилық болған. Туырлығы қырық жұлдыз даңғарадай қара үйі бар еді. Жарылқасын ақсақал елге жуыспайтын саяқ адам болатын. Екі кісінің басы қосылса, тайсап шығып кетеді. Бертін келе он шақты қой-ешкі, жалғыз торы төбел ат бітті. Оны мен қойшы бала болғандықтан жақсы білемін, – деді қазір Бекет ауылының үлкендерінің бірі Жəйбасқан əңгімеге араласып, Əжібек ақсақалдың əңгімесін жоққа шығарғандай болды. «Мұныңыз өтірік шығар» деп ашық қарсыласа алмады.

	– Иə, – деді Əжекең ақсақал, – бұл тарихты баласының балалары тұрмақ, сеннен үлкендер де білмейді. Білсе де айтпайды. Барлығымыздың аузымызға құм құйды ғой, құм құйды. Елді бай-манап, кедей-кепшік, дінді-дінсіз деп жік шығарып, жігерін құм болдырған сұм жылдардың ызғары бұл. Сол кезде қажылық жолда пəлен жыл бұрын қаза болған, адам туралы əңгіме қозғалып, партия белсенділері оның ұрпағын түп-тамырымен құрту керек дескен. Осы қара шаңырақ соған ілікті. Жай түскендей құртып, мал-мүлкін кəмпескіледі. Атадан қалған мүлік-мүкəмалдан жалғыз күнде айырылып, таяқ ұстап, тал қармап қалған Жарылқасынды елдің бетіне қарағысыз етті. Көңілге медеу болғаны ұсталып, тескентау асырып жібермегені. Онда мал тұрмақ көзі жоғалатын еді. Жарылқасын бұл оқиғаны балаларынан жасырып бақты. Заман зəрлігінен қорықты. Туыстарын тоз-тоз болдырған. Міне қарақтарым, солардан қалған асылдың тұқымы, тұяқтың тұқылдары бүгін жиналып, дүбірлетіп ас беріп жатыр. Бұл ұлы əкесі қажы Шəкіртке, өз əкесі Жарылқасынға, шешесі Жұпар апамыздың аруақтарына бағышталғаны хақ. Мұндай ұлдарымыз, ұрпағымыз көбейе берсін лайым. Ей, Аллаға тəубе, бұл күнге жеткізген!

	Əңгіме аз-кем үзілді. Тынымбай мен Еркіннің бұл оқиғаны білер білмесін көпшілік те айырмады. Көңілдерінен көмескіленіп кеткен, өткен ғасырдың басындағы оқиға ғой. Енді төртінші бесінші ұрпақ аяқ басты деп олар іштерінен түйген. Тынымбай көптің көңілін аулағандай:

	– Əжібек атамыз арғы бабамыздан қозғап, іштегі шерімізді де тарқатқандай болды. Тірі шежіре деген осы ғой. Сізге рахмет! – деді.

	Осындай сəтті күтіп отырған Еркін сағатына қарады, əлгі оқшау тіккен ақ ордаға да асыққанын сездіре:

	– Ата, асқа дайындаған мал əкелініп еді, – деді дегбірсізденіп. Ашық жарма есіктің алдында шылбырынан ұстап тұрған жаясы тегенедей төңкерілген ақбоз ат көрінді.

	– Бата беріңіз, ата!

	– Əумин, əумин, əумин!

	***

	Берілген ас біраз жерге жаңғырықты. Тыныштығы мол күздің күндерімен бірге қалқып жүргендей болды да ұмытыла бастаған. Ұмытпаған біреуі – кəсіпкер Мерген. Ол бұрынғысынан бетер көп толғанды. Миллиондап ұтылғанын таразылап, мойны астына түскенін мың мəрте сезгенде күйінді, ішінен жалын атты. Не шара! Еркін əрбір істі күмəнсіз, əрі орынды істеген. Егер Мерген оның айласын алдын-ала кескенде Еркінді өмірбақи уысында ұстаған болар еді. Мойынтағынан жіберіп тартып, ит қылып қыңсылатып, есігінің алдында өзі үшін мəңгі үріп тұратындай байлаған болар еді. Амал қанша? Айла-тəсілмен адамнан адам озған заман. «Ұзақ жолда ұтармын, ұтпасам өшермін. Бұл антым!» деп бел буды. Тамшы да тас теседі. Оның ырғағы сол болмақ.

	…Қыс өтті. Ызғарлы уақыттың апанындағы аю оянғандай тыныштық бұзылып, көктем оянды. Алматының Медеу шатқалынан көз жүгіртіп еді, көгілдір сағым ішінде буалдырланып ертегідегідей шаһар тұр. Айналасындағы алма ағаштарының бұтақтарынан жас күшіктің көзіндей бүрлері бұлтиып, жайнаң қағады. Ақ өркештеніп атылып жатқан таудың екпінді шаргез бұлағына қолын малып, құлақ тұндырған сарқырамасына елтіп отырған Еркін енді Ақсай жаққа бет бұрды. Ақлағыл наздана жақындап, мойнына білек артқандай тəтті ой арбай қалды. Сосын ауыр күрсінді. Күрсінсе де қомағайлықпен сора жұтқан көктемнің тұнық ауасынан денесі шиыршық атты. Бүгін барамын Лағылым деді еріксіз күбірлей сөйлеп.

	Ақлағыл талдырмаш, нəзік жан. Үзіліп кетердей үлбіреп тұрғаны. Төрт мүшелі жасты ауқымдар кезінде қалай уысына түсіргеніне таң. Оның от жалындай демі майдай ерітіп, қорғасындай балқытты. Күміске сездірмеуге тырысып баққалы да айлардың жүзі болыпты. Уақытында келеді, кетеді. Еркіннің үлкен екі бөлмелі офисі бар. Өте жайлы. Көп адам келмейді. Келсе де бірегейі келеді. Ет жүректі екінің бірі, есігін тартудан именеді. Қалталы болса да, күдіктеніп, көмекші ұстамайды. Ал, өзі келгендерді биязы қабылдап, қонақжайлылық танытып, алақаны ашық кісідей отыратынға қалыптасқан. Бір тетікті басса болды, жеңіл-желпі дəм-тұз, арақ-шарап алдарында дайын. Бір рет офисіне келген қожайыны «көмекші алмайсың ба?» дегенде «құпияны бір кісі білсе құпия, екі кісі білсе құпия емес демеуші ме еді» деген. «Біздің жұмысымыз соншалықты құпия емес қой».

	«Иə, солай, дей тұрғанмен, сақтықта қорлық болмайды, басеке. Тек өзіме ғана сенемін». Бұл басынан кешкенді тұспалдап айтқаны. Оны дөкейі де сезіп, қайта сөз қозғамаған. Ақлағыл келе бермейді. Көбінесе Ақсайдағы осы үйінде кездеседі. Бұл бұлақ жағасына түс ауа келген. Əлі отыр. Балалары жылтыратып жуып қойған «Мерсін» дəтке қуат сүрткен болып, немқұрайлы қозғалады. Оңаша деген осы. Оңашада кім не ойламайды. Ойға батқанын көріп, оған көңіл аударып қынжылатын Күміс те қасында жоқ. Əйтеуір бір еркіндік пен кеңістік. Бұрынғыдай жалғыз ағасы Тынымбайды, үйленген екі бауырын да онша ойлай бермейді. Олар асып-тасып, еркеуделеніп, екіленіп, есіп сөйлесе де, ел қатарына қосылып кетті. Бір-бір дүңгіршек дүкендері бар, өздерімен өздері даңғаза.

	Кеш батып, ымырт жабылды. Көктемнің кеші тамаша. Дымқылдау ауасымен жұпар шашып тамылжып тұр. Еркін бүгін бел байлады, енді барлығының алдында жасырынбақ ойнап, жалтақтап жүргісі келмейді. Жал бітті, жан-жағындағы адамдар жалпылдап, баяғыдағы Еркін емес, жас байшікеш Еркін болды. Қатын-баласы тулайтын шығар. Бірақ не істемек. Сабасынан аса алмайды. Ақлағыл рұқсат етсе болды, етеді де. Соңғы кездескенімде «сені қуантам» деген. Мүмкін, менен жүкті болған шығар. Онда бұлтаратын жол жоқ. Бүгін турасын айтып «сен маған тоқалым бол!» дейді.

	Ол зулатып келеді. Күндегісіндей үйіне уақытысында қайтпады, телефон шалмады, қайда барарын айтпады. Барлық жүкті үстінен алып тастағандай жеңілденіп кетті. Межелі жеріне жетіп, тоқтады да Ақлағылдың сонау жоғарыдағы терезесіне қадала қарады. Жарқырап тұр. Қарсы алдында жарығын сөндірмей алыста тұрған бір машина шегініп кете берді. Оған Еркін мəн берген жоқ. Беру керек еді. Асыға дəлізге кірді де, лифтінің тетігін басты. Тіреуі жоқ аспанға кетіп бара жатқандай!.

	19.11. 2003.





САЙТАН




	Менiң кiшкентай, қарасирақ кезiм. Əлi есiмде, ауылымызға бiр ақ отаудың қайбiр жерден ұшып келген аққудай боп қонғанына да екi жыл өткен. Үй иесi Қалқаман дейтiн зор денелi, екi көзi шоқтай жайнаған қызыл шырайлы жiгiт. Қақаған қыста терi бұрқырап, матамен тыстаған күпiсiнiң жоны ақ қырау болып жүретiн. Қысы-жазы бiр өң бермейтiн ала аяқ торы аты болған. Онымен желiп шоқырақтамайды да, тау-таста болса да ысқыртып, құйындатып жүретiн, нақ сəйгүлiктiң өзi едi. «Жылқышы жiгiт мұндай бiрегейiн мiнбегенде» – деп ауыл аймағымен шуылдасатын. Қыста анда-санда үйiне келiп қонып кететiн. Əлгi ала аяқ торысы тау-тастың үстімен ұшып келуi құс сияқты болып көрiнетiн.

	Осылай келуiн мен зарыға күтетiнмiн. Себебi, ол мен көрмеген ақ қар, көк мұз заңғар таулардың iшiнде, айнала көрiнбей түтеп тұрған ақ боран, үскiрiкте қалың жылқысын дүркiрете қуып, «сыңғырлаған мұз орда» деген үлкен жыра-үңгірге баратынын, аңыз-ертегi сияқты етiп əңгiмелеп беретұғын. «Ол сыңғырлаған мұз орданың iшiнде не жоқ дейсiң. Мына отырған Ақмарал тəтең де бар» – деп келiншегiне көз қысып, балаша ойнайтын. Соңынан естiсем, Қалқаман ағам Ақмаралының мүсінiн сол үңгірде талай рет, талай түрмен, ағаштан да, тастан да, мұздан да жасаған екен. Жəне «сыңғырлаған мұз ордалы» заңғар тауларды жаңғырықтыра, ұялас қасқырлардың ұлыған даусынан үркіп қорықпайтынын айтқанда, менi қандай бiр үрей билесе де, көңiлiм елегiзiп, сол Қалқаман ағамдай болуды арман етушi едiм.

	Ал, Қалқаман ағамның сымбатты, көрiктi келiншегiнiң аты Ақмарал дедiм ғой. Ақмарал тəтемнiң ақ-қарасы айқын үлкен көзiнiң кiрпiгi сүмбідей ұзын, оны қаққанда құдды ала көбелек қанат қағып тұрғандай болып көрiнетiн. Қалқаман ағам анда-санда келгенде сол көбелек көздiң күлімдеп тұратыны əлi есiмде. Ақмарал тəтем алғаш келiн болып түскенде менi еркелетiп:

	– Ең кiшi қайным екенсiң ғой. Атыңды «Еркетөре» деп тергейiншi деген. «Жеңгесiмен қайындары ойнайды» – деген ата-бабамнан қалған мирас менiң бала сезiмiме қай кезде орнағанын Құдай бiлсiн.

	– Жоқ, мен қайның емес, қайнағаң болам, – деп қуландым. Отырғандар ду-ду күлiстi. Соныменен Ақмарал тəте «Қайнағам» деп əзiлдеп, ауыл балалары соған iлесiп, тəлкек етiп жүрген тарихым тағы бар.

	Мiне, сол Қалқаман ағам мен Ақмарал тəтемнiң отауында, күздiң бiр қоңыр салқын күнi, талтүсте аяқ астынан айқай-шу шықты. Елдiң көбi бие баудың қасында, ақсақалдар терi-терсегiн илеп, малмаға салып, əжелер жүн-жұрқасын шүйкелеп, ұршығын иiрiп, əркiм өз жұмысымен отырған. Күнге күйген қара домалақ неше бала тараққұйрықтың iнiне су құйып, тайраңдап жүргенбiз. Əлгi айқай-шудан бiз де сол үйге қарай атыла жүгірiстiк. Барсақ, ауыл адамдары əп-сəтте жиылып қалыпты. Қалқаман аға төрiнде, төсек үстінде қырын қарап, қонжиып отыр. Əлгi қызыл шырай өңi сұп-сұр боп, қарайып кетiптi. Шыр етiп жерге түскеннен берi адамдарда мұндай құбылыстың болуы үш ұйықтасам да ойыма кiрмеген. Қазiр ойлап отырсам, Қалкаман ағамның өң-түсi көк бауырдай безерiп кеткен.

	Ақмарал жеңгемнiң темiр төсегiнiң қаңқасы ғана қалыпты. Кестелi жастықтары, пүліш көрпелерi, қауырсынынан маржан өткiзген үкілi торғын шымылдығы, жарқырап тұратын күміс теңгелердi тiзiлте қадап қойған тұскиiзi де жоқ. Орны көздiң шұңқырындай үңірейiп тұр. Аузынан лəм-мим деген сөз шықпайды. Үлкен ала шытпен басын тұмшалап орап алыпты. Ауыл адамдары «қой балам, қойыңдар, үй болған соң қазан-аяқ сылдырамай тұрмайды. Барлығымыз да жас болғанбыз. Бiрiңе-бiрiң қайырымды болыңдар» – десiп, əйтеуiр ақылдарын айтып жатты.

	Мен имене басып, Ақмарал жеңешемнiң қасына бардым да, жеңiнен тартып:

	– Не болды, «қайнағаңа айтшы», – деп сұрадым. Ақмарал тəтем үндемедi, жылаған да жоқ. Сонда қалай болғаны. Жыламағанына қарағанда Қалқаман ағама ренжiмеген болар.

	Есiк алдында тұрған апам, менiң не сұрағанымды естiп қалыпты.

	– Балаларға не керек, шығыңдар! – деп əй-шəйға қаратпай, қуып шықты. Ендi менi ешкiм де «қайнағам» демейдi деген салқын ой келiп көңiлiм құлазып жүдеу тартты. Қаңырап бос тұрған аққудай ақ отауға қайта-қайта, қарап ұзақ тұрдым да үйге кiрдiм. Үйге менен бұрын келген апам жайдарлы тұрғанын байқап:

	– Ақмарал тəтем қайда кеттi, – дедiм. Апам күрсiндi де:

	– Оны сайтан ертiп кеттi, – дедi.

	* * *

	Ой, шiркiн, сол тойдың думанды өткенi-ай! Үлкендерге қандай болғанын қайдан бiлейiн. Бұл той мен үшін жасалғандай-ақ болды. Басынан бастап аяғына дейiн, төрiнен есiгiне дейiн өзiм ғана. Ол кезде кəмпиттiң дəмi қандай едi. Талай уақыт ұртыңды үйiрген дəмi кетпей, тiптi иiсi мұрныңды қытықтап тұрғандай болатын. Сiлекейiңдi шұбыртады.

	Тойда мендей қуанған адамның бiрi Қалқаман ағам. Тiптi, есi кетiп, күлкісiн жия алмайды. Қазiргi сөзбен айтсақ, екi езуi екi құлағында. «Бұл тойымыз шын ба, өтiрiк пе, өңiм бе, түсiм бе» дегендей Ақмарал тəтеме қарайды. Үйдiң iшi-сырты толы. Бiреу кiрiп, бiреу шығып жатыр. Əйтеуiр арақ дегендi де iшкен адамдар бар көрiнедi. Көрiнедi деуiмнiң де сыры бар. Құрдасым Айгүлдiң атасы сол күнi солқылдап тұрып жылады-ай кеп. Айжан атасының жасын сүртiп əлек. Екi көзiнен моншақ-моншақ жас парлап тұр. Əйтеуiр мен түсiнбеймiн. Балам өлген дей ме, бар болса осы Қалқаман құсап той жасамас па едiм дей ме, көп нəрселердi айтты. Ал Жүністiң əкесi жас кезiндегiнi есiне түсiрiп, екi көзiнен жас аққанша күлдi. Оны мен бiлмес едiм, Жүністiң апасын көрсетiп: «сол кезде бiздiң де мына (менi айтып отыр) Жұмадай сабаққа жаңа барамыз деп жүрген кезiмiз болатын» деп, ішек-сілесі қатады, əйтеуір. Күлкiсiн тия алмай, ықылықтағанда, үйде отырғандармен iлесе бiз де күлгенбiз. Сол есте қалыпты. Одан Мақан атамыз, тал түсте кешкi намаз оқимын, дəрет алам деп, далаға жүгіргенде үйдегiлер əрең ұстап алған. Осындай үлкен гу-гу, ду-ду болды. Бiз – балалар, шу iшiнде жүргенге мəзбiз. Кешке таман төрде отырған қариялар түгел жығылыпты. Бiреуi-бiреуiнiң аяғынан, мойнынан құшақтап, ендi бiреуi қасындағысына жантайып, жоғары-төмен, ерсiлi-қарсылы жайғасыпты. Оң мен солды, төр мен есiктi ұмытқандай. Бiр сөзбен айтқанда, ақсақалдар алақандай шұңқырға бүйректерiмен жабысып, жарыса қор-қор етедi. Тiптi, кешкi сауын кезiнде де орнынан тұрганы болсайшы. Апамнан бастап ауыл əйелдерi түгелiмен ұрсып, жiнiгiп жүр. «Құдай-ау, бетiм-ау, мына шалдарға не болған?! Барлығы «у» жеген иттей ғой. Астапыралла, о заманда бұ заман қаусаған шалдардың қымызға мас болғанын көрсекшi?! Мұнда бiр гəп бар. « Тұтасымен жынданған болар» деседi. Бұл оқиғаның соңы неге соққаны əлi күнге дейiн есiмде. Ойласам болды бiрде ит жыным, бiрде күлкiм келедi. Бұл туралы ересек болған кезiмде апамның қайта айтып бергенi де бар.

	– Балам-ау, түбiнде бiз өзiмiздi-өзiмiз құртамыз ғой. Сонда бiрнеше əумесер жiгiттер той қымызына əлгi аты жаман жынды суды құйып жiберiптi. Бұрын өмiр-бақи оны iшпек түгіл, қолына ұстап, қасына жолатып көрмеген аталарына, балалары, сөйтiп, арақ берiп масқаралапты ғой! Олар iшiп алып, бала-шаға, келiн-кепшiк алдында етегiн аша жаздады. Өлгенде соның күнəсiн кiм тартады?! Қазiр ғой, кəрi-жас демей iшетiн болды. Ей, жасаған, заман өстiп те өзгередi екен ғой! деген едi апам…

	Сонымен той аяғы осылай бiтсе де, Қалқаман ағамның қуанышында шек болмағанын əлi күнге дейiн мен ешкiмге жеткiзiп айта алмаймын. Өйтетiнiм; жылдан астам бұрын Ақмарал тəтем төсек-орнын алып, кетiп қалғаннан кейiн, Қалқаман ағамның қалай қиналғанын бiлемiн. Ол қыстай жылқысын бақты. Бұрынғыдай келiп-кеткендi қойды. Ешкiммен ашылып-шашылып сөйлеспейтiн болды. Аһылап-уһiлеуi көбейдi. Қашан көрсең де, тұнжырап отырғаны. Апам анда-санда:

	– Иесi жоқ қой, барып түтін түтетiп келейiн, – деп үйiне барып отын жағып беретiн. Атаммен шайға отырған кезде:

	– Байғұс, бала (Қалқаманды айтып отыр) əбден жүдеп, жүнжiп бiттi. Кететiн қатын кеттi. Бүйтiп жүргенше қайтадан бас құрап алмай ма? Түлкiдей құлпырған талай қыз жүр. Мына шидiң түбiндегi Құсманның, əнеу кiшi қызы қандай əдемi бала. Үрiп ауызға салғандай. Өзiмдiкi болса екен дейсiң. Шешесi, ана Нұржамал бiздiң ауылдың қызы ғой. Айтсам, менiң сөзiмнен шықпас. Əттең мына жаман, жас болып тұр. Ержеткен болса, айттырып-ақ берер ем деп, ойыны ма, шыны ма менi ұялтып қоятын.

	Сол жылы қыс өтiп, Қалқаман ағам отардан келгенде, ағаштың түбiрiнен ойып қашаған, қыздың ағаш мүсінiн алып келiп, төрдегi айнасының алдына қойды. Əлгi «сыңғырлаған мұз орда» есiме түсе кеттi де:

	– Сол жерден əкелдiңiз бе? – дедiм.

	– Жоқ, бауырым, ағаң осы қыстай жонды ғой, – дедi.

	– Бұл кiм?! .

	– Танымай тұрсың ба? Жақсылап қарашы!

	– Алақай! Ақмарал тəтем ғой, – дедiм.

	– Солай! – деп күрсiндi де, төсегiне қисая кеттi. Ол ұзақ телмiрiп жатты да:

	– Ақмаралды бiрден тани қойғаныңа мен қуаныштымын, – дедi маған.

	Содан бiраз күн өткеннен кейiн, ауыл сыртында бұзау қайырып жүрiп, Қалқаман ағам əн салып отырғанын естiдiм. « Қай жерде отыр екен бұраң белiм!» – деп, əндетедi. Мен əнiне елтiп ағамның қасына бардым. Екi көзi жасаурап кетiптi. Бейне бiр мөлдiр шарана төгiлгелi тұрғандай. Менiмен үлкен кiсiше сөйлесiп:

	– Сағындым! – дедi.

	– Кiмдi, аға?

	– Ақмаралды!

	Не деп жауап берерiмдi бiлмей, сөзден тосылдым. Қысылғандықтан «оны нелiктен сағынады екен» деп, ойлап, тезiрек шығып кеттiм…

	Ақыры, мiне, Ақмарал тəтемдi жалғыз күнде Қалқаман ағам ертiп келмесi бар ма. Оны да мен бiлмей қалыппын. Ала тайымның атам өрiп берген ноқтасын жұмсартып, майлап отырғанмын. Апам:

	– Жүр балам, тездет! Əй, құрғыр-ай! Шашудың тəттiсiне де жарымадық ғой. Тəттi көрсеңдер, тышқанша жалмап, қоймайсыңдар! – деп, сөйлеп жүр.

	– Апа, кiмдiкiне шашу шашасыз?

	– Қалқаман ағаңдiкiне! Келiн түсiрiп жатыр, – дедi.

	Қолымдағы ноқтаны тастай салып, апама ердiм. Барсам, Қалқаманның үйi толған адам. Апам сатырлатып құрт, iрiмшiгiн, тəттi тағамын уыстап шашып жатыр. Келiнге қарасам, өзiмдi «қайнаға» дейтiн Ақмарал тəтем. Ендi Қалқаман ағам оны сағынбайтын болды-ау, – деп мен де қуанып кеттiм. Жиылған жұрт жаздың күнiндей жадыраңқы, «Адасқанның айыбы жоқ, қайта айналып үйiрiн тапса». «Е, пəтшағар-ай, өткендi айтпашы-ей көкiп. Кеше де келiн, бүгін де келiн!» «Тағдыр жазғанынан айырмайды» деп шуласады. Мiне, мына той осылай басталған ғой.

	Той болған күннiң ертеңiнде далаға шығып тұрсам, Ақмарал тəтем су əкеле жатыр екен. Апамның былтыр Ақмарал тəтеңдi сайтан ертiп кеттi дегенi есiме түстi. Сол сайтан қасында жүрмесiн. Қазiр қайда екен деп ойладым да, тезек алып жатқан апамның қасына келiп:

	– Апа! – дедiм.

	– Не болды, балам, емшек еметiндей апалап?

	– Апа, Ақмарал тəтемдi былтыр ертiп кеткен сайтан қайда, көрiнбейдi ғой, – дедiм. Апам күлдi-ай келiп.

	– Қайдағыны сұрайды екенсiң, балам! – деп, басымнан сипап, еркелетiп, нұқып та қалды. Үйге кiргеннен кейiн:

	– Сен осы ауылға бұрын келiп жүретiн Құмарды бiлесiң бе?

	Қазiр үлкен шаһарға кетiп қалған дейдi ғой.

	– Бiлем апа, мен талай рет машинасына отырғанмын. Қайсы бiрде Ақмарал тəтем екеумiз тезек теруге барғанда бiрге болғанбыз.

	– Бiлсең сол, балам!

	– Ол сайтан емес, кiсi ғой!

	– Сайтан – кiсi де болады, – дедi апам.

	– Ім…м…м...





ҚОЗЫ КӨРПЕШ БАЯНДАЙ





I




	Қанай қарттың төсек тартып жатқалы қашан. Сыры кетiп, қызыл жалақ болған қайқыбас кереуетке, қабат-қабат төсенiш, сабалақ жүндi ақ терi төсетiп, биiк жастық қойғызған ол, көнетоз пүліш көрпе үстінен қара аю iшiктi айқара жамылып, сегiз қанат қара шаңырағының төрiнде жартастай дөңкиiп жатыр. Жарықтық дүмi мықты, мiз бақпас қайратты-ақ адам. Сексеннен асса да ажар бермедi. Көрпе iшiндегi топшысы таймаған, қанаты қайырылмаған, жел мен аяздың өтiнде өмiрiн өткiзген қыран бүркіт, ақшулан болып қылаңдаған басын ғана шығарып жатқандай. Жанары əлi өткiр, қарсы түйген қабағы сұстылау, оған имектеу дөңес мұрны тiптi айбат ызбар берген. Сүйiр иегiндегi күректей қаптал сақалы да екi түрлі. Бiразы күмістей жылтыраса, бiразы көмiрдей шымқай қара. Ақ пен қара бiрiн-бiрi жеңе алмай, тайталасып, қарсы тұрғанға ұқсайды. Оған уақ-уақ быртиған жуан саусақтарын сүңгiтiп жiберiп, салалап тарап қояды. Көңiл сұрай келгендер: «Шал, əлi тың екен. Атқа мiнiп, жел жұтпағандықтан өң-реңi аздап қуқыл тартыпты» деседi. Бiздiң қазақ науқасты сыртынан көрiп, өлшеп-пiшетiнi дағдылы мирас емес пе! Танауы қусырылып, көзiнiң оты таймаса, су iшерлiгiн ұзаққа апарады.

	Осы Қанай ақсақал, соңғы неше күннен берi түсi сұрланып, мелшиiп жатып алуды шығарды. Келген-кеткендермен бұрынғыдай əзiл-шыны аралас əңгiмелескендi де жақтырмайды. Мұны, қыңқыл-сыңқылы көбейiп, тағы да ауырғыштап жүрген бəйбiшесi Ақбөпе мен, балалары не жаманға, не жақсыға жорырын бiлмей шалдың қас-қабағын бағып, аяқ ұшымен кiрiп, аяқ ұшымен шығады.

	Қай кезде де бұлар солай болған. Үлкенiн үлкен, кiшiсiн кiшi демей, əке мейiрiмiн iшiне сақтап өсiрген-дi. Жанын берердей болып жүрiп алған жары, Ақбөпе де жүзiне тiк қарамайтын. Атын да атап көрген емес. Елу-алпыс жыл «отағасы-ау» деп келедi.

	«Я, иншалла, рахымыңды бере көр!» – деп, тiлiн кəлимаға келтiрген ол, ұзақ уһілеп, демiн қайта тартты. Осылайша əлсiн-əлi көрiнiп кетiп жүрген үй адамдарын сабырлы байыппен қарап жатыр едi, бiреудiң қоңырқай таныс даусы естiлдi. Басын жастықтан жұлып ала жаздап, ебедейсiздеу қозғалғанын өзi де сезген. Сара кемпiр кiрiп келедi екен. Баяғыда, жас кезiнде көз қиығын салмаған оның артынан, айғырдың сəуiрiгiндей ермеп пе едi. Сонда басқа бiреудiң қолынан ұстап, қолтығына жабысып кеткен Сара бүгін жесiр қалып, бiр ауылдың «кəрi апасы» атанып отырған жоқ па! Сол сылқым Қанайдың Ақбөпеге деген «дастанының» басталуына себепкер болған едi. Қанай өлiп тiрiлген…

	Сара көп отырды. Əрбiр əңгiменiң басын шалып, шай iштi, қуырдақ жедi. Кетерiнде Қанай шалға «Хақ-тағала ғұмыр берсiн. Ауырғанның барлығы өлмейдi. Мына Ақбөпе тiрi тұрған кезде сен оны тастап кете алмайсың,» – деп қалжың айтты.

	Өлiмдi тосып жату деген өткен-кеткенiңдi ойыңа қайта түсiріп, өмiрiңдi саралап шық, күнəң не, жақсылығың не, соны таразыға сал деген сөз екен. Қанай ақсақал бүгін осындай күй кештi. Алдымен кiнəсiн ойлады. Оның барлығы жаңа ғана кеткен Сарадан басталған. Сараны жақсы көрдi. Жаны сүйгендi жары болдыра алмау деген, ер жiгiтке өлiммен тең намыс едi. Бiрақ, ойлағанына жетпедi. Қылықты қыз Сара жалғыз күнде Кемпiрбай байдың келiнi болып, желек жамылып шыға келдi. Оны көрiп, Қанайдың қаны қайнады, ауылының итiн қанша мəрте шулатса да, босағасын аттай алмады.Ақыры «Сенен көрiктi, сенен ақылды, сенен жас қыз алам» деп ант-су iштi. Солайша қыз таңдап жүрiп, қырдың қызыл түлкісiн талай сiлкiледi. «Алла мiнсiз, адам мiндi» деп, өзiн талай жұбатты. Сөйтiп жүрiп бiр күнi бай ауылына бара қалды. Бұл ауылдан ақылымен де, ажарымен де ел аузында алуан түрлі əңгiменiң тамсандырар дəмi болған Ақбөпе бикештi көргiсi келдi.

	Өр көңiлдi азамат намысқа шауып, қаншама қорланды. Өзiнен-өзi тұншығып, сырты бүтін, iшi түтін жүрген боп жүрдi. Нендей қадам жасауға да бел буып, тiс қайрағандай. Ұзамай осы Ақбөпе бикеш Боранбай байға тоқалдыққа шығады деп те естiген. Сөйткен Ақбөпе сол жылы он сегiз жасқа толған. Оймақ ауыз, қарақат көз, қара торының өзi. Сұңғақ бойлы, сұлу. Қос жұмыртқадай қос анары кеудесiн тырсылдата керiп, сыртқа тебiндей бастапты. Аш белi үзілiп, тал шыбықтай бұралады. Сол бiр кештегi бай үйiндегi əзiл-ойын, əн-жыр, ақ жарқын күлкілер Ақбөпеге үлкен əсер еттi. Сарыны күштi əуенге салып, аңырата өлең айтып отырған кең пейiл, ер мүсіндi, көзi оттай ұшқынды жiгiттi көрiп ойға қалды. Кенет бiр сиқырға шырмалғандай, жүрегi дiр еткендей болды. Мұны қыз көңiлi анық түсiндi. Өзiнен дəмелi талайлар бар ғой. Қайсы бiреуiне де осылай көңiлi ауып көрмеген. Бiрақ, бұл не болғаны? Алла-Тағаланың бұйрығы осы деп, əке-шешесiнiң уəделескен жерi бар. Өзi олардың сөзiнен шықпай, əлiмсақтан берi қазақ қыздары жалғастырып келе жатқан дəстүрменен, Боранбай байға тоқалдыққа бармаққа ықыласын да бермеп пе едi?! Ендi оны бұзу лайық па?! Лайықты емес, жəне ел кезген, қара тақыр Қанайға өзiн бере қояр ма екен? Бай байға, сай сайға құяды. Ақбөпенiң бұнысы жаңа оянған алғашқы махаббат болып, тозаққа ма, əлде жұмаққа салмаса не етсiн! Сағымдай қиялы ма, көңiлi ме, əлдебiр мөлдiр арман аспанға шарықтап, жүрегi лүпiлдеп, нəзiктiгiнен жаңылып, шарқ ұрып соғады-ай келiп.

	Сол күнi таң алдында ғана жаңбыр сеуiп өткен-дi. Айнала сүрткен айнадай, жарқырап шыға келiптi. Ақбөпеге өз үйiнен шыққан Қанайдың көзi қадала қалды. Тура беттеп келе жатқанын көргенде аяғын не iлгерi, не кейiн басарын бiлмей, бiр орнында тапжылмай тұрып қалған Ақбөпе, екi бетi жалын шалғандай дуылдап, ұзын ақ саусақтарын қымсына ұсынған. Неге бұлай еткенiн өзi де бiлмедi. Қанай оның ыстық қолын алып жатып, қыздың өн бойының дiрiлдеп кеткенiн сезген. Асылды асыл таниды. Бұл да ержiгiттiң бiр ырысы…

	«Не көп, тесiк моншақ көп. Соның бiрiн ала бермей ме? Ғашық болу деген не пəле! Төсекте тiлдесiп, төс түйiстiргеннен кейiн, махаббат-шахаббат ояна бередi. Барлығымыз сөйтiп өмiр кештiк. Мыңғырылған малы бар байдың сұлу қызын дəметкенi немдi алған. Тең-теңiмен, тезек қабымен. Қанайдың теңi ол емес. Өзiндей сiңiрi шыққан кедейдiң қызы болса жөнi бiр басқа. Қанай қанша мықты болса да, азуы алты қарыс баймен, оны жақтаған бай-манап, ығай-сығайлармен қайдан шақ келедi. Олармен жұлысқаны, Құдаймен жұлысқаны».

	Осылай қыз жағы бiраз кiжiндi. Əсiресе, əкесi Əзiмбай қара түтін болып, ашуланған. Ашулануында себеп бар. Қызының кенжесi Ақбөпемен ел кезген есер Қанай екеуiнiң қылығы, өзiнен басқаға баяғыда белгiлi болыпты. Байдың бəйбiше-тоқалдары мұны сезген күннен, өз арасынан қырқыса бастаған. Бiрақ үй иесiне айтуға жүрексiнген. Содан Əзiмбай бай қозы ауылында отырған кiшi тоқалы Нұржамалдың үйiне өткен бейсенбiде барып қонғанда соның аузынан естiген. Ол, кiшiлiгiн, ерке наздығын, сүйкiмдiлiгiн көрсетiп, шымылдықтың арғы жағында бар өнерiн шығарды.

	«Байеке, бiр əңгiме айтсам айып көрмеңiз»– деген. «Ақбөпе бикеш, Қанай деген серiден айырылғанды қойды». Одан барлық мəселе басталды. Қаракөлдiң маңындағы ел ұзамай тұтас естiп, бұл əңгiме Боранбай байдың құлағына да тиген. Əзiмбай байдың ауылы қаншама жасырғысы келсе де, ел құлағы елу, көптiң көзi көреген емес пе! Бiр кедейге құдiретi жетпеген бай, бай ма! Осыны ойлап арланған Əзiмбай бай, шонжарлардың барлығымен ым-жымын бiрiктiрiп əңгiме құрып, пəре берiп малын шашты. Содан ай-күн өткiзбей Қанайға жала жауып «қылмыскер» атады да, оны бiр күнде абақтыға айдатты. Таққан айыбы «Есенай байдың кiл қара жүйрiгiн ұрлап, қуғыншы бiреуiнiң қол-аяғын сындырған». Бұл «пəленi» өздерi ойлап тауып, əдейi ұйымдастырған күнi Боранбай байдың арнайы хабаршысы келген. «Мен қатын болған қызды алмаймын» дептi. Үрiп ауызға салатындай, аты мен заты сай, ауылының ажары мен базары болған Ақбөпе бикеш жалғыз күнде «қатын» атанып, қалың жұртқа қара бет болғаны Əзiмбай байдың затына таңба болып, ол кəрiнiң де, жастың да, төренiң де, қараның да бетiне тура қараудан қалды. Мұндай қорлық бола ма? Ал, Қанайдың түрмеге айдалғанын ру жiгiттерi намыс санап, қан төккенге дайынбыз деп аттанды. Бiрақ, ойлағандарына жетпей, от жалын болған кеуделерiн басып, қайғы-шермен қайтысты…

	Қанайды абақтыға алып бара жатқан жол – Қаракөлдiң желкесiндегi биiк жартастың үстінен өтедi. Осы жерге таянғанда бұларды екi атты қуып жеткен. Əзiмбай байдың адамдары екенiн Қанай түсiндi. Олар оңаша сөйлесiп, қойындарынан тай-тұяқ ақша шығарып берiп жатқанын көзi шалды. Мұны, зерек жiгiт дереу түсiндi. Түрмеге тiрi бармасын ұқты. Ол да рас едi. Байдың ашынғаны сонша, Боранбай байдың əлгi сөзiн естiгеннен кейiн, «оны абақтыға тiрi жеткiзбесiн, жол ортада көзiн бiржолата құртсын» – деп, айдаушыларға айтқызған. Қанай ойланды.

	«Менiң өлетiн де, тiрiлетiн де жерiм осы» – деп. Үлкен көлге түксие төнiп тұрған жартастың асты иiрiм жəне астында қуыстар көп, қимылдаған адам айдаушылар түсiп келгенше жасырынып үлгередi. Айналып келгенде су iшерлiгiм бiледi. «Нар тəуекел! Өлсем жарық дүние, жарым болар Ақбөпе қош, өлмесем бiр кездесермiн» – деп тəуекелге бел бұған. Қанай ойлағанын iстедi.

	Жартастың үстінен иiрiмге секiрдi. Айдаушылар күнi бойы iздедi. Түнiмен екi жағалауына от жағып қойды, сонда да сүйегi су бетiне шықпады. Ақыры өлдiге жорыды. Жаншылып, қуыс тастардың астында қалған шығар. Иiрiмде ақ ауыз шортан балық қаншама. Жем болды ғой! Өздерi өлтiрiп күнəға батпағандарына да шүкіршiлiк еткен Олар осындай оймен кете барды. Артынан барған рулас туыстарына «Өзi жардан құлап, тал түсте иiрiмге түсiп өлдi» дестi.

	Аһылеп-уһілеп, қайғы-шермен қайтқандар, ағайын-туыстарына хабар айтты. Қанайдың екi əпкесi көрiс айтып, шашын жайды, беттерiн жыртты. «Жайнап кетiп едi, жарықтық, бой жасап жүрген екен ғой. Ойлаған ойынан қайтпайтын қайсар жан едi!» – деп жоқтасты. Сүйегiн iздеп барғандар да нəтиже таппады. Ел болып қайғырды, келмесiне түңiлдi. Сол бiр кiшкентай ауылға келiп, кетiп жатқан адамдарда шек жоқ. Келгендердiң барлығы да көңiл айтады. Күндiз-түнi оқылып жатқан құранға жүрек сыздап, көкiрекке мұң ұялайды…





II




	Қанай қарт ұйықтап жатқандай көрiнедi. Өлiм алдындағы ұйқы тəттi демей ме! Бүгін бе, ертең бе, бұл ел ардақты ақсақалынан қашан айрыларын, дөп басып, айта алмаса да, əйтеуiр қасiреттi шақтың келерiн сезедi. Бала-шағасына көңiл сұрай келген ауыл ақсақалдары, «ауырған өлмейдi, ажал жеткен өледi, бiр бейнеттен соң, бiр зейнет болады!» деп, жұбаныш айтады. Бұл көңiл жықпас сөз ғана.

	Ымырт жабыла Қанай қарт басын көтерiп, туыстарын шақыртты. Ертегi айтқалы отырғандай оларға барлап қарап, ыстық қою күрең шайдан бiр кесе iштi.

	– Я, барлықтарың бар екенсiңдер ғой! Қарақтарым, кетпейтiн жерге кетiп бара жатқаным жоқ. Тумақ бар, өлмек бар. Туғаннан осы жасыма жеткенше, қара басыма жүктеген барлық борышты ақтадым-ау деп ойлаймын. Менен өрбiген төрт ұл, төрт қыз барлығы да қазiр дiн аман. Олардан тараған немере шөберелерiмнiң өзi қаншама. Қаракөлдiң бiр жағасын алып жатқан əжептəуiр бiр тайпа ел. Бастарыңда үйлерiң бар, мамандық алдыңдар. Қорада қойларың бар, дəулеттi болдыңдар. Менен кейiн де талай заманға барарсыңдар. Сонда осы береке бiрлiктерiң керек, қарақтарым! Үлкен ұлым, үлкен келiнiм, ендi əке де, шеше де сендерсiңдер. Кiшi ұлым мен, кiшi келiнiм, қара шаңырақ иесi сендерсiңдер. Арадағылар дəнекер болсын. Барлықтарыңа Құдай ғұмыр берсiн! Сүйегiмдi Буратының сайына жерлеңдер. Ата-баба, əке-шешем сонда жатыр. Қазiргi заман, бiр қырсық заман болды ғой. Бiреуiне жетпей жатса, ендi бiреуi бiрiнен-бiрi асқысы, озғысы келедi. Менi ол дүниеде жақсылық көрсiн десеңдер басқалармен тайталаспаңдар. Албаты ашылып-шашылмаңдар. Нəжкеш молдаға хабар берiңдер…

	Қанай қарттың биттей болса да көңiлiн аулағысы келген жалғыз балдызы Ақтан:

	– Таңертең апайымызды қимай, қайтып келмеп пе едiңiз. Сонда қуанғанымнан, бiр байтал берем деп уəде еткенмiн. Ендi қайтып алатын емес. Тұрсын. Сiз өлмейсiз. Мұндай денелi шалға өлiм оңайшылықпен келмейдi. Ал, мына «бала-шалдар» (Қанай ақсақалдың балаларының алды елуден асқан) басқасының жөнiн бiледi ғой. Кəрi қойдың жасы үлкен, еркек қойдың басы үлкен деген. Бұл құдаларымның да бастары бар, – дедi күлімсiреп.

	– Апайым демекшi, апайыңа айтарымды айтқам. Өмiр бақи сыйластық. Қабақ шытып, бiр сөз қарсы айтпаған мұндай шешелерiңдi, жарық дүниеде еш жерде кездестiргем жоқ. Көздерiң көрдi де. Мен көз жұмғаннан кейiн…– дей берiп едi айнала отырған қыздары, келiндерi, балалары, ес бiлетiн немере-шөберелерi егiлiп жыласты, сегiз қанат ақ үйдiң iшi күңіренiп кеттi. Ақтан да терiс қарап, солқылдап отыр.

	Қанай қарт аздап тарылып барып, қайтадан кең тыныстады. Ауылымызда бiсмилласы бар, бiр кезде жасырын құран оқып жүрiп, көпшiлiктiң iшiнде молда атанып кеткен Қайыпберген ақсақал иманын үйiрiп, оқыған дұғасын ақырын-ақырын бəсеңсiте тоқтатты. Шынында Қайыпберген ақсақал молда емес, молданың бəрi дiндар болып ұсталған кезде, бiрлi-екiлi аят оқитын дəрежеге жетiп, ел арасында бiлiнбей қалып қойған адам. Құдайға шүкір, мұсылмандығының белгiсi содан. Қайыпберген ақсақал əбден қиналды бiлем: «Балалар, Нəжкеш молданы тез алдырыңдар, қарттың жағдайы қиындады ғой, талай адамның соңғы сапарын көрiп жүрмiз, мүмкін сендердi қимай жатқан шығар. Ендi қысылса, «қидым, əке, қидым!» деп айтып, жарықтыққа иманы жолдас болсынды тiлеңдер,» – деп, Қанай қарттың неше баласын оқшау шақырып ескерттi. Қанай қарттың кенжесi Нұрланбек: «Қалай, өлiмге қидым деп айтам?» – деп, етегi жасқа толып шығып кеттi.

	Абыр-сабыр бiраз басылғандай болған. Бiрақ, келiп жатқандар да көп. Құдалар, құданың құдалары, жақын-жегжаттар, қаусаған шалдар, жерлестерi, неше рулы елдiң атап айтпаса да, атқа мiнерлерi бар. Керме толы ат шұлғып, анда-санда пысқырады. Жиналғандар ақсақалдың соңғы дидарын көрiп қалуға асыққандар едi. Көзiнiң тiрiсiнде көрiну адамға соңғы рет iлтипат бiлдiру, оны өмiр бақи сыйлап өткеннiң куəсi болмақ. Алыстағы Баянкөл, сонау неше аймақтың жерiн алып жатқан Көксерке тауының терiскейi мен күнгейiндегi түгел жұрт, Қанай шалдың нашарлаған хабарын естiсiмен-ақ мұнда құйылып жатқан. Шалғай-шалғай отыратын ел, өлiм мен тойда ғана кездеседi. Алла-Тағала қазақты осы екеуiне ғана жаратқандай. Қасында кiшi ұлы Кенжебектен бастап, ауыл ақсақалдары мен əжелердi ертiп, Сара кемпiр де келдi. Əлiпбай, Тiленшi, Үсен, Мұса шалдар төрде жайғасқан бидiң қасындағы нөкерлерiндей екi жағына жарыла отырыпты.

	Таң алдындағы бiр кесе шайдан кейiн нəр татпаған, үрім бұтағына өсиетнамасын айтқан қарт үн-түнсiз жатыр. Содан таңсəрiде ел жұртын қасiретке қалдырып, мəңгiлiкке аттанды. Нəжкеш молда иман үйiрiп, көпшiлiкке басу айтып жатыр. Үй iшi жасқа толғандай, ұлар-шу. Жарықтық неткен көңiлi дархан, ұлы даладай кең адам. Ақтық демi бұрқ еткенге дейiн қыңқ етпей, жайбарақат жатып, есiнен танбай, күзетiп отырғандарға «қош, қош…» деп ап-айқын айтып кеттi. Тiптi, өз көзiн өзi ешкiмнiң қолын тигiзбей мəңгiлiкке жұмды. Жүрегi баяу тоқтады. Ешкiмдi түршiктiрiп, абыржытпайын дегендей. Осы сəтте «Отағасы, шынында сенен айырылып қалдым ба?» «Отағасы-ау, бiрге ала кет.., ала кет…» дегендей, Ақбөпе апай шалының сипап отырған қолын кеудесiне қоя бердi де, сылқ құлады. Қолтығынан сүйей берген, үлкен келiнi Нұрбике тамырын басып: «Жүрегi талып кеттi!» деп, сыбырлап, өңi бұзылды. Мұны ешкiм де байқамай қалды. Үй iшi азан-қазан... Бiрнеше кемпiр-кепшек Ақбөпенi төсекке жатқызып, сəл тыныстатпақ болып едi, берi қарамады, төмендей бердi. Үлкен келiнi шошынғаны сондай, дiрiлдеп тұрып екпе жасады, селт етпедi. Нəжкеш молданың оқып жатқан аяты, бiреуге естiледi, бiреуге естiлмейдi. Жоқтау айтып отырған бiр қыздың дауысы тiптi ерекше. Естiген жұрттың сай-сүйегiн сырқыратып, жүректерiн қариды.



	Алты атанға жүк арттым,

	Ала арқанмен бек тарттым.

	Алдынан жүрмес əке-екем

	Құшақтап тұрып зар айттым…



	Қанша уақыт өткенi белгiсiз. Қара жамылған осы бiр ауылдың қайғы-қасiретiн, аспанның зiлдей қара бұлты да көтере алмай тұрған сияқты, көз жасындай көлкiтiп, жауын құйды.

	Ақбөпеге үңiлiп қарап отырған неше кемпiрдiң өң-түсi қашты. Белгiлi ғой, белгiлi. Дəрiгер келiн не дерiн бiлмей, қатты өксiп жылап жiберген. «Апалап» құшақтай алғанда, абысындардың боздап шыққан дауысы үйдi кернеп кеттi. Осылай Ақбөпенiң де жүрегi мəңгi тоқтады. «Я, құдiрет-ай, деген. Жазмыштан озмыш жоқ. Ақбөпе соңғы неше ай бойы, ана жерiм, мына жерiм деп ауырып жүрсе де, шалының алдында сыр бермеушi едi. Жаратқанның сызған сызығы, осы екен ғой. Жарықтықтардың тiлеулерi не деген дұрыс адамдар. Бiрiнiң артында бiрi жетiм қалмады. Өмiр бойы «шай» деспеген адамдар, өлiмде де бiр-бiрiн ренжiтпей, бiрге кеттi. Жетпiстi алқымдап, сексенге тақаған кемпiр мен шал, бұл шаңырақтың екi тiреуiшiндей едi. Сайдың тасындай ұлдары, жауқазын гүлдей қыздары бар. Өсiп өнген үрім-бұтағы ру елдi құрайды. Бұл екi адамда арман жоқ» – дестi соңынан адамдар.

	...Қоңыр салқын күздiң кешi едi. Қызылтау үлбiреген қара көлеңкеге оранып, алыстан бұжыр-бұжыр болып қошқылданып көрiнедi. Кей тұстары күзеген ат жалындай тегiс көрiнсе, кей жерi өткiр араның түзiндей, өркеш-өркеш. Қызылтаудың етегiн алыстан орап, көгiлдiр аспанмен өң таластырған Қаракөл де қара барқын тартып, батар күннiң алдында, күннiң күңгірттеу сəулесiне қуылып бiркелкi толқып жатқандай. Осы көлдiң жағасына алқа қотан қонған қалың ауылдың кейбiреуiнен түтін будақтап, көк инедей көкке созылып кетiп жатыр. Ұсақ мал тарыдай шашылып, буыны қата бастаған шөптi тырс-тырс жұлады. Қызыл таудың қойнау-қойнауына қарай бiрнеше үйiр жылқы кешкi салқынмен бiрге өрiстеп барады. Қазақ жерiнде не көп, мола көп. Осы Қызылтаудың жыра-жырасы да сондай. Олар да өз өмiрiн мəңгi сақтап қалған бiр-бiр ауылға ұқсайды. Солардың бiреуi, Қанай қарт пен Ақбөпе əженiң бүйрек түйiстiрiп, бiрге жатқан Бураты сайындағы қос молаға қарап, екi адам сөйлесiп тұр. Бұлар, Қанай қарттың кiшi ұлы Нұрланбек пен нағашы ағасы Ақтан едi. Ақтан кеше жиендерiне сəлем бергелi əдейi келген. Жыл уақыты болып қалған, екi қарттың басына барып, бет сипап қайтпақ болған. Өйткенi, жылдығына қатыса алмайды. Ұзамай шет елге кетпекешi... Нұрланбек ақырын күрсiндi де:

	– Нағашы аға, əкем жарықтық Қаракөлдiң мойнындағы анау жартастан құлап, соның көк иiрiмiнде үш күн жатқан дейдi. Ел арасында осындай бiр аңыз бар, сол рас па? – деп, сұрады.

	– Иə, рас болу керек, – дедi, ол. Бұл оқиға Ақтанның өз əкесiне байланысты болғандықтан, ауыз аша алмады. Бiлетiнi де аз едi. Қанай қарттың бiр досы баяғыда «Қанайға ол сөз болып па! Оның қуыс тесiгiн жақсы бiлетiн» деген сөзiн естiген.

	Əке əңгiмесiне қанық болуы керек:

	– Сонда ғажап, əкем жарықтықты иiрiмде өлдi деп жыл өтедi. Құран оқып жылдығын бередi. Сiздiң ауыл шешемдi де өлдi деп аза тұтқан екен. Сөйткен адамдардың бүгінгi тағдыры мынау! Сонда қалай болғаны? – деп Нұрланбек тағы да əңгiме қозғады.

	– Жиен-ау, апайым сол оқиғадан екi ай өткесiн кенет жоғалып кетедi. Ел болып iздеп, сол иiрiмнiң қасынан киiмiн тауып алады. Я, бейшара Қанайдың артынан өлген екен деп жорамалдайды. Шын мəнiнде Қанай жездем оны жалғыз күнде алып қашып кеткен. Елдi қумасын деп, қулығын өткiзiп, киiмiн əдейi тастап кеткен. Нақ «Қозы Көрпеш– Баяндай» ғашықтар ғой бұлар. Он жыл өткен соң iз-түзсiз алысқа кеткен олар, екi баласы бар, ел-жұртына қайта оралады. Ол кезде заман өзгерген, əкем марқұм да тiрi болды…

	Нұрланбек те, Ақтан да, қайтадан үн қатқан жоқ. Кешкi ала көлеңкеде, Қанай мен Ақбөпенiң күмбездi зираты, Қызылтаудың сол бiр сайында аппақ түймедей болып көрiнедi. Төбесiне орнатқан үлкен жарты Ай, бозғылт тартып, жаңадан жана бастаған жұлдыздармен жарыса жарқырайды.





ҚЫЗЫЛ ҚОЗЫ




	Көксеркенiң көгiлдiр таулары ұзынынан-ұзақ көсiле созылып жатыр. Жалдана, күдірейген жоталарын бойлай қасаттанған, шағаладай ақ қар мен көк сүңгi мұзарттар күнге шағылысып, жалт-жұлт етедi. Ұлы тауларда анау-мынау үн естiлмейтiн де сияқты айнала жым-жырт. Түс қайта көкке iлiккен шөкiмдей бұлт, аяқ астынан қанатын жая, жер бауырлап, Көксеркенiң қара көк жартастарымен жұбтасып төңiрек қарабарқын пердеге оранғандай тұмшалана бердi. Үдере көшкен бұлттар қошқылдана түнерiп барып, астан-кестенi шықты. Көк жүзiнде алып шақпақ жағылғандай найзағай оты жарқ еттi де, құлдырап барып, ғайып болды. Биiк жерде жайдың оты да өткiр көрiнедi-ау, сiрə! Күннiң күркiрегенi де айбынды болатын тəрiздi, жер-дүниенi солқылдата дүңкiлдетіп жiбердi. Жауған жаңбыр да екпiндi. Селдете ағып, көгiлдiр жартастардың құм-топырағын сырқырата айдап, лайсаңға айналдырды. Əредiк-əредiк азынай соққан тау желi жаңбырдың сансыз тамшыларын жапыра осқанда шелек-шелегiмен төккендей сарт-сұрт құйылады.

	Сұлу жайып жүрген қоралы қойын, таудың қорымды жырасына иiрдi. Өзi жартастың қуысына паналап, төңiрекке көз тiктi. Төртбұрыш бетiне ою-өрнек салып, нақыштаған, үлкен күміс жүзік салған сүйрiк қоңырқай саусақтарымен шашын сипай отырып, күрсiнiп қойды. Жуықта ғана Сұмын орталығына барғанда мектептi бiрге бiтiрген парталасы Жанардың «Сұлу-ау, жiгiт таңдап жүре бермекпiсiң? Таңдаған тазға жолығады. Сымбат десе сымбатың, келбет десе келбетiң бар. Десе де сен қойшы, мен сауыншы емеспiз бе?! Маған көнсең, жолыққанының етегiнен жабыс! Балалы-шағалы болсам да бар ғой, əлгi шой қара аймаққа кетiп, бiрер күн түнесе алаңдап, берекем бек кетедi. Шiркiн-ау, сен қалай төзiп жүр екенсiң, ə?!» – деген едi. Расында да, содан берi қарадай уайымға салынып, көңiлi əлдененi аңсайды да тұрады. Бұл жолы да сөйттi. «Қабай да қызық екен-ау. Осынау иен далада əлденеше кезiктi. Сонда да, лəм деп тiс жармайды. Бас-аяғы жоқ бiрдеменi қысылып-қымтырылып айтады да, кете барады. Ер жiгiттiң қасында отырудың өзi бiр ғанибет пе, қалай. Əйтеуiр көңiл жадырап, жылылық табады. Жалпы əйел затын ерлердiң алақан аясында болуға жазғандықтан да, оларды iздемеуге лаж жоқ шығар, сiрə!» – деп ойлады.

	Оның қасындағы сандық тастың бүйiрiн күн шалды. Төгiп-төгiп өткен өткiншi жаңбыр, сол екпiнiмен лезде басылды. Неше жүз қой сiлкiне маңырасып, шетiнен сөгiле бытырап, тас жарып шыққан балаусаны қаузай жайылды.

	Сай сала, жыра-жылға бусанап, бу бұрқырайды.

	Сұлу ауыр ойдан арылып, жартастарды баспалай қоралы қойына бет алды. Олардың қойы кiлең қызыл түстi болғандықтан ба қожыр-қожыр көк жартастардың арасынан, жарқ-жұрқ қайнаған қызыл iрiмшiктей көрiнедi. Отардың шет жағында ай мүйiзiн арбитып, кеудесiн кекiрейткен қызыл қошқар, жонын толықсытып, маңғаздана ауыр қозғалды. Тəкаппарлана олай-бұлай қарағанда үлкен қоңыр көздерi шарасынан шыға, ұшқын шашады.

	Сұлу қайыс шылбырымен жартасты шарт еткiзiп осып едi, жасқанған қойлары қолаттқа карай шұбырды. Ол осылайша əр қойды бiр барлап, əрдайым көңiлi тоқ жүретiн əдетi. Қазiр де солай. Бүркітбайдың қойын Көксеркенiң қоңыр аңы де де қой. Өрiсте жайылған соң сүйтпей қайтсін» – деп мақтайтын. Бұл мақтау естiген тұста Сұлу ауыз ашпағанымен, əрине, iштей қуанады.

	Осында жайлайды, осында қыстайды. Айында-жылында бiр келер көлденең көк аттыны айтпасаң, бұл ауыл жолаушы екеш жолаушыға зар. Сұмынымыз жат, жерiмiз шет демей Қабай ғана əредiк-əредiк келiп-кетiп жүредi. Зоотехниктiң бұл келiсiн ел сан-саққа жүгіртедi. «Жiгiт атаулыны өзіне тартқан Сұлудың ыстық демін аңсайды да», – деп өсектейді бiреулер. «Қой мен қошқарды ойлай-ойлай қияли болып кеткен жан ғой. Бүркітбайдың қызыл қойларын көрмесе, iшкенi бойына сiңбейтiн көрiнедi» – дейді келесiлерi.

	«Əйтеуiр, өтiрiк-шыны белгiсiз, таңдаулы табын, тiптi ферма ұйымдастырамын дей ме, ми жетпес қалың жұмыстан мойыны жар бермей жүрсе де, қайдағы бiрдеменi шатпақтап, күндiз күлкі, түнде ұйқы көрмей, соның қыр соңына түсумен күнi бүгінге дейiн үйлi-баранды болуға да қолы тимей жүруiн, байғұстың» деп, кекететiндер де табылып қалады. «Қыңырлығын айтпаймысың. Сол ауылдай алыс жерлерге, тiптi Сұмынның қай бұрышына барса да үш аяқтысы* бола тұра атпен кетедi. Бiрақ, өз астына мiнген атын арытпайтын тəуiр бала» – деп, қариялар мақтайды. «Ей, сен өз мотоциклiңдi тау-тасқа салсам, тозып қалады деп, мимырттап жүрсiң-ау» деген құрбыларына: «Қаршадайымнан атқұмар едiм. Осынау кең далада зеңгiр тауларды көзбен шолып, сəйгүлiкпен заулатып жүргенге не жетсiн! Əттең, мотоцикл, машина деп анталайсындар! Құмырысқаша тырбаңдап күн кешкеннiң өзi кiсiнi мезi етпей ме?!» – дейтiн.

	Қабай бала кезiнен-ақ атқұмар, малсақ болатын. Ес кiргеннен бастап мал дегенде iшкен асын жерге қоятын. Күжiрейген қошқарлар мен марқасқа саулықтарға жал-құйрығы төгiлген айғырларға ұзақ телмiрiп, тамсанып тұратын. Даланың тарғыл бөрiсiмен шайқасқан айғыр, сары аязда заңғар шыңға жатып алатын сарлықтың бұқасы туралы əңгiме айтқанда ауызының суы құритын. Бала кезiнде қыстаудың терiскейiндегi ат, түйе, сиыр, қой болғызып ойнайтын тастың əрқайсысына жеке-жеке ат қоятын. «Сəдудiң сарлық бұқасы», «Асанның кер арғымағы», «Мұсаның иiр мүйiз сүзеген қошқары», «мойнының түймесi бар көк серке»… деп жалғасып кете бередi. Ол осылайша ойнап отырғанда əкесi марқұм: «Бəрекелде-е-е, бəрiне де өзiмiз танитын ауылдардың, сетер малдарының атын қойыпты-ау! Түбінде балама малдың құты қонады» деп қолпаштайтын. Қабайдың əлі де сол бала кезiндегi мiнезiн тастамағанын қайдан бiлсiн. Малдары өңдi болғандықтан əредiк келiп, ана-мынаны тəптiштеп сұрай беретiн. Онысын Сұлудың əкесi жақтырмайды. «Осы баланың көзi тұнып, мал басына тесiле қарайтынын айтам-ау. Өзегiмдi өрт шалғандай болады», – деп күдіктенетін.

	...Қойларын байырқалата қайырған Сұлу ауылға таяп қалған. Ауыл алдында таудың асау бұлағы сарқырап ағатын. Бұлақтың үстіне бөрененi қатарластырып көпiр салынған. Бүркітбай ақсақалдың ауылына сол көпiрдiң арғы жағындағы өгiз арбаның сорабымен барады. Ауыл дегенiмiз-шоқпар тастың етегiндегi жалғыз үй. Үйдiң жан жағында ескi-құсқы киiмдер бүркеген қарақшылар тiгiлген. Қораның төрт бұрышына тастан үйілген адам кейіпті қарақшыларға үлкен қызыл тастардан тымақ кигізгені бейне бiр сақшылардай-ақ, айбарлы…

	Сұлу қойын айдап бұлаққа жетiп едi, қоралы қой иiн тiресе суға бас қойды. Көксерке тауында көбiнесе кермек өсiмдiктер өседi. Əсіресе изен, жусан, бидайық, қойжуа мол өседі. Мұндай қышқылтым шүйгiн шөпке тойған мал кеш сайын шөлiркеп келедi. Шөлi қанған соң жайлана жусап, таң атқанша бырт-бырт күйсеп шығады. Сұлу күндегi əдетiмен осы суарылған малын қайырмақтап, бұлақтың жағалауындағы серек тасқа шығып ауыл жақты шолды. Белдеуде құйрық-жалы төгiлген əдемi бурыл ат байлаулы тұр. Ол дүйiм жұртқа əйгiлi ат. Желсе желден жүйрiк, жорғалағанда жонынан су төгiлмес майталман. Бұдан бұрын да Қабай бiрнеше рет сол атпен келген. Дəл өзi. Сұлудың жүрегi лүп-лүп тулап, денесі ыстық жалын шарпып өткендей болды…

	* * *

	Үш жылдың алдында…

	Сол бiр сүйкiмдi жануарды Қабай ұстап ұзақ отырғысы келген. Жапырақша құлағы делдиiп, ұп-ұзын жүнi тiкiрейген, мүйiзi қайырылған, сирақтары сидам, көз тояр келiстi қозы. Қолдан шықса-ақ бiттi, ойнақ салғалы тұрған. Өткiр көздерi бiрде мөлтектеп, бiрде от сəуленiң ұшқынын төгіп, қылт еткен нəрседен үркіп, қолды-аяққа тоқтамайтын. Қолыңнан сыпырылып кетсе, оны ұстауда өзі бір қиямет...

	Асыл тұқым табынының шопаны Мансұрдың зайыбы Қанипа:

	«Жануар-ау, бiздiң қораға ғайыптан түсе қалғандай болғаны жоқ па?! Адамның жаны ашиды. Тым болмаса, туа сала енесiнiң өлiп қалғанын айтам-ау. Тiрi болса жақсы едi. Бiздiң шал осы қозыны өте жақсы көредi, əйтеуір. Түнде əдейi түрегелiп, байқап келедi. Күндiз көзден таса қылмайды. Жануардың əп-əдемiсiн қарашы» деп көзi жасаурап қозыны балаларға қуалатпай, үркiтпей қызғыштай қориды

	Қабай қызыл қозының ол жақ, бұл жағына шығып айналдырып, олай бір былай бір өлшеп көрдi де:

	– Жиырмадан қалған жалғыз ғой. Екi мың шақырым жерден аңсап, жетелеген арманым осы емес пе едi, бұған да шүкіршiлiк, – дедi Мансұр ақсақалға.

	– Солай ма, қарақ, ендi қашан келесiң?

	– Осы Сұмында жиырмадай күн боламын. Қадағалап көремiн.

	Мансұр аға, əйтеуiр осыны аялап, мал қатарына қосыңызшы!

	– Тырысып көрейiн, қолымнан келгенiнше. Əлгi бiреуiнiң аяқ астынан тыраң ете түсуiн қарашы. Мынадан да сол ширақтау едi. Құлағына «сырға» тағып əуреленгенiмiзден болды ма екен, əйтеуiр бiр шатақ болды?! – деді. Əңгімеге енді сұмындық бас зоотехник Төлеу араласып:

	– Сөйткен болуы мүмкін. Құлжаның тұқымымен жиырма саулықты ұрықтандырғанда соның екеуi ғана тегiне тартып туды. Енді соның бiреуiнiң ғана қалуына біз өзiмiз жазықтымыз, – дедi. Қабай шопан мен зоотехникке айып таққан жоқ. Ұзақ отырып, кең ойлады.

	«Сырғадан болуы мүмкін бе? Мынау жануардың ерекшелiгiн бiлуге бір ғұмырым жетер ме?! Ең бастысы – жабайы қой мен жай қойдың арасынан да төл туды екен, басқа да ерекшелiгi жетер. Шiркiн, соларды зерттеуге күллi өмiрiмдi арнар ма едiм!…»

	Олар сан алуан тəжiрибе жүргiзiп, Мансұрдың ауылына екi-үш күн түнеді де Сұмын орталығына қайтып кетті.

	Айнала жым-жырт. Даңғыл жол сайрап жатыр. Қабай өз ойын Төлеуге ағытып келе жатты.

	– Осының өзi аз олжа емес. Жыл бойы алысып жүріп, бiр қозылы болдық. Болашақта қандай табысқа жететiнiмiздi кiм бiлсiн! Сəтi түссе, жалғыздың өзi азшылық етпес. Осы қалпынша өсе берсе, қызыл қозы қырық түрлі сырын ақтарады əлi-ақ! Ал, ендi келесi жылы қалай жұмыстанатынымызды байыппен ойланып, мықтап дайындалуымыз керек болды, – дедi. Төлеу жауап қатқан жоқ. Ауыз жаппайтын, сөзшең жiгiттiң бiрi едi, неге томсырая қалғанына Қабай аң-таң…

	Бұлар алдыңғы жылы танысқан. Сол күндi зоотехник Төлеу ұмытпайды. Астанадан бiр ғылыми қызметкер келiптi. Өзi Өлгейлiк екен деген соң, мамандығымыз бiрдей екен, тануым да мүмкін деп ойлап, əдейi iздеп барған. Барса, институттағы лабораторияны еске салатындай неше алуан приборлар мен ерiтiндiлердi, ыдыстарды алдына тiзiп қойған, қой көздi, таңқы мұрын, жазық маңдайлы жiгiт отыр екен. Ақ қалпақты шекесiне қисайта тастап, жеңiл шапан киiптi. Өзiнен жасы кiшi тəрiздi.

	– Аман-есен келдiңiз бе?

	– Келдiк. Өздеріңіз аман-есенсіздер ме?

	– Мен осы Сұмынның бас зоотехнигi Төлеумiн. Сiз келдi деген соң…

	– Тамаша! Мен де сізге жолығуға құштар болып отыр едiм, – деп əлгi жiгiт бей-берекесiз буыншақ-түйiншектерiн кейiн ысырып қойды да:

	– Көксерке тауының арқар, құлжалары туралы зерттеулермен танысқан едiм, ғажап-ақ екен. Жабайы қойлардың мұндай салмағындай салмақ тартатын қой тұқымы ешқайда жоқ. Солай емес пе? Сiрə, сiздерге бұл жаңалық емес шығар. Бiрақ, мен сонымен шұғылдану мақсатында келдiм.

	– Сонда дəл қандай тақырыппен?

	– Байырғы қойларды арқар, құлжамен будандастыру арқылы, ет пен май бағытындағы қой тұқымын шығарудың генетикалық мүмкіндiктерiн зерттемекпiн. Ұзақ жылдың шаруасы болар-ау деймiн! Осыны естiгенде Төлеудiң iшi ашыса да, үн қатпаған. Ауыз ашса бар ойым сезiлiп қалар деп қуыстанған.

	Екеуi танысқаннан соң бiрер күннен кейiн əккi аңшыны ертiп Көксерке тауына шықты. Қоңыр күз едi. Мал тойып, күйек алу тақаған, аңдар сай-саладан құйылып, үйiр-үйiрге шоғырланған шақ. Ұзақ жылдар iш-сырттың саяхатшы жолаушыларына жер көрсетiп, аңның жолы мен суатын қолының бес саусағындай санасына сіңіріп алған мерген, əбден жетiлген, жетi-сегiз жасар құлжаны жансыз жерінен атып құлатты. Құлаған құлжаның ұрығымен жиырма саулық iштендiрiлдi…

	Арада айлар өткенде Қабайдың қайта оралған бетi осы. Жиырма саулықтың екеуi ғана будан қозы тапқан екен.

	Зоотехник Төлеу екi қозыны көргенде жағасын ұстады. Қызғаныштан жарыла жаздады. Үш ұйықтаса түсiне кiрмейтiн тылсым сырға тап болғандай, таң-тамаша болып, сазара қалды. Өзi де қаршадайынан қызғаншақ едi. «Басқаның iстегенi менiң де қолымнан келедi» деп, əр кеменiң құлағынан ұстауға əуес. Осы зерттеудi өзiнiң iстемегенiне iшi күйдi...

	Ол жоғарғы мектепте үздiк оқитын-ды. Студенттердiң ғылыми мəжiлiсiнде баяндама да жасаған. Қабайдың мына зерттеуiнiң басын ол да шалмай қалған жоқ. Мектеп бiтiрiсiмен ел-жұртқа барып, асықпай зерттеуiм керек деп ойлайтын. Ойлағаны оңғарылса, сонан берi де диссертация қорғайтын бақандай төрт жыл өтiп кеттi.

	Балалы-шағалы болды. Қызметi де жаман емес. Малдың бас дəрiгерiнше машина мiнбегенiне көңiлi сынық болғанымен, лауазымы одан кем емес. Осылайша күндер зымырап өтіп жатты.

	Сөйтiп жүргенде мынау «шатақтың» пайда бола кеткенi. Жалғыз күнде өткен-кеткені есiне түсiп, жаумай жасыл түскендей болды. Аң деуi де, мал деуi де қиын, ойнақтаған екi қызыл қозы! Ойламаған жерден жаңа тұқым пайда бола қалғандай. «Бұрын шыққан құлақтан, соңғы шыққан мүйiз озып», өзiнен соң бiтiрген бiр боқмұрын несiбесiн тартып алғандай.

	Бастабында «Келдi-кеттi, не тындырар дейсiң?» деп өзiн-өзi жұбатқан едi. Ал, ендi көзi бұлдырап барады. «Төл шығыны да сөз болып па? Екi қозының көзiн жоғалту қолдан келедi. Жоқ, олай етуге болмайды. Биыл өлсе, келесi жылы тағы қоздатады ол. Сондықтан қатырып тұрып бəсекелесу керек. Нендей бiр себеппен Қабайдың келмей қалуы да мүмкін ғой! Келсе де, жұмысын қайта жалғастыра алмайтындай етуге болады. Жалпы бұл мəселе бүгін-ертең бiте қоймаса, маған жақсы. Түбінде менiң мəртебемдi көтеретiн болады, көресiң əлi! Адам баласынан айла асқан ба?!» деп, Төлеу аузын басты. «Ғылыми жұмыспен шұғылдансаң қолдап-көмектесейiк, хабарласып тұр» деген кейбiр ұстаздары мен достарын есiне алып күрсiндi. Солардың аманатын орындағалы, бұл iстi қолына алғанына ай толмай жатып, мынау Қабай дейтiн «пəлекеттiң» сайтандай сап ете түскенiн айтпаймысың!…

	Олар сұмындық қонақ үйдiң алдына келiп, тiзгiндерiн тежедi.

	* * *

	Тағы да екi жыл өте шықты…

	Қабай қонақ үйге түстi. Мынау бөлме өз үйiндей болып кеткен. Алғаш келгенде, таныс жан жоқ едi. Қазiр ше? Бəрi де жат емес. Түнде жай келгендiктен ұйқысы қашып, ұйықтай алмады. Əдеттенген мерзiмiнде жатпағандықтан кiрпiгi айқаспай, қараңғы бөлмеде əр нəрсе есiне түсiп алағызды. Жүрегiнде сəл тебiренiс те бар. Мұнысын əлдекiм сезiп қойса, «Байғұс-ау, ана қозыға бола ма?» дейтiн шығар. Бала кезiмiзде қариялар «Қойымыз əнеу тауда құлжамен бiрге жайылады. Биыл бiрер қозы құлжаға тартып туды. Денесi iрiлеу ғой деп қошқар қоюшы едi. Баяғы сондай қозы шығар» дейтін едi. Жұрттың ойынша, менiң шаруамның шанағы соншалықты ғана. «Расында да бұрындары сондай кездейсоқ оқиғалар болған деседi. Өтiрiк-шынын кiм бiлсiн. Шындық дегенiмiз түптеп келгенде шыңыраудан да шығады. Бiтпестi бiтiремiн, адамдарға ұқтырамын, зəредей болса да жемiсiн көремiн деп арпалысқан сайын жұмыс тiптен күрделенiп, бастан асып бара жатады. Сөйткен сайын қызығасың. Бұрын жыл құсындай бiр хабарласушы едiм, ендi бiржола қоныс теуiп қалатын болдым.

	«Игiлiктiң ерте-кешi жоқ» деп, ой тереңiне сүңгiп бара жатты...

	Қабай осындай арман жетегiнде мынау қиырға келген едi. Ол Ауыл шаруашылық институтын сырттай бiтiрген. Талабымен танылып, бiлiмiмен таңдалып, ғылыми зерттеу институтына алынған. Өзi де сырт көзге сылбыр дерлiк жігіт. Алайда, бiр нəрсенiң соңына түссе аянбайтын, тынымсыз жан. Жас болса да албырттығы жоқ. Алған бетiнен бiр қайтпайды. Ешкiм оның бетiнен де алып жатпайды.

	Əйтсе де, құрбылары қапысын тауып, əредiк əзiл тастайды. Аттанарында солардың «Адам дегенiң еш нəрсенiң қарасынсыз, қарадан қарап жер көксей ме екен? Құлжа мен тегене құйрық қойдан тұқым шығарамысың, əлде қырдың қызыл түлкісiндей бiр шiркiннiң соңынан түсiп, өзгенi ұмыт болдырамысың?» «Жақсының аты өшпейтiнi рас болса, Қабай сенiмдi ақтайды» дескен…

	Терезеден ай сығалайды. Бөлме iшi жарық. Əлгi қызыл қозының бейнесi көзiне айқын көрінгендей. Ендi оның жалғыз дана суретi ғана қалды. Мансұр шопан мен зайыбы Қанипа, «Жиенiмiзден кем санамай, асырап бағамыз» деп ант берген едi. Бiрақ, екi айдан кейiн өлiп қалыпты. Көктемде қайта айланып барғанында «елтiрiсi мынау» демедi ме?!…

	Қабай жасымады. Күзінде қайтадан құлжаның ұрығымен iштендiрiп, жиырмадай қозы алды. Үш ай қонақ үйде тұрды. Бұрынғы зоотехник Төлеу көршiлес сұмынға ауысқан. Орнына өзi келдi. Ендi басқаның аузына қарамайды, лауазымы да бар. Бəр-бəрiн де ойлағанындай тындыруға болады. Сондықтан да қызметiмен қоса осы шаруаға да құлшынып кірістi. «Шiлдiң терiсiнен саба, құлжаның мүйiзiнен пiспек жасап» деп ертегiде айтылатын алып құлжалар ойына оралады. «Қойының бəрiне сол кербез аңның мүйiзi шығып, жан-жағыннан қаумалап алған екен» деп түс те көрген. Осы түстi Сұлудың үйiне алғаш барған күннiң ертеңiнде, солардың үлкен қызыл қошқарын көрген сол бiр түнде едi...

	Сол күнi Қабай Көксерке тауындағы асыл тұқым табынына барған. Төңiректе ел жоқ. Көксеркенiң бiр дарасының ар жағында қойлы ауыл бар деп Мансұр шопан айтқан едi. «Оларда қандай жаңалық бар екен, сұмыны басқа болғанымен, барып көрсем қайтедi?! Жəне бұлар Көксерке тауы екi сұмынға ортақ болғандықтан өрiс-қонысқа да таласады. Оны да ебiмен үйлестiрсе болар едi» деп, солай қарай аттанған. Жүре-жүре кеш болды. Ауылға iлiнгенде есiк алдында қаққан қазықтай қаздиған қарт адам отыр екен. «Адам көп келе бермейтiн мынау иенге ымырт түскен кезде бұйралардың арасынан ауыл тауып келген қандай зерек жолаушы болды екен?» – деп таңданған қария оның сəлемiне «Уəликісəлем» деп сылбыр ғана жауап қатты. Астындағы сылаң қаққан сұлу шұбар атты көрiп, «шекарадан асып келген, тыңшы бiрдеме емес пе өзi?» – деп күдіктене қарады.

	– Сұмыннан келесiң бе, ол жақта қандай жаңалық болып жатыр? – деп үйге кiрген соң əдейi қадала сұрады.

	– Мен басқа жақтан келемiн! – дегенде қарияның екi көзi тас төбесiне шықты. Қасында жатқан алты өрiм дырау қамшысын шап беруге дəс қалды. Iштей: «Ұстай алсам ба, жасымда несiне жауырыным жерге тимеген палуан едім. Тарпа бас салмаймын ба?» – деп ойлады.

	– Онда қайдан?

	– Сiздермен көршiлес «Өркен» бiрлестiгiнен.

	– Қарақ, онда жоқ қарап жүрсiң бе, əлде адасып жол таппай жүрмiсiң?

	– Ақсақал, екеуi де емес. Осы тауда бiздiң асыл тұқым табынымыз бар. Солай барып қайтқан жолымда əдейi осында ауыл бар деген соң бұрылғаным ғой!…

	– Е-е, жөн-жөн онда. Əлгi қыңыр Мансұрдiкi ғой.

	– Қыңыр-мыңырын қайдан бiлейiн...

	Қарияның жүрегi ендi ғана орныға бастады.

	– Иə, жiгiтiм, сонымен «Мыңның түсiн танығанша, бiрдiң атын бiл» деген жөн-жосығыңды айта отыр. Қандай шаруа iстейсiң? – деп əйтеуiр, құр отырмайыншы дегендей əңгiмеге шақырды.

	– Атым Қабай, бiрлестiктiң зоотехнигiмiн.

	– Сонда бас зоотехнигiмiсiң, одан гөрi «бəс» зоотехнигiмiсiң?

	– Басы десе де болады.

	– Ə, бəсе! Аттың тəуiрiн таңдап мiнедi екенсiң!…

	– Əрине, ақсақал. Мынандай күдірде машина, мотоциклден ат артық. Жолда бұзылады, бөгеледi деп уайымдамайсың. Бензин, анау-мынау демейсiң.

	– Əй, жөн-ау ендi. Осындай сөздi өзiңдей басшы адамның аузынан естудiң өзi бiр ғанибет.

	Осы кезде сырттан малын қоралап болып, шешесi мен Сұлу да келдi. Тостағандай қара көз найзадай қадалып, жалындай шарпып өте шықты. Шешесi күбір етiп сəлем бердi.

	– Ақсақал, өз есiмiңiз кiм болады? Қария қарқ-қарқ күлдi де:

	– Бүркітi көп болып, ырысы молайсын деп ырымдап, əкемiз менiң атымды Бүркітбай деп қойған екен. Бiрақ, бүркітшi бола алмадым. Осы жасыма дейiн осынау аң мен құстың өрiсiнде жүрсем де, босағама қыран саңғып көрген емес. Ондайды кəсiп етпей-ақ, тұрмысымыз шүкіршiлiк жүрiп жатыр, – дедi.

	Бұдан кейін ол екеуiнiң арасындағы əңгiме-дүкен ежелгi таныстардай бүкпесiз жалғаса бердi. Сұлу да анда-санда ана-мынаны сұрап қояды. Батылдау, өжет қызға ұқсайды. «Көркiне көз тоятын, мұндай ару тау қуысындағы жалғыз үйге қайдан пайда болды екен? Көктен түстi ме, жерден шықты ма? Əредiк ақша бетi шырайланып, күлім көзiнiң ақ пен қарасы көңiлге от тастайды. Ержете келе əкесiндей сом денелi болып толысар. Толған айдай толықсуын қарашы!» – деп ойлады Қабай. Сұлудың орта мектептi бiтiргенiне екi жыл болыпты. Оқуға кеткiсi келетiн көрiнедi.

	Қызықтың көкесiн Қабай таңертеңiнде көрдi. Геологтар əрдайым тас терiп, жартастарды тiнтiп жүретiнi секiлдi, зоотехниктер малдың түр-түсiне, бiтiм-тұлғасына қарамай өткен бе? Сол əдетiмен Қабай тысқа шыға келiп, қорадағы қойларға қадала қарап тұрып қалды. Қойдың шетiнде бiр қошқар тұр. Қабайдың көзi шарасынан шыға жаздады. «Пəлi! Мыналар, құлжадан қошқар қойғаннан сау ма!» деп айқайлап жiберуге дəс қалды. Басқаларын да бажайлап қарап едi, соған ұқсас жəне бiрнеше кiшiрек қошқарлар бар екен. Ең iрiсiнiң артынан баспалдап барып, шап берiп ұстап алды да, жүнiн сипап көрдi. Мақпалдай ұяң, ұзын, жүніне, сом денесiне, сирағының ұзынына, таң қалды. Мүйiзi иiр-иiр. Мiнiп көрiп едi, аяғы жерге тимедi. Қапыда ұсталғанына ызаланып тұрғандай пысқырынып, көзiн алайтады. Үйден шыға келген Бүркітбайдың дауысы қатты шығып кеттi.

	– Ой, қарағым-ау, мынауың не? Бұл кiсi жатырқайтын мал. Өз мұңдасымыз деп зоотехниктi танып тұр ғой, – деп өтiрiк əзiлдегендей болғанымен дауысы бұзылып сала бердi.

	– Қой, қоя бер хайуанды. Əне басқаларының да, қораға қасқыр кiргендей саған үрке қарағанын көрмеймiсiң!…

	Расында да əлгi кiшi қошқарлар айбат шегiп, жан-жағынан қаумалап алыпты. Бiрақ, Қабай қорыққан жоқ, қайта қуанып кеттi. Қошқарды қоя бердi де:

	– Ақсақал, бұл қошқардың түп тұқымы қайда? – дедi.

	– Өлiп қалған баяғыда!

	– Қанша уақыт болды?

	– Кəне, тоқтай тұр, төрт жыл болды-ау деймiн.

	– Ол да осындай үлкен қошқар ма едi? Бүркітбай бөгелiп қалды да:

	– Иə, иə, сөйтпегенде ше! – дедi.

	– Бұл өзi будан қошқар ғой.

	– Қарағым-ау, қайдағы будан? Өзiмiздiң қойдың төл қозысы. Бiздiң мал ешбiр ауылдың малына қосылмайды да. Оны бiлмейтiн маған не жабысыпты?

	– Ол кезде қайда жайлап едiңiздер?

	– Көксерке тауының Тұнық сайында жайладық-ау деймiн. Оны несiн қазбалай бердiң?

	– Жай, əншейiн…

	Бүркітбай əлденеден секем алғандай Қабайға үнсiз телмiрiп сəл тұрды да:

	– Қарағым, сен осы бiрлестiкке осы көктемде келдiм демедiң бе?

	– Иə, сөйттiм.

	– Бұрын ылғи Ұланбатырда қызмет істеп жүрдiң ғой?

	– Əрине сөйттiм. Мектеп бiтiрiсiмен-ақ қалада тұрып қалдым.

	Көңiлi байыз тауып, жүрегi орныққан Бүркітбай ақсақал үйiне қарай аяңдады. Үн қатқан жоқ. «Бiр гəп бар. Байырғы қойдың қошқары мен будан қошқарды айыра бiлмейтiн менi қара басып па?» деп ойлады Қабай. Сол күнi көкiрегiне нендей бiр қуаныш ұшқыны ұялады.

	Таң сөгiлген екен. Қабай ұйықтаған жоқ. Бүгін Сұлудың ауылына баруға бел байлады.

	«Қызыл қозым үлкен қошқар болып, солардың қойында жүрген жоқ па екен, ə? Тектеуiм керек. Сұлуым, жетейiншi саған. Менi сен түсiнер ме екенсiң?» – деп күбірледi.

	* * *

	Ертеңiнде…

	Қабай күлiм қағады. Бүркітбай ақсақал оның əңгiмесiнен жол тауып бұлтарғысы келеді-ақ. Қабай онан сайын өз үмітiне сене түстi.

	Мансұр «Зоотехник Төлеу лабораторияда зерттеу жасатамын деп алып бара жатқан жолында өлiп қалған. Əншейiн, сiзден ұялғандықтан ғана, қорада өлдi деген едiк. Терiсiн Төлеу өз қолымен табыс еткен» деп əбден кейіннен айтқан едi. Ондай жағдайдың тап боларын Қабай ешқашан қаперiне алмаған. Тек қана «Төлеудiң қандай ойы бар екен?!» деп шүбəланатын. «Өзi келіп, менiң барлық шаруама көмектесетiн. Қаралық iстейтін адамға ұқсамайтын. Десе де адамның аласы iшiнде болатыны рас-ау» деп ойлады. Сондықтан сол ойын сарапқа салу үшін ерте шығып, кеш келген бетi осы.

	– Төлеу əкелiп берген қызыл қозы осындай болмағанда қайтсiн-ай! Жануардың əдемiсiн қарашы, – дедi оқыстан.

	«Не дейсiң?» дегендей Бүркітбай бетiне бажырайып қарады да:

	– Балам, ұйқысырап тұрған жоқпысың өзiң? Əлде, əкеңдей кiсiмен жанжалдасқың келдi ме, а? – дедi…

	Шынында да, қошқар қойған қызыл қозыны Төлеу əкелiп берген. Үш жылдың алдында едi ғой. Ендi мыналардың сұмынының зоотехнигi болған Төлеу Бүркітбаймен əрi жерлес, əрi ағайын жəне ауыл арасы да жақын-тын. Маусымда демалыспен келген Төлеу осы үйде бiр бағланның басын мүжiп отырып:

	– Қалай, сiздерге бiр жақсы қошқар тауып берейiн бе? – дептi.

	– Қошқарымыз онша жарамсыз емес. Десе де, аса жақсы қошқар болса, артықшылық етпейдi ғой.

	– Менiң жұмыс істеп жүрген бiрле стiгiмде асыл тұқымды бiрқыдыру қошқар бар. Қойыртпақтап жүрiп, құлжамен будандастырғансымақ болып едiм. Солардың бiреуiн берейiншi. Көксерке тауында ғұмырыңыз өтiп келедi, бəрiн де біле сіз ғой! Менiң айтып отырған қозыларым екi айлығында жиырма килограмм салмақ тартып, көктемде азыққа сойылатын «Өркен» бiрле стiгiнiң тоқтыларынан асып түскен. Пайдалы емес пе, ə?

	– Əкем-ау, қызық екен, мынауың қалайша сөйтедi екен, ə?

	– Онда тұрған не бар? Жабайы қой мен үй қойының ата тегi бiр емес пе! Сол екеуiнiң арасынан асыл тұқымды делiне ме, əйтеуiр сондай бiр қой тұқымы шығуы мүмкін. Болашақта осы бағытта бiрдемеге талаптанайын деген ойым бар.

	– Ондай қозыларың көп пе?

	– Аз-мұздаған бар.

	– Əй, сол құнды малдарыңды ала салғанда пəле болып өлiп қалса қайтемiз?

	– Онда тұрған не бар? Жыл сайын шығындалатын қалың жылбысқаның бiрi емес пе! Алайда, өзiңiзге қояр шарт бар. Бұл жөнiнде тiс жарып, тiрi жанға айтуға болмайды. Мол өнiм беретiн сапалы төлдi басқа бiрлестiкке бас пайдасы үшін сатып жiберген, қол қарымына тартып, өз туысына берген деген өсек өрттей қауласа, сiз екеумiзге салмақ түседi. Өлiп қалмаса, бұл қозы түбiнде жалғызсырамайтын болады. Қаншама төл беретiнiне көзiңiз жете ме? Ол келешекте сiзге де, маған да өте қажет!

	– Жарайды-ау. Ертегі секiлдi бiрдене айттың. Соншалықты мақтауға тұрарлық нəрсе болса, көрiм-ау. Десе де, көрейiк.

	– Көзбен көргенде, əлi-ақ, ойыңыз басқаша болар!

	– Лəйім сөйтетiн болсын!

	…Шынында да Төлеу неше күннен кейiн бiр қызыл қозы əкелiп берген едi. Сонау алғашқы аманатына қосып:



	«Көксеркенiң Құлжасы,

	Жусап жатсын қораңда-ай!

	Атақ сыйлап бiздерге,

	Ырыс болып оралғай!»



	– деп бата берген.

	Төлеу содан бiрнеше күннен кейiн өз бiрлестiгiнiң малшысы Мансұрдың ауылына барып: «Əлгi жылбысқа өлiп қалды. Елтiрiсi мынау. Қаладан келетiн балаға не деу керек? Мансұр ағай, осындайда бiр жол тауып кететiн едiңiз ғой. Мынау пəле болатын болды,» – деп қайғырған. Мансұрмен əйелi жарыса: «Онда не тұр? Қарадан қарап тұрып, сылқ ете түстi деп, елтiрiсiн көрсетемiз де. Өтiрiк емес», – дестi. «Сонан өзге жол жоқ болды. Сiзге əншейiн қара дүрсiн сөзбен айтқанда, арқар-құлжа дегенiнiң қанша қой тұқымдас дегенiмен жабайы хайуан ғой. Байырғы қойлардай көңгеде, қораға да жата алмайды. Қой малының алуан iндеттерiне де төзбейтiн аң емес пе! Жабайы қойдың тұқымы болғандықтан қолға үйрене алмай өлiп қалғаны сол. Сұмын орталығына да жете алмады ғой! Бұрыннан ауруы бар болуы ықтимал. Дəл өзiңiздiң айтқаныңыздай, «қарадан қарап тұрып тыраң ете түстi» десеңiздер, мынауың өтiрiк деп ешкiм де айта алмайды», – деген…

	Қабай айтқан сөзiнiң артын жұта алған жоқ.

	– Бүке, қалжың емес. Төлеу зоотехниктерiңiз бен Мансұр қария екеуі сiз бен біздің арамызға түлкінiң құйрығын сумаңдатып, нағыз қалжың жасап жүр екен-ау, – дедi…

	* * *

	Түнгi аспан төрiнде күміс нəлiдей ай туды. Тау жұлдыздары қол созымда жымыңдайды.

	Сұлу бойжеткен мана бұлақтың жағасында тұрып көрген жерден Қабай келген екен-ау деп бiрден таныған. Арқандаулы бəйге бурылдың сауырын айдың сəулесi аймалап, қозғалған сайын жарқ-жұрқ етеді. Ауылдың маңында балаусаның тырс-тырс үзілуi құлақтың қасынан естiледi. Қабай тысқа шығып, ұзақ тұрды. Жаңа ғана бет алысы оңалып келе жатқан осынау бiр шаруасы туралы неше алуан ойға батып, Сұлуды күттi. Əлден уақытта есiк ашылып, жылт еткен жарық көрiндi. Қабайдың жүрегi аттай тулады. Ендiгi иненiң көзiндей үмітi жылт еткен сол бiр сəуледе ғана едi!…

	Моңғолшадан қазақшаға аударған Шынай Рахметұлы.





ЖАЛҒАН ӨМIР ЖАҢҒЫРЫҒЫ




	Көңiлдiң құрты басылғалы қашан. Сезiм деген семiп бiткендей. Қасында Құдай қосқан қосағы жатса да ол үйге ие емес, күйге күйе болды. Ай-күндердi артқа тастап, келер күндердi кенезесi кепкендей шөлiркеп қарсы алып жүрсе де, өмiр бақи жападан-жалғыз жүрген жандай еш нəрсеге елең етпейдi. Тылсым тұңғиық құшағында үн-түнсiз жүрген бейтаныс жандар сияқты.

	Сiрə, мына жалғанда ерлi-зайыптылар үшін екеуара дəл мұндай өмiр сүруден қиыны жоқ шығар. Мұны жүректерi сыздап, iштей езiлiп тұрып түсiнедi. Бiрақ жалмап өтер қу дүниеде жаныңды қоярға жер таппай, басқасы жетсе де, жетiспей тұрған махаббат лəззатына зарыққанда оның зарын кiмге шағынарсың. Сондықтан болар, ерлi-зайыптылар бұл құпияны жүректiң түкпірiне, көңiлдiң тұңғиығына, басқаға дым сездiрмей сақтайды. Ерi қырықтың қырқасына iлiнер iлiнбесте, əйелi отыздың ортасына келгенде тоз-тоз бола бастаған бұл өмiр ендi түзелмес. Қиюы қашып, қисыны кетiп барады.

	Күмiс терезеге қарай аунап түстi де, ауыр күрсiндi. Бүгін денесi ерекше балбырап, жүрегi алабұртып, зəудеғалам еркек кiндiктiнi көре қалса естен танарлықтай. Оймақ ерiнi, бота көзi, ақ жүзi нұр шашады. Тамағы қара түндi қақ жарып, жарқыраған имек айдай. Бүгін ыңдыны жiби ме, жоқ па, оны да бiлмейдi. Жастықтың базары бiр күндiк, азары мың күндiк деген. Сол басталған болар. Қайтадан оңға аунады. Ерi ғой қор-қор ұйықтап жатыр. Қойнына айдай ару кiрiп барса да, оянар түрі жоқ. Бұны көрген əйелiнiң бұлықсыған қызу денесi тағат таппай тулады-ау… Ендi қалай шыдар? Күмiс өзiнен-өзi шошығандай жылап жiбердi. Өксiп жылады. Дауысы шықса да ерi оянбасын бiледi. Бiлсе де ол мыңқ етпейтiн əтек адам сияқты. Оянғанда ол өзiнен ары жiгерi құм болып қапаланғаннан басқа қара жер қарсы айырылғанша айғайлауға шамасы жоқ. Осымен өттiм, бiттiм деп бұл дүниенiң қызығынан күдер үзген жан.

	Сонда уылжыған жас келiншек Күмiске ер адамның лəззат əкелер иiсi, тиiп кетсе ет жүректi дiр еткiзер шымыр денесi, махаббат лəззаты бұйырмай қалғаны ма! Дəл қазiр өлердей сүйiп қосылған, өлсе «арысым!» деп өмiр бойы жоқтау айтып қара жамылар жан-жарынан мүңкiген арақ иiсi бөлменi булықтыра тұмшалайды.

	Бұл күнделiктi көрiнiс, күнделiктi əдет. Бұған Күмiстiң де етi үйренiп, елең етпестей болды. Бiр жақсысы, екеуi қосылып iшпейтiндiктен осы күнге дейiн отбасының шырқы бұзылмай келедi. Атақ-абыройын, екеу арасынан шыққан жалғыз қызын ойлап, соны дəнекер етiп, сырт елге сыр бiлдiрмейдi. Бүгін өзгеше мұндай адамның қасында осыншама айлар, жылдар бойы қалай шыдап келгенiне қайран қалды. Не нəрсенiң шегi бар деген осы. Мүмкін оған да жеткен шығар. Шынын айтса, Күмiс ер жiгiтiн дəл бүгінгiдей жек көрген жоқ. Бұрын ол жiгiтiн жек көрейiн десе де, «əкемнiң аузынан түсiп қалғам» деп, ол үшін жанын беруге дайын тұратын жалғыз қызы үшін «Құдайым кешiргей, астамшылық болар, қанша жаман болса да маған кезiнде қыз сыйлағаны, шексiз сүйiп қосылғаным да өтiрiк емес. Ендi бiр ауру, бiр саудың ғұмырын тiлейiн. Басқаның айласына арбалмайын. Төмен етек əйел адамды тозақ отынан төзiм ғана алып шығады» деп ойлайтын. Ал бүгін ойы онға, санасы санға бөлiнген…

	Күмiс жұма күнi таңертең жұмысқа барған. Барса ерке сылқым досы Мəпиза күтiп отыр екен. Барлық мəселе осыдан басталды. Құнан қойдай бой тастап, былқ-сылқ еткен досы құшақтай алып бетiнен сүйдi. Көптен көрiнбегенiн айып етiп, əңгiменi көпiртiп кете бердi. Əуелi сауда-саттық, алтын-күміс, дүкенде не бар, не жоқ туралы басталған əңгiме қыза-қыза махаббат, ғашықтыққа ойысып, кiм-кiммен қалай ойнап күлiп жатқаны, олар қалай «жасырынбақ» ойнап жүргендерiн ет пiсiрiм уақыт айтқанда Күмiстiң аузының суы құрып, есiнен танғандай бiртүрлі күйге енген. Қарадай аһылап-уһілеп арманның құшағында ма, əлде үзілiп бара жатқан өмiрдiң соңғы дəмiн татқандай ма, күрсiнiп, қызық жағдай кешкенiн өзi де аңғармай қалған.

	Иə, сондықтан Күмiстiң көңiлi сол күнi жайдың бұлтындай бұзылды. Iшқұста болып жүргеннiң əсерi ме, əйтеуiр алғашқы қалпына келместей бұзылды. Мəпизаның əңгiмесi əсер етiп, көңiлдегi барлық шындығын түгелдей айтпаса да, iштегi сырын бiраз ақтарғандай болды. Өзге тұрмақ өзiнен жасыратын бұл сырының шетiн қылт еткiзгенiне кенет шошып селт еттi. Бiрақ Мəпиза ешбiр мəн берiп, елең етпестен енжар естiдi. Керiсiнше, бұған ешбiр қатысы жоқ, айдаладағы əңгiменi қозғады.

	– Сен бүгін бiздiң жаққа қыдырып қайт. Мен сенен бiр көмек сұрай келдiм. Бiздiң қасымыздағы Асқар деген бастықтың əйелiмен доссың ғой. Соған ықпал ет. Мен бiр дүңгiршек дүкен ашпақпын. Аздап ақша керек болды. Анау дəу бастық, банктен қарыз алғанда қол қоятын ең дөкейi дейдi.

	Күмiс ойланып қалды. Ол бастықтың жұбайын бiлетiн. Қаршадайынан бiрге өскен. Əке-шешесi де жақсы адамдар болған. Қолы ашық, көңiлдерi жарқын едi. Қызы да соларға тартқан. Күйеуге шыққанда «қыз жолдас» болып бiрге барған-ды. Аңқылдақ, ақ жарқын, бiр қозғалғанда жұмыстың түбiрiн түсiрiп тастайтын, айтқанына жететiн ер мiнездi əйел. Бiр тiлегiн орындауы сөзсiз. Жəне де өзiнiң де үйден ұзап шықпағанына көп болған. Ендi көңiлiн бiр көтерiп қайтуға да болар. Аз да болса уақытты уайым-қайғысыз өткiзу үнемі табыла бермейтiн мүмкіндiк. Осыдан соң дос келiншектiң тiлегiн орындаудан бас тартпады. Дереу үйiне телефон шалып, қызына айтты да, Мəзипаға iлесiп кете бердi. Жеңiл машинаның артына жайғасып отырғанан кейiн Күмiс:

	– Ал кеттiк. Алдекеңнен (Алданыш деген оның күйеуiнiң аты) бiр күн болса да алыстайық, – деп күлген сыңай танытты. Мұнысы бағанағы əңгiмесiне Мəпиза шынымен көңiл бөлген-бөлмегенiн тағы бiр рет тексерейiн дегенi едi. Мəзипа бұл жолы да үндемедi. Күмiс шын қуанды. Олар екi сағаттан соң Мəпизаның үйiне келдi. Келсе, барлық нəрсе көңiлге жылылық орнатарлықтай жап-жарық, жайбарақат екен. Күңгiрт көлеңке сезiлмейдi. Күйеуi Сыдық жайраңдап қарсы алды. Келiншегiн жаңа көргендей қып-қызыл ернiнен шөп еткiзiп сүйiп, Күмiстi қатты құшақтап амандасты.

	– Бiздiң есiктен бiр рет бас сұғатын кезiң болып едi, – деді оның киiмiн iлiп жатып.

	– Рахмет, класымыздың күйеу баласы менсiнiп бармаған соң, ұялғаннан өзiм келдiм.

	Алдағы арман жетегiне елiктеп, артта қалар өмiр туралы еш нəрсе ойламай жүрген жас кезiнде əсте бұзақы жүрген ұлды кластастарының белдi күйеу баласы болады деп кiм ойлаған. Сыдық сызылып тұрып қызмет еттi. Екi қызы орталықта сабақта екен. «Егер олар бар болса, осы үйдiң сəнi мен дəнi емес пе?» деп қояды анда-санда. Ұзақ-сонар əңгiмесi мен қилы-қилы хикаясы да тыңдағанды жалықтырар емес. Солардың iшiнде өзi араласып жүргендей əсерлi. Рюмка көтергендегi сөзi мiрдiң оғындай. Бiр қараса, түн ортасы болыпты. Үй иесi:

	– Ендi демалалық. Құрметтi қонағым, жақсы ұйықтап, жайлы тұрғай. Бұйырса осы да болады. Əңгiменiң түбiн түсiрдiк, – дедi.

	Күмiс дəлiзге шығып аз-кем тұрды. Мұндай жiбек түндi өмiрде талай рет кездестiргенi есiне түстi. Ай жарқырап, жұлдыз жамырап, гүл иiсi аңқыған дала, сезiм сырын сыбырлаған жүрек лүпiлiне елти маужырап, қимылсыз əсем суреттей болып көрiнедi. Мұндай түнде ерлi-зайыптылардың бiр төсекте, бiр жастыққа басы қосылғанда қандай ғанибет деп те ойлады. Табиғаттың адамға сыйлаған сұлулығын сезiне, бар болмысымен соның лəззатын тату адам баласының өмiрге деген құштарлығының шегi болар деп түйдi.

	Ол бөлмеге сыбдырсыз кiрiп, салып қойған төсекке ендi де, қайтадан ойға батты. Бiраздан кейiн əрбiр оқиғаның түбiне жете ойлап, желпiлдеген көңiлдiң жетегiнде жатқанына қайран болды. Ойламайын десе де болмады. Əлде нағыз ой толатын, нағыз кемелденетiн кезi де осы ма.

	Неге десеңiз… Неге десеңiз, Сыдық пен Мəпизаның өзара жарастығына қызыққаны сонша, Мəпизаның қиылған көзқарасы, Сыдықтың бозбаладай елжiреп ұйып отырғаны көңiлiн нiлдей бұзды. Бiрақта бұл түн оған өзiнен-өзi өртенген, өзiне-өзi өшiккен түн боларын сезбептi...

	Күмiс жайғасып жата бере, Сыдық пен Мəпиза ақ торғыннан тiгiлген түнгi көйлектерiн киiп, көк аспанда қалықтап ұшқан қос аққудай таранып, қонақ бөлменiң түкпірiндегi бөлмеге кiрдi. Ұмытып кеттi ме есiктерiн жаппады. Жарықтарын сөндiрдi.

	Мұны көрген Күмiс iштей тынып, жүрегi бiрде сыздап, бiрде тулай дүрсiлдеп, ұйқысы шайдай ашылып кеттi. Өткендi, мұндай сəттердi аңсағандықтан болар, Алданышпен алғаш рет бас қосып адалдықпен ақ отаудың босағасын аттаған сол күнi кешегiдей көзге елестеп, ерiксiз күрсiнгенiн сезбей қалды. Өзiнен өзi рахаттанғандай, бүкіл денесi дүрлiге оянды. Сол-ақ екен əлгi екеуiнiң лəззəттанған дыбыстары шыққандай болды. Күмiс бар демiн iшiне тартып, төсек үнiне ерiксiз құлағын тiктi. Олар құмарлана сүйiскенде ыстық қаны басына теуiп шықты. Жан дүниесi езiлiп, алпыс екi тамыры иiген бұл сəттiң қиындығы есiнен тандырғандай. Жиiлеген демалыс дыбысы қоздырған сайын көңiл құрты тағат таптырмай, орнынан атып тұруға дəс қалды. О, жасаған, махаббат мұндай болмағанда бал өмiрдiң тəттiлiгiн татып, жас нəрестенi құшып, бұл жалғандағы жарық өмiрiн соларға арнар ма едi. Ауытқып бара жатқан сезiмiн тежеу үшін өзiнiң сан етiн бұрап отырып жұлып алды. Оттай жанса да ауырсынған денесiне көңiлi алаңдаған сол бiр сəтте əлгiлердiң су толқынындай қозғалысы баяулап, аспанға шоғырлана жамыраған жұлдыз шоғы бiртiндей барып сөнгендей тыныштық орнай қалды да, қорылдаған дауыс қана үздiк-создық естiле басталды.

	Мiне, сонан берi он күн өтiптi. Бүгін сап етiп Сыдық ауылына келе қалғаны. Телефон шалған ол сауда-саттықпен жүргенiн айтып, сөз арасында сенi көргiм келедi деп өзелене айтты да, арс-арс күлдi. Күрсiне дем алды. Күмiс ол сөзге мəн бермегендей жауапсыз қалдырып:

	– Бiзге кел, қонақ бол, – дедi.

	– Жұмыс көп, бiр досым үйiне шақырған. Түн ауа қонақ үйде боламын.

	Күмiс бұл сөздiң төркiнiн бiрден аңғарды. «Өзiң кел!» дегенi. Осы Мəпизаға үйленерден бұрын, он жылдықты бiтiрер-бiтiрместе неше рет сөз тастаған. Аңдаусыз тұрғанда жаңа ғана торсиып, тiктенiп келе жатқан омырауын мытып, өлердей өлiп-өшiп күшпен сүйген. Сонда жiгiт құшағынан зорға сытылып шыққан ол, жылдар бойы оның қасынан өтуден сескенушi едi. Сыдықты көргенде жылан көргендей жиырылатын. Ал, бүгін өзгеше. Оған бас иiп, үн-түнсiз айтқанына көнiп, айдағанына жүретiндей. Оның əйелдерге құмарлығын пайдалану. Жоқ, шын мəнiнде олай емес. Сол бiр күнi Сыдықтың үйiне қонып, төсек лəззатымен өзiн өлтiрiп-тiрiлткен бұлардың қылығының мəн-жайын артынан ойлап, арғы қыры мен сырына қанық болған.

	Мəпиза сол күнi Күмiспен кездескелi келгенде оның əңгiмесiне қанық болып, iштей масаттана күлген едi. Таңғалмай, табалағандай болған. Құлпырып жайнап тұрған мұндай қатын ерге зəру болып жүргенi күлкiлi. Егер мен болсам… Табалдырық аттап үйден шығып, керi табалдырығыңды аттап үйге кiргенше, екi жағыңда ерлер жыртылып айырылады емес пе! Бейшара бұл жалған дүниеде соны сезбей не болғаны. Ер жiгiттердi қалай магниттей тартып, қалай сеңдей соғыстыруды келешекте бұған көрсетермiн. Бұл бейшара арымды адалдықпен сақтап жүрмiн деп көки ме екен?!. Мен бұған айғырша шабатын ерiмнiң айбынды тегеурiнін естiртiп, ұмытқан оқиғасын еске түсiрiп, өлген тəнiн оятайын. Сонда екi көзi ерлерге қиыла қарап қылмыңдамасын көрейiн. Əлгi сусылдаған сүр бойдақ Сұраған, жылпылдаған Жылқыбай, кəсiпкер Мұстафа сияқтылар көп емес пе! Артымнан ерiп екi елi қалмаушы едi. Солардың сауабын алайын. Таныстырғаным үшін, тасы қымбат сырға да, алтын жүзікте, алқа да жеңгетайлық ойнаған маған жең iшiнен келмегенде-шi. Бұлар байлықтарын айтқанда, жер көкке симай кетедi. Сорлылардың қалталарын солай қағу керек. Маған пайдалы, нақты жасырын бизнес деген осы… Бұл өзгенiң қөңiлiн ойлап, адамды аяйтын заман ба! Ол дереу осылай шешiм жасап, ойлағанын iстеу үшін үйiне ертiп те барған. Бұл ойын естiген жайын Сыдыққа бiлтелеп қана бiлдiргенде, мұндайға желе жортып елтiп тұратын күйеуi де жас кезiнде қолы жетпеген оған өзiн бiр рет табындырып, талдырып түсірудi арман еткен.

	«Өз үйiм, өлең төсегiм» деп, ар-ұятсыз алқынғандары да сондықтан. Осының барлығын саралап ойлаған сайын сарытап болып өткеннiң барлығы дүр сiлкiне қайта оянып, ол күйiнiштен өртенiп кете жаздаған.

	Мiне, сол сəттен бастап əлдебiр қияңқы ойға келген-дi. Сол ойы қайта арындап, тұла бойы түршiккендей селк ете қалды. Сөйтсе де, қасында жатқан Алданышты аяп кеттi. Жүрегi дiр еткен осы бiр шақ өткендi көз алдына əкелдi ме, тиген жерiн өртеп, бұлшық еттерi ойнақшып, нақ тепсе темiр үзетiн кезi елестедi. Содан берi жиырма жыл бойы арақ iшiптi. Қазiр ғой жатқаны мынау. Терi iшiндегi қуыс кеудеде əйтеу жаны бар. Қайыңның безiндей қатып-семген қара қайыс, iсiп-көлкiген бет-аузы кəдi көк бауырдай безерген.

	Адам бұл дүниеден соншама түңiлер ме. Өлтiрем десе де, тiрiлтем десе де, ешбiр қорқынышы жоқ, өмiр жолында, өзiнiң бар жоғын да бiлмейдi. Қойныңдағы қатыныңды алып кетем десе де, «ала бер» дейтiндей. Келедi, кетедi, iшедi... Етiнен ет кесiп алсаң да, бiр ауыз тiл қатар түрі жоқ. Əйтеуір үйден сау кетiп, сандалып келiп, берсең iшiп, бермесең төсегiне құлайды. Мұның барлығына төзе-төзе, қанша жыл балаша бақты. Кей күндерi көшеде құлап жатқан жерiнен сүйрелеп зорға əкелiп жүрдi. Басқаға бар жоғын бiлдiрмей, осы бiр түтіннiң ауыртпалығын арқалап, желкiлдеген үкідей, үлпілдеп өскен жалғыз қызының қызығына батып, көңiлiне демеу тұтып жүре бердi. Сырт көзбен қарағанда бұлардай дəм тұзы жарасқан адамдар бар ма деп те ойлағандайсың. Ал, iшiне үңiлсең, ит өлiп жатқанын бiлесiң.

	Күміс қайтадан аунап, Алданышқа қарап жатты. Ол бейбақ кəдiмгi махаббат қызығына қанған жандай, қаннен-қаперсiз қорылдайды. Күміс тағы бiр күрсiндi де, айдың бозғылт сəулесi түскен терезеге қарады. Бүгін не нəрсенiң барлығына қайран қалып, өзегiне дейiн үзіле ойлағандай. Бұрынғы өткен күндер келмеске кетiп, тауы шағылғанын түсiнгенде, бойын үрей билеп, жатқан бөлмесi өмiрмен қоштастыратын қараңғы көрдей сезiлiп сала бердi. Иə, мұндай қорқынышты жалғыздыққа душар болмау үшін ол барынша жүгірген-дi. Күйеуiн емдетуге бармаған бақсы-балгерi, емшi-домшысы қалмаған жоқ. Таппаған дəрi-дəрмек бар ма! Таппаған жалғыз дүниесi, күзгi күйлеген бұғының шыбығын кептiрiп қайнатып бермегенi. Ондай сирек дүние мұндай пақырдың қолына оңайлықпен қайдан түссiн. Өткен жылы бұғы өсiретiн шаруашылыққа барып, кейбiреулерден астыртын сұрағанда олар:

	«Қытайға өтiп, қымбатқа өткiзiп пайда таппақсың ба? Сенiң мына қылығыңды сезбесiн. Сезсе, түрмеден бiр-ақ шығасың» десе, ендi бiреуi «жiгiтiңнiң əлгi нететiнi нетпей қалған ғой» деп келекелеп, мазақ еткен. Ол ол ма, мұнан да сорақылықты көрдi. Бет аузын əдемiлеп қырған, шот маңдай, ойнақшыған ала көзi бар Жəлел дегенмен танысқан. Ел-жер танымай, əрбiреуге жалтақтап жүргенде жылы сөйлескен адамды кiсi жақын тұтпай ма. Қырықтар шамасындағы бұл адам Күміске солай көрiнген. Əдеппен тiл қатып «қарындас» деп басқан iзiн қадағалап, артынан көлеңкедей ерген. Тоғайлы биiк жер болғандықтан, сол күнi аздап жаураған да болатын. «Бiздiң үйге бар, бəрiмiз де қазақ атаның баласымыз ғой, мұндай жерге əйел адам жалғыз жүруге болмайды. Бұл жердiң жiгiттерi тесiк моншақ көрсе шабынған бурадай қуалайды» дегенде қорыққандықтан иланып үйiне барған. Жалғыз тұрады екен. Ас-су арасында кiрiп шығып жүрдi. Iшiп-жердей қадалған екi көзi өңменiнен өттi. Ақыры шыдай алмай, шықпаққа қозғалғанда ол осы сəттi күтiп отырғандай: «Қарындас, сабыр ет. Көпке күлкi болғанша, бiрмен бiтiскен артық. Сенiң iздегенiң осы үйден табылады. Бұғының мүйiзi, қаны, шыбығы, басқалары да бар. Сен оны бiлмейсiң. Ондайды қолданған адам құмары қанғанда есiнен танып қалады. Сен де…сен де…сен де» деп ыржықтай күле, арсыз сөздi ағыта бастап, əлденеге бейiмделе бердi. Анықтап қараса, алғашқы көргенiнен мүлде өзгерiп, адам емес, айуан түрге түскендей, араны шектен тыс ашылып, нəпсiсi билеп, қалшылдап қаһарына мiнiп ындыны кепкен.

	Күмістiң шошығаны сонша, жүрегi аузына тығылып, көзi шарасынан шықты. Өз шама-шарқынан тыс қандай бiр пəлекет күш оны билегенiн көрiп, жан ұшыра айғайлап жiбердi. Тұра ұмтылып есiкке жеттi. Баяғыда бекiтiлген. Сол сəтте аяғына бiр нəрсе тiрелгендей болды. Жұлып алса, айбалта екен. Күршектiң тиегiн балтамен сарт еткiзiп ашты да, бұрыла жалт қарап едi, əлгi ессiз аңырып қалыпты. Күміс соңғы реткi бұл көрiнiстен кейiн тығырыққа тiрелiп, көңiлi əбден суыған. Баянсыз ғұмырдың түбiне батқаным осы деген…

	«Төзiмнiң де шегi бар». Ол бұл сөздi тағы да iштей күбірлеп айтқанда, кеудесiндегi жалыны сыртына атқылап шыққандай, бiр сəт кең тыныстады. Ендi алғашқы жары болған, ыстығы мен суығына төзген, жалғыз қызының əкесi Алдекеңнiң қасынан қалай тұрып кеткенiн өзi де аңдамай қалды. Мəпизаға деген кек пе, қызғаныш па, əлде намыс па, қандай бiр сезiм лап етiп оянғанда, бұған дейiн өн бойын иемдеп, жүрегiн сыздатып келген бейнеттiң уын қайтарғысы келетiн де сияқты. Күндесiн жесiр қалдырып, екi қызымен еңiретпекшi ме, қалай!.. Əйел баласына жат қатал сезiм тұла бойын билеп алғанын ендi ғана байқап тұрғандай. Байқап қана емес-ау, əйелдердiң бабын тауып үйренген, ең бiр жек көретiн адамының қойнына өзi бармақшы.

	Не күш екенi белгiсiз... Шектен тыс бiр нəрсе көңiлiн елегiзiтiп терісiнен тартып барады. Сұм дүние, жалған өмiрдiң жаңғырығы, қайта-қайта шақырғандай. Дереу демiн iшiне тартты да, төсегiнен ақырын сырғып түскенін біледі. Күйеуi өлiктей сұлап жатқан күйi…





ҮЙКҮШІК




	«Жаратқанның пендесiне берген дене пiшiнi-ай! Көз құрышын қандырады. Анадайдан келе жатқанда қара жердiң өзi қаймығып, былқ еткендей болады. Құдды Арқардың құлжасындай!»

	Басқаға ол осылай сезiледi. Көргендер қақ жарылып сəлем берер едi. Əйел жұрты сəлемiн алар-алмасына күмəнданғандай, бет жүзiне тiке қараудан именiп, iркiлiп қалады. Оның алмастай өткiр көзi жалт етiп, солардың қайбiреуiне қадала қалса, қуанғандығынан ба, əлде ұялғандығынан ба, қара жер қарс айырылса, кiрiп кете жаздайтын. Адымы алғыр, денесi тiк. Сондай зор бiтiм, жiгерлi жүрiс, беделдi көркiне сай, бет əлпетiнде де жан құмартатындай əсемдiлiк лыпылдап төгiлiп тұрады. Көптiң көзiне қармақша iлiне кететiнi – көмiрдей жылтырап жүретiн қою қара қасы. Жазық, жарқын маңдайы керiле қалғанда, қомданған бүркіттiң жайылған қанаты кенет сусыл қаққандай бола қалады. Əкесiнiң емес, анасының кербез сұлулығын қоса сақтағандай. Көрген адамға жылы əсер туғызып, ажарын ашады. Шымқай мұртының ұшын ширатып, екi бетiне, өрлете керiп тастайды. Нақ оймақ ауыз, күлім көздi, естен тандыра сүюге жаралғандай ернiнде де үлбiреп тұрған бiр сиқырлық бар. Ал, сұлу қыздың бетiнде оймақтай шұңқыр болса, оның иегiнiң дəл ортасында саусақтың ұшы батарлық шұңқыры бар. Əгəрəки ерлер осының барлығын түгендеп екшеп-текшеп бiлсе, əйелдердей бiр-бiрiне қызғаныш жасап, iшi өртенiп, соңында киер киiм, тағар алтынға жүгiнер ме едi. Алла-Тағала бақыр басты еркек кiндiктiлер арасында жүз реңге келгенде мұндай аспа мiнездiк қасиетiн бермегенiне шүкіршiлiк.

	Жақсылықтың тағы бiр мiнезi ол жақсы жайсаңдармен үйiрсек-ақ. Құдай оған мұндай қасиеттi жастайынан берген. Əйтеуір, қара тобыр қалың ел оны өздерiнен жоғары санайды.

	Ауылымызда көптi көрген, көнекөз Абыл дейтiн абыз ақсақалымыз бар. Сол кiсi айтады: «Жақсылықтың көңiлi гүл ғой, шiркiн! Өзi – шынар, ойы – сексеуiл» деп. Бұл сөз тегiннен тегiн айтылмаған.

	Осы қадiрлi ағамыз Жақсылық бүгін өзiнен-өзi тарылып, таусылып отыр. «Əй, адамдар-ай, күнде жайдың бұлтындай мың құбыласыңдар. Құдай-ау, осы заманның адамдары нелiктен ұсақталып барады. Жел сөз қуған желбезек болып, əйтеу пенде аталып жүргендері тəйiрi».

	Ол iшiнен осылай күбірледi. Өз өмiрiн сарапқа салып, тірлік тiзгiнiн қалай бұрып келгенiн ойлады. Өмiр жолында соның сазы мен назын, бейнетi мен зейнетiн кешкенi үшін бүгін ат алып, айдар тағылып «Үйкүшiк» атанғаны ма?!

	...Ру тайпаның жасы үлкенi Абыл атамыздың айтатыны рас екен-ау! Əсемдiлiк пен паңдылық, бiлiмдiлiк пен даналық бiр кiсiге бiтетiн болса, осы Жақсылық ағамызға бiткендей. Шынында бiр қарасаң, Жақсылық жапырағы жайқалған шынар ағаштай мойымайды ғой, мойымайды. Сексеуiлдiң шоғындай сөнбес қызулы, қоламталы ой айтатыны да рас. Көзге көрiнер бұдыр төбесi, аяққа iлiнер қиыр тасы жоқ, құлан таза шөлдегі сексеуiл аспан төңкерілген ыстыққа да, құтырына көтерiлген қара дауыл боранға да берiлмей, жыл бойы тамырына тамшы тамбаса да өзі-өзінен гүлденіп тұрмайды ма?! Бұл да шөлдiң гүлi ғой. Бұл гүл осындай қиыншылықта өскен. Сондықтан шоғы қызулы. Абыл атамыз «Жақсылықтың ойы – сексеуiлдiң шоғы» деп осыны айтады екен ғой.

	Жақсылық адамдарды өзiндей болса деп армандайды. Өзгенiң бұл ұлы өмiрге татымайтын, өзiн күйттеген пенделiктерiн сезiнген сайын күрсiнедi…

	Үйiне ел жиi баруға құмар. Дастарқаны жиналмай, күндiз-түнi кəрi де, жас та, алыстан да, жақыннан да шұбайды. Əңгiмелесiп, ақыл-кеңес алуға құмар. Шашына ақ қылау кiре бастаған, саркiдiр бəйбiшесi Уəзиланың да шəйнегi оттан түсiп көрмеген. Қонақ үстіне қонақ келiп жатса да, алыстан төркiнi келгендей iш жимайды. Ас-суы да соның бəріне жетiп жатады. Уəзиланың қолынан да, аузынан да iс келедi. Қара тiрлiктiң қамын жасауға келгенде, таң атып, күннiң батқанын да сездiрмейді. Бiтiмi де Жақсылық ағайдан кем емес. Қанша құрсақ көтерсе де, еңкiш тартпаған, сырықтай тiк денесi бар. Жастық шақтың табы анда-санда албырай қалғанда екi бетiнiң ұшынан кенет-кенет жалт етедi. Мүмкін, бұл кiсi де өз заманында таң атырған арғымақтай тыпыршып, аққудай таранған шығар. Абысын-ажындары «Бiз Уəзиланың қара тұяғына жетпеймiз. Оған ұқсап бақсақ та жетiп жатыр. Бұл дүниеге бəрiмiз мəңгi емеспiз. Адам қадiрiн бiлу керек» десiп, өз пəлсапаларын айтысып жатады. Жақсылық ағай бəйбiшесiнiң бұл жомарттығына қуанбаса, жұбанбайды. Қайта, демеп отырады. Сөзiмен де, iсiмен де қолдап, қошаметтейдi. Содан ба, Жақсылық аға мен Уəзила тəте туралы ел аузынан сөз кетпейдi.

	Осы ауылда Дамыс деген бiр жылпос бар. Көрiнгенмен айтысып, тартысып, кеудемсоқтықпен жүретін. Арамзалығы артылып төгiледi, қараулығы қабағынан қар жаудырып отырады. Өз үйiнен шыңғырып iшедi, өзгенiң үйiнен шiренiп iшедi. Солар үйiне кiсi барса, əжуалап айтады дейдi: «Жақсылық деген жомарт ағаң бар. Оларда тегiн қонақ үй, тегiн жатар күй бар. Уəзила дейтiн iш жимас тəтең бар. Тоңазытқышында тегiн арақ, тегiн тамақ бар. «Қараша қауыс, кəрi құртаңды тауыс» деген сөз бар. Соларды алдымен тауыс, сонан кейiн бiзге ауыс» деп. Мұны естiген ерлi-зайыпты кеңк-кеңк күлiп, «Қонақтың өз ырысы өзiнде. Меймандар бiр күндiк қонақ болса, бiз олардың көңiлiнде мың күндiк қонақпыз,» – деседi. Жақсылық аға мен Уəзила тəтенiң бұл қылығына ел-жұрт қанық. Тағы да «Олар көптiң адамы ғой» деседi.

	Мiне, сол Жақсылық аға жуықта зейнеткер болып шыға келдi. Лауазымды орнын iнiшектерiне бердi де, ештеңе бiлдiрмей, өмiр ырғағын бəз баяғыдай жалғастыра бердi. Бiрақ, ел-жұрт сенерiн де, сенбесiн де бiлмей, қайран қап, «Қалай болды бұл?» дестi. Жақсылық ағайды сондай жасқа жетiптi дегендi ешкiм ойламаған сияқты. Тiптi кенет болған оқиғадай. Күнi кешеге дейiн ағамен де, iнiмен де ажарымен де, базарымен де жарасып жүрген адам, жалғыз күнде «шал» болып шыға келгенi, шындықтан алшақ сияқты. Мүмкін, зейнеткер деген бұл сөз кəрiлiк дегенді еске салып, оны кəрiлiктен де қызғанғандай болдық.

	Ол санасына сiңiп алған батпан ойдан арыла алмай, əлi отыр. Ақырын теңселе басып тұрды да, терезе алдына барды. Алысқа көз тастап едi, көршi ауылдың жиегiнен аспады. Кеше тұнжырап тұрған бұлтты аспан, бүгін кешқұрым тiптi қабағын қарс түйiп, қара бауырдай қатыпты да қалыпты. Сонау солтүстiктен ызғарлы желдiң лебi еседi. Көшедегi екпе ағаштың ұшы бiркелкi иіле теңселедi. Селдiреп құрысқан, сап-сары жапырақтар дiр-дiр етiп, жүрекке тағы да бiр сүреңсіздiк танытады. Бiрақ Жақсылық ондай ойдың жетегiнде кете беруді ұнатпады. «Жарықтық көктемде гүл жарып көк аспанға қол созып едi. Ендi мiне, шытырлап от ұшқынындай ұшып жатыр. Бұл да келешек үшін орнын босатып, жанын қиғанмен тең. Бүйтпесе иісі аңқыған жапырақ жайып, гүлге көмкерiле ме?»

	Оның көзiне қызылды-жасылды гүлдер жайқалғандай болды. Бөлмесiне құдды жаз кiрiп келгендей. Төңкерiлген ашық аспан, маужыраған алтын күн, көбелек қуған бүлдіршiндер көз алдында көлбеңдейдi. «Өлмеген жанға келер жаз» деп өзiне-өзi сыбырлап, тағы да ақырын күрсiндi. Бiрақ, терезе алдынан қозғалғысы келмедi. «Бүкіл əлемдi осы кiшкентай терезенiң көлемiндей жарықпен ғана көрiп тұрғаным ба? Күннен күнге өрісім тарылып бара ма? Адамдар менен алыстап, мен олардан алыстап, барар жер, басар тауым азайған ба?» «Барар жер, басар тау» демекшi туып өскен жерi есiне түстi. Сағынатыны соншалықты! Басқаға қалай көрiнетiнiн қайдан бiлсiн, өзiне от жалындай ыстық, ойлағанда өзегi өртенгендей болады. Өмiрдiң жолын қуып осыншама алыс кеткенiне өкiнедi. Жүрегi сыздап, туған жерi тiзген асықтай көз алдына қаз қалпында келе қалғанына қайран!…

	Иə, Жақсылықтың туған жерi Қызылқия өлкесi. Қызылқия жап-жалаңаш, көрер көзге жалғыз шырша не болмаса түп тораңғы, саясына барар жетiм тал да өспейдi. Қызылқияның мұзарт биiктерi де жоқ. Беткейi тiк сырғыма, етегiнен ала орта шенiне дейiн жусан, бетеге, изен, құмдауыт қапталында сарымсақ өседi. Сол орта тұсына дейiн ұсақ мал шашылып жайылады. Өрлеген сайын дене жеңiлдеп, ұшар құсқа қанат бiткендей болады. Ауасы шəрбат. Шəрбат дейтiнi осыдан отыз жыл бұрын Еркiн деген ағасы сонау алыс жерде əскер жерiнде бастық болып жүрiп өкпе ауруына шалдыққан едi. Жалғыз күнде жұмысын тастап туған өлкесiне келiп, туыстарын жинап, қой бағып, ата кəсiппен айналысқан. Сол ағасы бүгіндерi сексеннiң сеңгiрiне таяды. Ол кiсi неше жылда Жақсылықтың үйiне бiр келiп қонып ертесiнде «Қарағым, тынысым тарылды. Қызылқияма кетейiн. Соған өрлеген сайын өлместей сезiнем» деген. Қызылқияны жаз ортасында бұлт торлап, күз келер-келместе биiгiнде қар бұрқасындап жатады. Етегiне жетпейдi. Туған қыстауы да осы Қызылқияның терiскей бетiндегi бiр сайда. Күн Қызылқияның күдірейген жотасынан асып барып, бұл қораға əрең-пəрең түседi. Бұл қораны əкесi марқұм сол маңайдың қой тастарынан ию-қиюын асықпай келтiрiп жинаған деседi. Қыздың жиған жүгiндей жып-жинақы едi. Қызылқияның етегiн алып күмістей жарқырап жатқан Нүкте дейтiн көл бар. Мөлдiрлiгi таңғы шықтай. Аспанда қалқып жүрген құстың нүктедей көлеңкесiн көлдiң ең тереңiнде жүзген балықтар арасынан көруге болады. Аспандағы ақша бұлт та сонда түседі. Бұл Нүкте көлде жүзген сан мың балықтар аспанға шығып кеткен бе деп жаңылғандайсың. Нүкте көлдiң жағасынан бұл тас қора көрiнбейді. Қарлы-боранды қыстың ортасында жақындап барсаң, мөлдiреген қап-қара көздей боп көңілге бiр жылылық ұялатады. Осы қыстаудың солтүстiк тұсындағы жалама беттiң етегiндегi шапанның iшкi етегіндей жердi тегiстетiп салған жамағайыны Айдарлы атаның қорасы бар. Жарықтық, Айдарлы десе айдарлы кiсi болған. Күж етiп даусы шыққанда, кəрi-жас демей жүректерi зу етушi едi. Айдарлы ақсақалдың қорасының сол жақ иығында, Қызылқияның тақтайдай тiк құламасынан бүлкiлдеп қайнап шығып, кiшкентай тау бұлағы ағып жатады. Екi жағасы қысы-жазы жiңiшке жасыл пүлішпен көмкерiп қойғандай жап-жасыл болып тұрады. Жақсылық кiшкентай кезінде «дүниенi алып жатқан Нүкте көл сiресiп қатқанда бұл тас бұлақ неге қатпайды? Таудың асты жылы, Нүкте көлдiң асты суық болғаны ма?!» – деп ойлайтын. Қызылқияның батыс етегiндегi Қызылбасты дейтiн кiшкентай төбешiктен ұдайы самал есiп тұрушы едi. Жазда ел соның түбегiне түсiп жайлайды. Көлдiң жағасынан ел шабындық алады. Көлдің жағасында қоралы қой қосақтап сауып, желiлеп бие байлап, тұғыр тасқа Алтайдың мұзбалақтарын отырғызып қоятын.

	Қызылқияның Бұраты дейтiн бiр сайы бар. Онда осы беткейде ғұмыр кешкен неше əулеттiң, бақилыққа кеткендерi мəңгiлiк ұйқыда жатыр. Егер жол болып бара қалсаң, өткен-кеткендердiң аты-жөнiн сонда кездестiруге болады. Кiм, қай кезде, өмiр сүргенiн пайымдайсың. Бала шағасын еске түсiресiң. Бұл ара хатқа емес, тасқа жазылған шежiре iспеттi. Жақсылықтың əкесi Мəңгiлiк шалдың да мүрдесi осы жерде. Осыдан бес жыл бұрын зират басына бəйбiшесiн ертіп барып, əкесіне құран оқытқанды. Отыз жыл бұрын тұрғызған бейiттiң бiрден-бір тасы қозғалмапты. Сандықша сияқты тас бейiт сол күйiнде көп жылғы желге желiнiп, топыраққа көмiлiп, шөгiп бара жатқанға ұқсаған. Бейiттің үстіне өзiнен өзi өскен жусанның ащы иiсiне кеңсiрiгi қарс айрылған едi.

	Кенет сол иiс бүгін де аңқып тұрғандай, əке мен баланың сағынышын жалғастырып жатқандай болды. Көкiрегiне бiр өксiк пайда бола қалғанын сезсе де, қайсарлығы ұстап, демiн iшiне тартты.

	…Ол терезе алдында əлi тұр. Ойына ой жалғасады… Адам өмiр жолының көбiн артқа тастаған кезде əйтеубiр айтып болмас дел-салдық жағдай кешедi екен. Өмiрдiң үлкен тартысынан босанып, «қайда барсаң, онда бар!» деп, басынан ноқтасын сыпырып жiбергендей. Ендi мəңгiлiк тұрағы, жүрiп барып тоқтайтын жерi, дəм тұзы таусылғанда қарсы алатын қара жер емес пе?!..

	Бəйбішесі Уəзиланың:

	– Отағасы, шайға отырсаңшы, – деген сөзi санасына жайбарақаттық əкелгендей болды. Бəйбiшесiне осы бiраз уақыттағы көңiл толқынын бiлдiрмеуге тырысып, «тəйiрi, сабырымнан айырылып, желдi күнгi түндiктей желпiлдесем не болғаным. Сол жалғыз ауыз сөздi сөз деп… Дүние кең, шуақты парасатты адамдар шексiз көп. Ал, кей адамға пендешiлiк не iстетпейдi? Оған кеу-кеулеген кейбiреу iлескен шығар. Мұндайға мəн беру, заттының iсi емес» Ол iштей осылай сыбырлады. Көңiлi кеңiп сала бердi.

	…Кеше түсте Жақсылық бiр қайын ағасының үйiнде қонақта болып, көп отырды. Содан ымырт жабылып, жиналған жұрт шуылдап, үйдi-үйiне қайтқан шақта əлгi жылпос Дамыстың келiншегi Сəлмен дейтiн шыр бiтпеген, шибиген бұты бар, ұзынтұра қара қатын «Жақсылық шал қайдағыны бiлгiрсiнiп бар уақытымызды алып қойды ғой. Шiте қарап шiкiрейiп, ажарлы айбарлымын деп, алшаң-алшаң жүрушi едi, ендi қатын-қалаш арасында əңгiме айтқанға мəз. «Үйкүшiк» болғаны осы» дегенiн естiп қалды. Оған iлесiп бара жатқан еркек-əйелi бар бiрнеше кiсi жырқ-жырқ күлiстi. Бұл дауыс күзгі кештің салқын самалымен жаңғырығып, ауаның толқынымен алыстап кетiп жатқандай болды…

	Жақсылық бəйбiшесiнiң дəмдеп құйып берген қою күрең шайын байыппен ұрттап отырып, езу тартып жымиды. Бұл жоғарыда болған оқиғаны мүлдем ұмытқандығы едi. Көкірегінде жаңадан бiр сiлкiнiс пайда болғандай. Жарық сəуле сезiмiне лек-легiмен құйылып жатқандай, көңілінiң көк аспаны шайдай ашылды… Бұлыңғыр аспанның жұтаңқы жабырқау реңi күңгірт көлеңкедей қоюлана тұтасып, қабағын түксите, дүниенi тұмшалаған күйi əлi де еңсенi басып тұрды.





БIР АУЫЗ АЯТ




	Айт күнi Жарылқап əдетiнше ерте тұрды. Айтшылайын демеген. Оны ойламады да. Күнделiктi өмiр ағысы көз жұмып, ұйқылы-ояу жүрсе де iстей беретiн дағдылы шаруасы бар. Соны ойлаған. Тоқты-торпағын жемдеу, ұлдарын оятып, əкем-көкем деп алдамалап сабағына жiберу, таң қараңғысынан сiлкiнiп шақыратын бiрнеше тауығы мен жуықта енесi өлген бұзауын жемдеу, арсалақтап ауылын түнiмен кезетін итiн байлап, тамағын беру, жемiс-жидегiн баптау сияқты таң сəрiден ел орынға отырғанша бітпес күйбең шаруа… Ерте тұру да соның бір əлегі. Құрығанда бүгін үйде бəйбiшесi де жоқ. Алыстағы ағайынға қыдырып кеткендiктен, оның жоқтығы оған сүйенiп алған шалға батып-ақ тұр.

	Шынында, алпыстың өрiне аяқ басқан Жарылқап мұндай жұмысқа бас ауыртып, жан қинап көрмеген. Заманында үлкен қаланың көшесiнде балпаң-балпаң басқан ақсаусақ, адуындардың бiрегейi едi. Қазiрге дейiнгi өмiрi шалқып та өткен, шайқалып та өткен. Шайқалатыны су ішері сол болды ма, ата-анасы да, аға-қарындастары да бұл дүниеден ерте озды. Өзектi пенде болған соң тумақ та бар, өлмек те бар. Алланың ісіне амал нешiк?! Ал, жұмыс жағына келсек, Жарылқап қара тер төгiп, қабырғасы қайысып көрген емес. Дүйiм жұртты аузына қаратқан дөкей бастық та болған. Ол кезде ертесiн кеңсесiне барып, қалам ұшын қозғалтып, кешкiсiн жұмсақ жозы үстінде теледидарға маңғаздана, паңдана қарап, не болмаса, газет-журналдарды немқұрайлы сапырыстырумен отыратын. Ой санасы да өзiнше бай, теңiздей демесе де тереңдiгi бар. Кiммен болса да келiсiп те, керiсiп те алатын. Бiреуге есесiн жiбермейдi. Оқтын-оқтын дос-жарандарымен бiрер шөлмек босатып, нарттай жанып отырғанда, дүниенi дөңгелек айналдырар сөзге де шебер. Жеңiлмен жеңiл, салмақтымен салмақты сөйлесе алатыны сондықтан. Түйiп айтсақ, өзiне-өзi берiк, өмiрге көңiлдi қарайтын адам. Жарық дүниенiң бір күнін, ол дүниенiң ұжымағына сатпайтын. Тiкендей қадалатын тентек мiнезi де бар. Ондайда өлмейтiн мəңгi пенде сияқты. «Қуыс кеудеден жан қайда шықса, сасық дене де сонда қалады. Онда тұрған не бар?! Жоқтан өзгеге миды шiрітіп» деп, қабағынан қар жауа қалатын. Мұсылман болса да аузында бисмилласы аз, сүндетi бар бiр пенде. Бұл туралы сөз болса, «Құдай бар болса, жүректен табады. Жүрегiң ақ болса, Құдайға да, адамдарға да ақсың. Қара болса, бəрiне қарасың. Оны өзiм бiлем,» – деп кете бередi. Көпшiлiк арасында əйтеуір қол жайып бет сипайды. Сүйекке түсiп, өлiктiң суық денесiн сипап, «Е, жаратқаным, адам деген сəулеттi дүниеден өткеннен кейiн, осылай болады екен-ау» деп, тəубасына келiп, бiр де тiтiркенiп көрмеген. Алда-жалда олай-бұлай болып кетсе, оранатын бiр қабат ақыретінің бар-жоғын бұл бейбақ бiлмейдi. Барлығын бəйбiшесi ыңғайлап, алаштың iшiнде əйтеуiр сүйреп жүргенi.

	Осындай өмiр кешкен Жарылқаптың тіршілігі өң мен түстей өзгерген. Бұрынғы күнінiң барлығы қараң қалды. Көп жылғы ұйқыдан жаңа оянғандай. Алды артында, оң мен солында ешбiр сүйеу жоқ, өз күнiн өзi көруге тура қаладан далаға келдi. Қара дауылдай бет қаратпаған қазiргi заманның қаталдығы ма, əлде, Жарылқаптың осал жерiнен ұстады ма, пəленбай жыл алшаңдап iстеген жұмысынан ығыстырып тастады. Ешкiмге де арызданудың қажетi болмады. Жəне де, кешегi Жарылқап бүгін бүйтiп жүр дегiзiп, арын айрандай төгуден арланып, ешкiмге лəм-мим деген жоқ. Жалғыз күнде ауылға көшiп жүре бердi. Шынын айтса, алғаш қайдан келiп, қайда тұрғанын бiлмей, сасқаны əлi есiнде. Қала мен даланың қазағы қайдан үйлесе қойсын! Отырса опақ, тұрса сопақ болды да тұрды. Жүре-жүре өзгерiп, «елiң қалай болса, бөркiң солай!» дегенге саятын халге де келдi. Егер де қаладағы бiр досы кездессе, Жарылқапты танымай қалуы да мүмкін. Бетi тотығып, əжiмдерi тереңдегенi сондай, көлеңке түсiрiп, жұп-жұмыр саусақтарының күре тамырлары көзге бадырайып шыға келдi. Ой санасы мүлдем өзгердi. Қаланы ұмытты. Ұмытпайыншы деп ойласа да, қаланың шуылдағы мен қапырықтығы, адамдардың əрең-пəрең тiрлiгi төбе шашын тiк тұрғызады. Ауылға көшiп келгелi денсаулығы да жақсарды. Қылтың-сылтыңы азайып, жөбі-шөкім тұмауды елемей тың болды. Өзiн күтудің жаңа əдісін тауып, ретке келтiрген тəрiздi…

	Мiне, сөйткен Жарылқаптың айт күнi таңертең ерте тұрып, далаға шыққаны осы. Дала дегенің тамылжып тұр. Өткен түнi себезгiлеп бастаған, түннiң бiр уақытына дейiн жауған жауын жерге майша сiңiптi. Дымқыл тартқан ауаның жауын аңқыған иiсi əп-сəтте денесін сергiтiп, ол өзiн ұшып-қонардай жеңiл сезiндi. Алғаш ауылға келгенде тiзе бүгiп, малдас құрып отырудың өзi күш едi, ендi зыр жүгіргендей, қыр асып келсе де, ентiкпейтiн болған.

	Қора-қопсысын шолып шықты, тып-тыныш екен. Ауланың қақ ортасында сауынның екi сиыры жайбарақат күйiс қайтарады. Аула-ауладан ауық-ауық əтеш шақырады. Ышқына iшiн тартқан есектiң даусы үздiгiп барып жоғалады. Рауандап атқан таңның көзге көрiнбес, қолға ұсталмас, алтын жiп сияқты сəулесi бiрте-бiрте қосылып, ну орман тоғайлы жоталар мен көгiлдiр төбешiктерді содан соң жасылмен көмкерiлген осы ауланы бiртiндеп сипап оятып жатқандай. Жарылқап мұның барлығын таңырқай қарады. Жаңа ес кiрген баладай дүниені тамашалай қарайтыны бұрынан қалыптасқан əдеті. Оған барлығы таңсық түбiне жетiп, тұңғиығын көрiп болмас, телегей теңiз iспеттi. Құдай-ау, талай жыл өмiр сүргенде не көрiп, не бiлген?! Үлкен шаһарда өмiрін өткiзгенде цементтен жасалған төрт қабырға iшiнде, барлық ой санасы қатып семiп, көз жанары көр соқыр секiлдi үйіндегі екi-үш адымнан арғыны көрмейтiн болғаны ма?

	Мұнда мүлдем басқа. Бір қуанышты хабар айтуға асығып-аптыққан адам іспетті, көмескі жүзінде болмашы шуақ бар. Көрiнiстiң барлығы қымбат, сырлы ой түйiп жатады. Өзiңдi де, басқаны да, сығып отырып күн көресiң. Сол арқылы көптi бiлесiң. Бiлген сайын қазбалай танып, өрiсiң кеңiгендей, сарайың ашылып, шөлiң қанғандай…

	Осы кезде ортаншы ұлы ауыл əйелдерiмен жарыса сиырын сауып бiткен. Жарылқап бұған да тəуба дедi. Ұлы қалада тұрғанда сиыр саумақ тұр ғой, оны көргенiне мəз болатын. Əне желiндерi жер сызған мөшке сиырлар арсыл-гүрсiлi мөңiреп, сауырлары күн нұрына жалт-жұлт етiп, найқалып-найқалып өріске шыға бастады. Жарылқап сиырын табынға қосып, айнала бергенi сол едi, қарсы есiктегi көршiсi Тiлеубердi алдынан шыға келді. Таяп келді де:

	– Айт мерекеңiз құтты болсын, ағайын! – дедi қолын қос қолдап созып. Жарылқап сасып қалды. Қапелімде аузына сөз түспей аңырып қалған ол, сөзiн үзіп-үзіп:

	– Бiрге болсын, Тiлеке! – дегендi əрең тауып айтты. Қызыл сөзге дес бермейтiн оның қысылғанда жон терiсiнен шып-шып тер шықты. Қыр жердiң атын бiлсе де, затын бiлмегенi осы. Үлкен адамның жас баладай қысылғанын сездi ме, Тiлеубердi ақсақал тезірек айналып кете берді. Жарылқап «уһ» деп, тыныстады. «Бүгін мұндай жоралғы боларын неге ойламағанмын?! Тұсаулы аттай кiбiртiктеп, тiлiм күрмелiп қалды ғой. Бұл күндi ел болып тойлап жатқанда, менiң сұрым мынау. Айтшылар келiп қалса, дастарқан да жайылған жоқ. Əлгi, қатын құрғыр да келмедi. Бiз тұрған үлкен шаһарда мұндай əдет-ғұрып ұмыт болғалы қашан. Содан бері айт мейрамын тойлағанды көріп отырғаным осы»...

	Тiлеубердi ақсақал көз алдына қайта оралды. Үлкен адам өзi сəлем бере келiп, менің бұл қылығымнан сескенгендiгiнен жүзiн тайдырып, жерге қарады емес пе! Бұрынды-соңды дəл осылай қысылған адамнан жасқанып көрді ме екен!

	Есi кетiп, есеңгiрегендей болған Жарылқап жазғы тапал тамына кiрсе, ұлы таңертеңгi шайын баптап қойыпты. Тəубасына бүгін келдi ме, оған бiр ой сап ете түстi. Айт күнi тірілер аруақтарды еске алатыны қайда. Соларға арнап, құран оқып, дұға қылмайтын ба еді. Осыны ойлаған Жарылқап баласына адырая бiр қарады да, байыппенен:

	– Берi отыр, балам, – деп оның ұсынған кесесін алып дастарқанға қойды. Көзi жасаурап, көмекейi өксiкке тола отырып қолын жайды. Иə, бүгін айт күнi… Баласы да, қолын жайды…

	– Бисмиллаһи, рахмани-р-рахим! – деп алғаш рет күңірене күбірледi. Бұл сөздi талай естiген ғой, құлағына жаттанды болып қалған. Арғысын бiлмейдi. Көзiн қысып қалып едi, жас тамшылап ақты. Бұл дүниеден өз əулетiнен қайтқанның барлығын, сонау жылы жасқа толмай жатып шетінеген Сансызбай атты кiшкентай нəрестесiн қас қағымда қайта бір көз алдына келтіріп үлгердi. Өлі мен тiрi, қараңғы мен жарық тіршіліктің бір сызығына əп-сəтте түйісе қалғанын да сездi.

	– Барлығыңа бiр Алладан рахым тiлеймiн, аллаһуакбар!… Ол бетiн сипады. Бiлетiн жалғыз ауыз аяты да осы едi!





ҚЫРЫМ ТОН




	Ойдыптың мүшел жасы едi. Көңiлiне күдік туғандықтан ба, анда-санда жүрегi шаншып ауыратынды шығарып жүр. Көрер көзге толық денелi, молшылықта өскен, уайым-қайғысыз жандай көрінеді. Жасанды маска құсаған быржиған, табақтай үлкен бетiнен тер тамшылап, үнемі быршылдап жүргенi. Көзəйнегiнiң дөңгелек орнымен ақжалақ болып шұңқырайғанын айтпаса, бет-əлпетi толық келген маңдайының терiсiне дейiн бұлшық еті бұдырайып тұрады. Жанынан өткенде əтiр иiсi мүңк етiп, ертелi-кеш қай уақытта да костюмiнiң қыры пышақтың жүзiндей болып жүретiн, үстіне қылшық жұқтырмайтын қағылез адам. Жауын-шашын, боранды, желдi күнi көшеге шықпайды. Киiмiне жабысқан қыл-қыбырды терiп тастаған сайын бес мысқал саф алтын жүзiгi жарқ-жұрқ етiп, көздің жауын алады. Оны демiмен дымдап сүртуге құмар-ақ. Айында бiр рет «Ұланбатыр» мейрамханасында отырып, сондағы адамдардың киген, таққанын, шетел қонақтарының аз-көбiн, сауда-саттықтың жағдайын, сол жерден шықпайтын кербез келiншектердiң барлығымен тілдесіп, қажетін өтеп қайтады.

	Əйелі жас кезiнде дүние салып, одан қалған жалғыз ұлы үйлi-баранды болып бөлек кеткендiктен, оны-мұныға айналып, күйбең өмiрмен күй кешпейтiн. Үш бөлмелi пəтер үйде жеке тұрады. Ойдып бiр рет сол зəулім мейрамханада отырып Мөңкемен танысқан-ды. Мөңке деген Ойдыптың өз ойымен айтқанда «қылықты» əйел. Басқадан ешбiр ерекшелiгi жоқ бола тұра, қандай бiр қасиетiмен еркек атаулыны лезде арбап өзіне тартып алады. Жасанды болса да күлкiсi елiгерлiктей сүйкiмдi. Орта бойлы, құлын денесi, қозғалғаны өзiнше билеп тұрғандай. Ерлер не ойлап, неден дəмеленiп отырғанын жазбайтыны былай тұрсын, сол ойын үдетiп үрлеу тəсiлiн биттей бiрдеңеден тауып, қиыстыратыны көңiл отын қоздырады. Шынында да алғаш кездескенде Мөңке ондай емес-тiн. Ойдыптың қасындағы тақтайға жайғасып, жеңiл-желпi шайнамамен сусындаған. Жарты сағаттай уақыт бойы Ойдыптың бетiне көз қиығын да салмады. Сабырлы, салмақты отырды. Жайдары, үйлесiмдi мiнезi бетiне көрiк берсе, сəнді де жайлы істелген киімі дене пошымын гүлдендіріп жіберген.

	Алғашқы жарынан кейiн осындай бiр сүйкiмдi жанды iздеп жүргендей. Сонысы «мен мұндалап» қасында отырғандай, жүрегіне бiр жылулық жүгіргенiн ол сезiндi. Бiрақ, қырсығын қарашы, өзiн менсiнiп сөз қату, сөз қату емес-ау, қасында адам отырғанын елемегендей. Бұл Ойдыптың көңiлiн одан əрi қытықтады. «Жетi қабат жер астына кiрсеңiз де, сiздi табуға болатын шығар, паң мiнезді ханым!» деп ойлап отырғанда, əйел кетуге ыңғайланды. Ойдып сонда ғана күмбiрлеген дауыспен:

	– Сiз сəл кiдiрмейсiз бе? – дедi жылы шырай танытып. Əлгi əйел бетiне оймақтай шұңқыр ойнатып:

	– Кешiрiңiз, отырғаннан кембағал болғаным жоқ. Сау болыңыз! – деп қысықтау көзiн бiр төңкерiп, тық-тық басып шығып кеттi.

	Кейiн екеуi əлденеше жерде кездестi. Күндер өтiп жатты. Сонда да Мөңке жалғызiлiк тұратын Ойдыптың үйiне бас сұғып көрген емес. Бiр рет мейрамханадан кештеу шығып, қайтар жолда:

	– Бiздiң үйге барсақ болмас па? – деп Ойдып ұсыныс жасады.

	– Жоқ, бiрақ менің де бiр ойым бар. Бір жақсы досым бар едi, солардың үйiнде болайық. Не айырмашылығы бар? – дедi. Ойдып өзiнiң «жеңiсiне» нақтылай сенiп, артынан алшаңдай ердi. Барса, тағы да бiр тұрғыласы екен. Жолдасынан ажырасқан. Екi баласы бар. Үшеуi оны-мұны сөз қылып, таныстық үшін тағы бiр жартылық iшкеннен кейiн, үй иесi төсек салды.

	– Мұнда жатып, дем алыңыз.

	Өзi есiгiн күршектетіп, Мөңкемен қойындасып жатып алды. Сол түнi Ойдыптың ашу-ызасы басына шауып, басқа бiреудiң екi баласының ұйқысырауын тыңдай-тыңдай, əрең дегенде таң атырған.

	Мөңке осылайша теперiштеп ұстаған сайын Ойдыпқа ол қолы жетпес аспандағы айдай қымбат көрiнiп, жанын сала, соңына түскен. Мөңке болса кекесiн күлкiсiн тоқтата алмай, көкiрегi атылғандай толқып жалғыз сөйлер едi. «Ойдыптың үйi бар, баласы үйленген, өзi ұқыпты, азды-көптi дəулеттi, тамыр-танысы да баршылық. Бұл пақырды уысқа қысқандай қысу керек. Мен қасында болсам да, болмасам да менен айырылмастай байлануға тиiс. Сонда барлығы менiкi болады. Бұл жас ортасына келген кəрi көкжал қайда барады?» Ойдып оның өмiрiн азды-көптi білетін болыпты. Бiр жолы əңгiмесiн ұйып тыңдап, ауыр күрсiнгенi бар.

	«Мейiрiмсiз қатал жарым тастап кеткен. Баламмен қала бердiм. Өмiрде жетiм болу деген қиын. Оған екiнiң бiрi төзе бермейдi. Күнi бойы бастықтың есiгiн көздеп, не бұйырар екен деп екi аяғымнан тiк тұрып, екi құлағым елеңдеумен отырам. Балама да дұрыс қарай алмаймын. Оның үстіне əйел затының жолы жiңiшке. Шер мұңы да аз емес. Өмiр бақи жақсы жар iздедiм. Оған қашан кездесерiмдi қайдан бiлейiн? Кездесе ме, жоқ па?! Жалғыз баламды кəрi болса да əкем жарықтық бағады» деген. Сол күннен бастап Мөңке Ойдыпты өз ықтиярымен жiбергендi. Оны құшақтап жатқанда сүйкiмдi көркi, тұла-бойы, ерiксiз сезiм оятар жайдарлы мiнезiнiң иiрiмiне батып, құшағынан шығуға дəрменi де, дəті де бармаған.

	Мөңке келе бердi. Есiк ашық. Ойдыптың бұрын жеткiлiктi жалақысы, енді түкке де жетпейтін болды. Бiр үйге кiрмесе де, Мөңкенiң əкесi мен баласын асырайды. «Жинап-терген азды-көптi дүниемдi Мөңкеге мұнда көшiп келгеннен кейiн көрсетермiн. Ол екеумiздiң өмiрiмiзге жеткiлiктi» деп түйген.

	Өстiп жүргенде, қайта ауырып қалғаны. Ауырғаннан бері өмiр туралы бұрыңғысынан бетер ойланатынды тапты. Жалғыз баласын қасына алдырайын десе, ол сонау алыс аймақта, өзiнiң мамандығымен бас көтермей жұмыс iстейдi. Ойдыптың бiр қасиетi – баласын еңбекке құштар, бiлiмдi жанымен сүйетiн сұңғыла қылып тəрбиелеген. «Бұл дүниеде жалғызым ғой» деп еркелетiп, өлiп өшпеген. Сағынып келгенде маңдайынан иiскейдi. Көп болса, бiрер бөтелке босатып, шешесi тiрi кездегi қандай бiр оқиғаны еске түсiрiп, жұмыс туралы əңгiмелескенмен өтетiн. Бiреулермен жалғасып, сауда-саттық iстейтiнiн де баласынан жасыратын. Сұрай қалса, «Ер адамдар болған соң, ондайлар болып жатады» деп аузын жабады. Онысы, «Əке деген бала алдында осылай болуға тиiс» деген жас кезiнде ұстап қалған бiр қағидасы. Өстiп жүрiп, бiр күнi көз жұмып кетсе не болмақ? Қатын-баланы асыраймын деп жиып терген үй мүлкiн кiмге мұра етiп тастап кетпек?! Осындайда Мөңке ойына орала береді. Жалғызсыраған кезде көрпесiн қымтап, ыстық шай құйып беретiн кiмім бар деп барлағанда, бұрыннан танысқан, кездескен талай-талай əйел заты көңiлiне олқы келеді де тұрады. Бəрі де жол-жөнекей кездескендер. Сондықтан оларды емес, Мөңкені келсе екен деп алаңдайды.

	Елу деген ер арқасы емес пе! Елуге ендi ғана жете берген кезде өмiрден осынша түңiлгенi қалай?! Барлап қараса, көп жылдар бойы жалғыз жүргендiктен үрейленедi екен. Əйтпесе, емделуге де болады. Тағы бiр қорқатыны, жуықта бiр тəуiп «Саған осы жыл ауырлау тиедi. Құдай жолына мiнəжəт етiп, садақа бер! Турасын айтқанда, абайлау керек» деп сақтандырған-ды. Осы бiр оқиғадан кейiн жүрегiнiң ауырғаны үдегендей. «Иə, не болса да, менiң өмiрiм Мөңкемен ұштасқаны осы» деп шешкен. Сондықтан бiр күнi оны шақырды. Мөңке де «Ерлердi осылай өзiңмен қоса шынжырлап қою керек. Ендi менiң қолымнан шығып көршi!» деп ойлай-ойлай барған. Барса, Ойдып бұрыңғысынан ерекше, тiптi сəн-салтанат құратындай дүние əзiрлептi. Есiктен кiргеннен бастап ұшып-қонып жүгірдi. Асты-үстіне түстi. Үйлену туралы айтуға бел байлады. Бiрақ, Мөңкенің мұнда көп отыратын уақыты жоқ-тын. Бiреумен жолығуға уəделесіп қойған болатын. Сол адамнан сегiз аң терiсін алу керектiгiн айтты. Əне, бұл еңкейген сайын ол қайқаю керек. Əлi де, өз бағасы жете берген жоқ!…

	Арада тағы бiр ай өттi. Осындай көп уақыт хабарсыз кеткен Мөңке Ойдыптың есiгiнiң қоңырауын қайта-қайта асыға басты. Ондағы ойы бiрден қатты сағынғанын бiлдiру, екiншіден қай уақытта келсем де өз үйiм, өлең төсегiм деп еркiнсiгені едi. Есікті кешіктіріп барып ашты. Қараса, үйдiң халатын киген, өзiнен жап-жас келiншек жəудiреп, таңырқай қарап тұр. «Пəтерiн ауыстырып жiберген бе?» деп ойлап:

	– Мынау Ойдыптың үйi ме? – дедi.

	– Иə, солай! Кiрсеңiзшi!

	– Рахмет! Əйел адамның қолы тиген үйдiң көркi жайнап тұр. Көздiң жауын алады. Мөңкенiң iшi қылп етiп, қызғаныш оты дүр ете түскені сонша, «Мына сары ауыз қызды шаштан алсам да шамам келетiн сияқты. Қу сайтан, жүретiн жолымен жүрмей, тiптi үйiне жайғасып алғаннан сау ма? Өйтiп есiрмес! Əлде туыс-туғаны ма?» деп, ойлады. Ол үйге кiрiп тiзе бүкті. Бірақ Ойдып шығып келмедi. Жас əйел шай құйып бердi. Қиқарланған Мөңке:

	– Мен шай iшпеймiн, рахмет! – дедi.

	– Онда тамақ ауыз тиiңiз...

	– Қиналмаңыз.

	– Моңғолымыздың жосыны бар ғой!

	– Жосыны…

	– Иə, солай… Əлгi жас əйелдiң көңiлi нiлдей бұзылып, «Ас бергеннен басқа, тас бергенiм жоқ» деген сыңай танытты.

	– Сiз мынау үйдiң иесiндей еркiнсисiз ғой, туысыңыз ба, əлде иесiсiз бе?

	– Иесi болғандықтан сол да!

	Осы кезде Ойдып ана бөлмеде у жеп, iнiн таппай тентiреген тышқандай, күлi көкке ұшып қалжырап, қалшылдап отырған. Мөңкенi даусынан таныған. Əйелдердің сөзi ап-айқын естiлiп тұрды.

	Ойдыптың осы жас əйелмен танысқанына да көп уақыт өтпеген. Мөңке суға батқан тастай iз-түссiз жоғалған соң, «Адамға сенуге болмайды екен. Соның iшiнде əйелдерге…» деп түйген ол, мына келiншектi соның бiрi санап, оншама көңiлiн ашпаған. Сырын төкпеген. Қай күнi, қалай кетерiн бiлмей, аяғын аңдып басқан. Əйтеуiр қызығына батып, күн өткiзiп жатқан жайы бар.

	Əйелдердiң дауысы одан ары қатайды.

	– Сен баласындай жас екенсiң ғой! Бақытты бола аламысың?

	– Сiзден артық бақытты бола аламын!

	– Жалғыз ай iшiнде дүние қандай көп өзгерген?

	– Бiр күн iшiнде де өзгеруге болады ғой!

	Мөңке бұл кəззапты оңай жеңбесiн түсiндi. «Ойдыптың өзiмен жүздесу керек. Бет көрсе жүз ұялады. Менi көргенде ол басқаша болуы тиiс».

	– Онда сол iстiң иесi, сенiң киеңмен кездесейiн. Бiр алжыған шалға таласып, екеумiз бетiмiздi жыртысатын түрімiз бар.

	– Алжыған шал емес, арындаған жас деп ұғыңыз.

	– Дұрыс…с… тапқан екенсiң!

	Аты-жөнiн бiлмейтiн əлгi жас əйел арғы бөлмеге өте бiр сенiмдiлiкпен алшаң басып кiрдi. Денелi Ойдыптың қолынан балаша жетектеп келiп, жұмсақ орындыққа отырғызды да, өзi иығына сүйенiп, «Ал, ендi қайтесiң?» дегендей қиыла қарады. Ойдып Мөңкемен бас изеп амандасып едi, анау көрмегенсiп адырға қарады. Содан:

	– Мынаның айтып отырғаны рас па? – деп ақ-қарасы айқын көзiн төңкерiп, əлгi үйреншiктi мiнезiмен сиқырламақ үшін жымия күлдi.

	– Рас!

	– Үйленуге келiсiп пе едiңдер?

	Не дерiн бiлмеген Ойдып, жас келiншекке қызара қарады. Əлгi əйел:

	– Рас, келiскенбiз! – дедi нық сөйлеп. Ойдып оны осылайша тура сөз айтады деп ойламаған. «Мұндай уылжыған жас əйелдi менiң пешенеме жазбаған болар. Үйлену туралы айтсам сөзiм зая кетер» деп қашқақтаған едi. Еш алаңсыз көңілден мұндай да сөз шығады екен-ау. Ойдыптың қан-сөлсiз жүзi ду етiп, бозбаладай қызара қалды. Шынымен оны сүйгендей. Ойдып шексiз қуанғанын сезiне:

	– Солай, шын! – дедi кенет шалқып. Мөңке булығып отырғанын өзі де сезбей қалған. Ащы жас бетiн тiлiмдеп ағып кеткенде, ауыр күрсiнiп:

	– Сен менен қалай тез жерiгенсiң? – дедi.

	– Ол оңай ғой. Мен құнымды ұқтым. Неше терiден…

	Мөңке аузын аша алмады. Торғындай сусылдатып илеген терi тонының етегi дiр еттi. Мұны бүгін ғана иығына iлгенге қуанып, қандай масаттанған көңiлмен келiп едi! Көшеде мұндай тон киген бiрде-бiр əйел көрiнбеген-дi. Қасынан өткен тұрғыластары екi көзi төрт бола, тамсана қараған емес пе! Ендi, мiне, барлық дүние керi айналды. Бұдан бұрын да келе бермей нелiктен бұл күндi неге күтті? Осыны ойлап, iшi удай ашыды. Жалғыз тонға сүйген адамын айырбастап алғаны мынау. Тiптi өзiнен жас, көрiктi, басқаға сыбағасын жiбермейтiн əйел тауып алыпты дегенге кiм сенер… əйел дегенге бағы жанған жан екен… Бiздер… Əйел жұрты осындаймыз!…

	Ол аздап көңiлiн басты да, бұдан ары отыра берудiң ыңғайы жоқтығын сезiнiп, Ойдыпқа:

	– Менi шығарып салмайсың ба? – дедi.

	– Болсын!

	Ойдып сыртқы есiкте оған қоштасып, ендi нақтылы əйелi болған жас аруды қуана-қуана құшақтамаққа қайта оралғанда Болырма киiнiп жатты.

	– Қайда жиналдың? Менiң…

	– Кетейiн деп жатырмын. Басқа қанша қатының келiп, бұлайша зiкiр саларын Құдай өзi бiлсiн! «Есiң барда елiң тап» демей ме!

	Ойдып мұндай сөз күтпеген. Төбесiнен жай түскендей болды. Асып-тасқан көңiл отын жалп еткiзiп үрлеп сөндiргендей. Бiр бiлсе, Болырманың тiзесiн құшақтай жығылыпты. Жалынышты үнмен бiрдеңелердi жалбарынып зарланады, басын шайқайды, құтты дауыссыз ши ойынының қозғалысындай. Болырма екi қолын кеудесiне алып, өте тəкəппарлықпен қабағын түксите, зəрлi қарайды. Аяғының астында адам құртша иiрiлiп жиырылғанын сезбегендей!.. Бiрақ, кетпейтiнi анық-тын!





ҚАС ҚАҒЫМ СƏТ




	Күн жексенбi. Адамдардың алаңсыз көңiлiмен тоғысқан бұла таң жайбарақат та бейкүнə, тыныштықта атып келдi. Орасан кең төрткүл дүниенi лықылдап, көлкiген сəулесiмен кеңейте, қараңғылықты ысыра қуған жарық күн шығыстан жұп-жұмсақ жылылық таратып, жылылығын тастың тамырына дейiн жеткiзiп жатқандай…

	Профессор Қайдардың бөлмесiнде де тыныштық мүлгiп, терезеден сепкен Алланың нұры тұнып тұр. Айнұрдың жүзiне күн түсiп, нақ ай мен күн шағылысып жарқырағандай, өте-мөте сұлу көрiнедi. Бұл дүниенiң барлығы нұрдан жаратылғандай. Ұзақ ояу жатқан профессор сабырсызданып, Айнұрдың иегiнiң астына тұмсығын масадай шаншып, қашанда қанағат таппайтын ашқарақ сезiммен емiрене сүйiп, аймалады. Бiрақ, Айнұр оянбады. Тəттi ұйқының құшағында балқып, бейқам жатыр.

	Таңнан берi телефон шырылдағанда, профессор елең етпеген. Нелiктен екенi өзiне айқын. Өткен мақпал түнi, оның өмiрiнде көп кездесе бермейтiн оқиға болды. Бiр күндiк лəзаттың иесi – бақыт құсы алақанына қонып, төсектен тұрмақ түгіл, бас көтеруге зауқы жоқтын. Телефон қайта безiлдедi. Күйiнiштi адамның дауысындай шерлi үнмен бажылдап, ұзақ шақырды. Бiр кез тыныш тапты да, қайтадан ызаланып, қапалана қалшылдағандай болып, ендi көтермесе қопарылып жарылатындай, айқайлады-ай кеп. Мұнда бiр гəп бар. Əйтпесе, профессордың үй телефонын екiнiң бiрi бiле бермейдi. Бiлгенде де мұндай тұрпайылықпен, қайта-қайта мазаны алып жатпайтын едi. Зəудеғалам шақырып қалса, қандай да бiр адам жан тəсiлiн беруге жақындап, соңғы бұрқ етер тыныс алдында, мүсəпірлiкпен жəудiреп жатқаны. Бүгінгi күн үшін Қайдарға оның бəрi бес тиын. Айнұрды қайтып қиып тастап, қасынан тұрмақ? Бұрын он бес жыл телефонға шақырған сайын үрейлене жармаспап па едi. Ендi ол кез емес, өз тұғырына өзi қонды ғой. Құдайға шүкір, шен-шекпен, атақ-абырой да баршылық.

	Айнұрды ұзақ аймалап жатқан ол, өзiне дəн риза. Көңiлi жай тауып, өзiне-өзi масаттана бiр рахатқа батқанын, мына дүрсiлдеген жұдырықтай жүрегiнiң соғысынан ғана сезедi.

	Аз уақыт тiл тартқандай болған телефон қайта безiлдеп қоя бердi. Айнұр да оянып кеттi.

	– Сiз телефонды көтермейсiз бе?

	– Жоқ!

	Айнұр тағатсызданып:

	– Қандай қиын едi. Мазаны алып, жұмысқа шақырып жатса, денсаулығым болмай тұр, бара алмаймын деп үнiн өшiре салмайсыз ба? – деп жымиып күлдi де, – шынында шаршадыңыз ғой, – дедi. Қылығына елжiреген Қайдар:

	– Дұрыс айттың, Айым. Солай етелiк! – деген ол артық ет-сөлсiз тығыршықтай денесiн жеңiл ұстап, телефонға беттедi.

	– Алло!

	– Мен Мұрат дəрiгермiн ғой. Қайырлы таң!

	– Рахмет!

	«Арсыздың сөзiн қарашы, мен арқылы пинцет ұстап, пенициллин қойып үйренiп едi. Менiң профессорлығымды айтпай, өзiнiң дəрiгерлiгiн айтады. Есер неменiң есiнен шыққан екенмiн. Есiне түсiрермiн!» деп, зығырданы қайнаған Қайдар:

	– Не болып қалды? – деп, даусы сұрлана сұрады.

	– Иеңiздiң жағдайы төмендеп кеттi. Сiздi тез келсiн деп шақырады.

	– Иеңiз дей ме… Қап бəлем! Телефонды бекер көтердiм. Ендi бармасқа болмас…

	Иеңiз деп отырған ұстазы. Достары осылайша атап кеткен. Нелiктен екенi белгiсiз, оның денесi бiр ысып, бiр суыды.

	Түгi бетiне шығып, безере қалды. Қолы қалтырағандай, тiзесi дiрiлдегендей болды. Ол мырзаның басына күн туып, операция төсегiнде бейшара ғарiп болып, осылайша алдына келедi деп кiм ойлаған. Ұстазының аласалау қыр мұрыны, алтынның буына ұстаған қалың көзiлдiрiгiнiң ар жағында үнемі суланып жүретiн шүңірек көзi, ат жағына жарасқан ерінi мен иегi ендеген ойдым-ойдым бурыл тартқан қаумет сақалы, алыстан дүрбiмен тартып əкелгендей, көкiрегiне тығылып, көзiне айқын көрiндi. Күнде шағаладай болып киiнген шəкiрттерiн саусылдата ертiп, палатадан палатаға кезiп жүретiн ұстазының жүрек ауруына шалдыққанынан бұрын да хабардар-ды. «Сушы суда өледi» деген шығыстың бiр нақыл сөзi жүрегiн түйреп өттi. Содан бастап ойға бата қалды.

	«Олай деме, бұл жəмиде жаратылған пенденiң жұдырықтай жүрегi оңайлықпен тоқтамайды. Қаншама адамдардың бүлк-бүлк, дүрс-дүрс соққан жүрегiмен алыстым. Ол, қолда бұлқынып, атылардай жұлқынып тұрғанда «тоқтата көрме менi, тоқтатпа!» деп шоқтай жанып жанталасады. Қайтпас-қайсар, тiзе бүкпес ерлер осы жұдырықтай жүректiң əмiрiмен дүниенi таң қалдырады емес пе? Нағыз киелi. Еттен жаратылған от!»

	Айнұрды ұмыта қалғанына ыңғайсызданып бұрылып едi, ол күлімдеп жатыр екен. Денесiн далдалаған қалың халатын шешiп, анандайға лақтырды. Қанатын жая құлаған үлкен ала көбелектей ол еденге жалп етiп түскенде, Қайдар көрпенiң бiр шетiн айқара ашып, жып етiп iшiне кiрiп кеттi.

	– Айнұрым менiң, жұмыс бабы қандай екенiн байқап қалған шығарсың? Маған қарасты бiр адам нашарлады дейдi. Бармасам болмас, олай-бұлай болып көз жұмса, арттан сөз ередi, – дедi де оның уылжыған ып-ыстық, жап-жас денесiн өзiне қарай тартты. Айнұр белгiсiз бiр дəрменсiздiкпен бөгет жасамай, мөлдiрей қарағаны сол едi, қос жастыққа бастары сүңгiп, келiншектiң ыстық демi профессордың бетiн қайта-қайта шарпи бердi…

	Ол жұмысқа келгенде аурухананың қызметкерлерi аяғынан тiк тұрыпты. Қаланың шетiнен қатынайтын адамдар да келiп үлгерген. «Суық хабар тез-ақ тарап кеткен. Мүмкін, солай болар. Қазiр күн арқан бойындай көтерiлдi» деп ойлады Қайдар. Бұрын кiрiп шыққанда соншама елеп-ескермейтiн əрiптестерi, бүгін жалғыз өзiн ғана тағатсыздана күтiп, iзеттiлiк пен қадiр тұта, ымымен қозғалды. Жетекте желпiлдей ұшқан нардай. Операция бөлмесi жарқ-жұрқ етсе де, мұздай көгiлдiр сəулеленiп, спирттің, дəрiнiң иiсi аңқып, үлкен жарық айна астындағы төсек, табыт салатын кебеженiң қақпасындай көздi қарып, көңiлге суық ызғар ескендей сезiледi.

	Операция басталғаннан кейiн айнала тұрған дəрiгерлерi, оның қиналған болса да, сенiмдi жүзiн көрiп, көңiлдерi жай тауып сала бердi. Бұлардың бəрiне профессордың қимыл-қозғалысы табынарлықтай. Қолы аурудың ашық кеудесiндегi құйттай алаңда билегендей жылдамдықпен қозғалып, өлiм мен өмiр арасында араша сұрағандай. Бiр медбике терiн əлсiн-əлсiн сүртiп, неге бұйырарын бақылап, жүзiнен көз алмайды. Бұл жарық дүниеде жинап-терген iлiмiн, жалғыз ғана осы бiр операция төсек үстінде он саусағымен қимылдау арқылы атқарып, басқаларын таңдандырып тұр-ау…

	Шынында, профессордың болмысы бұлардың барлығынан артық-тын. Жалғыз ғана мына операция төсегiнде жатқан осы бiр кəрi, тарланбоз ұстазынан аса алмағаны рас. Ұстазы өз теңiне жеткiзбек үшін бүгінгi күнге дейiн қандай қатты қолмен, қандай қатты тегеурiнмен ұстағанын ойласа, қаны қайнап бетiне шапшиды. Көп жылдар бұрын еңбек қорғағанда да көңiлi көншiмеген ұстазы, қаншама iздестiрсе де, бұдан артық, өз өмiрiн жалғастырушы таланттыны таппаған. Осылайша тағдырлары көзге көрiнбес жiппен шырмасқан бұлар, бiр жерде жиырма жылдай қызмет атқарды. Дей тұрғанмен, профессор өмiр бақи ұстазын мойындамаған адам. «Талай-талай ұлағатты, бiлiмдi адамдар тас топыраққа айналып, ұмытылады. Адамдар бұл дүниеге судың ағысындай үздiксiз келiп, бұл дүниеден судың ағысындай үзілiссiз өтiп жатады. Сол мыңдаған жарандардан бiздiң көңiлiмiзде қалғандары қаншама! Кешегi жаңа дүние ескiрiп, бүгінгi қымбаттық, ертең өзге бiр қымбаттыққа ауысып, жер бетiмен тегiстелгендей жоқ болмақ. Мен де солардың бiрiмiн. Менiң артымнан қуғандар көп. Алдымда кiм бар?!…»

	Профессор осы оймен өмiр сүрсе де, ешкiмге сыр шертпеген. Қырағы сақтығы да, қылаптылығы да өзiне-өзi жеткiлiктi. Осылай жасы жер ортасына келгенде бұл дүниеде қалдырған iзiнiң дүрыс-бұрыстығын тексеретiн сəт талай кездескен. Оны қаймықпай, басып өтiп жатқанына да сенiмдi. Соңғы бiрi дегенде Айнұр емес пе. Айнұр жас десе жас, көрiктi десе көрiктi, жақсы адамның жақсы жары. Мұндай əйел жұртының нəзiк көңiлiн қалай арбауды Қайдар жақсы бiледi. Оның бұл сырына ешкiм үңiлiп көрген емес. Мұндай деп ешбiр жан ойламайды да. Тiптi, талай жыл бiрге қызмет iстеген əрiптестерiнiң де түсiне мұндай ой кiрiп те шықпайды. Басқаға зəбiрi жоқ, қойдан қоңыр, жолынан таймайтын адам деп ойлайды.

	Профессордың көкiрегiне ой артынан ой оралып, өзi де иландыра алмайтын əлдеқандай бiр ниет күш жүрегiне əмiр жүргiзiп, əңгiр таяқ ойнатып, шым-шытырық сезiмнен миы ысығандай. Қанша қиыншылық кездеспедi. Бiрақ, соның ешқайсысына өзiн осылай азаптап көрмеп едi. Қапаланғанда, қара терi жаңбырдай тамшылап тұрғанын да сезбедi. «Адамға өмiр бойы жасаған қамқорлығы үшін, жалғыз рет қайырым қайтарса, қанағаттылық емес пе». Профессордың iс-қимылы басқаларға осындай болып көрiндi. Соның əсерi ме, оның он саусағы, тiптi де нəзiк, тiптi де шебер қозғалғандай. Өйткенi ол жалғыз бағыт-бағдармен өмiрiнде қашанда қайтып оралмас, сондай бiр кесепатты кезеңдi өткiзiп жатты. Ардақтау мен егес арасындағы кеңiстiкте қалқи жүзiп, əредiк-əредiк көңiл тiзгiнiн қолдан шығарып алуға шақ қалады. Алдынан ойқастап, аузын арандай ашып келер күннiң тұманды қиыншылығын да тамшыдай өлшеп, ақ пен қараның арасын таразылап та үлгердi. Ендi ширек уақыт өтетiн болса, ол есiнен танып та қалуы мүмкін едi. Ең соңғы сəт… Адам өмiрi қас қағым арасында… Қас қағымда. Қолы бiр қимылдағанда ма, оны өзi ғана бiледi.

	…Ол операциядан шығып, өз бөлмесiне кiрдi. Кiрпiгiн көтере алмай əрең қимылдап, кiртиген көзiн уқалады. Бүкіл денесi ағаштай сiресiп, ауаны қаншама қарбытып жұтса да тынысы тарылып, кеудесi жарылардай. Болған оқиғаны ұмытпаққа қанша тырысып бақса да, ұстазы көз алдынан көлбеп кетпей қойды. Ол адам қазiр жайбарақат, кең тыныс алып жатқан болар?!… Ол адам бəлкiм қайтадан бас көтермес… Көзiн ашпас… Үнi шықпас… Сол тыныш, жайбарақат жатқан күйi жата берер... Сол үнсiздiкпен бұл дүниенiң есiгiн ақырын жабар…

	Операциядан дəл-сол күйде шығып келе жатқанда, самайы боз қылау, отырған əйел құшақтай алған-ды. Бұлай кездесерiн ойламаған ол кiбiртiктеп, күйеуi туралы дүдəмəл бiрдеңенi күбірлеп қана өте бергенi есiне түстi. Сол əйелдiң жарықшақтанған дауысы қайта естiлгендей болды. Кенет жүрегi өрекпiдi. Көңiлiнiң астан-кестенi шықты. Сол сəтте өзiн бекем ұстау үшін терезеден тысқа қарағысы келгендей орынынан тұра бердi. Тұра берiсте жүрегi… Жүрегiне өткiр иненi сұғып-сұғып алғандай болды!…Ине ғой!… Ине!… Төзбедi. Жұмсақ, жайдақ жозы үстіне, табан тiрер жұмыр жер тулап лақтырғандай күрс етiп құлады. Жарық дүние қараңғыға тартып бара жатты!...





ТОБЫЛҒЫ ТОРЫ КЕЛIНШЕК




	Нақ тобылғы торы, орта бойлы, дембелше келiншек. Қыр мұрын, жазық маңдай. Сүзілген кiрпiктерi тiкендей қадалады. Көзiн жұмса дүние қараңғыға батып, ашса əлем нұрға көмілетіндей. Сыңғырлаған дауысы тау бұлағының үніндей. Кеудесiн мүсіндеген қос анары қос алмадай. Екi балтыры түп-түзу, күп-күрең мейiз өңдi. Он саусағындағы қызылды-жасылды тас орнатқан жүзіктерiнен, жарқ-жұрқ еткен сырғасынан күннiң нұры тайғанайды.

	От басын құмандай күзеткен талайлар бар. Бұл келiншек олай емес. Дүниенiң төрт бұрышын аралаған. Бiлетiндер «қалай жол табады?» деп таңдайларын қағады. Кейбiреулерi кекесiн ойын iшiне бүгiп, «заман осынiкi» дейдi.

	…Ол бүгін саудадан олжалы оралды. Сымдай тартылған су жорғадай сусылдап келіп ерiнiң мойнына асыла берiп едi, балалар бөлмесiнiң есiгi айқара ашылып үш баласы у-шу болып жамырасты. «Сендердi, сағындым, қозыларым!» Ол осылай күбірлеп, сағынышын тарқатып, балаларын кезекпен аймалап, аялады. Кеңсiрiгi ашылғандай, сарайы кеңіп, тыныс алды. Жан-жағына қарап едi, барлығы жайнап тұр. Күйеуi Барыс «Жарқырап кеттiң ғой, сүйiктiм!» дегендей, момындау қой көзiн қадай қарап күлiмдейдi. Манар маңайын барлап қарады. Бұл неткен тыныштық! Құлаққа ұрған танадай. Барлығы өзiне қарап, аңқиып қалыпты. Тəңiр-ау, мұндай да тыныш жер болады екен-ау! Дүниенiң астан-кестенi шығып, дүйiм жұрт базардан базар аралап, сеңдей соғылысып жүргенде, бұлар тау қозғалса да қозғалмастай тыныштыққа бөккені. Аспаннан ақша жауып, бұрынғының ертегiлерiнде айтылатындай көздi ашып-жұмғанша ғайыптан келетiн алтын күмістiң астында жатқандай жайбарақат. Сонда өзi қайтiп жүр?!

	Осыдан екi ай бұрын бiр елдiң вокзалына барып түсе қалды. Балбыраған жүзi, жайнаған көзi, əсемдеген сөзi бар бiр жiгiт оның асты-үстіне түсiп əлек болды. Қонақ үйге жеткiздi. Манар бұл жiгiттi Барысымен салыстырғанда, ақ үрпек балапанға ұқсатты. Ашса алақанында, жұмса жұдырығында болатындай. Ненi айтса, соны орындап, елпiлдеп, өзi үшін өлiп-өштi. Бара-бара балғын жiгiттiң қызулы құшағында өртендi де бейтарап өлкеде қалды. Үлкен қалада бұлардың қылығын өздерінен басқа кiм сезедi? Толассыз шуылдың арасына тастай батып, судай сiңдi. Бiреумен бiреудiң iсi жоқ. Кiммен таныспады?! Бұл жолы да қайтарына екi күн қалған болатұғын. Сол үлкен қаланың сан мың неон жарығы өз-өз түсiмен сөнiп-жанып, кешкi махаббатқа көз қысып тұрғандай едi. Ол дағдылы ресторанына кiрдi. Сəулеттi, еңсесi биiк кең сарай. Қонақтар құмырсқадай жыбырлайды. Шетiнен сытырлатып доллар санайды. Ол Ерсiн деген жігітпен осында кездесуге келiскен-дi. Қасына бiреу келiп отырды. Осы кезде Ерсiн жанына ерткен бiр қызы бар кiрiп келді. Ерсіннен мұндай жағдайды күтпеген Манар есiнен танып қала жаздады. Бiр кезде есіне мына бір оқиға оралды. Иə сол бір күні осы ресторанда, даланың жусан иiсi аңқыған, тобылғы торы қыз көркiмен де, сəнiмен де талайды тəнтi етпеп пе едi! Ендi олардың алдында имене басып, иiлiп iзет ететiндей. Қыздың мысы баса қалды. Манарға осылай сезiлдi. Өзiн қай мөлшерде екенiн бағалайды. Бiрақ мұндай болады деп түсiне де кiрмеген. Ұзамай Ерсiн қызымен биледi. Манар да өзiнен дəмелi, əлгiнде қасына келiп жайғасқан, қасқа бас сабазбен билемеске амалы жоқ болды. Ерсiндi көргенде денесiн қызғаныш билеп, алтын тiстерiн шықырлата қайрап алған. Келе сала кетіп қалуға ыңғайсызданды. Мұндай жерде ондай мiнез жақпайды да... Көзi ашық, көкiрегi ояу, кең парықты болуы керек. Жəне де, аз уақытта ақшасын судай сапырған Ерсiннен көз жазып қалуы оңай емес…

	Билеп жүрген Ерсiн жақындап қасына тақап келіп:

	– Ханым, сiзбен кездескенiме қуаныштымын, саламатсыз ба? – дедi. Танымайтын кiсiдей Манар бас изедi. Келесi жолы Ерсiн келiп биге шақырды.

	– Манар, кешiргейсiң! – дедi. «Менiң жұмысым осындай ғой» деп айтпаса да Манар жігіттің ойын бірден түсінді. Түк бiлмегендей:

	– Жол болсын!

	– Сен қасыңда отырған кiсiмен танысарсың!

	– Ол кiм едi?

	– Ол… ол… менiң Ием!

	– Ол иеңнiң Иесi тағы бар ма?

	– Мүмкін болар!

	Манар шошып селк еткендей болды. Бiрақ онысын тағы да сездiрмедi, бұдан өзге талайды басынан кешiрген əккiлігі жеңгендей. Ерсiннiң ақшаны оң мен солға шашатын себебiн ендi əбден түсiнгендей. Бұлардың iстеп жүргенiнiң барлығы құпия. Бiреудiң қолынан ендi келесi бiреудiң қолына өтетiнi ме? Бұл жалғасса, кiсi жерiнде қорғансыз жүрген бiреудi жалғыз күнде су түбiне жiберiп, немесе құрлық асырып жiберулерi де ғажап емес! Бiреуге ағылшынның қардай аппақ қызы, бiреуге Африканың көмiрдей қарасы, ендi бiреуге Азияның тобылғы торылары, ендi бiреулерге славяндардың алтын сарысы ұнайды. Ақша болса қалағанын қылғынбай жұтатын заман ғой. Манар сыр бермеу үшін:

	– Рахым жасағаныңа құлдық! – деп ыстық дем ата күлiмсiредi.

	– Сен хор қызындай жəудiреген аруыңнан айрылып маған келе алмассың?

	– Абыржыма, барлығы ойдағыдай болады. Ол қыпша белiнен ақырын қысты.

	Манар сол кеште əлгi қасқа баспен əңгiмелесiп, тамақтанғанда ұзақ-ұзақ ойға берiлсе де өзiн абайлап ұстады. Əрбір қозғалысты қалт жiбермеуге, ақкөңiл, аңқылдақ болып көрiнуге тырысты. Сондағысы «Еш нəрсе бiлмейтiн бейшара екен, əзiрше тайраңдай тұр» деген ой туғызып бұл жерден тезірек сытылып кету еді.

	Барлығы ойдағыдай болды. Түннiң бiр уақытында бөлмесiне келдi. Əп-сəтте жиналып, такси шақырды. Ертеңге қалса, кешiгетiнiн ұқты. Таңсəрiде жүретiн жүрдек пойызға отырып үлгеру керек…

	Күн күлiмдей көтерiлдi. Құстың ұясындай бiр үйлi жанның мамырлаған тiршiлiгi де басталды. Манар келгелi үй ажары да кiре бастаған. Балаларына да ыстық сезiм пайда болғандай. Бiрiнен-бiрi ажырағысы келмедi. Олар үйдi басына көшiрiп, шешесі жоқ кездегi болған оқиғаларды жарыса əңгiме етiп, күлкiге қарық болды.

	Барыс пен Манар кеш оянып, жуынып-шайынғаннан кейiн шайға отырды. Жаңа үйленген жандардай бір-біріне сондай бір əлпешті сезіммен қарап қояды. Сағынып кездесудің тəттi дəміне қанбай отырғандай. Бiр-бiрiне жаманшылық ойлағысы келмейдi. Ондайды ашып айтуға дəрменсiз екендiктерiн де iштей сезiнедi. Манар туралы Барыс нендей əңгiме естiмедi. Ел құлағы елу. Гуiлдеп-дуылдап жатса да құлағы керең адамдай жүре беретiн. Бұл туралы айтыса қалса, қара перде қалай ашылады дегендi ойлап, қөңіліне əлдебір қорқыныш билейтін. Сондықтан жабы қөңіл танытып, айқай-шу шығармауды бек тұтатын. Ал Манар ақшаны қара терін төгiп жүріп табатынына күмəн келтiрмейдi. Барыс Манардың құйып берген шайын ұрттап, «ойлағаным орындалды» дегендей шалқайды да:

	– Мен əлгi машинаға келiсiп қойғам. «Мерседестiң» соңғы маркасы. Сен келген күнi алам дегем. Бұйыртса, жаңа көлiктi болдық. Сен қайта кетпей тұрғанда, балаларымызбен бiрге ауыл аралап, бiраз сайрандап алайық. Машинаның да қызығын көрейiк! – дедi.

	– Мен қайта кетпеймiн!

	Барыс таңқалып, бұрыла қарады. «Шын айтса, жағдай не болмақ?» деген ой сап ете қалды.

	– Қазiр негiзгi мəселе ақша табуда. Заман болса мынау!

	– Ендi менiң жанымды қинамашы!

	– Бiр рет болса да барып келуге болмай ма?

	– Кетсем оралмаспын. Сен түсiнсейшi!…

	Сөз насырға шауып бара жатқанын Барыс түсiне қойды. Жалғастыруға батылы бармады. Əңгiменiң өзегiн дереу басқаға ауыстырып:

	– Манар, сен өзгерiп барасың ғой деймiн, – дедi.

	– Сонша неменем өзгерiптi? Ашып айтсайшы! – деп, Манар назданды.

	– Көңiлiң тiптен жұмсарып кетiптi. Кеше балаларыңды көрiп, терiс қарап күрсiнiп, көз жасыңды сүрттiң. Менен айрылып қалатындай болдың. Кiнəлi кiсiдей өйтпешi!!!

	Не айтарын бiлмеген Манар көбелек көзiн төңкере қарап, отырып қалды…





ДƏУЛЕТ




	Дəулеттің бейпіл, қара батпан қарғыс сөзі пышақ кескендей сап тиылды. Сап тиылды емес-ау, қандай бір құдіретті күш тиғандай. Бұрын аузына ақ ит кіріп, көк ит шығатын. Сөз, сөзі абалап, үріп тұратын. Қатынына тісін қайрап, көзі атыздай айланып, көк езуленіп сөйлегенде естігендер шыдамай теріс айналатыны əдеттегі оқиға. Мұндайға əбден мезі болып, еті өлген Зейнеп мыңқ етпестен, ың-дыңсыз майда-шүйде жұмысымен араласып, далаға шығып кетеді. Арасы бір екі жасар төрт бірдей қызы да іле жүгірісетіні əкесінің қатқыл сөзі барлығына тиетіндей ме қалай!

	Құдайдың Зейнепке берген туа мінезі – нəзіктігі. Қара көзі мөлдіреп, жұп-жуас жүргені. Жүнжіп, өмірден күдер үзіп, «осы Дəулеттен құтылайын» деген ой кіріп те шықпайтын сияқты. Ауық-ауық күрсініп қана қояды. Оны да сездірмеуге тырысатынын қайтерсің. Қайта, көршісі Бұлбұл қатынның зығыры қайнап, Дəулеттің дауысы шықса болды, кіріп келеді. Көзі шатынап сөйлейді.

	– Осы сенікі қайдан шыққан махаббат. Мен болсам қолымды бір-ақ сілтеп кете берер едім. Сен үндемейтін болған соң, Дəулет есіріп, басыңа шығып, бақырып жүр емес пе! Көзіңді құрт бұл жерден, бай табылмайды деп қорқасың ба?

	Оң жақ көршісі Тоқтардың тұл қатыны Динара сөзге тағы араласады.

	– Сен сан-саққа жүгіртпе, Бұлбұл. Төрт бірдей, шиеттей қызы бар қаршадай қатын, кімге барып, қайда сияды. Тұқымың құрғыр, мына Дəулет құлаққа тыныштық бермейтін болды. Енді неттік, – деп кімді ақтап, кімді қаралап жатқаны белгісіз ананы-мынаны айғайлап кетеді. Сөзінде жасандылық бар.

	Иə, осы үйдегі айғай-шу төрт қызынан басталады. Олар қыз болып туғандары үшін кінəлі. Зейнеп едел-жедел көтерген. Төртеуі де сүйкімді, момақан. Əкесінің айғай-шуынан зəрезап болып, басылып қалған ба дейсің. Мінездері шешесінен аусайшы. Қаздай тізіліп, өздерімен өздері болып, таңнан кешке дейін жыбырлап, шешесіне көмектесіп жүргендері. Ауыл-аймағы мұны бағамдайды. Үлкен қызы осы күзде үшінші сыныпқа барады. Ол қайда барса, басқасы соның соңында. Кішісі жүгіріп жүр. Зейнептің аяғы тағы да ауыр. Ертең бе, бүгін бе. Егер бесінші болып, қыз туса, Зейнептің күні не болмақ. Дəулеттен не көрмек? Іштен шыққан шұбар жыланды бауыздап тастай ма!

	Зейнептің күні тақаған сайын, Дəулеттің сөзі тіпті зəрлі, жағы талмайтын болып өршіді. Көзі ішіп-жеп, айбат шегіп, тесірейеді. Содан, қара желге сарпылдаған қараша үйдің түндігіндей, желпініп, шыға келеді.

	– Мына қу Құдай, менен тағы аяйтын шығар. Елдің қатындары басы қазандай, кеудесі арыстандай ұл туып жатады. Сен қызыл шақа қызды шұбыртып, шиқылдатасың да отырасың. Енді қыз тапсаң... Əкеңнің аузын... Мына жаман үй қыздардың сідігіне шіріп, боғына ботқа болды. Айтпады деме, енді қыз тапсаң, төркініңе апарып, төріңе дейін лақтырамын!

	– Сен менен емес, Құдайдан сұра!

	– Құдайдан сұра...

	– Отағасы-ау, сұра! Жаспыз ғой.

	– Оттапсың! Қайтіп асыраймын. Қыздардың садигі болып біттік.

	– Ұл туса да асырайсың!

	– Ұлдың жөні бір басқа.

	– Онда, тағы да Құдайдан сұра!

	– Құдайға қойғаным бар ма!

	– Астапыралла!

	Осымен Зейнеп босанар алдындағы соңғы əңгіме біткен. Зейнеп босанды. Құдайым-ау, не дерсің, Зейнеп егіз ұл туды. Егіз ұл. Бұл хабар аядай ауылға жарқ етіп естіліп, естіген жұрт қуанғаны сонша, қозы-лақтан көрімдік атап, перзентханадан шыққан соң, күндіз-түні шұбырды. Ауыл ақсақалдары, кемпір кешектері сампылдап сөйлеп жатыр. Шетінен тəубашыл, шетінен шешен, көреген-білеген болыса қалыпты. Артқы көшеде тұратын Гүлбарша кемпір алдымен жетті. Дəулеттердің екі бүйіріндегі көршілері Бұлбұл мен Динара қазан-ошақ жақта зыр жүгірісіп жүр. Тап-тұйнақтай киініп, толықтау келген бет əлпеті жып-жылтыр, ернін де бояған Гүлбарша, өзінің тəнін күйттеумен бірге, басқаға естіген мен оқыған-тоқығаны көп адамдай көрінетін. Жас кезінде совхоздың кадр бөлімінде қызмет істеген. Ақыл айтып, көп сөйлеуге құмар ол. Сол əдетіне басып, аузы тарс жабылған Дəулетке «енді ұқтың ба» дегендей сөз бастап, келіп жатқандардың алдын орады.

	– Е, тəуба, Алланың рахымы көп қой. Пендесіне бергісі келсе, ерте ме, кеш пе демей береді. Қыз шыққан тесіктен ұл да шығады деген осы. Қазақта сөз бар «үште бір жаңылады, бесте бір жəне жетіде бір жаңылады» деген. Міне, бесіншісінде жаңылып, Тəңірім алтын, күміс сақадай бір емес, егіз ұл берді, – деді.

	Күнде айғай-шу еститін Бұлбұлдың аузы қышып, əрең жүрген.

	Сөз тиегі ағытылған соң, өзін ұстай алмады. Жалғап жүре берді.

	– Мен Зейнеп болсам бұдан əрі қозғалмаймын. Астыма жеті қабат текемет төсетіп, құс жастық шынтақтап, мына Дəулетке шəугім көтертіп, шай тасытып қоямын. Басына əңгір таяқ ойнатып, «шамаң келсе басқа қатын алып, маған таптыртқандай ұл-қызды таптыртып ал» деймін дегенде Дəулет шыдамады. Досы, көршісі, Бұлбұлдың күйеуі Естайға:

	– Мына қатыныңды оттатпай аузын жапшы, – деді. Ел қыран күлкіге көмілді.

	Динара да құр қалған жоқ. Көршінің күні бір деген. Содан ба, əлде басқа бірдемені ойлады ма, оны кім білсін, адамда əртүрлі бір құпия боладыға сайып, ол Дəулетті жақтады.

	– Ей, Бұлбұл, олай деп сайрама, ер адам қанша жаман болса да, шаңырақтың тірегі, сол үйдің киесі. Бұл қатын егіз ұлды күлге аунап туып па, түге! Соның белі – соның тегі. Алтын басты əйелден бақыр басты еркек артық деген. Жиылған жұрт:

	– Дұрыс, дұрыс, – десті. Дəулет бір гөзелді тартып жіберіп, рахаттана, қарқылдап тұрып күлді.

	– Мен таптырдым, ол тапты. Ей жігіттер, шамаларың келсе менше егізден таптырыңдар. Қатын жолда, бала белде... Ох-хо-хо! Енді ішу керек!

	Ол одан əрмен артық кетті. Айылын жияр емес. Бұл сөзі Динараның күйеуіне тиді. Бүгінгі күнге дейін бір жас иіске зар болып жүр ғой. Құдай беретініне береді. Əйтпесе белде қатын да бар ғой. «Мынаның көкуін-ай, Құдайдан бұйрықсыз сөйлеп» деп ойлады. Бір сөздің ұшы біреуге тиіп жатпай ма! Бірақ үндемеді.

	...Күндер өтіп жатты. Дəулеттікіне тыныштық орнапты. Сонда да Зейнептің алдында кішірейгісі келмеді. Ауру қалса да, əдет қала ма! Артық ауыс сөзі болып жатады. Зейнеп мұны сезсе де, сезбегендей, бұрынғысынан артық кетіп, асып-тасыған жоқ. Бір ерекшелігі – көпшіліктің көзінше жайнап, құлпырып шыға келді. Бұрынғысынан сұлуланып, көрікті көрінеді. Алты-жеті бала тапты дейтін емес, алғашқы құрсақ көтерген əйелдей егіз ұлын бесікке бөлерде əндететінді шығарды. Алаңсыз жайбарақат осылай отыратыны өзіне бақыт. «Бисмилла-һи рахмани рахим. Алас-алас, пəле-жаладан қалас-қалас» деп бесікті аластап, Құдайына сыйынып, баяу қимылдайды, екі омырауын екеуіне емізеді. Сонда, өткен бір күпіршілігін қайталап ойлайды. «Құдайым-ау, тұтамдай ішегі бар бір шикі өкпені қимадың ба? Ұл табайын-табайын деп қанша қызды болдым. Соның барлығы бүгін Дəулеттің көзіне күйік болды. Өзім де жалықтым. Көрер көзің болса, көрсейші!» деп. Енді бұл ойдың барлығынан аулақ. Қайта «ей, Алла, кешіре гөр» деп сыйынады. Сондай бір көңілді отырған күні Дəулеттен:

	– Тағы сен не тілейсің? – деп, ақырын мырс етіп сұрамасы бар ма. Дəулет зор дəмесін басқысы келмеді. Тағы да мінез танытып:

	– Енді төрт егіз ұл тауып берші, – деді, ойын-шыны қайсы екені белгісіз. Зейнеп сұрауын сұрап, ойнап айтса да зəресі ұшып кетті.

	– Отағасы, кеудеге нан піскен дұрыс емес.

	– Онда не бар, басқаның мысын басқан деген сонда болады!

	Зейнеп үндемеді. Жүрегі дірілдеп бір ыңғайсыз жағдайға тап болды да қалды.

	...Ұлдар күн санап, ай санап өсіп келеді. Енді төрттен-беске шығады. Судың тамшысындай айыра алмайсың. Əпкелері Қайша, Қадиша, Айша, Əдиша төртеуі олардың кішкентай кезінде ұйқысы қанса болды, ұндай илеп ортасына алады да, ойнатып көтерумен болады. Шешесінікі емізу, олардікі асырау. Үш-төрт ай кезінде бірінің дауысынан бірі оянып, үйді басына көшіруші еді. Дауыстары қыздардікіндей жіңішке, нəзік емес, қатты жуан болатын. Сондықтан ба, əпкелері жылауға да мұрша бермей, далаға да, үйге де ала жүгіретін. Биттей қолдарымен ауыздарын баса қойып, шөпілдетіп сүйіп, жылауларын ұмыттырып, уатып алады. Өздері де осы үйде талай жыл ұл болса екен деп күткендей, жандарын ала ұшады. Осы үйреншіктен бе, екі ұл қарындары тоқ болса, шешесінен бұрын əпкелерін іздеп, бауырлап, жағалап жүріп, бір жасқа жетпей-ақ аяқтарын басып кеткен-ді.

	Дəулет ұлдарының атын өзі қойған. Үлкені Арыс. Бұрын туып, жарық дүниеге жар салып жылаған. Аяғына ақ шүберек байлап қоятын. Перзентханада кіндік шешесі солай еткен. Кішісі Барыс. Аяғына қызыл шүберек байлайтын. Онысы үзіліп, əлде шешіліп қалса, өздері де, көршілері де аттарын шатастыруға барады. Есейе келе əйтеуір бір үйренді. «Дəулеттің үйінде бір емес, үш Дəулет бар» деседі жұрт. Расында да, сойып, қаптап қойғандай-ақ. Үлкені пысылдап ұйықтағыш, кішісі былдырлап сөйлегіш. Қызығы, екеуі арасынан бірдемеге таласып, əлде ренжісіп қалса, кімдікі дұрыс, кімдікі бұрыс екенін білісе алмай тарығып, соңында екеуіне бірдей кəмпит, не болмаса бірдей ойыншық əперіп, əрең-пəрең татуластырады. Бала деген тез жылап, тез уанушы еді. Бұлардікі басқашалау. Қасқа бұзауын сатып, екеуіне бірдей велик алып бергендері де осындай шатақтарынан болған. Сонда басқа балаларды артынан дүркірете жүгіртіп, көше бойын күн сайын көл-көсір думан қылғанда əке-шешесінің мəз-мейрам болғанын көрсейші!...

	Ал Дəулет олардың басынан құс ұшырмайды. Ауыл адамдары көше балаларынан жағымсыз сөз естісе, тас-талқан болып кіжінеді.

	«Менің екі ұлым олардың көзіне бұзақы болып көріне ме, қит етсе болды, қиқулап шыға келеді. Бұл қазақта дауа жоқ, қазақшылығын тастамайды. Көрнеу көре алмастық. Көре алмасаңдар, көздерің шықсын. Мен сендерге əлі көре алмастықтың көкесін көрсетемін. Ана бастықтар Алматы, Астана да емес, Америкада балаларын оқытып жатыр дейді ғой. Мен де егізімді сөйтем. Сонда сендер жарылып кетер ме екенсіңдер».

	Бұл да арманы шығар. Естігендер Дəулеттің қылығын ойлай ма, əлде, балаларының шиеттей жас екенінен бе, кеукілдеп, мазақ етіп күліседі: «Бізді Дəулеттің тентектері жарылқағанша саудыраған ақ сүйек болармыз» деп.

	Енді оның егіз ұлы емес, едел-жедел өсіп келе жатқан қыздарын тілге тиек етіп, олардың күн өткен сайын құлпырып келе жатқандарын айтатын болыпты. Төртеуі бір үйден шығып бара жатқанда шоғыр гүлдей. Шетінен шешелеріне тартқан сұлу, нəркес көздері сүзіліп тұрады. Барлығы бойшаң. Үлкені Қайша биыл тоғызыншы сыныпқа, кішісі Айша бірінші сыныпқа барады. Зымырап бара жатқан заман-ай. Қазақтың «қыз бала қылтиғанша» дейтіні осы екен-ау. Бұдан төрт-бес жыл бұрын Дəулеттің ұлым жоқ деп, елден ерекше жынданып жүретіні енді көпшіліктің есінен шығып кеткендей. «Ана Дəулеттің қыздары бой жетіп қалыпты. Қазірден атастырып қойсақ қайтеді. Онда тұрған не бар, қазақтың бұрынғы салты емес пе! Шешелеріне тартса жаман болмайды. Түптің түбінде осы Дəулет пен Зейнепті солар асырайды. Көресіңдер. Бұл қазақ неге ұл десе өліп-өшіп тұратынын білмеймін. Тақ бір ұжымаққа сол апаратындай. Құдай сүйген құлына ұлды да, қызды да береді. Бермейін десе не шара. Жалғыз, жалқы еңіреп жүргендер қаншама, көріп жүрміз» деп сан-саққа жүгіртіп жататыны күнделікті əдет.

	Бұл əңгімелер балалардың есіне де кіріп-шықпайды, көппіз, азбыз демейді. Басқалар өмірді осылай өлшеп пішіп отыратынын қайдан білсін. Бірақ, əке-шешесінде не бар, не жоқ, оған да мəн бермейді, айтқандарына көндіріп, өсіп бара жатқанын олар сезіне бастапты. Осыған олар мəз.

	...Көктемнің соңы. Елдің барлығы бала-шағасымен үйден гөрі даланы жақсы көреді. Қыстай жұмыссыз жатқан ел, көктем бастала əбігерге түскен. Қыстай ойлап дөңбекшіген талай жұмысын тəмамдап «үһ» дескен уақыт осы. Дəулет те соның бірі. Бірақ, енді бір жұмыс күтіп тұр. Оның туып өскен Қаратал ауылы жан-жағы дөң-дөңестермен қоршалып, соның алақандай ойпатында екпе тал, теректің арасына сүңгіп орналасқан еді. Ауылдың ортасын қақ жарып Бұлыңғырдың бұлағы ағып жатыр. Жан-жаққа жіңішке арық тартып əкететіндіктен суы аз, ағыны баяу, тұнық емес. Соның өзінде оның жағасын шуылдаған балалардың дауысы көмкереді. Дəулеттікі осы бұлақ суынан алыстау. Сонау ауыл шетіндегі дөңеске орналасқан көшеде. Сондықтан, бүкіл ауылдың ыбыр-жыбыры бұларға айқын көрінеді. Əсіресе, бұлақтың жағасынан күні бойы келмейтін Арыс пен Барысынан көз жазып қалмауға қолайлы. Бұлақтың суы жетпейтін бұл жерде бау-бақшаны суару үлкен жұмыс. Судың құбыры да тартылмаған. Тасып ішеді. Міне осы жағдай Дəулетті мазалайтын. Бір күні:

	– Ендігəрі балаларды қинамай құдық қазып алайық. Ана екі ұл күні бойы үй көрмейтін болды. Көрінгеннен таяқ жеп жүргендері. Құдық қазып, мына жерге үлкен науа орнатып, су құйып қойсақ, екі биттей ұлға жеткілікті емес пе? Темір-терсек, қоқыс толы бұлақтың суынан əлдеқайда артық, – деді.

	Зейнеп үндемеді. Осыдан неше жыл бұрын сонау ауылдың етегіндегі өзінің төркініне жақын алаңқайға үй салайық, құбыр да тартқызып аламыз дегенде «мен солардың қабырғасына жабысып, қас-қабағына қарап отырайын ба? Содан соң, олар маған Құдайдың құтты күні əкіреңдеп отырса. Ақылды тапқан екенсің» дегені мүмкін есінде шығар.

	Содан неше күн өткеннен кейін Дəулет жұмысын бастады. Зейнеппен қайта ақылдасқан жоқ. Күн жарым қара сорпа болып қазды. Арыс пен Барыс мəз-мейрам, папам бізге су шығарып береді, шомылып ойнаймыз деп. Дəулет бірақ көздегеніне жетпеді. Су тұрмақ, дым да сезілмейді. Бұған зығыры қайнап, ашу-ызасына мінсе де не пайда. Шамасы келмейтініне көзі жетті.

	Сонан соң, Кеңес өкіметі кезінде Шудың бойы, Бетпақ далада машиналы бұрғымен құдық қазып, талай елді мекен, жердің кепкен кенезесін жібіткенмін деп ертегідей əңгіме айтатын сары Молдашты іздеп жүріп тауып əкелді. «Су шығарып берсең, тілегеніңді ал, қанша сұрасаң сонша беремін» депті. Жердің топырағы сары періш, жəне биік жер. Томардай Молдаш машинасын күжілдетіп күні бойы бұрғылады. «Жекешелендіру жылдары совхоз бастығына барымды пəреге беріп, осыны өзіме алдым ғой. Қазір сол бергенімді елден қайтарып жатырмын» дейді ол кеудесін соғып. Біршама құбыр салды. Содан, өлдім-талдым дегенде мөлдір су фонтан құсап атқыласын. Тамырын тереңнен тапқан ғой. Балалардың қуанышында шек жоқ. Бөшке сүйремейтін болды. Арысы мен Барысы мұздай суығына қарамай малмандай су болып жүр. Дəулет арақтың əдемісін əкеліп жуды. Кейбір темір-терсегі кем жəне кеш болып кеткендіктен, сол күні жұмыс аяқталмады. Ертеңінде күні бойы жауын құйды. Бұл аралықта Дəулеттің қолмен қазып шығарған топырағының көбі сары батпаққа айналып, малдың аяғымен таралып кеткен-ді. Содан неше күннен кейін құдық жұмысы аяқталып, шұңқырды қайта жапқанда, топырағы жетіспеді. Соны толтырып, су трубасының айналасын цементтеп тастау ендігі жұмыс. Осыны ойлаған Дəулет құм қайрақ түсірмек үшін, күн көтерілгеннен кейін машинасына от алдырып, бұрынғы карьердің орнына кеткен.

	Бүгінгі күн шыжып тұр. Балалар құдықтың басынан айналсоқтап, ұзамады. Қолыменен басып, су атқылатып ойнаудың қызығы басылған жоқ. Төмендегі арық суының жағасына жүгіріспейді. Енді шұқанақ-шұқырға түсіп, кебірси бастаған топырақтан бірдеңелерді тұрғызып жатыр. Əпкелері сабақтарына кеткен. Маңайы тып-тыныш. Төбесінде мөлдіреген күннің ыстығын да сезбейтін тəрізді. Біттей мұрындарының ұшы тершіп, беттері алауланып, өздері пыс-пыс етеді.

	Ұзамай дүрілдетіп əкесінің машинасы келді. Екі-үш жас кезінде алдынан қарсы жүгіретін. Əкесі быж-шыж болып «машинаның астынна түсесіңдер» деп, жерден іліп алып, үйіне қарай қалпақтай лақтыруға дəс қалатын. Үйіне кірер-кірместен Зейнеп пен қыздарына «қарамадыңдар» деп ақыратын. Содан бері жүректеріне тиіп, зəтте болып қалды ма, əлде естері кіре бастады ма, алдынан жүгіре бермейді. Осы əдеттері бойынша шұңқырда ойнап отырған.

	Кенет самосвал машинаның тегешінен төгілген құм қайрақ Арыс пен Барыстың үстінен сау еткенде, шыр-шыр еткен олардың дауысы Құдайға жетіп, жер жаңғырта бір рет шықты да, сілтідей тына қалды. Дəулет кабинасынан жан ұшыра шыққан. Алдында өзі төккен топырағы құдықтың шұқырын шала толтырып, өркештеніп жатыр. Жұдырықтай неше тас етегіне домалап түсті. Жүрегі бір сұмдықты сезгені сол, жер дөңгеленіп бара жатты. Үйінді топырақты күрзідей итеріп, арпалыса қозғалғанда, Құдайдың құдіреті ме, кім білсін, көзді ашып-жұмғанша балаларына қолы іліккендей болған...

	...Ел-жұрт ұзақ шулады. Артынша аңыз-əңгімеге айналды. Зейнеп «балаларың тірі... тірі...» деп құлағына айғайлай берген ғой. Сонда Дəулетке ес кірген. Ел айтады «тірі, тірі» дегенді естігенде ғана оның шыбын жаны бұл дүниеге қайта оралған. Естімегенде сол күйі кететін еді. Əйтеуір, Құдай-тағала өзіне тірідей көмгізіп, өзі тірілтіп берген!» десіпті. Ал, тұл қатын Динара «бұлар осы жұма күні Құдайы тамақ береді» деп Зейнептен бұрын білген. Бұл нақ шындық!





ЫМЫРТ ХИҚАЯСЫ




	Күнге қақталған күмістей, жарқырай созылған тас жолдың екi жағы жап-жасыл желектей желпiлдеп, үкідей үлпілдеген мəуелi ағаштармен көмкерiлген. Сол жолмен қызылды-жасылды машиналар тiзбегi зу-зу етiп, ауылды қақ тiле ұшқан құстай, лек-легiмен өтiп жатыр. Соншама асыққанда, қай кезде қанаты талып, қай жерге «қонар» екен дегендейсiң. Мына түрлерiне қарағанда, өртке де емес, өлiмге де емес, Құдай бiледi ғой, той тойлаған ауылға, қойдың батасына асыға тартып-ақ бара жатқанға ұқсайды. Өйткенi, машина артында бiр-бiр сабаз шiренiптi.

	Жо-о-о-оқ, олай болмады. Жарқ-жұрқ еткен күйде, көптiң көзiне оттай басылып, ыстық көрiнетiн зəулiм үйдiң алдына тұмсықтарын тiрей келіп бір-ақ тоқтады. Ол бастықтар отыратын «ақ үй» ғой. «Құйрығы ұзын екен. Дəу бастықтың бiрi боларсың. Тағы бiр хикметтiң басталуы». Тұрғылықты халықтар осылай тон пiштi. Айтқандай-ақ бiрiнiң артынан бiрi ентiге кiрiп, ырқ-ырқ етiп тоқтасып, лезде қаздай тiзiле қалған машиналар, жаңа ғана жайбарақат жатқан ауылдың əп-сəтте апшысын қуырып, аядай жердi сұсты қылып жiбердi. Ашық аспанның тұнық ауасы олай да, бұлай да толқып əлгi келгендер туралы көпшiлiк хабардар болды да қалды. Сөйтсек, қойға да, тойға да емес, кенеттен жиналыс өткiзбекке жын-перен болып келген «ақ ауыздар» болса керек. Бұл хабарды естiген көпшiлiк, төбесiнен жай түскендей есеңгiреп қалысты. «Сүбһан-Алла, тағы не болып қалды? Мына түнерген түрлерiмен кiмдi болса да құртып жiберер. Тау үскiрiгiндей бет қаратар түрі жоқ» дестi. Жиналысқа кiрмек тұрмақ, табалдырық аттауға жүректерi дауаламай, алға басқан аяқтары мұзға емес, қиыршық тасты топыраққа тайғанап керi кете бастады. Барлығы солай десек тағы қате. Мұндай сəттi күтiп жүргендерге жан бiттi, зыр жүгірiстi. Олар «барлық ел жиналсын» деп жар салып, жарлық таратты. Дауыстары дауысқа ұласып, үйден-үйге жаңғырықты.

	«Айың тусын оңыңнан» деп əйтеуір бiреуге əн арнайтындай көңiлдi жүргендер! Кiрерге тесiк таппаған көпшiлiк, мұндайда қайдан шыдап отырсын. Ақыры көздерiне көрiнiп, борыштан құтылып қайталық деп шұбыра бастады. Төрде отырғандарға тағзым еткендей, аяқтарының ұшымен басып, жайғасып жатыр. Өздерiнiң көзiне асқар таудай көрiнетiн, Алладан кейiнгi панасы болған директоры бүгін кəнден иттей ғана болып қалыпты. Көп бастықтың мысы басқаны ғой бұл. Ауыл адамдарының екi көзi төрт болып одан аумайды. «Туған ауылы үшін iшкен асын жерге қояды. Батыл да сөйлейдi. Сол сөз талайдың қытығына тиген» деп олар ойлады. Қатер болса осы бастығымызға тиер. Сондықтан да кейбiреулерi тiптi мүсiркеп, «байқұс-ай бiз ештеңе етпеспiз, көппен көрген ұлы той, сенiң күнiң не болар екен?» дегендей қарасты. Ұзамай адамдар үлкен залға лық толды. Əсте бұл ауылдың адамдары олай емес едi, өте-мөте мəдениетке кiргенге ұқсайды. Күбір-күбір сөйлесiп, ерiндерi ғана жыбырлағандары iзеттi-ақ. Машинамен келгендердiң көбi төрге, төрге сыймағандары алдыңғы орынға жайғасыпты. Қарындары жер сызып, бiреуi тiк, бiреуi шалқайып, iлгерi-кейiндi қиюы кеткен күрек тiс, азу тiстей отырысқан көрiнедi. Кейбiреуi ыңыранып, кейбiреуi күңіренiп, қайсыбiреуiнiң өзi, қайсыбiреуiнiң көзi сұстанады. Жаутаңдаған көпшiлiк қасқыр қамаған қоралы қойдай «əй!» десе, дүр етiп үркуге дайын тұрған сияқты.

	Кенеттен күңіренген қатаң дауыс шықты. Қолын баяу көтерiп тыныштық орнатты да:

	– Күн тəртiбiнде адамдардан түскен арыздар туралы мəселе қаралады. Арызданушылар: Жəкен Жақаев, Əлiп Əлмұрзаев, Əлпия Əсiмжанова, тағы тағылар… Көпшiлiктiң «О…о…о…» деген дауыстары алдында отырғандардан бастап, артына дейiн жалғасып толқыды да, сол күйi есiктен шығып кеткендей тым-тырыс бола қалды. Алдыңғы сабырлылық пен қорқыныш үрейi торғайдай ұшып кеттi ме, барлығы желпiне қалысты. Жаңағы атын атаған адамдар ар-ұяттың қай жағында қарғып-орғып жүретiндерiн көңiлдерiне түйе-түйе қалысты. Iштен шiрiтетiндер ғой. Жиналыс басқарушының дауысы сəл қатая түстi.

	– Кiм туралы дегенге келсек, жолдас директор Кəсiпбай Кəкенов туралы болады. Көпшiлiк дүр сiлкiнгендей болды. Алдынан артына қарай толқыған дауыстар, төрт қабырғаға соғылғандай жаңғырып тұрып алды. Шыбын жанын шырылдатып, осылар үшін жүрген Кəсiпбайды қара сирақ бала кезiнен бiлетiн жергiлiктi тұрғындардың жалдары үдiрейе тұрып, көздерi қарауытып қанталады. Мұндай болады деп олардың түсiне де кiрмеп едi. Не болғаны бұл? Мұны көрген арызданушылардың жүректерi су етiп, бүйректерi бүлк еттi бiлем.

	– Не туралы десеңiздер, директор түйенi түгiмен жұтып, ұжым мүлкiн өз жемсауына басып қалғалы көп уақыт болған. Көпшiлiктi азын-аулақ бiрдемелермен алдап, аузын құлыптаған. Бар мүлікті сыбайластарына таратып, талан-тараж еткен екен.

	Үлкен зал шайқалғандай болды. Жиналыс басқарушы «Тоқтаңдар, шуламаңдар, тынышталыңдар!» деп тамағы қарлыққанша айқайлап едi, «қарлықпақ тұрмақ бiтiп қалсын» дегендей ешкiм елеген жоқ. Бастықтар орнынан атыла-атыла тұрып кете жаздады да, дүрсiлдеп соққан жүректерiн əрең-пəрең басты. Бұрын-соңды үлкен бастық алдында мұндай əдепсiздiк болғанын көрмеп едi. Бiр ауыз сөзге бағындыртып, бiр минутта қол көтертiп, жұмыс тынатын. Сондықтан да самаладай болып үйiрiмен келген бұл бастықтардың арқасынан жылан жүгірiп өткендей болды. Суық терлер шып-шып шығып, əлсiн-əлсiн Əлiбек мырзаға жаутаңдай қарасты. «Сағыңызды сындырып, жағаңыздан алдырғандай болдық-ау, кешiргiн Ием! Мына керең құлақтардың сөз тыңдар түрі жоқ. Барлығымызды дүркiретiп қуып шықпай отырғанына шүкіршiлiк. Халық нiлдей бұзылған екен. Қайран бұрынғы заман! Əлекең мырза, сiз айбарыңызбен мына берекесiз халықтың айқай-шуын пышақ кескендей тыйдырып, жалғыз рет қол көтере салсаңыз жұмыс бiткенi емес пе! Əй, олай болатын түрі жоқ» деген ойда отырған олар қозғала алмады. Ал, үлкен бастық Əлiбек мырза бұл кезде томаға тұйық отыр едi. Күжiрейген мойны оңайлықпен қозғалмайды. Сiресiп қалған тəрiздi. Қозғалса, таудан тас домалағандай, сатыр-күтiр нөпiрi мына халықты басып кетердей. Алғаш осы қапырық ыстық күнi, ащы терге малшығып, қолаңса мен шуаш иiсi аңқыған бұл адамдар оған ондаған, жүздеген құбыжықтай көрiнiп, таптап өтсе де, ешкiм құн сұрамайтындай сезiнiп едi. Бiрте-бiрте олардың қылықтары есiрiп, басқаға емес, өзiне қарсы тұрғандай бола бастады. Iштегi арыстан мiнезi оянып, ақырып-күркiреуге дəс қалды. Сондықтан жастарға зəбiрлене, зəрлене қарады. Желөкпе олар «демократия, сөз бостандығы» деп басқаны соңынан ертiп, сөзiне көндiрiп, дүрлiктiрiп жүре ме деп. Шын мəнiсiнде солай болды. Тiптi, теке сақалдары шошаңдаған шалдар да қарлыққан кəрi дауыстарымен қарқ-қарқ етедi. Құдды кəрi құзғындар сияқты. Өзiнiң сенiмiн алып, осы жұмысты ұйымдастырып, жарыс сөзге шыққан арыздаушы Жəкен Жақаев не айтып, не қойғаны белгiсiз болды. Отырғандар оны құйындай иiрiп, мiнбеден қуып түстi. Келесi бiреулердi де солай еттi. Көпшiлiктiң дауысы даланың өртiндей өршiп, сөйлеймiз дегендердi жалмап кетiп барады.

	Бұл əрекет үдеген сайын, үлкен бастықтың шашын одан арман тiк тұрғызып, арыстанның жалындай айбарлы болдырды. «Мыналар шынымен менен сескенбей отыр ма? Ойлағаным iске аспаса не болдым? Қол астындағы бастықтар, мекеме қызметкерлерi алдында бет-беделiм айрандай төгiлмей ме?! Жөпелдемеге келгенде мыналар ырық бермей, сайлатам деген жаңа бастыққа қол көтермей қойса не болмақпын? Бұл дүниеде жұмыр басты пенде болып, жаралғандары рас болса, бiр нəрсеге сүрінбей қоймас. Кезек екеу, тəңiр бiреу деген. Қайтарым алатын күн түбiнде келедi. Соны да мына отырған бейбақ жазғандар түсiнбей ме, қалай?! Бүгін болмаса, ертең аяқтарынан шалармын».

	Осылай сипаттама берген үлкен бастық ендi ойын насырға шаба бастағанын ұқты да, қырағылық танытты. Дереу сабасына түстi. Күжiрейген жалы жалпая бастады. Сыр бiлдiрмеуге тырысып, осы залдағы көпшiлiктiң қатарына ақырындап көше бастады. Бастық пен жай халықтың ара-жігін ажыратып болмас халге түсті. Əдейi сөйттi. Бағанадан берi қарс түйiлген қабағы ашылып, бұлт астынан шыққан күндей жадырады. Күжiрейген бұқа мойны олай-бұлай есiктiң топсасындай қозғалып, алды-артына қарай бастады. Тiптi, сөйлегендердiң сөзiн қошаметтеп, кей-кейде бас изеп те қоятын болды. Төрде дараланып отырғанын ұмытып қалғандай, бағанадан берi көрiп отырса да, көрмегендей болған неше-неше ақсақал, қарасақалдарға бас изеп, Сағила кемпiрге де жылы шырай танытты. Ол-ол ма, езуi базданып, көзi былшық-былшық болған арақшы, əумесер Мэлс сахнаға шығып, барлық бастықпен қол алысқанда, оған да iлтипат көрсеттi. Бағана қасына келгенде тiл қатпай, шекие қараған жұмысынан босауға тиiстi бастығына: «Мына адамдардың сөзiне мəн беру керек. Почти дұрыс айтып жатыр» деп те қойды.

	Сонымен қойшы, соңына таяу сөз алды. Айбар көрсеткелi артынан еріткендерi құрметтеп ерiп жүрген бола қалды. Десе де, көмекейге тығылған бiр сөз шығып кете жаздағанда, өзi де селк етiп бойын тежеп қалды. Бұрынғы əдеттiң салдары ғой, құрғыр! Басқаға «Сөзiңдi доғар, партия мен өкiмет бiледi, мен бiлемiн. Сендер немене көкiп отырсыңдар!» дейтiн заман келмеске кеткен. Қайран салтанат құрған коммунизм кезеңi деп iштен тынып, зығыры қайнап тұр. Сөз арасында оның екi көзi Мұратбаев Мұқанға ерiксiз түстi. Көңiлi елжiреп, оған жылы сөз айтқысы келсе де батылы бармады. Арты ашылып қалатындай болды. Ал, Мұқан бiр ысып, бiр суып, жамбас кесетiн пышақ жүзiндей, қылпылдап отыр едi. Жалғыз сөздi айтып қалса, мəртебелi бастық арқылы бағы жанар едi, шiркiн! Айтпай қойса, жалп етiп сөнер шағы да осы. Бұл мырза залдағы тақтайлардың ең шетiндегiсiнде отырған. Мақсаттары iске аса қалған кезде орындарынан ұшып тұрып, мiнбеге шығуға ыңғайлы деп осы орынды ту басынан сайлаған-ды. Ду қол шапалақтарға жарарлық қан қыздырар сөздердi неше күн бойы дайындаған болатын. Ол сөздер шоқ-шоқ жұлдыздай қазiрдiң өзiнде көкiрегiнде сайрап, жанып тұр. «А, Құдай, аруақ қолдай гөр! Егер бастық қылсаңыз, қашанда сiз үшін жаным пида!» – дейдi iшiнен, мiнбеге көзiн сатып. Бастық сөйлеп тұр. Бара-бара бүйiрi қызметiнен босатып тастауға бекiнiп, қатты ширап келген бастыққа бұрылып, оған майша сiңiп барады. Мұнысы өтiрiк пе, шын ба дегендей, артынан ұшып-қонып iлесе келген бастықтар да аң-таң. Мiз бақпайтын бұжыр бетiнде күлiмсiреген ұшқын əлсiн-əлсiн ойнап, əсiресе, жиналыс үстінде жылы қабақ танытпай, қара темiрдей қарып отыратын бұрынғы мiнезi қайда кеткеніне қайран қаларлық…

	Сонымен, сөз бiттi. Күн тəртiбiне қойған жұмысы естен шыққандай, дым сездiрмейдi. Əлде, алдында өртше қаулап отырған адамдардың жалыны шарпыды ма, бет қарай алмай, қайта-қайта табыс тiлеп, үлкен мiнбеден қара нүктедей қайтып бара жатты. Шаш-бауын көтере келгендер, бiр-бiрiне түксие қарасты да, бұрынғы кез болса, залда отырғандардың екi аяғын бiр етiкке тығатын кез. Ал, бүгін бастық əлiптiң артын баққаны қалай!… Қалай болушы едi, хамелеон болғаны да…

	Ертеңiнде не болды дейсiз ғой? Кiмнен кiмге тарап, кiмнiң көзiне iлiккенiн қайдан бiлейiк, осы ұжымға жаңадан директор болып сайлануға тиiстi, кеше келген үлкен бастықтың туысы Мұратбаев Мұқан тай сойып, қазан асып күнi бұрын дайындалыпты. Қаладан келген қалың машина соның ауласына тiзiлiп барып қайту керек екен. Амал қанша, Мұқан «өгiз өлген жерiнде өкiредiнiң» сиқын кешiп, қайғысын таратпаққа шылқита iшкендiктен, ымырт жабыла «Өлемiн!» деп ауыл сыртындағы зиратқа қарай жүгірiптi. Ымыртта ғой… Ымыртта!

	Бүгін мастығы ма, шындығы ма ессiз жатыр. Ауыл адамдары «Жиналыстың шешiмi бүгін шықты» деседi миығынан күлмiңдесiп…





ҒҰМЫРЛЫҚ ТҮС




	Өмiрге кiмдер келiп кімдер кетпейді. Кiмдер ажырап, кiмдер қосылмайды. Осыны барлап қарасаң, қара құбыр қалын адамдардың жайбарақат десең қозғалысты, қозғалысты десең жайбарақат тырбыңы тіптен ғажап сезіледі. Өмiр шым-шымдап бірде шымырлай қайнап, бірде баяу толқып жатқандай!... Қапелімде бiр жерiне сүңгiп кетсең, түпсіз тұңғиықтың түбiне үңiлсең, «Астапыралла, мұндай да төзiмдiк болар ма, өмiр тек көздің жасынан құралған ба?» дегендейсiң. Иə, шыр етiп, жерге түскеннен қара жер қойнауына кiргенше, бұдырсыз жолмен, сырғып өтпейтiн болғандықтан, бұдан басқа жол жоғы да рас-ау. Оған мойынсұнып, салың суға кетiп, айдағанына көнiп, бара жатасың...

	Мұның қайсiбiрiн айтып тəмамдаймын. Бiрiн ғана. Ол тəттi десе тəттi, қылықты десе қылықты, ащы десе ащы – бiр ғана махаббат. Жас ортасынан асқан сен, қайдағы махаббатты көкiп отырсың деме!

	… Содан берi күректей отыз жыл өттi. Тамырым қатайып, жүрегімнің соғысы баяуласа да, көңiлiм жас кезiмдегiдей елжiрейдi. Оның қуаныш па, əлде қайғы-қасiрет пе екенiн ажырату қиын, əйтеуiр жүректiң түбiнде не өшпей, не шырақтай жанбай мəңгi жүретiн бiр жылылық. Бұл туралы бес баланың анасы, қойнымдағы жарыма да тiс жарып, сездiрген емеспiн. Сондықтан ба, артта қалған көп жылдың жүзінде, алғашқы махаббат анда-санда ой түртiп оятып, сол махаббат сезiмiн жүректiң түбiне ғана маздатып, оны өзiм өртеп, өзім жандырып жəне өзiм үрлеп, өшiрiп, жүре берiппiн. Менiң осы сезiмiм, күндердiң күнiнде сол алғашқы махаббат иесiне жолықтырды…

	Мiне… сарайымда сайрап тұратын дидар, қаз қалпында көзімнің алдында тұр. Бұған сенерiмдi де, сенбесiмдi де бiлмеймiн. Бiздiң арамызда болған махаббаттың жайы екеуміздің жүрегiмiздiң түбіндегі тас кiтапта мəңгi жазулы тұрғанымен, ерiксiз қайта-қайта жаңғырып, сөйлей бастағандай сезiлдi. Өйткенi, жылдар өткен сайын қымбаттысы екшеле-екшеле алтындай жылтырап, бəкүн-шүкіні шаңдай бозарып жоғалған. Сол екшеленгендер еске оралып, оның тəттілігі мен ащылығын ғана татқандаймын…

	Ол қара жерден енді ғана қылтиып өсіп келе жатқан көкөрім гүлдей, аты Нора деп аталатын еді. Тұлымшағы желбiреген қыз болса да көзiм түсiп, көңiлiм ауа берген. Одан көз жазбай, қарамды үзбей жүрсем көңiлiм жəй табатын. Судың ағысына қарсы жүзген, ақ шабақтай бiркелкi ұл мен қыз iшiнен көзіме түскенде сонда ғана көңілім жай табатын. Табаныммен шоқ басқандай, басқа бiреулер сезiп қалды ма деп селк етiп тұра жүгіретінмін.

	Осылай, ай мен күн ауысқан сайын, ол да тəкəппарлау, паңдау көрiне бастады ғой. Бұрынғыдай қасына жүгірiп баруға да жүрексiнiп, қадала қалатын көзiм де тайсақтап, өзiммен өзiм əуре болатынды шығардым. Сонда Нора əлгi паңдау мiнезiне одан əрмен басып, көз ұшымен анда-санда елемей қарайтын. Бұрынғысындай қол ұстасып, жүгіре жөнелмейдi. Ақырын езу тартып, күннен-күнге ажарланып бара жатты. Қасы-көзi сүзілiп, сыңғырлаған дауысы бəсеңси бастағандай. Ал, менің сол сылдырлап, сыңғырлаған дауысын ести бергiм келедi, бiрақ ол менi көрсе, судай тартылып қалады да, əлден уақытта жүгіре жөнеледi. Сабақтан келіп, шайға отырғанның өзiнде де, көз алдымда ойнақтап тұрғаны. Мiне, сол бiр қызбен кездесiп отырғаным осы. Бау-бақшада емес, соның үйiнде.

	Ол күрсiне отырып, сын көзiмен қарайды. Өңiм бе, түсiм бе деген сезiмінен əлi арыла алмай отырған тəрiздi. Бiр қалыпта өзiн ұстап, сабырдың сабасында тымыраяды. Егерде мен бiлетiн Нора болса, не сарқылғанша сыр айтады, не жарылса да ауыз ашпас.

	Уақыт өтiп барады. Бұрыннан уақытпен санасқан болсақ, отыз жыл аз уақыт емес едi. Санаспағанымыздан да осы күнге де жеткен шығармыз. Сондықтан ба, мен де сабыр сақтап отырмын. Отырмын емес-ау, отыра берудi қу жүрегiм əмiр еткендей…

	Сонау жас кезiмдегi аппақ пəк көңiлiмiзбен, сол жүрген iзiмiзді қиял жетегіне беріп үнсіз отырмыз…

	…Иə, сол балалық кез, екеумiз бірге келе жатырмыз. Көптiң көзiне түсуден сақтанатын, көжектей қорқатын кез артта қалғаны – ержеткеніміздің куəсi. Үн-түнсiзбiз. Ауыз ашып бiрдеңе деуден қорқамыз ба, қалай. Жүректерiмiз дүрс-дүрс соққанын естiп, бас ауған жаққа кеттiк. Естен танып, ел жұрттан айырылып, құлан даланы кезiп жүрген бiреулердеймiз. Қолға-қол тиiп кетсе, ыршып түсуге дəс қаламыз. Титтей кезiмiзде бiрiмiздi-бiрiмiз арқаға көтерiп, су-су көйлегiмiздi ауыстырып киіп, жылағанымызды уатып жүрмейтін бе едік?! «Сенiң тұздай көк көзiң бар, шешеңе тартпағансың. Алдабергеннiң баласысың» деп, (əкесiнiң құрдасы) талай жылатқаным қайда. Менiң мiнезiмнің өзгере бастағаны ма еді?! Сені ойламаған жерде ренжітіп алған едім ғой! Ол бiр класс iлгерi оқитын Қасым деген қара пəледен болды. Бірде маған келiп, «Мен Нораны сүйемiн. Əдемi қыз, ауылда бiрге өскен досың ғой.

	Өлеңмен қатырып отырып хат жазып қойдым. Апарып бершi!» демесi бар ма. «Əкел!» дедiм. Бердi. Оқып көрсем, мен айтуға тиiстi сөздердi айтып қойыпты, пəлi. Ішiм удай ашып, «қайтадан мынандай хат беретiн болсаң қаныңды… кеужiрiңдi бұзып жiберемiн» деп шапалақтап тартып кеттiм. Өзi де жасықтау, əлжуаз ұл едi, мұрнынан қан дiр ете түсті. Шуылдаған балалар «не болды?» десiп сұраса да, үн қатқан жоқ. Қасымның бұл мiнезi маған ұнады. Осыдан бастап сені басқадан қызғанатын сезiм билеп, кей-кейде қызбалыққа кетiп қалып та жүрдiм.

	Ауылымыздың алдында Тула өзенi, ай мен күннің сəулесiне көміліп, арнасына сыя алмай, балқытқан қорғасындай шымырлап ағады. Осы үлкен арналы өзен жағасында сəукеленiң үкісiндей желкiлдеп өскен түп-түп талдар бар. Ол екеумiздiң баратын махаббат бақшамыз-тұғын. Сол азғантай талдың арасымен ерсiлi-қарсылы жүре-жүре шиырлап шығарған жолдарымыз бар. Сол жолмен келе жатқанымыз осы. Бүгін тiптi бұрынғыдан бетер үн-түнсiзбiз. Бiрiмiзге-бiрiмiз кетейiк дегендi ымдап қана келiсiп, ешкiмге сездiрмей ауылдан сытылып шыға бердiк. Бұл iсiмiздi Нораның аяғына оратылып, артынан қалмай еркелейтiн екi жасар бауыры Жаңыл да бiлмей, айырылып қалды. «Ендi не істеймiз?» дегендей ол маған, мен оған қарадым.

	Қашаннан берi көңiлiмде үлкен бiр арман бар. Ол Нораны бiр сүю. Онда Нора мəңгiлiк менiкi болады деп ойлайтынмын. Бiр сүйгенге барлығы сыйып тұрғандай. Норада ондай ой жоқ сияқты. Судың ағысындағы өз бейнесiне телмiрiп, тiптi басқаны ұмытып кеткендей отыр. Мен одан əрмен қызығып кеткендей болдым. Қолым дiрiлдеп, жүрегiм дүрсiлдейдi. Барлық денем солқылдап соққандай. Оның көзiне мен қандай бiр аянышты халде көрiндiм бе, əлде дəрменсiздiгiмдi байқады ма, ол маған мойнын бұрып елжiрей қарады, тiземе қойып отырған қолымнан ақырын ұстады. Осы сəттi тағатсыз күтіп отырғандай оның мойнынан айқара құшақтап, үлбiреген бетiнен, ернiнен сүйiп алдым. Нора қой деген жоқ, көзiн тарс жұмып алып аймалатты. Сүйгiзе бергiсi келетiндей. Сүюдiң тəттiлiгiн алғаш сезгендеймiн. Ернiне ернiм жабысып барады. Ерлердiң басымдылау болатынын одан бетер ұғынып, тiптi қолым оның алмадай омырауына таяп қалды-ау. Осы сəтте Нора жарқ еткiзiп көзiн ашып қалғанда, селк ете түскендей болдым. Əлгi батылдығым сына қалды. Қайта аяп кеткендеймiн. «Нораны ренжiтiп алдым ба?» деген ой сап ете түсiп едi, бiрақ ондайды байқамадым. Күлiмдедi де, кеудемнен ақырын итерiп, бiр дем қарады да, «ендi болмайды!» дегендей басын шайқады. Шiркiн, сол күнгi бозбалалық көңiлiм-ай десеңiзшi. Əйтеуiр, Нораға сен менiң мəңгi өмiрiмсің дегендi айтқым келгенi, ол сөз жүрегiме сыймай, елжiрегенiмдi бiлемiн. Үйге кеш қайттық. Түнiмен Нораны ойладым. Ойлау, армандау деген де қандай тамсандырар тамаша едi! Құлан иектенiп таң да атты. Өзен жақтан ескен салқын жел көкiректегi қуанышты одан əрмен толқындатқандай ғажап! Сол таң тұп-тұнық, жылы едi шiркiн! Таң нұры менi, мен таң нұрын сүйiп тұрғандаймын…

	***

	…Нора менен көп əңгiме күткендей əлi тапжылмай отыр. Жер қозғалса да қозғалар емес. Көз отының ұшқындары бiрде жарқ етiп, бiрде жалп етiп жоқ болғандай. «Менiң басымнан не кешпедi. Тағдыр адамды тəлкек етедi.» Осындай сөз оның көзiнде жазулы тұр. Бет пiшiнiнен соны оқығандаймын. Бiрақ, сол сөздi ары қарай оқуға жүрексiнгендеймiн. Алдыңғы тəттi өмiрдiң жалғасын сол тəттiлiгiмен жалғастырғым келдi. Нораны сол қыз кезiндегiдей сезiнiп отырғым келді.

	Мен сөйлеп отырмын. Сөйлеп отырсам да, ойланып отырмын.

	«Бұрынғы наздана, тəкəппарлау қарайтыны өшкiндеп, күдіктене, сақтана қарайтын болған ба? Көзiнде сондай бiр үрей белгiсi, «аузы күйген үрiп iшедiнiң» кейпiн киген адамның түр-түсi бар. Əлде, менiң сағынып келiп, бiрден-бiрге кетiп отырғаныма сенбестiк танытып отыр ма? Бұрын қыпша бел едi, денесi толыпты. Ұзын шашын қысқартып, бұйралатып, көз үйренген қазiргi заманның, қала адамдарының кебiн кигенi, мұңдылау жүзiн жасырып, əнтек көркейтiптi. Ал бетiн əжiм баспай, əлi де оймақтай шұңқыры бiлiнiп, ақ сəулеленiп тұрғаны да, барынша күтiнiп, өзiн асқақ ұстайтынының белгiсi іспетті. Сонда мен өзiм оған қандай көрiнiп отырғанымды Құдай бiлсiн. Есiктен кiре бере, «Туу, жасарып кетiпсiң ғой!» – деген бiр ауыз сөзiне марқайып қалғанмын. Мүмкін Нораны көрген сəтте, менiң барлық қуанышым бетiме атылып шығып, қаным қайнап оған бəлкiм жастау көрiнген де шығармын».

	Менiң аузым əлi сөзден құрғаған жоқ. Ақтарылып отырмын. Өткен күндер көз алдыма елестейдi. Кейде «əлемнiң əлегi-ай!» деп ойласам да, бүгінгi кездесу оның барлығын ұмыттырып, алғашқы махаббаттың шеңберiне қайта тартылып, соның лəззатын тапқандай, қайта балауса кезiме оралғандаймын… Ойлағанда тiптi өне бойым шымырлайды. Кенет күрсiнгенiмдi өзiм де бiлмей қалдым. Қуаныштың да шегi бар. Сол шегiне жеткен болармын. Сондықтан да күрсiндiм бе екен?! Ойыма тағы бiр күнгі оқиға түстi… Ол күн… Ол оқиға… Өз басымызға отау тiккеннен кейiн екi жыл өткенде болған-ды.

	Иə, өткендi еске алу оңай ғой. Сол күнi екеумiздiң көңiлiмiздiң айнасы шағылды. Екеумiздiң сөзiмiз, көңiлiмiз айнаның сынығындай, быт-шыты шығып, күл-талқан болды. Ол қалың сынықты қайта құрастыру мүмкін емес, қолдан келмейдi, құралмайды. Қандай асау болғанбыз. Баянсыз махаббаттың соңы осы. Сол бiр болмашы кезеңдi асып өтсек, мұндай болар ма едi?! Əлде, шын махаббат – жалған дегені осы ма едi?

	Менiң алдыма қойылған шай суып, шығыстан түскен күн сəулесi батыс жақтағы бөлмеге қарай ауысыпты. Алдыма үйiп-төккен астан ауыз тимегенiм де есiмнен шығыпты. Үйiмдегi маңғаздығым, екi өлшеп бiр пiшетiн мiнезiм қалып, əлi сөйлеп отырмын. Ғұмыр бойы көрiп жүрген тəттi түс алғашқы махаббат туралы əңгiмемнен айрылғым келмейдi. Жүрегiм елжiреп, көзiме жас толғандай ма, қалай?! Көңiлдiң бұл жiбек жiбiнiң ұшынан айрылып қалсам, қайта ұстай алмайтын сияқты қорқамын. Нора маған əлi де таңдана қарайды. «Мына байқұс шын көңiлiмен езiлiп, егiлiп отыр ма, өткендi армандап, ақындығына салып отыр ма?» дегендей. Оны мен сезсем де, сезгiм келмейдi. Iшiме сақтаған арманымды, кінəмді, өмірімді сарқып айтып болғандаймын. Бiрақ, бiр нəрсе кем. Кəусар болса қанып iшiп, шөл қандырғым келетiндей кенезем кеуiп тұр. У болса өлгенше ішіп өлгім келеді…

	Мен орнымнан ақырын көтерiлдiм. Қозғалмай отырған Нораның қасына барып, иығына қолымды салып, аз-кем демiмдi iшiме тарттым. Нора сонда да қозғалмады. Тағатым таусылған мен қаз мойнын бұрып, тап алғашқы рет сүйгенiмдей өртене сүйдiм. Осы-ақ болды, Нораның көзiнен жас парлап кеттi. Үзiлсейшi! Қалай iркiп отырғанына таң қалдым. Өксiгiн баса алмай жылады-ай кеп. Менi қорқыныш биледi. Тiптi, таңертең емес, тап қазiр жүз көрiскендей жылады-ай кеп! Көз жасы көл болды. Бейуақыт қой, тоқталар емес. Осы сəттi ғана күтіп отырған екен. Мүмкін, бұл сəттi қаншама күткен болар. Мен қанша уақыт қасында отырып сөйлесем де, Нораның бiр тамшы жасына татырлықтай сөз айттым ба, жоқ па, бiлмеймiн. Ол маған махаббаттың тұнық көз жасымен айтқаны осы болды. Нора емес, көз жасы сөйледi. Əйелдiң нəзiк көңiлiмен сөйледi. «Мен өмiр бақи сенi армандаумен, ойлаумен келемiн, сонымды ұқ!» дегендей болды. Осы сəтте менiң жүрегiме жалғыз ғана ой жебедей қадала қалды. «Отыз жылда мен неге бiр оралмағанмын, неге тастай қаттым?! Неге бүгін осы сəтке дейiн сағынып-сарғайып жүрiп, «бас имеймiн!» деген сөзiмнiң жетегiнде жүрдiм? Менiң ол қайсарлығым кiмге керек? Алғашқы махаббатым! Ол маған келе алмады. Əйелдiк жəне тəкəппар мiнезi жеңдi. Сонысымен төзген. Мүжiле-мүжiле, төзе-төзе осы күнге жеткен. Алғашқы махаббатқа мен бас июге тиiс болатынмын!» Ендi ол кез өттi. Ол кез тұрмақ, өмiр өтiп барады. Нораның көз жасы осыны маған қайталай-қайталай айтты. Бұл жас, бiздiң махаббатымыздың тарихы болып, екеумiздiң жүрегiмiзде сақталып, осы күйi өмiрден тұншығып өтпек!…

	Мен үйден шықтым. Нора бiр ауыз сөз қатпастан қоштасып, есiк жабарда жер күңіренгендей ауыр күрсiндi. Адамзаттың көз жасына ол махаббаттың көз жасын осылай қосты. Өмiрдi жалғыз, саяқ өткiзiп, менi көргенде бiр рет жiбiгендей. Ендi қайтiп жiбiмес! Мен солай түйдiм. Оған өмiрi туралы бiр ауыз сөз қатпағаны куə.

	Үйге оралдым. Неге екенi белгiсiз, көңiлiм азан-қазан. Жас кезiмдегiдей жайнап келдiм бе, əлде көңiлiм толқып асып-төгiлiп келдiм бе, тiптi, шегiнен тыс қайғырып келдiм бе, бiлмеймiн. Өмiрдiң қандай бiр шындығына жеткендеймiн. Мұңды, əлдебiр назды жыр жазсам ба?! Кеудеме лықсып, көкiрегiмді кернеп бара жатқан бiр керемет менi қозғап, қағаз бен қаламға жетудi армандап отырмын. Көз алдымда Нораның көз жасы. Құдай-ау, «адамның көз жасына қалма» деп апаларымның айтып отырғанын талай естiгенмiн. Сол күндері түсiнбей кеткен Нораны ендi түсiнгендеймiн. Махаббаттың көз жасына қалдым.

	Қасымдағы жарым маған таңырқай қарап қалды. Əнтек жеңiлтектiк көрсетiп алдым дегендi iштей сезiп тұрмын. Сезбек тұрмақ, жар салып айтқым келетiндей! Бiрақ, менiң ол жылқы мiнезiм өмiрiме сай келе ме? Осы ой менi аяғымнан шалып, былш еткiзiп бетiме ұрғандай!

	Əйелiм əлi қарап отыр. Менiң көңiл күйiмдi көзiмнен оқып үйренген ғой!

	...Сол күннен кейін тағы да он жыл өтіпті. Ғұмырлық түске балап, ғұмырлық арманым болған ол бейбақ тағдырдың тағы бір иіріміне түсіп, айта берерліктей емес ажалмен көз жұмыпты. Бүгін кездейсоқ естідім. «Ей, сұм жалған-ай!» деп таусыла күрсіндім. Бірақ көзімнен жас шықпады!!!





Notes


	[←1]

Матаның атауы (моңғолша)





