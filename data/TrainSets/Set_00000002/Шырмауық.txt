	Қабдеш Жұмаділовтың

	Шырмауық

	Хикаят



	«Адамдар жас кезінде қандай тамаша, мырзалар!»

	Антон Чехов





- І -


	Нұрғанат пен Еркебұланның қарым-қатынасын шынайы достық деп атауға келе қоймас.

	Олай дейтініміз, достық қашанда терезесі тең адамдардың арасында болады ғой. Ал бұл екеуі ешқашан таразы басын тең тартып көрген емес. Бұлардың отбасы тірлігі де, күн-көріс жағдайы да бір-біріне кереғар. Нұрғанат – қалт-құлт тіршілік еткен жесір әйелдің жалғыз ұлы болса, Еркебұлан – әрбір сөзі алтын боп, дәурені жүріп тұрған әулеттің маңдайға басқан мырзасы. Сондықтан бұл жігіттердің арақатынасын достық дегеннен гөрі қажеттілік, немесе бір-біріне кіріптарлық деп атаған дұрыс болар.

	Су бойында тал өседі, сол талға оралып, шырмауық деген шөп өседі. Шырмауықтың талсыз күні жоқ. Өйткені, шырмауықта өзіне тірек болатын дың, өздігінен көкке бой созатын дербес сабақ деген болмайды. Ол жарық күннен нәр алып, тіршілік етуі үшін, міндетті түрде өзіне сүйеніш болатын бірдемеге жармасуы керек. Еркебұлан мен Нұрғанаттың «достығы» көп жағдайда сол шырмауық пен талдың тірлігін еске салады.

	Рас, екеуі он жыл бойы бір мектепте бірге оқыды, иық сүйесіп, бір партада отырды. Ашығын айтқанда, сабаққа ынтасы жоқ Еркебұлан қасындағы үздік оқушы Нұрғанатқа сүйеніп, күн көрді. Ол күнделікті үй тапсырмасын да, класта шығаратын есептерді де Нұрғанаттан көшіріп алатын. Ауызша жауап беретін әдебиет, тарих сабақтарында да солай. Нұрғанат театрдағы суфлер сияқты жолдасының аузына сөз салып отырғаны... Әбден иек сүйеп, әдеттеніп алғаны сонша, Еркебұлан емтиқан кезінде де жанын қинап, дайындалып жатпайды. Сенетіні – сол баяғы Нұрғанат. Ол қалайда жолдасын «буксирге» алып, сүйреп шығады.

	Соған орай, екеуі керемет тату, жұптары жазылмай бірге жүреді. Еркебұлан – сабаққа ынтасыз демесең, қолы ашық, жайдары, жақсы жігіт. Шіркін, бай баласы болған неге жаман болсын. Не кием, не ішем демейді. Қалтасында уыс-уыс ақша. Кино, кафе, балмұздақ – Еркебұланның мойнында. Мектеп бітіретін жылы оның әкесі жеңіл машина сатып әперген. Екеуі бір уақ соған мініп серуендейді. Қысқасы, Нұрғанатта жоқтың бәрі Еркебұланда бар еді. Ал Еркебұланда жетіспейтін дарын, қабілет, бір айтқанды қағып алатын зейін-зерде Нұрғанатта жетіп артылады. Демек, екі жарты бір бүтін дегендей, бұл жастар бір-біріне керек адамдар болатын.

	Өзіндегі айрықша қабілет-дарынға кейде Нұрғанаттың өзі таң қалады. Мұның бәрі қайдан жұғып жүр бұған? Әкесі белгілі заңгер еді, бұл бесінші сыныпта жүргенде жүрек талмасынан қайтыс болды. Ал шешесі – мектепте тарихтан сабақ беретін қарапайым мұғалім. Ес білгелі көріп жүргені – бірде бар, бірде жоқ, қалт-құлт тірлік... Өз бойындағы қасиет туралы анасынан сұраса:

	– Мұның бәрі – сенің қаныңда бар, – дейді ол кісі. – Арғы бабаң – атақты болыс болған. Атаң – «Алаш» қайраткерлерінің бірі еді, 1937-жылы «Халық жауы» деген жаламен атылып кетті. Өз әкең де – бекер адам емес-ті. Отаршыл өкімет еңбегін бағаламай, не лайықты жұмыс бермей, қор қылып өлтірді ғой, ақыры... Сен сол аталарыңа тартқансың! – деп Нұрғанатты көтермелеп қояды.

	Бұған да шүкір! Сол үшін ештеңе төлемесе де, арғы тегіңнің мықты болғаны неге жаман болсын. Әлі күнге дейін сарқылмай, тозбай жүрген аталарының қаны қандай асыл десейші! Соны естігеннен бері Нұрғанаттың еңсесі көтеріліп, өзіне деген сенімі арта түскен. «Жақсыдан жаман туса да, жаманнан жақсы туса да, тартпай қоймас негізге» депті ғой Ақтамберді жырау. Ендеше, Нұрғанаттың да көш соңында қалуға қақысы жоқ.

	Мектепті бітірген соң, Нұрғанат пен Еркебұланның жолы екі айрылып, әрқайсысы өздері таңдаған мамандықта оқитын болып, бөлініп кеткен-ді. Мектепті алтын медалмен аяқтаған Нұрғанат қазіргі нарық заманын жеріне жете зерттемек болып, университеттің қаржы-экономика факультетіне құжат тапсырған. Оның мектептегі барлық пәндерді жетік меңгергені сонша, Нұрғанат сол жылы кез келген университеттің кез келген факультетіне сынақ тапсырып, және одан шауып өтетініне сенімді еді.

	Қызық болғанда, сол жылы емтиқанның жаңа түрі шығыпты. Бұрынғыдай бірнеше пәннен емтиқан тапсырмайсың. Оның орнына қағазға жазылған көптеген сұрақтарға «бар» не «жоқ» деп жауап берсең болғаны. Ашығын айтқанда, бұл енді оқушының білімін тексеру емес, «красворт» шешкен сияқты бірдеңе. Мұндай тәртіп пән мұғалімдеріне емтиқан алғызбау, пара алудың жолын кесу үшін енгізілген деседі. Әсілі, тест арқылы талапкердің білімін дәл анықтау әсте мүмкін емес. Мұндайда жолы болғыш, кездейсоқ біреулердің өтіп кетуі әбден мүмкін... Ал көкжиегі кең, жан-жақты дайындығы бар Нұрғанат сынақтың бұл түрінен де қорқа қойған жоқ. Тақа бір көлденең қырсық кезікпесе, жоғары бал алатынына сенімді.

	Міне, қызық! Емтиқанға таяп қалған кез болатын. Бір күні Еркебұлан жүр университет ауласында. Көріспегелі біраз болған жігіттер шұрқырасып қалды:

	– Ау, Ереке, сені қай құдай айдап келді мұнда? Сенің «Болашақ» программасы бойынша шетелге кететінің қайда? – деп Нұрғанат таңданып тұр.

	– Соның ыңғайы келмеді, – деді Еркебұлан күмілжіп. – Өзің білесің ғой, менің ағылшын тіліне шорқақ екенімді. Шетелге баратындар ағылшынша сайрап тұруы керек екен. Сынақ алған комиссия сол пәннен құлатты...

	– Туыстарыңа айтпадың ба? – деді Нұрғанат әлі де ештемеге түсінбей.

	– Біздің туыстар араласса, мені, сөз жоқ, өткізіп тұр ғой, – деді Еркебұлан көңілді қалпын қайта тауып. – Бірақ олар қашанға дейін менің қасымда жүреді? Ағылшын тілінен дым сызбасам, онда барған соң оқи алам ба? Оның үстіне, сені қимай, сенімен бірге болайын дедім де, мен де осы университетке құжат тапсырдым.

	– Өте дұрыс істегенсің. Шетелден оқып келгендерді де көріп жүрміз ғой. Шет тіліне жетік демесең асып тұрғандары шамалы. Оқығысы келген адам осында жүріп те білім алуға болады, – деп Нұрғанат жолдасын жұбатқан болды.

	Сарша тамыздың орта шені ғой. Алматыда күн қайнап тұр. Толық денелі, шикіл сары Еркебұлан аптап ыстыққа шыдамай, быршып терлеп кетіпті.

	– Сен емтиқанға дайындалмасаң да өтіп тұрсың ғой. Қолың бос шығар, жүрші, тау жаққа қыдырып қайтайық! – деді қолқа салып.

	Астында – су жаңа «тойота». Әкесі ұлының мектеп бітіру құрметіне таяуда ғана әперген екен. Жып-жылтыр қара жипке әлі қылау қонбаған, қабырғасына үңілсең бетің көрінеді. Нұрғанат жаңа машинаны қызықтап, бір айналып шықты. Қызғаныш емес, қызығу бар. Мынадай темір тұлпарға кімнің мінгісі келмейді дейсің. Қызғанбайтыны, басы мықты істейтін, өзіне сенімді адамдарда қызғаныш деген болмайды. «Алтын басым аман болса, менде әлі мұндайдың талайы болады» деп есептейді. Грек философы Диоген айтқандай, Нұрғанаттың бар байлығы – басында.

	Баяғыда Жерорта теңізінде дауылды-толқын күшейіп, аралдағы тұрғындар кемемен құрлыққа көшіп жатса керек. Жұрттың бәрінің арқалаған жүгі бар. Араларында Диоген ғана бос келе жатыпты. Соны көрген таныстарының бірі:

	– Ұстаз, сіздің заттарыңыз қайда? Керек-жарақтан қажетті ештеңе алмапсыз ғой? – деп таңдана сұрапты. Сонда Диоген тұрып:

	– Менің бар байлығым – басымда ғой. Сол басымды әкеле жатырмын! – деп жауап беріпті...

	Сол айтқандай, әзірше ештеңе тындырып тастамаса да, Нұрғанатта да өз басына сенетін бір кеуде бар. Еркебұланның машинасына тақбір шопырының қасына жайғасқан бастықтай керіліп барып отырды. Бұлар «Достық» даңғылымен жоғары өрлеп, біраз жерге дейін Медеу шатқалына қарай жүріп келді де, кенет сол жаққа, Бутаковка сайына қарай бұрылды.

	– Бұл сайдың неге «Буткаовка» аталып жүргенін білесің бе? – деді Нұрғанат Еркебұланға бұрылып.

	– Білмейді екенмін...

	– Білмесең ұғып ал. Баяғыда осында Бутаков деген орыс байының қыстауы болыпты. Біздің қазақ орыстар не айтса, соны малданып жүре береді. Әйтпесе, осы сайдың «Кеңасу» деген өз аты бар.

	– Бұрын болып па едің бұл жақта?

	– Осы сайдың басында «Юный мечтатель» деген пионер лагері болушы еді. Бір жылы каникул кезінде сонда демалғаным бар.

	– Ендеше, қазір осы сайдың басы түгелімен менің жездеме қарап кетті! – деді Еркебұлан әлдебір мақтанышпен. – Қазір біз жездемнің сол жердегі саяжайына бара жатырмыз.

	– Сенде жезде көп қой. Бұл жерді иемденіп алған – қай жездең? – деді Нұрғанат әуестік танытып.

	– Ортаншы жездем... Кейін ұрпағыма қажет бола ма деп алып қойғаны ғой. Әйтпесе, олардың Ұлыбританияда, Швейцария жерінде де демалатын сәнді сарайлары бар...

	– Соншама мол қаржыны олар қайдан табады? Әлде жалақылары соншалық көп пе?

	Еркебұлан баланың сөзін қызықтағандай, жолдасының бетіне таңдана қарады.

	– «Жалақың» не айтып отырған? Батыс Қазақстанда өндірілетін мұнай мен газдың жарты ақшасы менің жездемнің қалтасына құйылады.

	– Е-е, солай де... Алатаудың сай-саласын ірі алпауыттар мың-мың гектардан бөліп алып, саяжайлар салып жатыр деуші еді. Солардың қатарында сенің жезделерің де бар екен ғой! – деді Нұрғанат қарсы беттегі қарағайлы қапталдан көзің айырмай.

	Жаңағы сөздерді естігенде, іштей сәл қитығып қалған: «Бәсе, халықтың қазынасы екен ғой – бұлардың шалқып жүргені! – деген өзінен-өзі алабұртып. Бәлемдер тұра тұрсын, бұл университет бітіріп, диплом алып, біліммен толық қаруланып алған соң республика экономикасын қайтадан қарайтын болады әлі».

	Сайдың орта тұсына жете бергенде, алдарынан көлденең тартылған шлагбаум мен автомат асынған күзет көрінді. Бұдан ары кім көрінгенді өткізбейді деген сөз. Еркебұлан қалтасынан алып, әлдебір қатырма қағазды көрсетіп еді, әлгі солдат сымдай тартылып, оң қолын шекесіне апарды. Сол сәт көлденең тұрған шлагбаум да шалқалап ашыла берген.

	– Саған бар жерде жол ашық екен ғой! Күзетшілер де танып алған сияқты, – деді Нұрғанат былай шыға бере жолдасын әдейі қолпаштап.

	– Мана айтпадым ба, «Алатаудың бұл бөктері тұтасымен біздің әулетке қарайды» деп... Күзетшілер қожасын танымай көрсін! – деді Еркебұлан мардамсып.

	Тағы бір-екі тұмсық айналғанда, бұлар діттеген жерлеріне де жетіп еді. Мәссаған, бұлардың «Саяжай» деп жүргендері – қалың қарағайдың ортасын ойып тұрып салған үш қабатты, ақшағала сарай екен. Үстіңгі қабаты бірте-бірте қусырылып, үшкілденіп барып бітіпті. Бір қырынан қарағанда ұшқалы тұрған аққуды еске салады. Жалпы, сәулетшінің шешімінде қапы жоқ. Саяжай орналасқан сайдың бас-аяғын, бергі жол өтетін жақты биік бетон дуалмен қоршап тастаған. Үлкен темір қақпада күзет бар. Ал ұзына бойы бір шақырымға созылған кең ауланың ішінде не жоқ дейсің: неше алуан спорт алаңдары, таза ауада демалатын әшекейлі беседкалар, өрнек салып отырғызған гүл айшықтары... Ал былайғы бос орындарға жап-жасыл шөп етіп тастаған. Сайдың дәл табанындағы бетонмен көмкерілген арықта сылдырап су ағып жатыр. Ал ауланың әр тұсына орнатылған түрлі-түсті шамдар кешке қарай жарқ етіп, төңірегіне ерекше шұғыла шашып тұрмақ.

	Ауланың төменгі жағында күзетшілер, шопырлар тұратын үйлер бар сияқты. Сол маңнан әртүрлі машиналардың қылпы көрінеді. Саяжайдың негізгі қожайындары қазір мұнда жоқ. Әзірше саяжайға ие боп отырған – осы әулеттің тағы бір туысы көрінеді. Былайша айтқанда, аталас апа-жезделері. Бұларды орта жасқа келген сол әйел қарсы алып, Еркебұланды айналып-үйіріліп, төбесінен құс ұшырмай жүр. Мұнда арнайы қойма, асқана бар көрінеді. Жастардың көңілі қалаған тағамдарына қолма-қол тапсырыс берді.

	Сәлден соң екеуі айналасын гүл көмкерген беседкада, кәуап жеп, қымыз ішіп отырды. Аңғарды қуалай соққан салқын самал қалада аптап ыстық барын лезде ұмыттырып жібергендей. Қарсы беттегі тоғай арасынан құстардың неше алуан үні келеді.

	«Адамдардың ана дүниеде көреміз бе деп армандаған ұжмағы жер бетінде де бар екен-ау! – деп ойлады Нұрғанат бір сәт қиялға беріліп. – Тек, соның жұрттың бәріне бірдей бұйырмайтыны болмаса... Міне, басқа жұрттың әпкелері қандай бақытты! Жезделері қандай салымды! Жан-жақтан құйылып жатқан байлық дегенің – анау, «Ит басына іркіт төгілген» тұрмыс дегенің – мынау! Қала маңындағы ең тәуір жерлерді осылар иемденіп алған... Ал осындай әпке мен жезде Нұрғанатта да бар. Бірақ солардың қырқын жинасаң қыр аса алмайды. Әйтеуір «шықпа жаным, шықпамен» қалт-құлт күн көріп жүрген біреулер... Баяғыда біреу жиендеріне көңілі толмағанда: «Кім көрінгенге тиіп, жоқтан өзгені тапқан – осы біздің апай да қызық» деп кейіп отыр дейді ғой. Нұрғанаттың әпке-жезделері де – соның о жақ, бұ жағында».

	Бұл – ақыл-ойы әлі толық жетілмеген, көп нәрсенің байыбына бармаған Нұрғанаттың балалық қиялы ғой. Шынтуайттап ойлаған кісі мәселе әпке мен жездеде емес, басқада екенін түсінеді, әрине. Оның түп төркіні – «Бір кісі таққа мінсе, мың туысы атқа мінеді» деген мақалда жатқан жоқ па?! Әулетте бір кісіге бақ қонса, оның шарапаты туыстарына түгел жетіп тұр.

	– Ау, жігітім, сен қайда кетіп қалдың? – деді бір мезгілде Еркебұлан дауыстап. – Бірдеңе айтсам, қалғып отырған кісіше меңірейіп, тыңдамайсың.

	– Жәй, мен бір қиялға беріліп, мидың ахбар қабылдайтын тетігін өшіріп қойып едім, – деді Нұрғанат күле тіл қатып.

	– Қазір ол тетікті іске қостың ғой?

	– Қосып қойдым...

	– Қоссаң айтшы: менің сен оқитын университетке неге келгенімді білесің бе? – деді Еркебұлан мұның бетіне күле қарап.

	– Мана айттың ғой, мені тастап, қайдағы бір шетелге кеткің келмеген. Мен бұл қылығыңды нағыз достық деп бағалаймын! – деді Нұрғанат алдындағы қымыздан сыздықтата жұтып қойып.

	– Ол – бер жағы ғой, оның арғы астарында көп мәселе бар, – деді Еркебұлан алдындағы шағын тегенеден кеселерге қымыз құйып жатып. – Менің басқа бір оқу орнына бармаған себебім, ол жақта да емтиқаннан құлап, масқара болғым келмеді. Ал менің еркіме салса, тіпті оқымай-ақ қояр едім. Ала қағаздан аллергиям бар, кітапқа қарағым келмейді. Алайда, менің қалайда бір мамандық алуым керек екен. Болашақта не министр, не генерал болуым үшін... Сен билеуші әулеттен шығу – кісіге жеңіл деп ойлайсың ба? Оның да өзіндік жауапкершілігі бар.

	Еркебұлан соны айтып, қымыз құйылған кесені қонағының алдына жақындатып қойды.

	– Қолың жетіп тұр. Туыстарыңның бірі ректорларға бір ауыз сөз айтса, кез келген оқуға түсіп тұрған жоқсың ба! – деді Нұрғанат оның бәрін маған неге айтып отыр деген оймен.

	– Туыстар бар ғой. Олар бір ақ ауыз сөз айтса, менің қол-аяғымды жерге тигізбей ала жөнелетіні де рас. Бірақ мен оларға өз әлсіздігімді білдіргім келмейді, – деді Еркебұлан жолдасына мәністі көз тастап. – Өзің білесің, менің әке-шешем оқымаған адамдар, менің аттестатыма қарайды да, олар мені үздік оқушы деп ойлайды. Мені «Болашақ» арқылы шетелге жібермек болғаны да содан. Қайдан білсін, менің он жыл бойы сенің арқаңда күн көріп келгенімді... Оның үстіне, біреуге кішірейіп өтініш айту – біздің әулетке жат. Бүкіл ел ерікті-еріксіз түрде соларға қызмет істеуі керек. Ұғып отырсың ба?

	Ол соны айтып, Нұрғанаттың қасына келіп отырды.

	– Бірақ мен биыл қалайда оқуға түсуім керек. Оны сенсіз іске асыру мүмкін емес. Сені қара тартып келгенім содан... Саған өтінішім, осы жолы да мені тестік сынақтан құлатпай алып шық! – деп Нұрғанаттың мойнынан құшақтады. – Сенен басқа кімім бар менің? Кімге жалынам? Екеуіміз қаршадайымыздан дос едік қой... Мені осы жолы да бір өткелден өткізіп жібер!.. Нарық заманында еңбектің бәрі ақылы ғой. Еңбегіңді екі есе қып өтеймін. Істеген жақсылығыңды жақсылықпен қайтарам!

	– Олай болса, айтшы: сені сынақтан сүріндірмей алып шықсам, кейін не жақсылық жасайсың? – деді Нұрғанат жолдасының сөзін қызық көріп.

	Еркебұлан бұған қандай уәде берсем екен дегендей, азкем ойланып отырды да:

	– Сөз жоқ, ақша берсем алмайсың... Әлде машина сатып әперсем бе екен? – деп тағы біраз бөгелді. – бірақ сен берген затты параға жатқызасың ғой... Одан да, ең жақсысы, мен кейін министр болғанда, сені өзіме орынбасар етіп алайын да. Ең дұрысы сол шығар.

	– Қулығын қара, министр болғанда да мені жұмысқа жекпексің ғой! – деді Нұрғанат қарқылдай күліп. – Көрдің бе, какой то «двоишник» министр болады да, мектепті алтын медалмен бітірген үздік оқушы оған орынбасар болады. Онда Қазақстанды жетістіреді екенбіз!

	– Қайтесің, заман солай!

	Бұл сөзге екеуі ауланы бастарына көтеріп, даурыға күлді. «Көңіл жүйрік пе, көк дөнен жүйрік пе» деген осы. Жастар министрліктің тұтқасын дәл қазір қолдарына ұстағандай мәз-мәйрам. Олар таудың таза ауасын тастап кеткісі келмей, әрнені ермек етіп, қалаға кеш түсе бір-ақ қайтты.





- ІІ -


	Сонымен, бірін-бірі жетекке алған екі дос сол жылы оқуға түсіп кетті. Еркебұланның қуанышында шек жоқ, екі езуі – екі құлағында. Ректордың бұйрығы оқыла салысымен, Нұрғанатты машинасына отырғызып алды да, бірден қаладағы сауда орталығына қарай тартты.

	– Біз енді мектеп оқушысы емес, студентпіз! – деген даңғарадай әмбебап дүкенді аралап жүріп. – Сондықтан, үстіміздегі «шоқпытымызды» тастап, жаңа сәнмен киінуіміз керек. Қызық болсын, алғашқы лекцияға екеуіміз бірдей киініп барайықшы!

	– Мұның ат не? Пара ма – беріп тұрғаның? – деген Нұрғанат бірден қарсы болып.

	– «Парасы» несі? Сенің туған күніңе сыйлық! – деді Еркебұлан сасқалақтап. – Өзінің досына кісі пара бере ме екен!

	Нұрғанат ақыры көнді. Алдағы аптада туған күні келе жатқаны рас еді. Оның үстіне, киіп жүрген костюмінің жаға-жеңі қырқылып, жүдеу тарта бастаған. Оған қосымша, тағы мынадай ой келді: «осылардың оңды-солды шашып жүргені – әкелерінен қалған байлық дейсің бе? Бәрі де – халықтың қазынасы емес пе? Ендеше, сол қазынадан менің де үлес алуға қақым бар ғой!».

	Италия шеберлерінің қолынан шыққан су жаңа костюмшалбар, сүйріктей қара туфли киіп, ақ көйлекке қызыл галстук тағып, айнаның алдына келгенде, Нұрғанат өзін танымай қала жаздады. «Адам көркі – шүберек» деген рас. Қазір айнаның алдында сұңғақ бойлы, мұрты ендіенді тебіндеп келе жатқан, қыр мұрынды, қалың қасты, қараторы жігіт тұр еді. Тәңірдің тәлкегіндей, Еркебұлан екеуінің бой-тұрқы мұншалық бірдей болар ма, дәл осындай костюм киіп, ол да тұр қасында. Құдай оған байлық пен атақты аямай берсе де, түр-тұлға жағынан сараңдық жасаған. Жалпақ мұрынды, жалақ ерінді, бітік көз, шикіл сары. Соған қарағанда, бұлар өздері айтып жүргендей жеті атасынан ақсүйек болмаса керек. Амал не, «аузы қисық болса да байдың ұлы сөйлесін» дегенді бұрынғылар баяғыда айтып қойған.

	Университеттегі оқу бұлар үшін қиынға түскен жоқ. Курста тестік сынақтан ебін тауып өтіп кеткен небір «көкемдер» бар екен. Нұрғанат сол баяғы әдетінше үздік оқыды. Жалқаулар мен шала сауаттылар сені үздік етпей қоймайды. Төрт жыл бойы курстың алдын бермей, үстеме степендия алып тұрды... Ал, Еркебұлан – сол баяғы мектептегідей, Нұрғанаттың жетегінде. Оны мұнда да «буксирге» алып, сүйреп отыруға тура келген. Оның семинар сабақтарына дайындалуы, курс жұмыстарын жазуы – Нұрғанаттың мойнында. Әйтеуір, үшінші курстан бастап, мұның жүгі сәл жеңілдеді. Бұл кезде кімнің кім екенін біліп қалған мұғалімдер Еркебұланға шаң жуытпай, өздері-ақ көтермелеп алып кеткен.

	Арқалаған жүгінің азайғаны Нұрғанатқа жаман болған жоқ. Енді ол уақытының бәрін оқуға, ғылыми ізденістерге жұмсады. Бұл кезде ол ағылшын тілін толық меңгеріп алған-ды. Шет тілде неше алуан кітап оқып, нарықтық экономиканың жілігін шағып, майын ішті деуге болады. Шетелдік ғалымдардың еңбектерімен қаруланып келіп, енді ол лекция оқып жүрген ұстаздарын састыратын болды. Нұрғанаттың пайымдауынша, республиканың қаржы-экономика саласындағы мамандары – ғылыми атақтарына қа рамастан тым етекбасты, ескі сүрлеуден шықпайтын, тым жалтақ әрі салғырт адамдар. Қазақстанда реформалар қай бағытта жүру керек, аграрлы елді өнеркәсіпті дамыған елге қалай айналдыруға болады деген мәселеге келгенде ауыздарын ашпайды. Оның бәрін шетелдік кеңесшілердің айтқанын пірдің сөзіндей қабылдайтын, жоғарыда отырған шала сауатты шенеуніктер шешеді.

	Нұрғанат университетті осындай тау құлатардай екпінмен бітірді. Естуінше, Совет өкіметі кезінде оқу бітірген студент енді қайда барам, қандай қызмет істеймін деп алаңдамайды екен. Оқу аяқталардан екі ай бұрын әр аймақтан түскен сұраныс бойынша, әрі дипломның дәрежесіне қарай, жұмыс орны анықталып, бөлініп қойылады екен. Демек, ұсыныс пен сұраныста кереғарлық жоқ деген сөз. Ал қазір олай емес, әркім қолайына жаққан қызметті өзі тауып алуы керек. Ал саған жұмыс табыла ма, жоқ па, әлде дипломыңды сандыққа салып қойып, басқа бір кәсіп істейсің бе, онда қазіргі өкіметтің шаруасы шамалы екен. Ендеше, сұранысы жоқ, керек емес, басы артық кадрды неге оқытты, оқу бітірген соң оларды неге айдалаға қаңғытып жіберді? Түсініп жүрген кісі жоқ.

	Оның себебі, қазір бұл елде оқу орнын ашу – білікті маман дайындау үшін емес, ақша табудың амалына айналған ғой. Жақында білім министрі теледидардан сөйлеп тұр. «Бұрын Қазақстанда елу ғана жоғары оқу орны бар еді, қазір университеттердің саны екі жүз елуге жетті» дейді әлгі мақтанышпен. Ал осы мақтанатын нәрсе ме? Бір ғана Сарыағаш қалашығында төрт университет ашылған деседі. Сұмдық емес пе? Осыдан кейін жоғары білімді маманның қадірі кетпей қайтеді? Оқу бітірген студенттер жұмыс іздеп сабылмай қайтеді?

	Әйткенмен, Нұрғанаттың кеудесі әлі де жоғары еді. Сеніп жүргені – қалтасындағы қызыл диплом. Үздік оқыған студентке қашан да жол ашық деп ойлайтын. Амал не, іс жүзінде олай болмай шықты. Сенің біліміңе, қабілетіңе зәру боп, қажет қып тұрған ешкім жоқ екен. Диплом көшірмесі мен тағы басқа құжаттарын бірнеше дана қып көбейтіп, бір-екі нұсқасын оқу орындарына, тағы бір-екеуін қаржы-экономика саласындағы кеңселерге тапсырып қойған. Міне, содан бері де екі айдан асты ғой, бірде-бірінен хабар жоқ. Сөйтіп, сарғая күтіп жүргенде, Алматыдағы оқу орындарының бірі әңгімелесуге шақырды-ау, әйтеуір. Ректордың өзі емес, проректор қабылдады. Қасы қалың, қабағы түксиген кісі екен. Нұрғанаттың дипломына көңілі толғанын айтып, суыртпақтап әртүрлі сұрақтар қойды.

	– Туып-өскен жеріңіз?

	– Андағы өмірбаянда бәрі жазылған ғой. Алматының тумасымын...

	– Алматыда кім тұрмайды. Ата қоныс, шыққан тегіңді сұрап отырмын! – деді мұның болашақ қызметіне соның бәрі керектей-ақ.

	– Семей облысы, Тарбағатай өңірінен! – деді істің теріске айналып бара жатқанын сезіп.

	– Е-е, жөн-жөн... Манадан бері осылай демейсің бе. Үздік оқыпсың. Дипломың жақсы екен. Ойланайық, ақылдасайық... Хабар өзімізден болсын, – деп шығарып салды қалың қасты проректор.

	Міне, содан бері де айдан асты ғой, тырс еткен хабар жоқ. Сұрастырып көрсе, ол орынға басқа біреуді алып қойыпты. Осылайша, біреуге биографияң ұнамаса, екінші біреуге географияң жақпайды. Атамекеніңді айтсаң болды, қай рудан екеніңді біле қояды...

	Алайда, Нұрғанат осы аралықтағы бос уақытын зая кетірмей, қазіргі реформаларға байланысты бірнеше мақала жазды. Ең алдымен, қазір өзінің жанына батып жүрген – жоғары оқу орындары мен маман дайындау проблемасын қозғаған. Онда жоғары білім беретін мектептердің шамадан тыс көптігі, оқу сапасының құлдырап кеткені, оқу бітірген жастардың біразы вокзалда жүк тасып жүргені жайында айтылып еді. Алайда, бір қызығы, қазір көтерілген мәселеге ешкім жауап қайтармайды екен. Демек, сенің жан айқайыңды тыңдайтын ешкім жоқ деген сөз.

	Сонан кейінгі бір мақала – ауылшаруашылығындағы реформа жайында, колхоз бен совхозды бұлай асығыс таратпау туралы болатын. Олардың атында тұрған ештеңе жоқ, колхоз бен совхоз – әзірше еңбекті ұйымдастырудың бірден-бір тәсілі. Бұл күнде республика халқының 70 пайызы ауылда, колхоз бен совхозда еңбек етеді. Ол ұжым дарды тарату – миллиондаған адамның жұмыссыз қалуы на соқтырады. Белгілі мерзімге дейін жеке қожалықтар мен мемлекеттік, ұжымдық меншіктер қатар дамуы керек деген-ді. Алайда, Нұрғанаттың бұл ұсынысымен де санасқан пенде болмады.

	Сөйтіп жүргенде, облыстық ауылшаруашылық басқармасы жұмысқа шақыра қалғаны. Бұлар басқалар сияқты кергіген жоқ, жаңа реформаға байланысты жас мамандарға зәру екен. Нұрғанатты бірден қабылдады. Мына парадоксты қараңыз, күні кеше «колхоз-совхозды бұлай асығыс таратуға болмайды» деп, мәселе көтерген Нұрғанат енді қызмет бабында оларды өз қолымен таратысуға тура келді. Мұны тағдырдың тәлкегі десең де болады. Жалпыға бірдей науқан, қоғамдық ауқым бір тарапқа бет алған екен, енді оны тоқтату мүмкін емес. Жан-тәніңмен қарсы болғаныңа қарамай, сол ағыспен сен де бірге кете барасың. Көп ұзамай Нұрғанатқа да ес кіре бастаған. Ол бұл кезде осы реформалардың бәрі көптің ақылымен емес, бір ғана басшының ықпалымен жүріп жатқанын түсінген еді.

	Айналасы екі-үш жылдың ішінде колхоз-совхозды апайтопай таратып болған соң, енді жер мәселесі көтерілген. Жерді сатуға бола ма, жоқ па? Өйткені, жерді тауар ретінде сатып, қалтасының олқы жерін толтыру біреулерге өте қажет боп тұрған. Енді соны талқыға салып, халықтың құлағын үйретіп болған соң, бір күні парламенттің қаулысын шығара салмақ.

	Кейде сені тыңдайтын құлақ болмаса да, өз арың үшін қимылдайтын кез болады. Нұрғанат оппозициялық бейтарап газетке жер туралы мақаланы осы мақсатта жазып еді. Онда ол колхоз-совхозды асығыс тарату аса үлкен саяси қателік болғанын айта келіп, енді жерді сатуға болмайтынын дәлелдеген. Біріншіден, жер – ата-бабаның қанымен суарылған халықтың ортақ қазынасы. Бұл жерде бір кезде отаршылдардың езгісіне шыдамай шетелдерге ауып кеткен бес миллион қазақтың да үлесі бар. Олар ертең атажұртқа көшіп келсе қайда қоныстанады? Екіншіден, жерді тауарға айналдырып сатуға үкімет те, мемлекет басшысы да құзыретті емес. Жер мәселесі бүкіл халықтың референдум арқылы ғана шешілуге тиіс. Үшіншіден, дәл қазір жерді мың-мың гектарлап сатып алатын кімдер? Өз арамыздан шыққан кіші-гірім байшыкештер мен шеттен келген қалталы алпауыттар. Күні ертең ондай жер иелері бұқара халықты кіріптар малайға айналдырады. Демек, бұл азат халықты екіге бөліп, құл мен қожайынды қолдан жасау деген сөз.

	Мақала газетке шыққан соң, баспасөз бетінде әжептәуір сілкініс тудырды. Нұрғанатты қостаған мақалалар шықты... Осыдан кейін арада он шақты күн өтті ме, өтпеді ме, бір күні басқарма бастығы Нұрғанатты кабинетіне шақырып алды. Түсі суық, сөзі одан да ызғарлы. Көз жанары ойнақшып, бір орында тұрмайтын, мінез алақұйын, ұрдажықтау кісі еді. Өзінің әлдебір үстем рудан шыққанын дәреже көретін-ді. Сол кісі бірден дүрсе қоя берді:

	– Сен бала, кейінгі кезде не бүлдіріп жүрсің? – дейді тақбір түтіп жіберетіндей түтігіп.

	– Иә, не бүлдіріппін? – деді Нұрғанат сабырлы қалпын бұзбай.

	– Бұдан артық жер өртейін деп пе едің? Үкімет кеңсесінде қызмет істеп жүріп, оппозициялық газетке мақала жазасың. Бесіктен белің шықпай жатып, ұлт серкесі президентке ақыл айтасың... Жер сатыла ма, жоқ па, соның төрелігін сен айтуың керек пе?

	– Жер мәселесі бүкіл халықтық талқылауға түспеді ме. Маман ретінде мен де ол туралы өз пікірімді айтуға құқылы шығармын, – деді Нұрғанат та райынан қайтпай.

	– Құқығың бар-жоғын кейін заң орындарына айта жатарсың. Сені КНБ сұрастырып жатыр. «Қайдан келген, қайда оқыған, кімнен тәрбие алған адам» дейді. Оппозициялық партияға мүшесің бе, жоқ па, соны білгісі келеді...

	– Сұрасын, тексерсін... Онда тұрған не бар? Қауіпсіздік комитеті кез келген адамды тексеруге құқылы...

	Мынаған не айтсам екен дегендей, басқарма бастығы өзінен-өзі тұлданып, бөгеліп қалды.

	– Сен бала, көп сөзді қой да, басқа жақтан жұмыс тауып ал! – деді әлден уақытта көз жанары бір орында тұрмай ойнақшып. – Маған өкіметке ақыл айтатын, КНБ-ның бақылауында тұрған «дәнішпанның» керегі жоқ. Маған Жоғарының нұсқауын бұлжытпай атқаратын кісі керек.

	– Жарайды, мен қызметтен кетейін. – деді Нұрғанат тексіз дүмшеге жалынғысы келмей. – Ол үшін мені жұ мыстан неге шығарғаныңызды, қандай тапсырманы дұрыс орындамағанымды айтып, бұйрық шығарыңыз да, бір нұсқасын маған беріңіз!

	– Ол не үшін керек саған? – деп бастық қопаң ете қалды.

	– Екеуміздің ісіміз сотта қаралу үшін!.. – деді Нұрғанат асықпай – қызметкеріңізді еш жазықсыз жұмыстан қуғаныңыз үшін, сот алдында жауап беруге тура келетін шығар...

	Дүмшелердің бір осал жері – қорқақтық қой. Бастықтың тоқішегі қол бойы төмен түсіп кетті.

	– Ол жағын кейін сөйлесерміз. Бар жұмысыңды істей бер! – деді ештеңе болмағандай.

	Нұрғанаттың айтып тұрғаны – жәй қоқанлоқы. Әйтпесе, бастық қауіп ойлағандай мұның да арқа сүйер «крышасы» жоқ болатын. Бар болғаны, дүмшелердің шама-шарқын біле бастаған. Олар жаңа тәртіпке, демократияға келгенде – мұзға айдаған түйедей. Қарадай зәресі ұшып, қорқып тұрады. Бастық мұны жұмыстан қуа алған жоқ. Бірақ Нұрғанатты алаң ететін қауіп – басқада. Қазір кеңселерде істің жөнін білетін білікті адамдар азайып барады. Билік бірте-бірте бірыңғай дүмшелердің қолына көшкендей ме, қалай? Білетін адамның ұсынысы өтпеу, айтылған сынды құлаққа ілмеу – жақсылық емес. Бұл – ұлттың ақылой потенциалын толық пайдаланбау деген сөз. Айналып келгенде, қайран қазақтың соры... Жұмыстан қумағанымен бастықпен екі арасы ит пен мысықтай. Суқананың сүймейтін адамның қоластында қызмет істеу де – бір азап екен. Нұрғанат ыңғайлы жұмыс табылса, бұл мекемеден кетуді ойластыра бастаған...

	Сондай күндердің бірінде, ойда жоқта бұлардың кеңсесіне Еркебұланның келе қалғаны. Ол оқу бітірісімен қаржы министрлігінде бөлім бастығы болып қызмет істеп жүрген-ді. Нұрғанат сияқты жұмыс іздеп, көрінгеннің есігін тоздырған жоқ. Бейне күні бұрын тапсырыс беріп қойғандай, қажетті орынға барып қонжия кетті. Әйткенмен, бұрынғыдай емес, ол да біраз ысылған, кеңсе қызметінің қитұрқы қалтарыстарына қаныққан секілді. Екеуі бір-бірінен хал-жағдай сұрасып, қауқылдасып қалды. Нұрғанат ештеңесін жасырған жоқ, бастықпен арадағы келіспеушілікті қатулы қабаққа зорға шыдап жүргенін баяндап берген.

	– Сөйтсе де, әлі де біраз шыда! – деді Еркебұлан. – Мен министр болғанша шыдай тұр.

	– Оған қанша қалды өзі?

	– Көп қалған жоқ. Мен жақында басқарма бастығы болып көтерілдім. Келесі басқыш – Министрдің орынбасары. Білесің ғой, министрге дейін аржағы – бір-ақ қадам! – Ол соны айтып, аз-кем бөгелді де:

	– Ойбу, мен саған айтатын негізгі шаруамды ұмытып кетіппін ғой! – деді санын соғып.

	– Иә, ол не шаруа?

	– Естіген жоқсың ба? Мен үйленгелі жатырмын ғой. Алдағы аптада – той. Алдымен қыз жақта, сонан соң біз жақта...

	– Неге асықтың соншама?

	– Үйленбесіме қоймады. Күндіз-түні жолымды аңдыған қыздардан-ақ тойып біттім... Оның үстіне, әке-шешем де әркімді бір тықпалап...

	– Қайсысына тоқтадың? Арайлым ба баяғы?

	– Жоқ, ол емес, мен кейінгі кезде Эльмираға ауғанмын.

	Ата-анам да соны ұнатып...

	– Құттықтаймын! Эльмира – сұлу қыз...

	– Ал, саған келген шаруам, – деді Еркебұлан әңгіме тақырыбын өзгертіп. – Маған срочно күйеу жолдас керек! Сенен басқа кім бар – маған жолдас болуға жарайтын? Қысқасы, мені тағы бір өткелден алып шығасың...

	– Ол үшін мен кемінде бір апта бос болуым керек қой. Онсыз да атарға оқ таппай жүрген бастық мені ондайға жібере ме?

	– Жібереді! – деді Еркебұлан сенімді түрде. – Қазір кіші-гірім бастықтардың сайтанын қағып алатын болдық қой... Кабинеті қай жақта? Мен барып сөйлесейін онымен.

	Ол соны айтып, шығып кеткен. Арада он бес минөттей уақыт өткенде қайтып оралды:

	– Жаңа айтпадым ба – бізді бөгейтін күш жоқ деп. Сені бір апта емес, он бес күнге бір-ақ сұрап алдым! – деді Еркебұлан мәз болып. – Бастығың біздің жақтың адамы екен ғой. Бұдан былай саған оң көзімен қарауға уәде берді.

	– Ал мен қашан барайын сен жаққа?

	– Алдағы дүйсенбіден бастап менің құзырымдасың.

	Нұрғанат оны аулада тұрған машинасына дейін шығарып салды. «Өлмегенге өлі балық жолығады» деген осы шығар. Арада жарты сағат өтпей-ақ, кабинетіне шақырған бастығының Нұрғанатты қалай қарсы алғанын көрсең! Алда, байқұс-ай, бұрын араларында ештеңе болмағандай майпаң қағады:

	– Нұрғанатжан-ау, сен – біздің Еркебұланның жан аяспас досы екенсің ғой! Әй, жастар-ай, соны былтырдан бері айтпайсың ба?! Бәсе, осындай бір мықты сүйеніші бар-ау деп өзім де ойлаушы едім... Жарайды, тойларыңды алаңсыз өткізіңдер! – Соны айтып, мұның қасына жақындады да, ақырын ғана: – ана Еркебұланға айтшы, осы қаладағы тойына мені де шақырсын! – деді мұның бетіне жалынышты жүзбен жаутаңдай қарап.

	– Жарайды, ағасы, тойға апаратын сыйлығыңызды дайындай беріңіз! – деді Нұрғанат, осыған бір кісілік орын табармын деген оймен.

	Сонымен, алда – ұлан-асыр той. Еркебұлан күйеу жолдас болатын жігіт таппады дейсің бе. Бұл да болса балалық шақты еске алғаны, Нұрғанатқа деген құрметі шығар.

	Сол оймен той жабдығына бұл да алаңсыз араласып кетті.





- ІІІ -


	Той думанының ұзаққа созылатын түрі бар. Қыз ұзату тойы мен келін түсіру тойы араға апта салып, екі бөлек өтеді екен. Қыз ұзату тойы ауылда, Райымбек ауданының Шалкөде жайлауында өтпек. Олай болатыны, Эльмираның туыстары да осал емес, сол ауданның атақты байлары көрінеді. Ағасы – қалада ірі бизнесмен, ал әкесі – кезінде бір колхозды бір-ақ жекешелендіріп алған, мыңды айдаған аса әулетті кісі екен. Енді міне, кім көрінгеннің қолы жете бермейтін әйгілі әулетпен құда болып отыр. Сондықтан, екі жақ бірлесіп, бұл тойды ел есінде қалатындай етіп, дүрілдетіп өткізбек.

	Еркебұланның қалыңдығы Эльмираны Нұрғанат жастар бас қосқан кештерде бірнеше рет көрген-ді. Бәлендей асып тұрған ештеңесі жоқ, еркебұланның соңынан шұбырған көп қыздың бірі. Қазақта «ел мақтаған жігітті қыз жақтаған» деген сөз бар еді. Қазіргі заманда сол сөздің мәні өзгерген секілді. Қазіргі қыздар ел мақтаған өнерлі жігіттен гөрі қалталы жігіттерді көбірек қарақтайды. Көкелері билік басында отырған жігіт болса тіпті жақсы. Осы тұрғыдан келгенде, соңынан жүгірген көп қыздың қайсысын таңдарын білмей, Еркебұланның басы қатып жүретін. Ең соңында таңдау Эльмираға түсіпті ғой. Бұл да теріс емес. Қайын жұртың шіріген бай болса жаман ба? «Қайным бай, нағашым бай, жиенім бай. Қайтып кедей қыласың құдайым-ай» депті ғой баяғыда біреу. Әсілі, біздің қоғам – билік пен байлықтың одағы ғой. Туыстарыңның саған масыл болмай, бай болғанына не жетсін!

	Тойдың болғанынан болады қызық. Райымбек ауданындағы Шалкөде жайлауына баратын құдалар – қыз-күйеулер тобымен, құда-жекжат, жора-жолдасты, тағы басқа сыйлы қонақтарды қосқанда, қырық-елу машинадан тұратын ұзақ-салқар көш түзеді. Қаладан алып шыққан тәтті-дәмді азық-түлік пен құдаларға берілетін сый-сияпат, киіттің өзі екі жүк машинасына зорға сиып келеді. Алматы мен Шалкөденің арасы – 300 шақырымдай жер екен. Жол бойы бірнеше бекетке тоқтап, тойшыл қауым бой жазды, киноға түсті. Ағыл-тегіл құйылған сыра мен шампанда, айтылған тілекте есеп жоқ.

	Нұрғанат Еркебұланның ата-анасын бұрын бірнеше рет көрген-ді. Университетте оқып жүргенде, үйлерінде болғаны бар. Бұлар да – шіріген бай адамдар. Бұл әулет байлық жинап әуіре болмайды, байлықтың өзі келеді бұларға. Бір ғана құдыретті фамилия байлық пен бақ-дәулетті магниттей өздеріне тартып тұрады. Еркебұланнан әкесі – жеті сыныптан ары оқымаған кісі. Бұрын ауылда тракторшы-механизатор болатын. Міне, көрдіңіз бе, тәуелсіздіктен кейін, туысы таққа мінген соң дүрілдеді де кетті. Қазір, басқасын былай қойғанда, бұл кісіге Алматы төңірегіндегі жиырмадай базар қарайды екен. Сол базарлардан құйылатын бір апталық табыс мына тойдың шығынын толығымен өтейтін көрінеді.

	Еркебұланның әкесі көп оқымады дегенің болмаса, еті тірі, шаруаға тастай, пысық адам екені көрініп тұр. Өзінің ептеген серілігі бар ма, қалай, оның да қасынан сұлу әйелдер үзілмейтін көрінеді. Міне, қазір де қасында сұлуша келген жастау әйел жүр. «Менің осы тұстағы кіші шешем» деп түсіндірді ол туралы Еркебұлан. Демек, жаңадан тоқал алған болды ғой... Басқаға жоқ нәрсе – бұларға бар. Біздің қоғам қазір бір-біріне параллель екі бағытта жүріп жатқан секілді. Элита және қарапайым халық.

	Айтпақшы, бұл тойдың ауданда өтуі де тегін емес. Жер сатылатын болғаннан бері Еркебұланның әкесі бір шеті сонау шекараға дейін тірелетін Шалкөде жайлауын түгелімен жекешелендіріп, өзіне қаратып алыпты ғой. Аз емес, пәленбай мың гектар келетін кең өлке. Соған тұрғылықты албандар «мың жылдан бергі атамекеніміз қалайша бір кісінің қанжығасында кетеді» деп наразылық білдіретін көрінеді. Мына құдалық та – солардың аузын майлап, өкпесін таратудың бір амалы болса керек. Артта келе жатқан бір машина сый-сияпат та осындағы ауыл ақсақалдарына «киіт» ретінде таратылмақ. Елді өзіне қарату жағынан, ол да өз рөлін атқаруға тиыс.

	Бұл да ештеңе емес, Нұрғанат кереметтің көкесін Шалкөде жайлауына барғанда көрді. Бір шеті сонау Қытай шекарасына тірелетін, екінші бір шеті Шонжы, кетпен тауларымен қойындасатын Шалкөденің кең жазығы. Сол жазыққа бұрма-бұрма ирек салып, батысқа қарай жарып өтетін Шалкөде өзені. Өзеннің оң жақ жағалауына қаз-қатар тігілген бір өңкей ақшағала үйлер. Кемінде елу-алпыс үй бар шығар. Бүкіл аудан атқамінерлері осы тойдың қарбалас дайындығында көрінеді. Ауданның бүкіл полициясы осында жүр. Олар аз болғандай, шекара заставаларынан біраз әскер келгені байқалады. Солар тәртіп сақтап, кім көрінгенді той болатын ауылға жібермей тұр. Соның өзінде, ауыл маңы құжынаған халық.

	Мұндағылар Алматыдан келген құдаларды қақ жарыла салтанатпен, ду қол соғып қарсы алды. Машинадан түскен қонақтарға шашу шашылып жатыр. Күйеулер тобы үлкендерден сәл кейін үш-төрт машинамен бөлек келе жатқан. Ауыл шетіне тақай бергенде, қыз-келіншектер арқан керіп, алдарынан шықты. Мұның да өз ырымы бар. Күйеуден кәде сұрайды. Осыны сезген Еркебұланның әкесі мана жолда келе жатып: «Мә, мынаумен соңыра алдарыңнан арқан кере шыққан қатындарды разы қыларсың» деп, әлі печаты да бұзылмаған бір пәшке бес мың теңгелікті Нұрғанаттың қолына ұстатқан. Бір бумада жүз қағаз болса, мөлшері бес жүз мың теңгедей ақша! Нұрғанат байдың малын аясын ба, қыз-қатын, бала-шаға өздерін жүргізбей қамап алған кезде машинадан атып шықты да, бір дөңестеу жерге көтеріліп, печаты жаңа ғана бұзылған бір пәшке «бес мың» теңгелікті әуелете шашып кеп жіберді. Көпшіліктің үстіне күзгі жапырақтай қалықтап түсіп жатқан купюрлар. Жапа-тармағай ақша терген жұрт... Халық соның өзіне-ақ разы боп қалды:

	– Ой, өркенің өссін!

	–Шай-тұздан тарығып отыр едік, мынасы жақсы болды-ау!

	– Қыз ұзатсаң, осындай байға ұзат! – деген дауыстар естіледі әр тұстан.

	Қаладан келген жастар жағы екі үйге бөлініп түскен. Киіз үйге лайықтап, иіндете жасалған үстел үсті әртүрлі тағамнан майысып тұр. Ауыл маңында бие байланған, сойыс қамдалған. Топырлата сойылған көп қойдың сыртына, жиырма-отыз жылқы жығылған деседі. Оған енді бүгін қаладан әкелген деликатес, тәтті-дәмдіні қосыңыз. Жалпы, бұл тойдың мақсаты – жұртты разы ету, таң қалдыру болса, ол жағы артығымен орындалып жатқан секілді.

	Күйеудің маңында қыз-қырқын жетерлік. Қаладан келгені бар, ауылдан қосылғаны бар, қосетек көйлек, үкілі бөрік киген қыздар қаптап жүр.

	– Қашанғы салт жүресің, мына қыздардың бірін таңда! – деді Еркебұлан Нұрғанатқа иек қағып. – Күйеу жолдас тойдан қалыңдық тауып қайтса, үлкен олжа сол болмақ.

	– Менің қалыңдығым бар ғой! – деді Нұрғанат жалт қарап. – Сағыныш биыл соңғы курста оқиды. Мені күтіп жүр.

	– Ол қайсысы? Әлгі сен туралы түс көретін қыз ба?

	– Соның дәл өзі...

	– Пай-пай, әлі күнге дейін бір ғана қызбен қыдырып жүрсің, ә?! Нағыз «однолюб» деп сені айтса болады екен.

	– Әсілі, махаббаттың өзі – екі адам ғана бөлісетін нәрсе ғой. Одан көбейсе махаббат болудан қалады, – деді Нұрғанат.

	– Мейлі, қайсысын алсаң да, биыл қалайда үйленетін бол. Алдыңда ай-хай жиырма бес. Одан асқан жігітті қалай атайтынын білесің бе?

	– Қалай атайды екен?

	– «Сүрбойдақ» деп атайды.

	Екеуі бұл сөзге біраз күліп алды. Айтты-айтпады, Нұрғанатқа да үйленетін уақыт жетіпті-ау өзі. Ойлап отырса, үйленуге мұрша да болмапты ғой. Оқу бітірген соң, бір жылдай жұмыс іздеп сандалды. Одан зорға дегенде жұмыс тауып еді, құлағынан қиқу кетпеді. Еркебұлан секілді мұның соңынан шұбырған қыздар да болған жоқ. Бұл күнде ақша капиталы саясатқа, кадр мәселесіне ғана билік жүргізіп қоймай, махаббатқа да дендеп еніп алды. Қазір бәрі есепте. Бүгінгі қыздар мінген машинаның маркісіне, тұратын районыңа қарап-ақ кімнің кім екенін біле қояды. Қолы қысқа Нұрғанатқа мынадай аста-төк той жасау бұйырмайтын шығар. «Көрпеңе қарап көсіл» деген сөз бар. Бұған өзі сияқты біртоға, көмпіс, кедей қолды қыз керек. Шүкір, ондай қыз бар. Ол – келер жылы университет бітіретін Сағыныш. Ол қазір елінде, каникулде жүрген шығар-ау. Осы күзде, сабақ басталысымен үйлену мәселесін қолға алмаса болмас.

	Кешке қарай киіз үйлердің сырт жағындағы алаңқайға жастар «Алтыбақан» құрған екен. Қыз-күйеулер тобы түннің бір уағына дейін алтыбақан теуіп, алма-кезек ән салып, уақыттарын көңілді өткізді. Енді бір жағында «Ақсүйек», «Соқыр теке», «Тақия тастамақ» секілді ұлттық ойындар қызып жатты.

	Бұл – тойдың қарсаңы ғана ғой. Тойдың ең маңызды бөлігі ертеңінде жүзеге асқан. Атшабыс, палуан күресі, жаяу жарыс, ақындар айтысы... Бұларға берілетін жүлде де қомақты. Бірінші орын алған палуанға, озып келген аттың иесіне, озып шыққан ақынға бір-бірден шетелдік машина берілсе, қалғандары да құралақан қалмайды, әртүрлі сый-сияпат таратылады.

	Сонан кейінгі, көп тойларда бола бермейтін бір жаңалық – киіт тарату рәсімі еді. «Құдалар» деп, әр ауылдың ақсақалдарынан қырықтай адамның тізімі жасалған екен. Солардың әрқайсысына: тон, пальто, костюм-шалбар, телевизор, магнитофон секілді заттар үлестірілді. Алғанды кім жек көрсін, ауданның атқамінер үлкендері соның өзіне-ақ разы боп қалды.

	– Шіркін, байлық неге жаман болсын...

	– Мұндай құдадан айналып кетсең болмас па?

	– Киіт кигізу – ұмытылып бара жатқан нәрсе еді. Соны қайтадан еске салды-ау! – десіп қауқылдасқан жұрт...

	Бұл да ештеңе емес, халықты таң-тамаша қалдырған нағыз керемет алда еді. Көпшілік киіттерін үлесіп алып, ұлттық ойындарды тамашалап болып, енді түскі асқа, киіз үйлер маңына жиналып жатқан шамада, ауылдың аспанында қанаты қалбаңдаған бір тікұшақ пайда болған-ды. Жұртшылық шекарадағы заставалардың бірінен келген болар деп бәлендей мән бере қоймаған. Бірақ әлгі тікұшақ ауылды бір айналып, халық ең көп шоғырланған жерге аялдап тұра қалды да, кілең бес мың теңгелік пен екі мың теңгелік су жаңа купюраларды қарша боратсын келіп. Несін айтасың, аспаннан ақша жауып тұрған керемет бір сәт. Ер-әйел, үлкен-кіші, бала-шаға шуылдап ақша теріп жүр. Халық мәре-сәре... Осы ақшаны әркімнің қолына жеке-жеке ұстатсаң, садақа таратқандай еш әсері болмас еді. Тіпті, кейбіреулердің көңіліне келуі мүмкін. Ал мынау – тойдың шашуы, аспаннан түскен тәбәрік тәрізді. Бұл тойды енді олар ұмытпайды. Басқасын ұмытса да, аспаннан ақша жауған сәт көз алдарында тұрады.

	Нұрғанат басында «осыншама шашпалықтың, дарақылықтың керегі не?» деп, іштей қарсы боп тұр еді. Кейін ойлана келе, той иесінің бұл әрекетінің астарында бірнеше мақсат жатқанын аңғарды. Біріншісі, артық байлықтың арқасында өзінің даңқын шығару болса, екіншісі – жерімізді тартып алды деп наразы боп жүрген жұрттың көңілін аулау, сол арқылы жергілікті тұрғындарды өзіне тарту еді. Еркебұланның әкесі үшін он миллион теңге деген түк емес. Ең маңыздысы – аспаннан ақшаның қарша борауында... Әрине, байдың бәрі бірдей емес. Өзіндегі байлықты ұқсата алмайтындар, игілігін көре алмайтындар да бар. Ал Еркебұланның әкесінің кешеден бері атқан оғы нысанаға дәл тиіп жатыр.

	Бұл елдің салты бойынша, қыз ұзатар тойдан кейін жастардың некесін қиып аттандырады екен. Сол күні кешке Еркебұлан мен Эльмираның некесі қиылып, екеуі бір отауды жеке иемденді. Оқыған жастар ғой, жеңгелердің көмегенсіз-ақ тар төсекте өздері-ақ табысқан шығар...

	Ертеңінде қалың машина қалаға қарай жөңкілді. Олжасыз емес. Жергілікті халықтың көңілін аулағаны өз алдына, бір жігітінің аяғын шырмап, осы елдің бір қызын келін қып әкетіп барады.





- IV -


	Баяғы өткен заманды әңгіме қылатын ертегілерде «отыз күн ойын, қырық күн тойын өткізді» деп жатушы еді. Сол салтанат біздің дәуірге де ауыса бастаған сияқты. Шалкөдеде басталған той, енді Алматыға келіп жалғасты. Араға бір апта салып, Алматының бес жүз кісі сиятын мейрамханасында келін түсіру тойы болды. Бұл тойға да ағайынтуыс, құда-жекжат, жора-жолдас, қысқасы қаланың бетке ұстар адамдары түгел қатынасқан. «Беташар», «жар-жар» деген рәсімдер де осы кеште атқарылды.

	Сценарий бойынша орындалмай қалған бір-ақ нәрсе бар. Осы тойға елбасы да қатысуға тиіс екен. Ол кісі әлдебір шаруамен кеше шетелге ұшып кетіпті. Бірақ арнайы құттықтау хатпен көмекшісін жіберіпті. Ол елбасының хатын оқып беріп, жас жұбайларға шарбақ толы гүл сыйлап, екі қабатты котедждің кілтін тапсырды. Осыны тілге тиек еткен асаба:

	Жар-жар менен беташар

	Дәстүрден әлі қалған жоқ.

	Сөзімде титтей жалған жоқ

	Ханзадаға ханым боп,

	Ханға келін боп түскен

	Эльмира сенде арман жоқ.

	Әлемге үлгі таратқан,

	Елді аузына қаратқан.

	Сапарлап шетте жүрсе де

	Інісі мен келінін

	Құттықтауды ұмытпаған,

	Көреген көсем елбасы

	Қайнатаңа бір сәлем!

	– деп, беташарға қосып та жіберді. Бейне, елбасының өзі қатысып отырғандай, ұзаққа созылған ду қол шапалақ!

	Бұдан кейінгі сөйленген сөзде, айтылған тілекте есеп жоқ. Тойлық пен сыйлық та әр тараптан құйылып жатыр. Осынау мақтау-мадақпен жылы лебіздерді Еркебұланмен бірге Нұрғанат та тік тұрып қабылдады. Бұл күйеу жолдастық деген де – қызық нәрсе. Өтпелі дүние болғанымен, қашан той тарқағанша, сен күйеумен бірге төрде отырасың. Дәл сол күні келіншек алмағанмен, қыз-қырқынның, басқа да көпшіліктің назарындасың.

	Әйткенмен, ұзаққа созылған дыр-думан да кісіні жалықтырады екен. Нұрғанат жолдасының ойдағы-қырдағы тойын өткізіп болып, қызметіне жарым ай шамасында бір-ақ оралды. Бір тәуірі, мұны жоқтаған ешкім жоқ екен. Бастығы майпаң қағып алдынан шықты. Нұрғанатқа дән риза. Анада Еркебұланға айтып, қаладағы тойға оны да қатыстырған-ды. Сол тойдан алған әсерден әлі арымаған секілді, әлсін-әлі еске ала береді.

	– Қандай той, қандай мереке! Шырқалған ән, шақырылған әртістердің өзі қандай! Амал не, шетелдік сапардан қолы тимей, елбасы қатыса алмады. Шіркін, ол кісі жұтқан ауаны бірге жұтып, бір залда жарты сағат отырудың өзі неге тұрады! – дегенде, мерейі тасыған бастық үзіліп кете жаздайды.

	Қызмет бабында қанша жәйлі болғанымен, осы кеңсе де басқарма бастығы да Нұрғанатқа біртүрлі жағымсыз әсер қалдырады. Жақында, Еркебұланның шарапаты болар, мұны да бөлім бастығы етіп көтерген. Жалақысы да әжептәуір. Бірақ, сонда да... Бастығымен жолыққан сайын әлдебір жылбысқа, лас нәрсеге жұғысқандай өзін ыңғайсыз сезінеді. Түбі, басқа бір қызметке ауысып алған дұрыс шығар.

	«Ал, жігітім, «көгалды қуып гөлайттап, қызықпенен жазды алдың» демекші, ала жаздай той тойлап, осы сайрандағаның да жетер. Енді өз тірлігімізді ойлайық» деген Нұрғанат бір күні өзіне-өзі. Оның үстіне, анасы да: «Басқаға күйеу жолдас болған жақсы-ау! Бірақ өзің келіншек алғанға жетпейді» деп, күн сайын мазасын алып жүр. Сірә, анасының тілегін орындап, келін түсіріп бермесе болмас.

	Осы ойға бекіген ол бір күні Сағыныш тұратын жатақханаға іздеп барды. Бұл жаздық каникул аяқталып, оқу жылы жаңа басталған кез болатын. Сағыныш бөлмесінде екен. Нұрғанатты көргенде таңданғандай бір сәт аңырып тұрды да, күліп жіберіп, мойнына асыла кетті. Бұл да екі ай бойы көрмеген қызды аймалап, жалап-жұқтап жатыр... «Сағыныш» десе, сағыныш-ау өзі де... Жаз бойы көріспей қалай шыдаған?!

	– Сенің келетініңді білгем, – деді Сағыныш құшағын зорға жазып.

	– Оны қайдан білдің?

	– Жақында түсіме кіргенсің...

	Ой, Алла, осы қыз-ақ түс көреді де жүреді. Осыған түсінде аян беретін бірдеңе бар-ау. Нұрғанат қыздың жүзіне енді ғана анықтап қарады. Бұрынғыдай емес, беті-қолы жарылып, жүдеп кетіпті.

	– Жүдеусің ғой өзің. Бір жерің ауырғаннан амансың ба? – деді Нұрғанат қыздың қарақаттай қап-қара көзіне тоймай қарап.

	– Жаз бойы үй салдым... Айтып ем ғой, Ақсуатта анам тұратын үй құлағалы тұр деп...

	– Сонымен, ол үй бітті ме, әйтеуір?

	– Бітті... Ағайын-туысты «асарға» шақырып жүріп, екі айда зорға бітірдік... Жаңа үйге көшіп түскенде анамның қуанғанын көрсең!

	– Мені көмекке шақырмадың ба, баратын едім. Жаз бойы Еркебұланды үйлендірем деп, сандалып босқа жүрдім...

	– Естідім. Қосақ арасында сенің де үйленіп кетпегеніңе шүкір...

	– Үйленгем жоқ. Бірақ осы жылдан қалмай қалай да үйленем деп бел байлап қайттым, – деді Нұрғанат кеудесін керіп.

	– Құттықтаймын! Қалыңдығың дайын болғаны ғой, соған қарағанда...

	– Қалыңдық дайын... Керек десең, ол қыз дәл қазір менің қарсы алдымда тұр...

	– Айттым ғой, тура түсімдегідей! – деді Сағыныш сықылықтай күліп. – Түсімде сен қасыңа бір топ адам ертіп, маған құда түсуге келіпсің...

	– Сенің түсің қалай дәл келеді? Осы сенде бір әулиелік бар, – деді Нұрғанат қызды қайтадан құшағына тартып.

	– Сабыр-сабыр... Өзің жаздай қыз-қырқынның арасында болып, бабыңа әбден келіп алыпсың ғой.

	– Жоқ, қалжың емес, екі ай уақыт берем. Қазан айының ортасында той жасауымыз керек.

	– Қазан айы дейсің бе? Сондай асығыс па? – деді Сағыныш біртүрлі ыңғайсызданып. – Оған дейін дайындалып үлгіреміз бе?

	– Үлгірмейтін несі бар? Мен тойға Еркебұлан секілді бес жүз кісі шақырмаймын. Бізге жүз кісі жетеді. Сенің туыстарың, менің туыстарым. Сонан соң сабақтас-курстастар...

	– Одан басқа киім-кешек, төсек-орын дегендей...

	– Оның бәрін сатып аламыз. Той көйлегіне осы бастан заказ бер!

	Сағыныш бұдан ары еш қарсылық білдірген жоқ. Өйткені, ол түбінде Нұрғанатқа қосыламын. Ол – тағдырдың жазуы деп есептейтін. Сағыныштың уақ-уақ түс көретіні бар. Бұлардың қарым-қатынасы әзірше сол түстердің ізімен жүріп келеді. Екеуінің алғаш танысқаны да қызық. Танысқанда, жігіттің өзімен емес, Сағыныш Нұрғанатты әлі көрмей тұрып, оның елесімен танысқан. Ауылда 10-сыныпта оқып жүрген кезі ғой. Бір күні таң алдында түс көрді. Марқұм әжесінің бейнесі әлі көз алдында. Кимешек-шаршысына қылау қонбайтын сол әжесі бір жігітті қолынан жетелеп, ертіп келеді де, «Қызым, мына бала – сенің болашақ тағдырың. Екеуің бас қосып, бақытты өмір сүресіңдер!» деп батасын береді... Жігіт бейнесі тасқа басылғандай, көз алдында қалып қойды: сұңғақ бойлы, қалың қасты, қараторы жігіт!

	Сағыныш таңғы ұйқыдан қуанып оянды. Жүрегі атқақтап, қатты соғып тұр екен. Бұл әулет өздерінің көрген түстеріне қатты сенетін-ді. Өйткені, көрген түстері айнымай келеді. Арғы аталары – Ырғызбай әулие. Күні бүгінге дейін Ақсуат тұрғындары зиратының басына түнеп, арыбері өткендер «ақ» байлап жүреді... Сағыныш түсін анасына айтуға ұялды. Өзі ғана іштей жақсылыққа жорып, «таяу арада маған бір жігіт жолығады екен» деді де қойды.

	Сол жыл Сағыныш орта мектепті «алтын белгімен» үздік бітірді. Ешқандай сүйеніші жоқ, тек өз күшіне сенгендер ғана осылай оқиды. Сол беті Алматыға келіп, университеттің тарих факультетіне құжат тапсырды да, абы рой болғанда, емтиханнан жоғары балл алып, оқуға түсіп кетті. Сол күні өзінің оқуға түскенін айтып, анасына жеделхат жолдағаны есінде.

	Көп ұзамай оқу басталып, ырду-дырдуы мол студенттік орта мұны да өз ағысына тартып әкеткен. Жатақханада тұрады. Үздік студент. Курстың алды. Өз қатарынан бір озып алған талантты жас көпке дейін жарыстың алдын бермейтін әдеті... Ойында ештеңе жоқ, бір жексенбіде бөлмеде кітап оқып отырған-ды. Кенет есік ашылып, ішке қасында атқосшысы бар бір жігіт кіріп келді. Қараса, осыдан бірнеше ай бұрын түсінде көрген жігіті... Сағыныштың есі шыққаны сонша, орнынан атып тұрған бойы қалшиып қатыпты да қалыпты. Сондағы түсіне кірген жігіттен аумайды-ау, аумайды! Әлгілер университеттің студенттер кеңесі атынан тазалық тексеріп жүрсе керек. Бөлмедегі қыздарға көз қырын да салған жоқ. Үстелорындықты, терезенің жоқтауын, киім ілетін шкаптың артын қолдарымен сипап көрді де, ләм деместен шығып кетті... Сағыныш сонда ғана есін жиған:

	– Жаңағы жігіт кім? Танисыңдар ма? – деген қасындағы қыздарға қарап.

	Бөлмеде екінші курста оқитын бір қыз тұратын-ды. Сол біледі екен:

	– Бұрын көрген жоқ па едің... Студенттер кеңесі басшыларының бірі – Атаханов қой ол! – деді өзінің әрнәрседен хабардар екенін танытып.

	– Аты кім оның?

	– Оны қайтейін деп едің? Сенсіз де ол жігіттің соңынан жүгіріп жүрген қыздар аз емес. Енді соларға сен қосылайын дедің бе?

	– Қосылса қайтеді екен? Атын айтсайшы...

	– Аты – Нұрғанат!

	– Қай факультетте оқиды?

	– Ту-у, тергеуге алып біттің-ау! Мен білсем, ол жігіт экономика факультетінің соңғы курсында оқитын болар... Неге сонша қазбалап кеттің? Ұнатып қалғаннан саумысың?

	– «Ұнату» деген аз. Ол жігіт – менің болашақ күйеуім ғой! – деген Сағыныш не айтып тұрғанын өзі де анық біліңкіремей.

	Бөлмедегі үш қыз ал кеп күлсін! Оқуға түспей жатып, университеттің маңдай алды студентіне құрық салған Сағынышқа күледі де, баяғы. Көз салу аз, «болашақ күйеуім» деп иемденіп алғанын қайтерсің! Қыздарға ермек керек. Бұл оқиға біразға дейін әңгімеге арқау боп жүрді. Аулада, не оқу залында Нұрғанат көріне қалса, Сағынышқа: «Әне, сенің күйеуің кетіп барады» дейтін болды.

	– Көріңдер де тұрыңдар: мен ол жігітті бәрібір қаратып алам! – дейді Сағыныш көктей ерегесіп.

	Уақыт зулап өтіп жатты. Қызық болғанда, тарихшылар мен экономистер бір ғимаратта оқиды екен. Сағыныш «болашақ күйеуі» Нұрғанатты күн сайын көріп тұрады. Тіпті, кейде бетпе-бет келіп қалған кездері де болды. Бірақ оқу бітіргелі тұрған жоғарғы курстың серкесі әлі қала сәніне көше қоймаған бірінші курстың «жабайы» қыздарын менсіне ме, көз қырын да салмай кекиіп өте шығады. Оның үстіне, Нұрғанат өзімен бірге оқитын әлдебір «ханзадамен» дос екен. Қыз біткен сол екеуінің соңында.

	Ақыры, Сағыныш сасайын деді. Енді бірнеше айдан соң соңғы курстағылар оқу бітіреді. Сонда, мұның «болашақ күйеуі» жүген-ноқта кимей, ештеңені сезбей кете бермек пе? Бір күні әбден ыза кернеген Сағыныш Нұрғанаттың лекциядан шығар кезін аңдып тұрды да, дәлізде тура қарсы алдынан шыға келді:

	– Сіз неге адамды кісі ғұрлы көрмейсіз? – деген ызадан жарыла жаздап. Жанары да жасқа толып кеткен еді.

	– Не істеппін мен саған? Мен сені танымаймын ғой, – деді Нұрғанат сасып қалып.

	– Осыдан артық не істеуші едіңіз? Қасыңыздан талай рет өттім, көз қырын да салмайсыз! – дегенде, Сағыныштың тұлабойы қалшылдап кетіп еді. – Сіз білесіз бе, жазмыштың ұйғаруы бойынша, болашақта сіз бен біз қосылуымыз керек!

	Енді күтпеген шабуылдан Нұрғанаттың есі шығып, сілейсін де қалсын. Біразға дейін тіл қатуға шамасы келмеген.

	– «Жазмыштың бұйрығы» дедің бе? Оны қайдан тауып жүрсің? – деген әлден уақытта.

	– Осыдан бірнеше ай бұрын Алла-Тағала маған аян берген. Мен сізді түсімде көргенмін! – деді Сағыныш...

	Нұрғанат пен Сағыныш алғаш рет, міне, осылай таны сып еді. Содан бері де арада үш жыл өте шығыпты-ау! Енді міне, Сағыныштың сол түсі, тағдыр жазса, осы таяуда іске асқалы тұр... Нұрғанат төс қалтасында жүрген тілдей күнтізбеге қарап, сәл ойланып тұрды да:

	– Алдағы қазан айының 16-жұлдызы сенбі екен. Сол күні той жасасақ қайтеді? – деді Сағынышты өзіне қаратып.

	– Мейлі, солай-ақ болсын...

	– Онда, мен сені ертең шешеме ертіп апарып, таныстырамын.

	– Ертең емес, маған бір апта уақыт бер! – деді Сағыныш қиыла өтініп. – Мен жаздай үй салам деп, әбден тозып кеттім. Аздап ретке келіп алайын да...

	– Сен осы қалпыңда да сұлусың! – деді Нұрғанат қызды бауырына тартып.

	Көптен бері қалыңдығына сұқтана қарағаны осы еді. Сағыныш жаз бойы күнге күйгеніне, беті-қолының жарылғанына қарамай, осы қалпында да керемет сұлу еді. Бұрын қалай байқамаған? Талдырмаш бойына, қиылып тұрған беліне, шертіп тұрған омырауына қалай ғана көз салмай жүрген? Бәрінен де піскен бүлдіргендей уылжып тұрған қаны толық еріндерін айтсайшы! Осыдан үш жыл бұрын, бұл алғаш көргенде, Сағыныш әлі бүр жарып үлгірмеген балаңдау қыз болатын. Қазір нағыз кемеліне келген кезі. «Кішкене қыз өспей ме, көкейіңді теспей ме» деген осы. Сенесіз бе, сезімді ғана пір тұтатын Нұрғанат қалыңдығына қайтадан ғашық болды.

	Сол күні осы таяуда үйленетінін анасына хабарлаған. Келін түсіру – Хадиша байқұстың көптен бергі арманы ғой. Күтпеген қуаныштан жүрегі жарыла жаздады.

	– Тәңірім-ау, осы уақытқа дейін ол қайда жүрген қыз екен? Бұрыннан таныс па едіңдер? – деген қолындағы кесесін қайда қоярын білмей.

	– Ол да – студент. Екеуіміз ол алғаш оқуға келгенде, осыдан үш жыл бұрын танысқанбыз. Ол мені содан бері күтіп жүрді.

	– Алла-ай, өзі бір құдайға қараған бала екен ғой! Содан бері оны маған қалай көрсетпей жүргенсің? – деді анасы болашақ келінін көргенше тағат таппай.

	– Көресің. Алдағы аптада осында ертіп келемін! – деді Нұрғанат бір үлкен жұмысты тындырғандай масаттанып. – Одан да болашақ келініңнің мамандығын сұрамайсың ба?! Сен сияқты, ол да – тарихшы.

	– Не дейді-ау! Тарихшы болса ел өмірін біршама біледі деген сөз... Өзі бізді менсінбейтін асқақтаған байдың қызы емес пе?

	Мына сөзді естігенде, Нұрғанат қарқылдап күліп жіберді.

	– Менің теңдікті сүйетінімді білесің ғой. Сағыныш та – өзің сияқты жесір әйелдің жалғыз қызы...

	– Алда байқұс-ай, ол да мен сияқты тағдыр тауқыметін тартқан сорлы екен ғой! – деп Хадиша әлден-ақ болашақ құдағиын мүсіркей бастады. – «Келін – ененің топырағынан» дейді ғой. Өзінің бар жағынан маған тартқанын көрмейсің бе!

	Анасы той мерзіміне қарсы болған жоқ. Бар айтқаны:

	– Балам-ау, той жасауға едәуір қаржы керек қой, оны қайдан табасың? – деген-ді.

	– Өзімізде де азын-аулақ қор бар емес пе. Қалғанын банкіден қарыз алам! – деді Нұрғанат.

	Анасынан кейін ақылдасатын бір адамы – Еркебұлан ғой. Келесі күні түскі үзіліс кезінде соған барды. Қаржы министрлігі бұлардың кеңсесіне таяу болатын. Екеуі алдын ала телефонмен тілдесіп алды да, екі аралықтағы кафелердің бірінде бас қосты.

	– Әп, бәлем, саған сол керек! – деді жаңалықты естіген Еркебұлан қарадай мәз болып. – Сонымен, мен киген қамытты сен де киетін болдың ба?

	– Немене, үйлену – азап па соншалық? – деді Нұрғанат – Мен сені менен бұрын ақыл тапты деп қызғанып жүрсем.

	– Азап емес, рақаты да шамалы. Үйленген соң баяғыдай еркіндік жоқ, бір затыңды бір жерде ұмыт қалдырғандай алаңдайсың да жүресің, – деді Еркебұлан өзінше көпті көрген, тәжірибелі кісімсіп. – Айтпақшы, ол қайсы қыз?

	Әлгі сен туралы түс көретін қыз емес пе?

	– Соның дәл өзі. Ақыры, сол түс көргіш қыздың айтқаны келді. Біздің қосылуымыз Лаухул-Махпозда жазылған көрінеді.

	– Онысы не бәле тағы да? Байқа, алаяқ біреу болып, алдап соғып жүрмесін.

	– Лаухул-Махпоз – жазмыш деген сөз ғой. Сағыныш – алаяқ емес, әулие. Оған түсінде ғарыштан аян келіп тұрады.

	– Солай де... Ондай әулие қыздан айрылма, ендеше! – деді Еркебұлан қарқылдай күліп. – Ал сонда тойды қашан жасайын деп отырсың?

	– Екі айдай уақыт бар. Алла бұйырса, қазан айының ортасы деп отырмыз.

	– Саған күйеу жолдас болар едім, үйленіп қойғанымды қарашы! – деді Еркебұлан санын соғып. – Сен сұрап білші: үйленген кісі күйеу жолдастыққа жарай ма екен?

	– Жарамағанда! Сен – күйеу жолдас, Эльмира қыз жолдасы болады.

	– Ой, рахмет! Көңілімді көтеріп тастадың ғой! – деп Еркебұлан марқайып қалды – үйленем деп қарызданып жүрме. Той шығынын қанша болса да өзім көтерем!

	– Рахмет! Бірақ біздікі – ұлан-асыр, үлкен той емес қой. Шама-шарқымызға лайық, шағын ғана ырым жасаймыз, – деді Нұрғанат.

	– Сен өйтіп қорғана берме! – деді Еркебұлан. – Өмірде бір болатын қызығың емес пе. Қарымың жеткен жерге дейін көсіле бер. Өйткені, сен жәй біреу емес, болашақ министрдің орынбасары екеніңді ұмытпа!

	Бұл сөзге екеуі шағын кафені бастарына көтере, даурыға күлді.





- V -


	Сол күннен бастап, бұлар болашақ той жабдығына кірісіп кеткен. Ең алдымен, тойға қала мен қырдан кімдер шақырылады, түгел тізімделді. Тізгінді қанша тежеп ұстағанның өзінде, екі жақтан келетін адам – жүз елуден асып жығылды. Хадишаның отыз жыл еңбек еткен мектеп ұжымы бар. Жалғыз ұлың үйленіп жатқанда, оларды қалай тастап кетесің? Той болардан он шақты күн бұрын Ақсуатқа барып құда түсіп қайту керек. «Қалыңсыз қыз болса да, кәдесіз қыз жоқ» дейді қазақ. Тойлық, өлтірі, сүтақы, киіт дегендер болады. Білмейтін біреу болса сөгіс жоқ. Ал салт-дәстүрді жақсы білетін Хадишадай сұңғыла оларды орындамай қалай отырады? «Бай мен бай құда болса жорға ауысар, кедей мен кедей құда болса, дорба ауысар» деген бар. «Дорба» дегені – күйеу қоржын ғой. Сол қоржынның іші де бос болмауы керек.

	Анада өзі айтқандай, тойдың ауыр салмағын Еркебұлан көтеріп кетті. Ол «тойыңа қосқаным» деп, жақында отыз мың доллар беріп кеткен. Сол қаржы құдалыққа да, той жабдығына да еркін жетіп тұр. Ақсуатқа баратын көлікті де Еркебұлан өз мойнына алды. Біреу емес, екі машина. Біреуі өзі мініп жүрген «Тойота» да, екіншісі – сегіз кісілік «Рапих». «Тойотаға» Еркебұлан мен Нұрғанат келіншектерімен отырды да, «Рапихқа» құдалыққа апаратын қоржын-қолаңын алып, үлкендер жайғасты.

	Баратын жерлері алыс. Алматы мен Ақсуаттың арасы мың шақырымнан кем болмас. Сондықтан, бұлар тәңертең, күн шығар-шықпастан аттанып кетті. Жол-жөнекей Талдықорғанды басып, Алакөлден асып, Аягөзді жанай өтіп, Ақсуаттың «Көкжыра» деген ауылына күн бата зорға жетті. Ауыл құдалардың келетінінен хабардар екен. Өздері Мұрын руының ішінде Жәнбике көрінеді. Солар тайлы-таяғы қалмай алдарынан шықты. Қайда барсаң да, қазақтың салт-дәстүрі ортақ. Мұнда да күйеудің алдынан арқан керілген. Нұрғанат әйелдердің қолына ұстату үшін бір уыс ұсақ ақша дайындап отыр еді. Бірақ Еркебұлан бұдан бұрын қимылдап, жаздағы өз тойындағы секілді кілең екі мың теңгеліктердің бір бумасын аспандата шашты да жіберді. Бұрын мұндайды көрмеген Жәнбикенің қыз-қырқын, бала-шағасы ақша теріп, жырғады да қалды.

	Тойдың бұдан арғысы бүгінгі қазақ ауылының жөнжосығымен өтіп жатты. Бұл елге Хадиша да бөтен емес, осы өңірдегі Тәукенің қызы болатын. Мұрын мен Тәуке ежелден құдандалы. Ол да айтылып, нұр үстіне нұр болып жатыр. Ал құдалардың құрамында аты-жөнінен ат үріккендей ханзада Еркебұланның келіншегімен жүруі ауыл адамдарын есінен тандырды. Бұлардың бұл сапарынан аудан активтері хабарсыз жатыр ғой. Біліп қалса қопарыла қозғалатын түрі бар... Ауыл әйелдері күйеу-қоржынға да разы болған сияқты. Ауылда таптырмайтын асыл бұлдар мен қымбат шараптарды көргенде, жеңгелердің көзі жайнап кетті.

	Ең бастысы, өмірі бет көріспеген екі құдағидың бірбіріне мәс келгенін айтпайсың ба! Жастары да қатар екен. Екеуі де – ұстаз. Біреуі мектепте тарихтан сабақ берсе, екіншісі қазақ тілінің мұғалімі. Бірден тіл табысып, шүйіркелесіп кеткен. Сағыныштың биыл жаз бойы лай басып, үй салғаны мұндай жақсы болар ма, бес бөлмелі жаңа үйлері тап-тұйнақтай әдемі екен. Ауылдың қақ жарымы – құдағидың туыстары, шәкірттері. Бәрі де төбелеріне тұтып, сыйлайды екен. Жалпы, қалаға қарағанда, ауылда өмір сүру жеңіл. Қайғы-қуанышыңды көршілерің көтеріп әкетеді. Ауылда тіпті өлу де жеңіл. Өлсең, көрінгеннен жер сұрап, жалынып жүрмейсің, ата-баба қорымына апарып, терең қазып көмеді.

	Той-томалақ та солай. Құдалар тәңертең тұрса, бұлардың ертең қайтатынын естіген сол көшедегі үш ағайын қатарынан дастарқан жайып отыр екен. Бір шетінен «айтшылауға» тура келді. Әрине, қалалықтар үй басы тамақ ішіп жарытпайды. Бірақ әр үйден дәм тату парыз. Үй басы қой сойған. Қойдың басы мен жамбасы үлкендерге тартылса, асықты жілігі мен төсі күйеудің алдына келеді. Бұл табақтың ептеген салығы бар. Табақты қайтарарда аздап ақша салуға тура келеді.

	Әр үйдегі қонақасы ән-күйсіз болған жоқ. Әр ауылдың өз өнерпаздары бар. Солар ән салып, күй шертіп, қонақтарды зеріктірген жоқ. Сонан соң бұл ауылдан айтыс ақындары көп шыққан. Иісі қазаққа танымал Айнұр, Сара секілді айтыскер ақындар – осы маңайдан. Солардың ауылда ізбасарлары бар екен. Несін айтасың, солар Нұрғанат пен Еркебұланды біраз жерге апарды. Әсіресе, әйгілі әулеттен шыққан Еркебұланды жеті қат көкке неше рет шығарып, неше рет түсірді.

	Ертеңінде құдалар қайтатын болған. Енді жарым айдан соң Алматыда той бар. Нұрғанат тойға шақырған отыздай билет ала келіп еді. Билетке кімнің атын жазуды «өзіңіз шешерсіз» деп, құдағидың қолына ұстатты. Бұл енді Сағыныштың ұзатылып, өз босағасынан шығып бара жатқаны. Қанша теңін тапты дегенмен «жат жұртқа» кетіп барады. Аттанарда өз анасы бастатқан көңілі бос біраз жеңгелері көздеріне жас алып, жылап қалды... Сол әнекүнгі келген жолмен, құдалар енді Алматыға қарай бет алды...

	Нұрғанат пен Сағыныштың үйлену тойы Алматыдағы ресторандардың бірінде өтті. Той дастарқанын ұйымдастыру, асаба жалдап, әнші-бишілер шақыру жағын Еркебұлан өз мойнына алған. Ішіп-жем, дастарқан мәзірі өз алдына, тойдың көркемдік деңгейі өте жоғары болды деп бағалады жиналғандар. «Беташар» мен «жар-жар» да осы кеште орындалған. Бұған дейін талай тойды басқарған, таңдайы тақылдап қалған тамада өз өнерімен көпшілікті разы етті.

	Әдеттегідей, күйеу мен қалыңдық бір-бір жолдасымен – төрт адам төрде отыр. Күйеу жолдас пен қыз жолдасы – Еркебұлан мен Эльмира... Бұл да – өмірде бір-ақ рет болатын айтулы кезең. «Кез-келген адам өз өмірінде патша тағы деңгейлес биік мәртебеге үш рет жетеді, – депті бір дәнішпан. –Оның бірі – сәби кезінде. Адамдар сені аялап, алақанына салады. Екіншісі – үйленгенде. Сен бүкіл елдің құрметіне бөленіп, төрде отырасың. Үшіншісі – бақи дүниеге аттанарда. Сенің табытыңды қалың қауым төбесіне көтеріп, шығарып салады».

	Бүгін Нұрғанат та патша тағы деңгейлес биікте отыр. Оның екі көзі – Сағынышта. Қалыңдығына әлсін-әлі қарай береді. «Сол разы болса екен, сол қуанса екен» деп тілейді ішінен. Ал бүгін сұлулық жағынан Сағыныштың алдына түсер ешкім жоқ. Бәрі көңілге байланысты екен ғой. Әншейінде көзге түсе қоймай төменшіктеп жүретін Сағыныш аяқастынан құлпырып шыға келген. Мына той көйлегі қалай жараса кеткен өзіне! Осы қазір ұша жөнелетін аққуға ұқсайды. Бой бітімі, жартылай ашық, сүйірлене біткен иығы, әжімсіз аппақ мойны айрықша сипат береді өзіне. Әлгі романдарда айтылатын аршын төс, қыпша белдің өзі... «Осының бәрі маған ғана бұйырған, менің ләззатқа батып, тоят алуым үшін жаралған» дегенді ойлағанда, Нұрғанаттың бақыттан басы айналып, тұлабойы дуылдап кетеді. Ол бұрын адамдардың тойға неғұрлым көп жиналуын тілесе, енді мына көпшіліктің тезірек тарауын тілеп отыр. Есіл-дерті Сағынышпен оңаша қалу.

	Ақырында той да тарады-ау! Жамбыл көшесінде Нұрғанаттың әкесі бар кезінде алған, қабырғасы қалың, төбесі биік, үш бөлмелі үйі бар болатын. Еркебұлан мен Эльмира бастатқан бір топ адам жас келінді осы үйге әкеліп енгізді.

	Жасамыс әйелдер: «Шырағым, босағадан оң аяғыңмен атта!» деп, салт-сананы еске салып тұр. Одан ары, осы үйдің ошағына жас келін май тамызып, отқа тауап етуі керек екен. Сағыныш, өзі тарихшы емес пе, ол сынақтардан да жақсы өтті.

	Кеңірек бір бөлме – келіннің отауы. Залда дастарқан жаюлы тұр екен. Келгендер соған жайғасып, тост-тілектер айтыла бастады:

	– Ал, Хадиша, бүгін арманыңа жетіп, оң жағыңды қызарттың. Әзірше үш бөлмелі үй үшеуіңе жетіп тұр. Ұзамай бастарыңа бас қосылып, мына үй таршылық ететін болсын! Келер жылы шілдеханаға жиналайық. Қолың жөргек жуудан босамасын! – деп тілек айтты мектептен келген ұстаз әйелдердің бірі. Ал жастар «әумин» деп бет сипады.





- VІ -


	Зымырандай зулап өтіп жатқан заман. Міне, сол тойдан бері де үш-төрт жылдай уақыт өте шығыпты. Қоғамдық өмірде де, отбасында да жаңалық көп. Жұрттың тілегі қабыл болып, Сағыныш жыл уағына жетпей, шекесі торсықтай ұл тапты. Оқу бітіретін жылы мемлекеттік емтиқанмен қабаттасып қала ма деп қорқып еді. Бұл жағынан да қолайсыздық болған жоқ, емтиқанын толық тапсырып, дипломын алғаннан кейін босанды.

	Нәрестенің атын Ерасыл қойған. Ерасыл – қолбасы Қабанбайдың азан шақырып қойған аты ғой. Қазір Қазақстанда жүздеген Ерасыл бар десек, соның бірі – осы үйде. Бұл бәрінен де, анасы Хадишаға жақсы болды. Өткен жылы зейнет демалысына шыққан ол, қазір немересін бала-бақшаға бергізбей, өзі бағып отыр.

	Ал, университетті үздік бітірген Сағыныш осындағы тарих институтына орналасқан-ды. Ғылым академиясы тарап кетсе де, ғылыми институттар Білім министрлігінің қарауында қалт-құлт жан бағып отыр. Осы Академияны Қаныш Сәтбаев 1944-жылы, соғыс жүріп жатқанда құрған екен. Тәуелсіздіктен кейін бірер жылға жетпей, дүмшелер оны таратып жіберді. Сірә, Қазақстанға ғылымның қажеті болмаса керек.

	Нұрғанат ойлағандай емес, Сағыныштың аяқ алысы ке сек. Университет бітірерде Алаш көсемі «Әлихан Бөкейхановтың өмір жолы» деген тақырыпта диплом жұмысын жазған екен. Енді сол тақырыпты ұлғайтып, «Алаш» қозғалысын тудырған тарихи кезең» деген тақырыпта кандидаттық диссертация қорғамақ. Ол «Алаш» қайраткерлері жайындағы материалдарды бұрыннан жинап жүреді екен. Диссертацияның ұзын-ырғасын жазып та қойды. Ендігі мәселе, қорғаудың алдында диссертант газет-журналда бірнеше мақала жариялауы керек. Қазір соның қамында жүр. Уақытының көбін кітапханалар мен архивте өткізеді. Қазір Алаш қайраткерлерінің еңбегін елеусіз қалдырып, «Мемлекеттің де, шекараның да іргесін қалаған – мына біздерміз» дейтін жанкештілер шықты емес пе. Сондай жалған концепцияға қарсы жазылған бір мақаласының тұздығы сәл ащылау боп кеткен бе, жақында ғылыми жетекшісі Сағынышты шақырып алып, ескерту жасапты.

	–Айналайын, сен диссертацияңды қорғап алғанша, азуыңды көрсетпей тұра тұршы! – депті профессор жалынғандай болып. – Ешкіммен тіреспе де, күреспе! Ондайды диссертант өзі жазды демейді, ғылыми жетекшісі жаздырды дейді. Екі ортада өзің ғана арандалып қоймай, кеселің маған тиеді, – десе керек.

	Соған қарағанда, жетекшісі алда болатын Академия сайлауынан дәмелі сияқты. Осыны естіп қайтқан күні Сағыныш терісіне симай ашуланып отыр екен:

	– Соларды да ғылым докторы, профессор дейді-ау! Көлеңкесінен қорқатын сужүректер өңшең... Қаны тамып тұрған ақиқаттың өзін айтқызбайды-ау! Ал шындықпен суарылмаған, фактіге жүгінбеген ғылым қалай өркендейді?

	Нұрғанат не десін, Сағыныштың айтып отырғанының бәрі рас. Бір кезде өз басынан кешкен жайлар ғой. Сол есіне түсіп, жымиып қана күлді:

	– Осының бәрін бір кезде мен де басымнан өткергем, – деді Сағынышқа басу айтып. – Ой, мен де бірден тау құлатпақ болдым ғой. Оқу орнының шектен тыс көбейіп, оқу сапасының құлдырағанын айтып, жар салдым. Колхоз-совхозды апай-төпей таратуға қарсы мақала жаздым. Ең соңында жерді сатуға болмайтынын айтып, дәлелдер келтірдім. Тыңдаған кісі болды ма? Жоқ. Менің пікірім мен санасудың орнына КНБ соңыма тыңшы салып, өзімді тексере бастады... Қазір ақиқат та, шындық та екінші планға шегініп кеткен, бәйбіше! – деген Сағыныштың арқасынан сипап. – Бұл жағынан, сенің жетекшіңді де түсінуге болады. Ол сенің диссертацияңды кедергісіз қорғап алсын дейтін шығар...

	Осы араға келгенде, Сағыныш оның сөзін бөліп жіберді:

	– Менің мақсатым – әйтеуір, бір тақырыпты қорғап, көп кандидаттың бірі болу емес, ғылымға титтей де болса жаңалық енгізу! – деді Сағыныш назаланып. – Бұл күнде кім ғылым кандидаты емес, кім доктор емес? Газеттен оқыдың ба, қазір парламенттегі депутаттардың барлығы, министрлер мен облыс әкімдері түгелге жуық ғылым докторлары екен. Солардың бәрі дерлік ғылымға қалам түртіп, бір мақала жазбайтын адамдар... Айттым ғой, маған керегі – ғылыми атақ емес, тапқан жаңалығымды ғылыми айналымға енгізу...

	Өзінше ойлайтын, өзіндік ой-пікірі бар әйелдің бір жаманы, ол үнемі сенің ырқыңа көнбейді екен. Екеуінің арасында оқта-текте осында пікір қақтығысы болып тұрады. Қақтығыс болғанда, бұлардікі – көзқарас алшақтығы емес, жүйкені жұқартатын – дүмшелердің зорлығы. Не істейсің, бұл күнде бір ғана адамға жағыну керек, бір ғана адамға табыну керек...

	Әркім өз ойымен болып, тоң торыс отыр еді, кенет есік ашылып, жатын бөлмеге кішкентай Ерасыл кіріп келе жатыр екен. Міне, көңілдегі кірбіңді шәйіп жіберетін дәрі деген осы! Үш жасар ұл ұйқыдан жаңа оянса керек, бұларды көре сала тымпыңдап тұра жүгірді. Балаларын екеуі қабаттаса бассалды. Алма-кезек құшақтарына алып, сүйіп жатыр, құшырлана искеп жатыр. Манадан бергі қабақтағы қырау бір демде еріді де кетті.

	Ертеңінде төсектен тұрып жатқанда:

	– Осы таяуда сенің өміріңде бір өзгеріс болады, – деді Сағыныш күйеуіне күлімдей қарап.

	– Оны қайдан білдің?

	– Түс көрдім... Түсімде сен бір жаңа машина сатып алыпсың. Бәріміз мәз болып қуанып жатырмыз.

	– Аузыңа май! – деді Нұрғанат та елең қағып. – Шынында да бір өзгеріс болуға тиіс. Көп болды ғой – жаңалықсыз, өзгеріссіз отырып қалғанымызға...

	Айтты-айтпады, осы Сағынышта бір әулиелік бар. Арада екі күн өткенде, қызметте отырған Нұрғанатқа Еркебұлан телефон соқты.

	– Әй, неғып отырсың? Құттықтамайсың ба мені?

	– Иә, не жақсылық? Эльмира ұл тапты ма?

	Үйленгендеріне біраз жыл өтсе де бала көтермей жүрген Еркебұланның келіншегі биыл ауыр аяқты болатын. Соны еске алғаны ғой.

	– Эльмира баласын таба жатар. Қарындағы бала қайда қашады? «Күні жеткен бала күшенбесең де туады» депті ғой бір жазушы ағамыз... Мына қонған бақыт – ұлдан кем емес...

	– Әй, сен осы Министр боп кеткен жоқсың ба? – деді Нұрғанат өздері күткен көп жақсылықтың қайсысына жармасарын білмей.

	– Министр емес, Министрдің бірінші орынбасары!

	– Не дейді-ау! Шын жүректен құттықтаймын! Бәсе, саған жәй басқарма бастығы болған жараспайды, – деді Нұрғанат аздаған әзіл қосып.

	– Әй, көп сөзді қайтесің. Уақытың болса келіп қайт. Әңгіме бар! – деді Еркебұлан.

	Қаржы министрлігі бұлардың кеңсесінен алыс емес-ті. Бір таксиге міне салып, құстай ұшып жетті. Келсе, Еркебұлан бұл бұрын көрмеген басқа кабинетке ауысыпты. Есігіне әлден-ақ «Министрдің бірінші орынбасары» деп, аты-жөнін жазып тастапты. Қабылдау бөлмесінде түртұлғасы келіскен хатшы қыз қарсы алды:

	– Кіре беріңіз. Ол кісі сізді күтіп отыр, – деді хатшы қыз оң жақтағы есікті ашып.

	Есік пен төрі «ат шаптырым» даладай кабинет. Сонау төрде қарғадай болып, Еркебұлан отыр. Кең кабинет әрқандай кісіні кішірейтіп көрсетеді екен. Нұрғанат қалың түкті, жұмсақ кілемнің үстімен баяу басып, жақындай бергенде, Еркебұлан да орнынан тұра берді. Ыржалақтап күліп келеді.

	– Қалай, маған жараса ма екен мына кабинет? – деді қолын ұсынып жатып.

	– Түбегейлі емес, әзірше бірер жылға жарап тұр, – деді Нұрғанат күле тіл қатып. – Бастықтардың кабинеті неге даладай кең болады десем, келген адамның мысын басу үшін әдейі жасайды екен ғой. Жаңа есіктен кіргенде көзім қарауытып, менің де есім шығып кетті.

	– Әзірше осыған разы боласың, – деді Еркебұлан өз орнына бармай мұның қарсысына отырып жатып. – Саған «түбінде министр болам» деген уәдем бар еді, мынаны соған апаратын жолдағы бір бекет деп білерсің.

	Нұрғанат бұрын оның сөздерін қалжыңға жоритын. Сөйтсе, бәрі шынға айналып барады. Еркебұлан мына бетінде министр болмай қоймас. Тіпті оны осы қазір президент етіп сайласаң да былқ ететін түрі жоқ-ау! Заты осылардың әулетінде ел билеуге бейім бір қасиет бар. Шетелдік бір ғұлама адам ақыл-ойын бірнеше салаға бөліпті: тұрмыстық ақыл-ой, техникалық ақыл-ой, ғылыми ақылой, жасампаздық (творчестволық) ақыл-ой, әкімшілік ақыл-ой деп жіктеген. Мына Еркебұланның тұқымында басқа емес, әкімшілік ақыл-ой жетілген сияқты... Бір ғана ақылдың құрамына көп нәрсе кіреді екен: көрегендік, пайымдылық, парасаттылық, амал-айла, қулық-сұмдық, өзімшілдік, алаяқтық болып жалғаса береді. Адамда осылардың қайсысы басым болса, сол оның қасиеті болмақ.

	Кабинеттің төрінде тағы бір есік бар екен. Бұл – демалыс бөлмесі. Диван, кресло, журналный үстел, телевизор, тоңазытқыш... бәрі осында. Еркебұлан Нұрғанатты сол бөлмеге ертіп кіріп:

	– «Қуыс үйден құр шықпа» деген бар. Менің қызмет орныма алғаш келуің ғой, мынадан дәм тат! – деп кішкентай екі рюмка француз коньягын, екі бокалға арасан суын құйды.

	– Ал, қызметің құтты болсын! Жоғары өрлей бер! – деп Нұрғанат жылқының майындай жұмсақ коньякты аттандырып жіберді. Сонан соң екеуі кабинеттегі манағы орындарына қайта келіп жайғасты.

	– Көкеміз осылай ұйғарған соң бас тарта алмадым, – деді Еркебұлан. – Бұл күнде кімді қай қызметке жіберсе де, «мына жұмыс менің қолымнан келмейді» деп айтпайды екен ғой. Мәселен, бір дәрінің атын білмейтін қаржыгер денсаулық сақтау министрі болады. Өмірінде мылтық ұстап көрмеген, не әскерге бармаған кеще қорғаныс министрі болады дегендей, – Еркебұлан соны айтып, аз бөгелді де, сөзін қайта жалғады. – Сенен жасыратын не бар, мына жұмыс менің де қолымнан келмейді. Қарап отырсам, жылдық жоспарға, бюджетке, банкілерге байланысты толып жатқан машақат... Бірінші басшы жоқта бүкіл мекеменің жұмысына жауап бересің. Жоғарыға жолдайтын мәлімет, үкімет отырысына қатысу, парламент алдында есеп беру деген бар. Соларды ойласам, әлден-ақ шақшадай басым шарадай болады... Шынымды айтсам, мен бұл жұмысқа саған сенгендіктен келдім. Мына жерде мен сенсіз аттап баса алатын емеспін. Басқа сөзді қой да, сен ертеңнен бастап осында келіп, маған көмекші бол! Сен – қашанда менің жаным қысылғанда қол ұшын беретін періштем едің ғой. Осы жолы да мені далаға тастап кетпе! Қиын кезеңнен мені тағы бір рет алып шық. Бұған не айтасың? Келесің ғой, ә? Бас тартпашы! – деді жалынышты жүзбен жаутаңдай қарап.

	Нұрғанат бір сәт желкесін қасып, ойланып қалды. Көз алдына баяғы оқушы кездерінде мұның шығарған есебінің көшірмесін күтіп, жаутаңдап отыратын Еркебұлан елестеді. Бірақ бұл жолғысы емтихан есептерінің көшірмесі емес қой. Бұл жолы өте жауапты міндет жүктеп отыр. Сен министр емессің, бірақ министрдің жұмысын атқаруың керек. Арбаға жегілген екенсің, ондағы жүкті тартпай тағы отыра алмайсың... Ақыры, ойлана келіп, бала кезден бірге өскен достың көңілін қимады.

	– Онда не істейміз? Сен жегілген арбаны бірге тартып көреміз де! – деді әлден уақытта жолдасының жүзіне күле қарап.

	– Міне, нағыз Қабанбай батырдың тұқымы! – деп Еркебұлан орнынан атып тұрды. – Бәсе, осылай деріңді біліп ем... Біз мына өмірді бірге бастадық қой, бірге аяқтауымыз керек! – деп Нұрғанатты қапсыра құшақтап, екі бетінен алма-кезек сүйді. – Әсілі, министрдің тағы – мен отыратын жер емес, саған тиесілі орын ғой! – деді біразға дейін алғашқы әсерден арыла алмай. – Өзің білесің, мені сүйреп жүрген – фамилия! Қазір дүние төңкеріліп түсіп тұр. Басы – аяғына, аяғы – басына қарап... Алайда, бұл дүние осы қалпында тұрмайды. Біраз уақыт осылай қалтылдап тұрады да, бір күні қайта төңкеріледі. Сол кезде билік ақша сауған дүмшелердің құзырынан шығып, іс білетін таланттардың қолына өтуі мүмкін. Қайдан білесің, ол заманда сен – министр тағына отырып, мен – сенің көмекшің болып жүрем бе?!

	Екеуі бұл сөзге кең кабинетті басына көтере, рақаттана күлді. Әсілі, Нұрғанат жолдасы Еркебұланның байлығын да, атақ-дәрежесін де емес, оның осындай әділдігін, шыншылдығын, ақиқатты бетке айтатын турашылдығын сыйлаушы еді. Еркебұлан қазір де сол биліктен көрініп отыр. Ол бәрін біледі. Мына дүниенің баянсыздығын, өз бастарындағы бақтың мәңгі тұрмайтынын, көп адамдардың сол алдағы өзгеріс үшін жан аямай күресіп жатқанын жақсы біледі.

	– Тұрмыс жағына алаңдама, – деді Еркебұлан. – Астыңда бекітілген машина болады. Жалақың – қазіргіңнен екі еседей жоғары. Қысқасы, сенің жұмыс істеуің үшін барлық жағдай жасалады.

	Ол соны айтып, Нұрғанатты өз кабинетінің қарсысындағы әжептәуір кең бөлмеге бастап кірген. Көмекшінің жұмыс орны. Таразы басын тең тартып тұрмағанмен, керекті техникалық құралдардың бәрімен жабдықталған, әрқашан жұмыс қызып жататын, самаладай жарық, әдемі бөлме екен.

	Еркебұлан сол арада Нұрғанаттың ертеңнен бастап осында қызмет істейтіні туралы бұйрыққа қол қойды да, әлдебір жүргізуші шақыртып алып:

	– Сіз, бүгіннен бастап, мына Атаханов мырзаны таситын боласыз! – деп тапсырды. Соны айтып, көмекшісімен қош айтысқан.

	Нұрғанат есік алдына шықса, жаңа ғана таныстырған шопыр жігіт «Вольво» машинасын көлденең тартып, қарсы алдында тұр. Оған сыр бермей, артқы орындыққа шалқая барып жайғасты. Ол ең алдымен бұрынғы кеңсесіне келіп, бастығымен қоштасты. Қанша дегенмен, қажет кезінде біраз уақыт нан жеген жері, алғысын айтып, разыхоштық білдірді.

	– Әй, бәсе, біздің маңдайға сия қоймас деп өзім де ойлап ем, – деді бастығы қаутек қағып. – Еркебұландай азамат білікті адамдарды өз қасына топтамай қоя ма?!

	Осыдан кейін үйіне қарай бет алған. Масқара! Астында машина бар екенін ұмытып, жаяу тартып барады екен.

	– Нұрғанат Атаханович, мен мұндамын! – деп шопыры дауыстап белгі берді.

	Үйіне жеткенше қалың ойдан арылған жоқ. Сағыныш қызметтен қайтты ма екен. «Түс көрдім, жақында қызметің ауысады» деп еді, ақыры соның айтқаны келді. Бәрінен де сонша жылдан кейін Еркебұлан екеуінің қайта табысқанын айтпайсың ба?! Оның да «мен министр болғанда» деп басталатын әзіл әңгімесі ақыры шындыққа айналды.

	«Бір есептен, осылай болғаны да дұрыс шығар, – деді іштей толғанып. – Заман болса мынау – күн сайын құбылып тұрған. Мұндайда сенімді біреуге арқа сүйемесе бола ма. Иә, қалай еді әлгі? Су бойында тал өседі, талға оралып, шырмауық деген шөп өседі. Әубаста дүние солай жаратылған. Баяғы мектепте, университетте оқып жүрген кездерінде, Нұрғанат – тал, Еркебұлан – соған оралған шырмауық сияқты еді. Енді Еркебұлан – тал, Нұрғанат – шырмауыққа айналғаны ма? Не істейсің, «дүние-кезек» деген сол. Әйткенмен, бұл тірлікте тал бол, шырмауық бол, жарық дүниеге талпынып, өніп-өскенге не жетсін!».

	Үйінің дәл қасына келіп тоқтаған. Сағыныш кішкентай Ерасылды ойнатып, есік алдында жүр екен.

	– Беу, бүгінгі аяқ алысыңыз күндегіден кесек қой! – деді сәулетті машинадан түсіп жатқан күйеуіне әзілдей тіл қатып.

	– Өзің ғой – түс көрем деп, тыныш жүрген адамды жоғарылатып жіберген! – деді Нұрғанат та күле тіл қатып. Сонан соң машинаның ашық есігінен бұларға қарап отырған шопыр жігітке бұрылды. – Мыналар – менің бала-шағам. Оңтайы келгенде бұларды да онда-мұнда тасығандай боласың ба, жақсылап танып ал! – деді.

	Осыдан кейін Ерасылды жетектеп, үйге қарай бет алған. Сағыныш та соңынан қалмай, бүгінгі жаңалықты естігенше асығып келеді.

	2014 – ақпан





	Оглавление

	- І -

	- ІІ -

	- ІІІ -

	- IV -

	- V -

	- VІ -





