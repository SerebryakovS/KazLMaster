	Герман Мелвилл

	Моби Дик немесе Ақ Кит





	 (роман)

	Аударған Қорғанбек Аманжолов





I таpay


	СУРЕТІ СҰЛБАЛАНУДА

	Мені Измаил деп атаңдар. Бірнеше жыл бұрын - нақты қашан екенінің маңызы жоқ - мен әмиянымда мүлдем дерлік ақша қалмағанын, ал, жер бетінде өзімді тебірентерлік түк те қалмағанын аңғардым, сосын дүниеге оның сулы жағынан қарап сүйсіну үшін кемеге мініп, азырақ жүзбекке ниет еттім. Көңілдегі наланы сейілтіп, қан айналымын ретке келтіруде бұл менің сыннан өткен тәсілім. Аузымның қаймыжығына қаяу ұялағанын байқаған әрбір жолы жанымды сылбыраған жаңбырлы қарша жауратқан әрбір жолы өзімнің табыт жасаушылардың маңдайша жазулары алдында жосықсыз тоқтап, қарсы жолыққан жаназашылар тобының құйрығына қосыла кететінімді сезген әрбір жолы; әсіресе, бойымды соншалықты дел-салдық билеп, өзімді көшеге шығып, өткен-кеткендердің қалпақтарын өлермендікпен қағып түсіруден тек қатаң адами қағидаларым ғана тежейтін әрбір жолы мен қалайда тезірек жүзу сапарына аттануым керектігін түсінемін. Бұл маған оқ пен тапаншаны алмастырады. Катон пәлсапалық ишарамен кеудесін семсерге кезесе, мен тыныш қана кеме үстіне жайлап көтерілемін. Жұрт бұл орайда әншейін өздеріне есеп бермейді, әйтпесе көп адамдар ерте ме, кеш пе, мұхитқа деген тап менікіндей сезімді бастарынан өздерінше кешіріп жатады.

	Мысалға, құдды маржан тауларының атоллы сияқты, сыртында сауда-саттық толқындары шеңберлене шулаған тауарлы кеме-жайлармен белбеуленген Манхэттен арал-қаласына көз салыңызшы. Мұнда қай көшеге бұрылсаңыз да - ол сізді міндетті түрде суға алып барады. Ал қаланың іскерлік орталығы мен ең шеті - Бэттери, одан бері қарай толқындар шайған және осыдан небары апат бұрын ашық теңізде аласұра соққан желдер желпіген айбынды айлақ құрылысы созылып жатыр. Сол жерде топталып тұрып, суға үңілген адамдарға көз салыңызшы.

	Маужыраған жексенбі күні күллі қаланы аралап шығыңызшы. Корлиерей иреңінен сонау Коентис доктарына дейін, одан Уайтхолды бойлап терістікке қарай барыңыз. Сонда сіз не көрер едіңіз? Бүкіл қаланың айналасында, бейне күзет орнында мелшиген сақщылар сияқты, мұхитты мүлги тамашалаған қисапсыз пенделер нөпірі. Біреулері жағалаудағы жақтауларға сүйенген, енді біреулері айлақ құрылысының аяқ жағында отыр, үшіншілері Қытайдан келген кеменің үстіне көз қиықтарын салады, ал, кейбіреулері, құдды теңіз қиырларын әлде де жақсырақ көре түскілері келгендей, кеменің темір арқандарына жармасып жоғары өрмеледі. Және де бұлардың бәрі жайшылықтағы күндерін төрт қабырғада қамалып өткізетін, сауда сөрелеріне бұғауланған, отырғыштарға шегеленген, кеңселік үстелде бүкірейген құрлықтағы мамандықтардың адамдары ғой. Бұл арадағы гәп неде? Құрғақта көк майса көгалды жерлер жоқ па екен? Бұл адамдар мұнда неғып жүр?

	Тегі, қараңыз деймін! Мұнда барған сайын жаңа тобырлар қаптай түсуде, бейне сүңгімекші болғандай, судың тап қасына келіп жатыр. Ғажап! Құрлықтың ең қиыр шетіне жеткенше, олар қанағат, байыз таппайды; оларға ана жердегі жүк қоймасының көлеңкесінде жай отыра тұру аздық етеді. Жоқ. Олар мүмкін болғанша, тек толқынға құлап кетуге ғана тәуекел етпей, суға міндетті түрде барынша жақын келулері керек. Енді олардың жағалауды бойлап, тұтас милъдерге созылып тұрғаны мынау. Құрлық қалалықтары мұнда өздерінің қым-қиғаш бұрылыстары мен тұйықтарынан, көшелері мен даңғылдарынан, терістіктен, күнгейден, батыс пен шығыстан келген. Бірақ олар осы арада бірікті. Түсіндіріңіздерші маған, бәлкім, барлық құбыланамалардың тілдері өздерінің тартылыс күшімен оларды осында еліктіретін шығар?

	Басқа бір мысалды алайық. Өзіңізді қаланың сыртында, көлбеген төбелі, көлкіген көлді жердемін деп елестетіңіз. Сансыз соқпақтардың кез келгенін таңдаңыз да, сонымен жүріңіз - бірге - он деп бәс тігемін - ол сізді төмендегі жасыл аңғарға бастап апарады да, сосын тасқын су жайылып шағын көлшікке айналған нақ осы арада ғайып болады. Мұнда бір сиқыр бар. Терең ойдың тұңғиығына шомған ең бір жаңғалақ адамды алып, аяғынан тік қойыңызшы, сосын аяқтары қозғалысқа келетіндей етіп сәл итеріңкіреп жіберіңізші, -сонда тек егер жалпы төңіректе исі су атаулы болатын болса, ол сізді еш қателіксіз суға алып барады. Бәлкім, күндердің күнінде сіздің Ұлы Америка шөлінде қаталап азап шегуіңізге тура келер, міне, сол кезде, егер керуендеріңізде тым құрыса бір метафизика профессоры табылса, осы тәжірибені жасаңызшы. Иә, иә, ой-толғанысы мен су бір-бірінен мәңгілік ажырамайтыны әмбеге аян ғой.

	Немесе, мысалға суретшіні алайық. Оның бүкіл Сако аңғарындағы ең әсем, саялы, мүлги албырап еліктірген романтикалық табиғат суретін салу тілегі оянды делік. Өз суретінде ол қандай заттарды пайдаланады? Міне, ағаштар, бәрінде кеулеген қуыс, бейне әрбіреуінің ішінде бір-бір дуана отырғандай; мына арада мүлгіген көгал, ана жақта маужыраған мал табыны, ал, анау үйшіктің мұржасынан аспанға мимырт шұбатылған түтін созылады. Артқы жақта тұнық көгілжімде шомылған қушық тау сілемдеріне асылған бұралаң соқпақ орман қойнауына сіңіп жоғалады. Дегенмен де, алдымызда сиқырлы ұйқы құшағындағы сурет жатқанымен, мұндағы қарағай да бақташының басына жапырақтан аумаған өз күрсіністерін құлатқанымен - өзінің бақташысын алдында сылдырап аққан бұлаққа көз тігуге мәжбүр етпейінше, сұңғатшының құлшынысы бос әурешілік болып қала бермек. Шалғынды аймаққа маусымда, қызғылт сары лалагүлдер шашылған көкмайсаны ондаған миль бойы тізеден кешіп жүруге болатын кезде аттаныңыз - күллі осынау таңғажайыптың ішінде не жетпейді? Су - онда бір тамшы да су жоқ! Егер Ниагара бар болғаны төменге құлап жатқан жай құм тасқыны болса, адамдар оған сүйсіне сұқтану үшін мыңдаған миль жерлерден келер ме еді? Тениссилік жарлы ақын кездейсоқтан қос уыс күміс алғанда: өзі зарын сондай тартып жүрген пәлте сатып алам ба, әлде, бұл ақшаны Рокэвей-Бичке баратын жаяу саяхатқа салам ба деп неге қобалжып толқыды дейсіз? Ер баланың қалыпты, ерен жанына ие әрбір қалыпты, дені сау ұл ерте ме, кеш пе, неге міндетті түрде теңіз жайындағы қиялдарға беріле бастайды? Өзіңіз алғаш рет теңізде жүзуге жолаушылап аттанып, сізге жағалау көзден таса болды деп алғаш хабарлағанда, бойыңыздан неге тылсым діріл сезінесіз? Ежелгі парсылар теңізді неге қасиетті санаған? Гректер неге оған ерекше құдайды, тіптен, Зевстің туған бауырын бөлген? Әлбетте, бұлардың бәрінде де терең бар. Ал, тұмадан көрген аңсарлы, бұлдыр бейнені ұстауға шамасы жетпей, суға секіріп, батып кеткен Нарцисс жайындағы хикаяның мән-мағынасы бұдан да тереңірек. Бірақ барлық өзендер мен мұхиттардан тап сол бейнені өзіміз де көреміз ғой. Бұл - өмірдің ақыл жетпес кереметінің бейнесі; жұмбақтың күллі шешуі де осында.

	Алайда, мен көзім тұманданып, өкпем сыр бере бастаған әрбір жүзуге аттанатын әдетім бар деп айтқанда, құдды, мені бір хатына жолаушы болып аттанады екен деген мағынада теріс түсініп қалып жүрмеңіздер. Өйткені, жолаушы болу үшін әмиян керек қой, ал, әмиян - ішінде ештеңе жоқ болса, бар болғаны түкке тұрмайтын құрақ-қиқым ғана. Оның үстіне жолаушылар теңіз ауруына шалдығады, өсек-аяң таратады, түндер бойы , ұйықтамайды, әдетте, көретін рақаттары тым аз болады; жоқ, мен ешқашан жолаушы болып бармаймын; кәнігі теңізші болсам да, коммодор болып та, капитан болып та, аспаз болып та бармаймын.

	Осы лауазымдарға байланысты күллі құрмет пен атақты мен соны ұнататындарға беремін; маған келетін болсақ, мен өмірде бар және болуы мүмкін барлық құрметті әрі абыройлы еңбектерден, бейнет пен тауқыметтерден тіксініп тұрамын. Қосымша әлгі кемелердің, баркалардың, бригтердің, шхуналардың, тағы сол сияқты неше түрлі қайықтардың қамын ойламай-ақ, өзімді-өзім алып жүре алсам да жеткілікті. Ал, кеме аспазы лауазымына келетін болсақ – мен мұның аса құрметті қызмет екенін мойындай тұра, аспаз деген де кеме үстіндегі өзінше бір сардар ғой - өзім ошақ үстінде отырғанды бір түрлі онша ұната қоймаймын, дей тұрсақ та, соны бабымен қуырып, маймен бипаздап шыласа және әдемілеп тұздап әрі бұрыштаса, онда қуырылған құс туралы тап мендей үлкен құрметпен, тіптен, аса зор ықыласпен ешкім де айта алмас еді. Ал енді ежелгі мысырлықтардың қуырылған тырна құтан мен пісірілген гиппопотамды құдай тұтып қастерлегенде асыра сілтегендері соншалық, біз олардың алып пирамида-пештерінен осы хайуандардың мумиелерін әлі күнге дейін тауып келеміз.

	Жоқ, жүзуге барған кезде, мен нағыз кәдімгі жай матрос болып барамын. Рас, бұл жағдайда мені жұмсаушылар көп болады, күллі кеменің үстінде қуалап, мамыр көгалындағы шегіртке тәрізді, бір желкен кергіш көлденең білеуден екіншісіне қарғытып әлек-мілегіңді шығарады. Бастапқыда бұл онша жайлы тимейді. Әсіресе, егер Ван-Ранселир, Рандольф немесе Хардиканут сияқты көне құрлықтық әулеттердің тегінен шықсаң, намысыңа тиеді. Әрі егер қарамайлы күбіге қолыңды сұққанға дейін аз-ақ бұрын қыстақ мұғалімі кейпінде осы қолыңды өзінің еңгезердей шәкірттеріңнің зәресін ұшыра билеп-төстеп сілкілесең, одан өткен қорлық бар ма. Мұғалімдіктен матростыққа ауысу аса күрт өзгеріс, сізді иландыруға батылым барады және де осыған күлімдеп жүріп төзуіңіз үшін Сенеканың сабырмен араласқан әсері күшті шипалы тұнбасы керек етіледі. Біртіндеп ол да күшін жоғалтады.

	Әйткенмен, қайдағы бір кәрі қақпас капитанның маған сыпырғышты алып, палубаны сыпырып шығуға бұйырғанында тұрған не бар? Егер осыны Жаңа Өсиеттің таразысына салсақ, мұндағы қорлық соншалықты үлкен бе? Нақ осы жолы кәрі қақпастың бұйрығын жылдам әрі жып-жылмағай етіп орындай қойсам, Жебірейіл періштенің мен жөніндегі пікірі тым нашарлап қалады деп ойлайсыз ба? Біздің қайсымыз құл емеспіз, айтыңызшы маған? Ал, олай болса, қырқылжың капитандар өзіме қалай қожаңдаса да, желкемнен түйіп, қандай бір жұдырықпен сүйкесе де - мен өзімді осының бәрі әдепкі жағдай, әркімге тиесілі сыбаға - яғни, әрине, не заттық, не болмаса метафизикалық мағынасында, шамамен бірдей деген оймен жұбатамын; міне, осылайша, бір ғаламдық желкелеу адамнан адамға беріліп, дұрысында, әркім қоғамда көршісінің шынтағын емес, нән жұдырығын сезінеді, осыны біздің де қанағат тұтқанымыз абзал.

	Бұған қоса, менің әрдайым матрос болып жүзетін себебім, бұл жағдайда маған еңбектерім үшін төлеу қажет деп есептейді, ал, ана жолаушыларға келетін болсақ, оларға тым құрыса жарты пенни төлегенін бірде-бір рет естіген емеспін. Керісінше, әуелі жолаушылардың өздері төлеуге тиісті болады. Ал, төлеу қажеттілігі мен ақы алу мүмкіндігінің арасындағы айырма жер мен көктей. Менің пайымдауымша, төлеу рәсімі алма бақтарының екі жемір зорлықшысының біздің басымызға төндірген ең бір жағымсыз жазасы болып табылады. Бірақ саған төлеген кезде - мұнымен теңдесетін не бар! Егер өзіміздің шынымен-ақ ақшаны жердегі барлық жамандық атаулының тамыры деп санайтынымызды һәм бай адамның ешбір амалмен көкке көтеріле алмайтынына кәміл сенетінімізді ілтипатқа алсақ, біздің ақша алғандағы сыпайылық-ізетіміз шын мәнісінде таңғаларлық керемет. Аһ, біз мәңгілік құрдымға қандай айран-асыр шаттықпен құшақ жаямыз десеңізші!

	Ең ақырында, менің ылғи матрос болып жүзуім жартыбақтың таза ауасындағы дене еңбегінің денсаулығыма ақжарылқап шипасын тигізуіне байланысты. Өйткені, біздің әлемде жел, арт жағына қарағанда, тұмсықтан жиірек соғады (әлбетте, егер Пифагордың ережелерін бұзбаса), сондықтан, шканцыдағы коммодор көбіне-көп өзінің сыбағалы ауасын басқаның сарқытынан, бақта тұрған матростан кейін жұтады. Ол өзін бірінші тыныстаймын деп ойлайды, бірақ бұл олай емес. Нақ осылайша қарапайым халық көсемдерінен басқа көптеген жағдайларда озық тұрады, ал көсемдер бұл жөнінде, тіпті, сезбейді де.

	Алайда, бұрын сан мәрте сауда кемелерінде матрос болып жүзген менің басыма осы жолы кит аулағышқа бару ойы қандай себеппен сап ете түскенін - міне, мұны, өзімді ұдайы бақылауында мені құпия қадағалап, іс-әрекеттеріме астыртын ықпал жасайтын Көрегендік полициясының көзге көрінбейтін офицері басқа кім-кімнен де артық түсіндіріп бере алады. Менің кит аулайтын кемедегі жүзуім бұдан көп бұрын сұлбаланып сызылған зор бағдарламаның құрамдас бөлігі болып кіргеніне күмәнданбауға болады. Ол, тіптен, неғұрлым ауқымдырақ өнер көрсетулер арасындағы қысқа интермедия әм жеке нөмір сияқты боп кетер еді. Жарнамада бұл шамамен былай көрінеді деп ойлаймын:

	ҚҰРАМА ШТАТТАРДАҒЫ ПРЕЗИДЕНТ САЙЛАУЫНДАҒЫ ПАРТИЯЛАРДЫҢ ШИЕЛЕНІСКЕН КҮРЕСІ ИЗМАИЛ ДЕГЕН БІРЕУДIҢ КИТ АУЛАЙТЫН КЕМЕДЕГІ САЯХАТЫ АУҒАНСТАНДАҒЫ ҚАНДЫ ҚЫРҒЫН

	Режиссер-тағдыр маған кит аулайтын кемедегі осынау сүмірейген сорлы рөлді неліктен бұйыртқанын анық айта алмасам да, басқалардың еншісіне асқақ трагедиялардағы ажарлы рөлдер сезімді драмалардағы қысқа әрі жеңіл рөлдер және күлдіргі сықақтардағы көңілді рөлдер тиді емес пе, неліктен осылай болғанын анық айта алмасам да, соған қарамастан, қазір, күллі жағдайларды есіме түсіргеннен кейін, мен өзіме тұмшаланған түрде көрініп, аталмыш рөлді ойнауға еліктіргеннің үстіне, ерік бостандығы мен салиқалы пайым негізінде құдды өз қалауыммен әрекет еткендігіме өзімді көлгірси сендірген жасырын серіппелер мен себептердің сырын азырақ аңдай бастаған сияқтымын.

	Осынау себептердің ішіндегі сындарлысы айбыны асқан алып ми хақындағы ой болатын. Соншама қаһарлы, соншама жұмбақ құбыжық менің әуестігімді қоздырмай қоймас еді. Оның үстіне, киттің аралға ұқсаған ұшасы тербетіле жүзген теңіздің дауылды қиырлары, кейпінде жасырынған, ақылға сыймас ажалды қатер Патагония жағалауларының күллі қисапсыз сұлулықтарымен, қидағы көрікті қойнаулармен және мың түрлі құйқылжыған кездермен ұштасқанда - бұлар тек менің құлшынысыма қамшы басты. Бәлкім, басқаларға мұндай нәрселер сонша қызғылықты налып көрінбес, бірақ алыстағыны білуге әрдайым менің аңсарым туады да тұрады. Қорықты суларда жүзіп, тұмса жағалауларға қиялдағанды жаным жақсы көреді. Ізгілікке әсте керең болып қалмай, мен жамандықты да жақсы сезінемін әрі онымен тіл табыса аламын - әлбетте, маған тек рұқсат етілсе - өйткені, баспана бөлісуге тура келгендердің барлықтарымен тату-тәтті тұру керек қой.

	Міне, барлық осы себептердің негізінде мен кит аулайтын кемемен саяхатқа аттануға асқан разылықпен әзір болдым; ғажайыптар әлеміне апаратын ұлы арналар айқара ашылды, сөйтіп, мені өзімнің мақсатыма еліктіріп тартқан ғажап бейнелердің шоғырында, жанымның тұңғиығында ұшы-қиырсыз киттер керуені қос қатар болып шұбатылып созыла берді - ал, солардың арасында - құдды қия біткен қарлы шыңдай өрлеп, асқақтаған айбынды бір елес.





II тарау





ТОҚЬІМА САКВОЯЖ

	Екі жейдемді өзімнің кілемше тоқылған көнетоз саквояжыма жұмарлап тыға салып, соны қолтығыма қысқан күйімде Горн мүйісіне, Тынық мұхит айдындарына сапар шегіп, аттанып кеттім. Ескілікті әйбәт қала Манхэттенді артта қалдырып, дәл уақытында Нью-Бедфордқа келіп түстім. Желтоқсанның іші, сенбі күнгі қас қарайған кешкілік мезгіл еді. Нантакетке баратын кішкентай пакетботтың кетіп қалғанын, енді дүйсенбіге дейін ол жаққа ештеңемен жете алмайтынымды білген кездегі менің күйінгенімді айтсаңызшы.

	Кит аулау кәсіпшілігінің қиындығы мен қысталаңын іздеуші жастардың көпшілігі, жүзуге осы арадан аттанып кету үшін, нақ осы Нью-Бедфордқа тоқтайды екен, әлбетте, олардың үлгісіне еру менің миыма да келмеді. Өйткені, мен тек нантакеттік кемеге ғана кіруге белді бекем байлағам, себебі осынау байырғы атақты аралға байланысты нәрселердің барлығында мені баурап алған бір буырқанған, қайсар қасиет бар. Оның үстіне, соңғы уақытта Нью-Бедфорд кит аулау кәсіпшілігін жеке дара иемденіп алғанымен әрі жарықтық көне Нантакет бұл кәсіпте енді одан көп қалып қойғанымен, соған қарамастан, Тир Карфагеннің ізашары болғаны сияқты, Нантакет те оның ұлы ізашары болды, айтқандай, өлтірілген кит Америкада алғаш рет осы Нантакетте жағаға шығарылған ғой. Левиафанды қуалауға аттанған алғашқы жергілікті кит аулаушылар, қызыл өңді үндістер өз қайықтарымен Нантакеттен жүзіп жөнелмегенде, қайдан жөнелді дейсіз. Аңыз айтатындай, шалғайдан әкелінген, киттерге лақтырып, сол арқылы қайықтың нысанаға гарпун сілтеуге тәуекел етерліктей жақындағанын әрі арналған жұмыр тастар жартылай тиелген жалғыз өжет p чамандарда осы Нантакеттен аттанбағанда, қайдан аттанды дейсіз?

	Сонымен, діттеген жеріме жүзіп кете алғаныма дейін менің Нью-Бедфордта бір түн, бір күн және тағы бір түн өткізуіме тура келеді екен, сол себепті осы уақыттың өне бойында мен қайда ауқаттанамын және қайда түнеймін деген салиқалы сұрақ тұрды. Түнге мүлдем де сенім жоқ еді. Жалпы, бұл бір қабағынан қар жауған, тастай қараңғы, аязды әрі жайсыз түн болды. Бұл қалада мен ешкімді білмеймін. Өзімнің ашкөздене имиген зәкір-саусақтарыммен қалталарымның түбін қармап, адам аярлықтай азғана күміс ақша алып шықтым. "Ал, енді бар ғой, Измаил, қай жаққа бет алуды ойласаң да, - дедім мен өзіме, иығымдағы қапшықпен меңіреу көшенің ортасында мелшиіп әм терістікте түксиіп, түстікте түнере түскен аспанды қызықтаған қалпымда, - ақыл-ойға толы басыңды осы түнде қай жерге тәу еткізуді ұйғарсаңда, менің құрметті Измаилым, әуелі бағасын сұрауды ұмытпа және тым кіді болмағайсың".

	Meн төсенішті көшеде жасқаншақтай адымдап, "Айқасқан ғарпундар астында" маңдайшасынан жанай өттім - өкінішке орай, бұл мекеме тым қымбат және тым көңілді болып көрінді. Сәл іріректе "Семсер-балық" қонақ үйінің жарқыраған терезелері менмұндалады, одан төгілген қызғылтым жарықтың сондайлық ыстық сәулелері күллі қар мен үй алдындағы мұзды ерітіп жібергендей болды, ал, айнала төңіректе, бейне қатты асфальт төсеніші сияқты, он дюймдық қатқан мұз қабаты жатты, үздіксіз жұмыста мехнат кешкеннің нәтижесінде ұлтандарым аса қияпат аянышты жағдайда болғандықтан, осынау кедір-бұдыр шоқалақтармен жүру маған тым қиын соқты. "Мұнда да тым қымбат және тым көңілді, деп ойладым мен, бір сәтке көшедегі жарық жалқынын тамашалауға және іштен естілген стақандар сыңғырына құлақ жүруге бөгеліңкіреп. - Ау, әрі өтсеңші, Измаил, естимісің? Бұл есіктен аулақ кет: сенің қырық жамау кебістерің кісілердің алдын кес-кестеп тастады ғой". Содан мен ары қарай аяңдадым. Енді бір ішкі түйсікпен суға бастап апаратын көшелерге бұрылдым, өйткені, ол жақта, бәлкім, аса қызғылықты болмағанымен де, еш күмәнсіз, ең арзан қонақ үйлер орналасқан болар.

	Уа, неғылған жабырқау көшелер! Қос қапталда қараңғылық махаллалары созылып, құдды қорхананың қара түнек шытырманында келе жатқандай, тек әр-әр жерде шырақ жарығы жылт-жылт етті. Аптаның соңғы күнінің сондағы соңғы сағатында қаланың осы шеті мүлдем иесіз қалғандай еді. Бірақ та мен, міне, әлдебір ұзыннан-ұзақ, жатаған құрылыстың дәмелендіре, сәл ашылыңқыраған есігінен құлаған буалдыр жарық жолағын байқадым. Ғимарат қараусыз қалған, қаңыраулы күйде екен, бұдан мен бірден-ақ оның көпшілік пайдалануына арналғанын түйдім. Табалдырықтан аттай бере, ең алдымен, ауыз үйде қалдырылған күл толы жәшікке сүрініп, жалп етіп құладым. "Ха-ха, - дедім мен өзіме, бұрқырап ұшқан тозаң бұлтына тұншыға жаздап. - Бұл өзі опат болған Гоморра шаһарынан қалған күл емес пе екен? Ана жақта "Айқасқан гарпундар", сосын "Семсер-балық" болды. Ал, қазір мен, сірә, "Торға" түскен шығармын? Соған қарамастан, еденнен тұрып, ішкі жақтан самбырлаған дауысты естігесін, екінші есікті жұлқи аштым.

	Бәтір-ау, мынау немене? Қиямет-қайымдағы қара парламенттің мәжілісі ме? Саны жүзден кем емес қара жүзділер қатарлары мені көру үшін арттарына жалт бұрылды; ал, олардың ар жағында ішкеріде ажалдың қара періштесі мінбеде тұрып алып, беті ашық кітапты қос қолдап соққылап жатты. Бұл негрлердің шіркеуі болып шықты, ал, уағызшы өксіп жылау, ыңырсу мен тіс шықыры ғана естілетін түнектің қараңғылығы жөнінде айтып жатты. "Йә, Измаил, - деп міңгірледім мен есікке қарай шегіншектеп, - "Top" маңдайшасының астында сені жайсыздау қызықтар тосып тұрған екен-ау". »

	Мен тағы да көшелерді кезіп жүріп кеттім, содан, ақыры, кемежайдың маңынан әлдебір көмескі жарықты аңдап, құлағым әуеден сыздықтаған зарлы сықырды шалғанша шарладым. Басымды көтергенде көргенім - есік үстінде шайқалақтаған маңдайша, онда биіктен тіке құлаған тұман тамшыларының сорғалауын бұлдырата еске түсірген әлдене ақ бояумен бейнеленіпті, оның астына мынадай сөздер жазылыпты: "Кит бұрқағы" қонақ үйі", Питер Гроб".

	"Гроб? Кит бұрқағы? Қазіргі жағдайда тым қатерлі естіледі екен", - деп ойладым мен. Әйткенмен, Нантакетте мұны кең таралған сой деп айтады ғой, әрі, бұл Питер мұнда, сірә, әншейін аралдан келіп қоныстанған шығар. Ол жақтан түскен жарық сондай көмескі еді, осы сәтте төңірек түгел соншалықты тыныш сияқтанды, мына қаусаған ағаш үйшіктің өзі де құдды өртенген өңірден әкелінгендей сұрықсыз көрінді, және де солардың үстіндегі қайыршы міскіндігімен сықырлаған маңдайша жазуына қарап, мен нақ осы арадан қалтама шақ баспана мен ең тәуір бұршақ кофесін табатынымды түсіне қойдым.

	Бұл өзі біp түрлі тосын ғимарат еді - шошақ төбелі шатыр астындағы ескі үй, бейне бейшара сал ауру сияқты, бір бүйіріне қарай мүлдем бүкірейіп қалыпты. Ол әлдебір түнерген тар қуысқа тығылып тұр, ал, Евроклидонның құтырған желі төңіректе, баяғыдағы байғұс Павелдің қаусаған құйттай кемесін қақпақылдағаннан әрмен ышқына соқты. Евроклидон дегеніміз - шатырдың астында отырып ұйқыға бас қоятын уақыт келгенше каминге жайымен аяғын қыздыратын кім-кімге де таптырмайтын саф самал ғой , Евроклидон есімімен аталатын сол бір долы желді бағамдаған кезде дейді еңбектері бізге жалғыз данамен жеткен, соның иесі болып табылатын бір ежелгі автор, - зор айырмашылық мыңдап шығады: сен оны өзіңді арғы жағында азынаған суықтан қататын терезе әйнектері арқылы шоласың ба, әлде, оған қымтамасы жоқ терезеден, қос қапталынан суық ұрып тұрған жерден, Ажал деп аталатын албасты ғана әйнектей алатын жерден қарайсың ба?". "Па, шіркін, - деп ойладым мен жадыма жолдар оралған кезде, -сенің пайымдауың орынды, менің көне готикалық қалың кітабым". Іс жүзінде, сол көздер -терезелер, ал, менің денем - үй. Рас, бүкіл жарықтары мен саңылауларының дұрыстап бітелмегені өкінішті-ақ, кей жерлеріне кішкене жүн-жұрқа тығындап қою керек еді. Бірақ енді жетілдіру енгізуге кеш. Ғалам жаратылып қойылды, күмбездің тұғыр тасы орнатылып, қиыршық миллион жыл бұрын арбалармен тасылып жеткізілген. Және жастық қызметін атқаратын жаяусоқпақта тістері тақылдаған байғұс Лазарь жаураған денесіндегі соңғы жалба - жұлбасын қалшылдай сілкілеп, құлақтарын ескі-құсқы шүберекпен қанша бітесе де, аузын мүжілген жүгері сабағымен тығындаса да, ол бәрібір Евроклидоннан бой тасалай алмайды.

	- Евроклидон! - дейді үйде қызыл шапанмен қымталған Бай (ол кейін бұдан да қызылырақ, басқасын алды), - Уф-ф! Уф-ф! Аязды түннің кереметін-ай! Үркер қалай жылтылдайды; солтүстік шұғыласы қалай жалын атады! Менің қысқы бағымдағы сияқты мәңгілік, таусылмайтын шығыс жазы жайында айтатындар, мейлі, мылжыңдай берсін. Мен өз жазымды өзімнің орман-ошағымда өз қолыммен жасау жағындамын.

	Ал, бұл орайда Лазарь не ойлайды екен? Ол өзінің көгерген қолдарын ұлы солтүстік шұғыласына ұмсынып жылыта алар ма? Бәлкім, Лазарь мұнда емес, Суматрада болғанды ұнататын шығар? Бәлкім, ол экватордың бойында шалжиып жатуға немесе, тіпті, о, құдайым, тек қана аяздан пана табу үшін от-жалынның құрдымына түсуге де ризалықпен келісетін шығар?

	Алайда, Лазарь, міне, мына жерде, құдды қайраңдағы кит сияқты, Байдың табалдырығы алдындағы жаяу соқпақта жатуға тиісті: бұл енді Молукк аралдарының біріне тұмсық тіреген мұзтаудан да ерсі емес пе. Ау, сол Байдың өзі де қатып қалған күрсіністерден салынған мұздақ үйдегі патша сынды өмір сүреді, әрі салауаттылар қоғамының төрағасы ретінде ол тек жетімдердің жылымшы сораларын ішеді.

	Енді зарлау мен жапа шегуді доғарайық, біз кит аулау кәсіпшілігіне аттанамыз, сондықтан, молынан көретін көрешегіміз әлі алда. Қанеки, ұлтандарымыздың мұздаған тоңын сыдырып, "Кит бұрқағы" қонақ үйінің сыңайына сұғымызды қадайықшы.





IIІ тарау





"КИТ БҰРҚАҒЫ" ҚОНАҚ ҮЙІ

	"Кит бұрқағы" қонақ үйінің шошақ төбесінің астына кіргенде сіз өлімге кесілгендердің қаусаған кемесінің үстін еске түсіретін, көне ағаш тақталармен көмкерілген жатаған кең бөлмеге тап боласыз. Қабырғаның бір жағында рабайсыз үлкен сурет ілулі тұр, оның өн бойы ысталып, өшірілгені соншалық, тұс-тұстан түскен әлсіз жарықта сіз тек ұзақ уақыттық зейінді зерттеу жолымен, жүйелі түрде қайта-қайта айналып соғып, көршілермен мұқият сауалнама жүргізгенде ғана, түптің түбінде, онда не бейнеленгенін анықтай алар едіңіз. Онда ақыл жетпес көлеңкелер мен ымырт қойыртпағының үйіліп-төгілгені сондай, бастапқыда сіз мұны Жаңа Англия мыстандармен даңқы шыққан кездердің сиқыршылық шытырманын сұңғаттауды мақсат еткен, үміт күттірерлік жас суретшінің еңбегі деп қабылдауға бейілсіз. Алайда, ұзақ әрі ойлы көз тігудің және толассыз да толайым толғаныстың нәтижесінде, әсіресе, бөлменің ортасындағы терезені айқара ашуда аңғарғаныңыздың нәтижесінде, сіз ақыр соңында мұндай ой тұрпайы болғанымен, соған қарамастан, соншалықты негізсіз де емес деген тұжырымға келесіз.

	Бірақ сізді адам түсінбес көбікті жылымда жүзген, тұманытқан көгілдір үш тік сызықтың үстіндегі, суреттің орта тұсында салбыраған, әлдебір созылмалы, икемді әрі таңғаларлық қара толағай қатты ойландырып, абыржытып тастайды. Суреттің өзі де іс жүзінде бір түрлі ақпалы-төкпелі, суы көп, жайылмалы; күйгелек адамды мұндай нәрсе ақылынан алжастырып жіберуі де мүмкін. Сонымен қатар онда, әрең сезілетін, бұлдыр, жұмбақ болса да, әлдебір асқақтық бар, сол сізді осы туындыға қайта-қайта баурап алған.

	Сіз, пайымдауыңызша, үлкен орталық камин тұрған жерден кеуленіп жүргізілген, сол себептен де қабырғаның қос қапталында бірнеше ошағы бар, күмбез тәрізді аласа дәліз арқылы осы түп жыраған бөлмені кесіп өтіп, буфетжайға тап боласыз. Бұл бөлме біріншісінен де бұлыңғыр; дәл төбеңізден зілдей арқалықтар салбырай төніп, ал, аяғыңыздың астында қаусаған бұжыр тақтайлар жатқандықтан да, сіз өзіңізді бейне ескі кеменің кубригіндегідей сезінеріңіз хақ, әсіресе, егер оқиға дауылды түнде болып, қиял түкпірде зәкірде тұрған сол бір көне кеме желдің тынымсып соққылауынан шайқалақтаған сәттер естен кетпес. Онда қабырғаға бір бүйірлей, сөреге ұқсас, ұзын әрі жатаған үстел тұр, үстелдің үсті толған шытынаған шыны жәшіктер, олардың ішінде біздің кең байтақ әлемнің ең бір шалғай қиырларынан жиналған, шаң басқан ғажайып заттар сақталыпты. Ал, бөлменің арғы шетінде буфет үлдірігі - Гренландия китінің бас сұлбасын бұлдырата елестеткен қара қошқыл құрастырма сораяды. Қайран қаларлығы сол, бұл шын мәнісінде де киттің, арка тәрізді абажадай жақ сүйегі екен, кеңдігі сонша, астынан бүтін бір күймелі арба еркін өтіп кетерліктей. Оның ішкі жағына, айналдыра көне графиндер, шөлмектер, құты сауыттар қойылған ескі сөрелер ілініпті, міне, осы арандай аждаһа ауыздың ішінде құдды екінші Жоһанға (айтқандай, оны мұнда тап солай атап кетіпті) ұқсап, ыстық ас пен ажалды теңізшілерге қолма-қол ақшаға үш есе қымбатқа сатып, кірбиген қаңбақ шал қалбалақ қағады.

	Ол өзінің зәһарын құйған стақандардың сұрқы адам шошырлық. Сырттай олар кәдімгі цилиндрлер болып көрінген, бірақ ішінде томпақ жасыл шыны төменге қарай әлдебір әккі амалмен құлдырай тарылып, түптерінің өзі де көз алдағыш қалың болып шықты. Шынының қабырғаларынан осынау қарақшылық көзелерді белдеулеген қатар-қатар қапталдас белдіктер сайбақтата ойылыпты. Сол белгіге дейін құйып берсе - сізден бір пенни, екіншісіне дейін құйса - тағы бір пенни, осылай ең жоғарғысына дейін - бір шиллинг төлеп алатын, кит құлатарлық мөлшерге жетесіз.

	Үйге кіргенімде үстел қасынан көмескі жарықта шалғай жақтардың ғажаптарын тамашалап тұрған бір топ жас теңізшілерді көрдім. Көзбен шолып қожайынды тауып алып, оған өзінен бір бөлме жалдау ниетімді мәлімдей сала естіген жауабым: оның қонақ үйі лықа толы - бірде-бір бос төсек жоқ екен.

	- Әйткенмен, тоқтай тұрыңыз, - деп дереу іліп әкетті ол, маңдайын алақанымен шарт еткізіп, - егер төсекті бір гарпуншымен бөлісуді ұсынсам, сіз қарсы болмайсыз ғой, ә?

	Әй, жігіт, - деді қожайын, - менің сөзімді есіңде тұт, бүгін түнде сені қорқынышты түстер азаптайды.

	- Қожайын, - деп сыбырлай сұрадым мен, - әлгінде айтқан тыңшыңыз осы емес пе?

	- Жоға, - деп жауап қайырды ол әлдебір жымысқы жымиыспен, ол гарпуншы қара торы жас жігіт. Және де ол ешқашан тоқаш жемейді, жоқ, жоқ, ол тек бифштекс қана жейді. Оның өзінде де ол жас еттен жасалса ғана.

	- Аузы жаман емес көрінеді, - деймін, - Ал, өзі қайда жүр? Осында ма?

	- Кешікпей осы арада болады, - деп жауап қайырды маған.

	Бұл "қара торы" гарпуншыдан мен енді кәдімгідей қауіптене бастадым. Қалай болғанда да, егер сонда да болса бірге ұйықтайтын болсақ, оны төсекке әуелі шешініп, бірінші жатуға көндірмекші болып шештім.

	Кешкі ас та аяқталып, жұрт буфетжайға қайтып оралды, мен мұнда уақыт өлтіретін басқа амал таппай, кештің қалған бөлігін төңірегімдегілерді бақылауға арнауды ұйғардым.

	Кенет сырттан елеуреген дауыстар естілді. Қожайын басын көтеріп, "Бұл "Косаткалар" командасы! Мен таңертең "Косатка" кемежайға жақын тұстан көрінді деп оқығам. Үш жыл жүзіп, енді, міне, трюмдерін толтырып келіп тұр. Алақай, жігіттер! Қазір Фиджидегі жаңалықтарды білеміз" - деп айқайлап жіберді.

	Ауыз үйден матрос етіктерінің тарсылы естілді, ізінше есік шалқасынан ашылып, біздің үстімізге жабайы теңіз тарландарының тұтас бір үйірі топ ете түсті. Дәлірек айтқанда -олар өздерінің сабалақ жүнді жылы, шолақ тондарымен және бастарына ораған түбіт бөкебайларымен, алба-жұлба, қырық жамау қалыптарымен, сақалдарына қатқан сүңгілерімен таулы өңірдің қаһарлы аюларына ұқсайтын еді. Бұлар кемелерінен жаңа ғана түсіп, ең алдымен, осында кірген беттері. Сондықтан да олардың кит аузына - әбігерлене кіржиген Иона шал дереу әрқайсысына шүпілдетіп бір - бір стакан шарапты құйып үлгерген буфетке туралап тартқандары таңғаларлық емес-ті. Келгендердің біреуі қатты суық тигізіп алғанына шағымданды, осыған орай Иона оған сірнемен араластырған, қара май тәрізді арақтың үлкен бір аяғын дайындап ұсынды, өзінің ант-су ішіп сендіргеніне қарағанда, ол, таулы жағалауларда немесе әлдебір мұзтаудың жел жағында болсын -мейлі, қай жерде жұқтырған кеселдің ескісіне де, жаңасына, кез келген суық тию мен асқазанның қабынуына мың да бір ем көрінеді.

	Әдетте, жүзу сапарынан кейін жағаға алғаш түскенде, тіпті, барып тұрған маскүнемдердің де солай болатыны сияқты, аздан соң ішімдік олардың бастарына шапты, сөйтіп, олар аса бір азан- қазан есірік думанға бас қойды.

	Алайда, мен олардың біреуі қалғандарынан кішкене шеткерек тұрғанын байқадым, салауатты бет әлпетінен жолдастарының сайранды сауығын бұзғысы келмейтіні білініп тұрса да, жалпы, ол, дегенмен де, басқалардан гөрі азырақ шулағанды тәуір көргендей. Бұл адам бірден-ақ менің қызығушылығымды тудырды; теңіз құдайлары оның пешенесіне кейіннен менің жүзу сапарымдағы жолдасым болуды жазғандықтан (тым құрыса осы хикая , бар болғаны мылқау кейіпте десек те), мен қазір кескін-келбетін бейнелеуге тырысамын.

	Гарпуншы жайында неғұрлым көбірек ойлаған сайын, онымен бірге ұйықтау маған соғұрлым сұрықсыз бола түсті. Әлбетте, ол Гарпуншы болып шыққан соң, оның іш киімі де оншалықты таза әрі жұмсақ емес шығар деп болжалдауым әділетті болмас па. Онысының бәрі жанымды түршіктіріп, жеркендірді. Оның үстіне, мезгіл тым кеш, менің ізгі ниетті гарпуншым оралып, төсекке қарай бет алуы керек-ті. Ойлап көріңізші - егер ол кенет түн ортасында сап ете түсіп, менің тура үстіме құласа қайтпекпін - оның қандай лас шұңқырдан сүйретіліп жеткенін қалай айырмақпын?

	- Қожайын! Мен гарпуншыға қатысты ойымды өзгерттім мен онымен бірге ұйықтамаймын. Осында, жайма сөренің үстіне жайғасуға тырысамын.

	- Қалауыңыз білсін. Тек менің сізге төсек орнына жайма бере алмайтыным өкінішті-ақ, ал, мұндағы тақтайлар адам айтқысыз кедір-бұдыр, толған бұтақ. Әйткенмен, тоқтай тұрыңыз, достым, мұнда буфетте менің сүргім бар. Сәл тұра тұрыңыз, қазір мен сізді әдемілеп жайғастырамын. - Осыны айтып, қожайын сүргіні алды, сосын өзінің ескі жібек орамалымен әуелі сөренің шаңын сүйкеп өтіп, менің жатар орнымды бар күшін салып сүргілеуге кірісті, сүргілеп жатып әлдебір мысқылды күлкімен мәз болды. Сүргі ұстарасы кенет бір керемет қатты бұтаққа тигенге шейін жаңқалар жан-жаққа жапырлап ұшты. Қожайын қолын шығарып ала жаздады, содан мен оның құдай үшін тоқтауын сұрап жалбарына бастадым: мен үшін бұл орын онсыз да айтарлықтай жұмсақ болатын, оның үстіне, қанша сүргілесең де, қарағай тақтайдан өмірде ешқашан мамық төсек шықпайтынын мен жақсы білуші едім. Сол кезде ол тағы да ыржия мәз болып, жаңқаларды жинап алды да, бөлменің қақ ортасындағы үлкен пешке тоғытты, сосын мені жабырқау күйімде жалғыз қалдырып, өз шаруаларымен айналысып кетті.

	Мен сөрені өз бойыммен салыстырып көріп, оның маған керектен тұтас бір футқа қысқа екенін анықтадым; алайда, бұл тығырықтан орындық арқылы амалдап жол табуға болады екен. Бірақ ол қажеттіден тағы да бір фут тарлау болып шықты, ал, бұл бөлмедегі екінші жайма сөре сүргіленгенінен төрт дюйм биік екен, демек, оларды біріктіріп құрауға ешқандай мүмкіндік болмады. Енді мен өз сөремді бос қабырғаға бойлата, аса тақамай, екі аралықта арқам сиярлықтай орын қалдырып, сәл қашықтау қойдым. Бірақ көп ұзамай өзіме терезеден гулеп соққан суықты сездім де, өз жоспарымның мүлдем жүзеге аспас әурешілігін түсіндім, оның үстіне суық ауаның екінші ағыны кіре берістегі қаусаған есіктен ұрып тұрды, сөйтіп, біріншісімен қосылып, бастары біріккен олар мен түнеп шықпақшы болған жердің тап қасында құйттай құйындардың дүрбелең шеруін жасады.

	А, сайтан, мына гарапуншыны алсаң етті деп ойладым мен; алайда, тоқтай тұрыңыз, мен оны қапы қалдырып, іштен ысырмамен тарс бекітіп, төсегіне барып жатып алсам қайтеді?

	Қожайын, - дедім мен, - ол өзі неғылған адам? Ылғи да неге ол кештетіп жүре ме?

	Уақыт он екіге таман болған еді.

	Қожайын құдды бір менің ақылым жетпейтін бір нәрсені қатты айтып тұрғандай, тағы да әжуалы жымиысымен мырс етті.

	Жоқ, - деп жауап қайырды ол маған, - әдетте, ол ерте орала бере кереуетке ерте құлайды, ерте тұрады. Елгезек балапан. Ерте оның несібесі Құдайдан. Бірақ бүгін ол сауда жасауға кеткен. Келген бөгеліп жатқанын мүлде түсінбей тұрмын, әлде, өзінің сата алмай далбасалап жүр ме?

	Басын сатқаны несі? Оттаған өтірігіңе жол болсын?! - Бірден менің ашуым қоза бастады. -Әй, қожайын, сен немене, гарпуншың қасиетті сенбінің кешінде немесе, дәлірек айтқанда, қасиетті жексенбінің таңында бүкіл қаланы кезіп, өзінің ішін саудалайды дегің келе ме?

	Тап солай, - деп растады қожайын. - Оны мұнда сата алмайсың деп мен оған ескерткем: ондайларға базар сықап тұр.

	- Неменеге сықап тұр? - деп айқай салдым мен.

	- Бастарға да. Әлде, біздің әлемде бастар тым көп емес пе?

	- Былай болсын, қожайын, - дедім мен әбден сабырлы түрде, мұндай өтірік әңгімелеріңмен басқа біреуді алдарқатуға кеңес беремін - соншалық собалақ аңқауың мен емес.

	- Мүмкін, - деп келісті ол, таяқшадан тіс шұқығыш жона отырып. - Тек менің ойланып отырғаным, егер ана гарпуншы өзінің басын қалай жамандағаныңызды естісе, собалақтан да жаман бон сорлап қаласыз-ау.

	Қожайынның түсініксіз мылжыңына мен:

	- Мен оның топас басын опырып жіберермін! - деп тағы да ашуға бастым.

	- Ол онсыз да опырылған.

	- Опырылған? Яғни, опырылғаны қалай?

	- Түсінікті емес пе, опырылған. Менің ойымша, оның басты сата алмай жүргені де сондықтан.

	- Қожайын, - дедім мен оған тақап келіп, түсімді қарлы боран кезіндегі Гекладай суытып. -Қожайын, тіс шұқуыш жонуды доғарыңыз. Біз бір-бірімізбен түсінісуіміз керек және ешбір кідіріссіз. Мен сіздің мейманханаңызға келіп төсек-орын сұраймын, ал, енді маған соның тек жарымын ғана ұсына аламын, екінші жартысы қайдағы бір гарпуншыға тиесілі дейсіз. Енді келіп мен әлі көріп те үлгермеген сол гарпуншы жайында маған қоймай-қоймай қайдағы бір жұмбақ әрі жүйкеге тиер әңгімелерді қоздатып айтасыз, құдды өзіммен бір кереуетте ұйықтағалы тұрған, сондықтан да арамызды аса жақын әрі өте-мөте құпия қатынастар байланыстыруға тиісті адам тарапында менің бойымда қасақана жек көрушілік сезім тудыруға тырысатын сияқтысыз. Сондықтан да, қожайын, мен сіздің бүкпе-бұқпантайларыңызды қоя тұрып, маған бұл гарпуншының кім және қандай адам екенін, егер оның қасында түнеуге келісім берсем, толық қауіпсіздікте болатын-болмайтынымды түсіндіруді талап етемін. Және де, ең алдымен, қожайын, ана бас сату оқиғасының ойдан шығарылғанын мойындауға мархамат қылыңыз, себебі, өйтпеген жағдайда мұны сіздің гарпуншыңыздың мүлдем есі ауысқандығының бұлтартпас дәлелі деп санаймын, ал, мен алжасқандармен ұйықтауды әсте қаламаймын; ал, сізді, сэр, иә-иә, қожайын, тап мына сізді мені осыған мәжбүрлеген саналы әрекетіңіз үшін сот жауапкершілігіне тартуға әбден хақылымын.

	- Ойпырмай, - деп міңгірледі қожайын есін әрең жиып. - Әсіресе, ептеп шайтан иектеген жан үшін тым ұзақ уағыз екен. Тек сіз бекер уайымдайсыз. Өзіңізге мен айтып тұрған бұл гарпуншы Оңтүстік теңіздердегі сапардан таяуда ғана оралды, ол жақтан үйіп-төгіп жаңазеландиялық бальзамдалған бастарды сатып алып келіпті (олар мұнда аса сирек зат ретінде бағаланады), соның біреуінен басқасын түгел сатты да: бүгін ол соңғысын міндетті түрде сатқысы келген, өйткені, ертең жексенбі, ал, тап қасыңнан жұрт шіркеуге өтіп бара жатқан көшелерде адам бастарын саудаға салу - оғаш қылық қой. Өткен жексенбіде, құдай ақына, тап бір адам бастары сияқты, жіпке тізілген төрт басты алып табалдырықтан аттап шыққалы жатқанында оны мен тоқтатып едім. Түсініктеме жаңа ғана миға қонбастай болған құпияны жалпы, қожайынның мені ақымақ қылу ниеті болмағанын айтады, сонымен бірге сенбіден қасиетті жексенбіге қараған күнімді көшеде өлі мәжусилердің бастарын сату сияқты орашолақ шаруамен өткізген гарпуншы туралы мен не айтпақпын?

	Маған сенуіңізге болады, қожайын, бұл гарпуншы – қауіпті емес. Ұқыпты төлеп тұрады, -деген жауап алдым. - Алайда, тым жоғалып кетті, жантаятын мезгіл жетті. Құдай-ақы, тыңдаңызшы ит бұл тамаша кереует. Салли екеуміз нақ осы кереуетте бізді арбаған түннен бастап бірге жатқанбыз. Екі кісі үшін бұл кереуетте орын жетерлік - қалай домаласаң да қалауың білсін. Болғанда да кең, керемет кереует. Қайсы бірін айтайын, осында анықтап жүргенімізде сол тағы аяқ жағымызға біздің Сэмімізбен "наш кішкентай Джонниімізді қоса жатқызатын. Бірақ сосын бір күні мен бір жаман түс көріп, тепкілегенімде, Сэмді еденге апарып түсірдім, содан ол қолын сындырып ала жаздады. Осыдан Сал "бұлай жарамайды" деді. Ау, былай жүріңізші, өзіңіз айтыңызшы. Осыны айтып, ол шырақты жақты да, оны маған созып, мені бұлай қарай өткізді. Бірақ мен жасқаншақтап тұрып қалып едім, сол арада ол бөлменің бұрышындағы сағатқа жалт қарап, дауыстап жіберді:

	- Е, міне, жексенбіңіз де боп қалды! Бүгін түнде сіз өзіңіздің гарпуншыңызды енді көрмейсіз. Сірә, ол зәкірін басқа бір жерде қаптаған болар. Жүріңіз, ау, жүріңіз деймін! Жүресіз бе, әлде, жоқ па?

	Мен тағы да бір минут толғанып, содан кейін біз сатымен жоғары қарай адымдадық, сөйтіп, мен ұлу қабыршағы сияқты тұйық та шағын бөлмеге тап келдім, оның қақ ортасында шын мәнінде де абажадай алып керует тұр екен - үлкендігі соншалық, ұйқыдағы төрт гарпуншы емін-еркін сыйып кетерлік.

	- Ал, мінеки, - деді де қожайын осы арада әрі қолжуғыш шылапшынның тұғыры, әрі үстел қызметін атқаратын көнетоз матрос жабдығының үстіне шырақты қойды. - Енді жайлырақ жайғасыңыз. Қайырлы түн болсын.

	Мен кереуеттен көзімді алып, бұрылып қарағанымша, ол тайып тұрыпты.

	Содан көрпені ашып, төсекке еңкейе үңілдім. Әсемдік атаулыға жанаспағанымен, ол соған қарамастан, жақыннан қарағанда әбден жарамды болып шықты. Сосын мен бөлмені шола бастадым, бірақ кереует пен сандық-үстелді айтпағанда, ілдебайлап құрастыра салған сөрелер, төрт қабырға мен китті атқылаған адам бейнеленген қағаз жапсырылған камин қалқанынан басқа, бұл арадан ешқандай өзге жиһаз таппадым. Тікелей бұл бөлменің сән-салтанатына кірмейтін заттардан мұнда бір бұрыштағы еденге тастай салынған, бүктеліп оралған кереуетше, ал, құрлықта ұстайтын шабаданның орнына, еш күмәнсіз, гарпуншының киім-кешегі салынған үлкен матрос қапшығы бар екен. Бұлардан тыс, каминнің үстіндегі сөреде сүйектен жасалған, тосын кейіптегі балық аулайтын қармақтар бумасы жатыр, ал, кереуеттің бас жағында ұзын гарпун сүйеулі тұр.

	Ал, сандықтың үстінде жатқан нендей зат? Мен оны қолыма алып, жарыққа апарып, сипалап, иіскеп, неше түрлі амалдармен соған қатысты миға қонымды бір тұжырымға келуге тырыстым. Мұны тек үндіс мокасиндерінің қайырмаларындағы шұбар жайраның инелері тәрізді, шеттері шылдырлаған салпыншақтармен әшекейленген үлкен төсенішпен ғана салыстыра алар едім. Бұл төсеніштің ортасында тесік, дәлірек айтқанда, өзіміз плащ-пончолардан көріп жүргенге ұқсас жіңішке тілік болды. Бірақ есі дұрыс гарпуншының үстіне төсеніш іліп, мұндай киіммен христиандар қаласының көшелерінде тайтаңдап жүруі мүмкін бе? Мен оны әуестікпен бойыма өлшеп көрдім, ол құдды тамақ толы тең сияқты, еңсемді басып жіберді - өзі жалбыраған қалың әрі жұмбақ гарпуншы жаңбыр астында малмаңдап киіп жүргендей, азырақ дымқыл болып көрінді. Содан оны шешпей, қабырғаға қойылған айна сынығының алдына келдім, - мен өмірімде ешқашан мұндай сұмдық суретті көрген емеспін. Оны үстімнен асығыс шешкенім соншалық, өзімді тұншықтырып ала жаздадым.

	Сосын кереуеттің шетіне отырып, бастарды саудалаған гарпуншы мен оның төсеніші туралы ойға шомдым. Кереуеттің шетінде біршама уақыт ойланған соң, мен түрегеліп, бушлатымды, сосын күртемді шешіп, азырақ жейдешең тұрып ойға берілдім. Бірақ жартылай жалаңаш қалпымда жаурай бастағанымды сезіп, әрі мезгіл тым кеш боп кеткендіктен, бүгін гарпуншы үйге мүлдем оралмайды деп қожайынның өзімді сендіргенін еске алып, одан әрі еш жалтақсыз аяқ киімім мен ішкі киімдерімді шешіп тастадым да шырақты үрлеп сөндіріп, кереуетке құлай кетіп, өзімді Құдіреттің қамқорлығына тапсырдым.

	Шкаптың немен толтырылғанын - мүжілген жүгері собықшасымен бе, әлде, ыдыс сынықтарымен бе - айту қиын, әйтеуір, бір төсекте қанша дөңбекшісем де, көзім ілінбей қойды. Ақыры, жай ғана мызғып, қуалай соққан желмен ұйқы патшалығына ендім деп жөнеле беруге шақ қалғанда, кенет дәлізден ауыр адымдардың тықыры естіліп, есік астындағы саңылаудан әлсіз жарық жарқылдады.

	Құдайым-ай, аяушылық ете гөр, әлгі гарпуншы, бастарды жаулаушы қарғыс атқан осы-ақ шығар, деп ойладым. Ал, өзім бір қыбырсыз, маған тіл қатқанға шейін ләм-мим үн шығармаққа бекініп жатырмын. Бір қолында шырақ, екіншісімен - әйгілі жаңа зеландиялық басты ұстаған бейтаныс бөлмеге кіріп келді де, кереуетке көз қиығын салмастан, шырақты тура түкпір түрдегі еденге қойды, өзі мен жоғарыда айтып өткен үлкен пышақты орап байлаған жіппен әуреленіп кетті. Мен оның жүзін көруге құмартып жатырмын, бірақ қапты шешуге әрекеттенген біршама уақыт теріс қарап тұрды. Алайда, ақыры, жіпті ретке келтірген соң, ол бері бұрылды - о, аспан! Мен не көрдім десе - ай! Неткен бет-ауыз! Қызыл қошқыл түс кей тұстарында сарғыш тартқан, айбақ-сайбақ осынау бет қаптаған қара шаршылар. (Ойпырмай, өзім де біліп едім, серігім сұмырай құбыжық болып шықты! Сірә, ол біреумен төбелесіп, кескіленген бетіне мұрт бұласыр жапсырған. Тап осы сәтте ол жүзін жарыққа таратты, сөйтіп, мен оның жағындағы ана қара шабдар шаршылардың мүлдем де бұласыр емес екенін анықтап көрдім. Бұлар терідегі әлдебір теңбіл дақтар еді. Алғашында мен не қыларымды да білмегем, бірақ кішкенеден соң шындықты тұспалдай бастадым. Менің есіме адамжегіштердің қолына түсіп, есіне сурет ойылған ақ адам - кит аулаушы туралы әңгіме оралды. Содан мен мына гарпуншы да өзінің сан қиырды шарлаған түзу сапарларында сондай оқиғаны бастан кешкен болар деп ұйғардым. Сайып келгенде, онда тұрған не бар деп ойладым. Бұл оның бар болғаны сыртқы келбеті ғой, кез келген терінің астында адал адам болып қала беруге болады. Алайда, оның бетіндегі ақылға сыймас сұрықсыз түстерді, дәлірек айтқанда, ойма сурет түспеген, қара шаршылардың шетінде жатқан тері телімдерінің түсін қалай түсіндіреміз? Бәлкім, мұның небары аса күшті тропикалық күнқақты екені де рас болар, бірақ, шынымды айтсам, аптап күннің сәулесінде ақ адамның қанқызыл-сары түске шейін шымқалып күйгенін ешқашан естіген емеспін. Дегенмен, өзім Оңтүстік теңіздерде ешқашан болып көрмегем ғой; мүмкін, оңтүстіктің күні ол жақта теріге осылайша керемет әсер ететін болар. Барлық осы ойлар менің басымда, құдды нажағай сияқты, ағып өткен сол шақта гарпуншы, бұрынғысынша, мені байқаған жоқ. Қаппен әуреленген ол оның аузын ашып, ішін ақтарыстырын, аздан соң одан айбалта тәрізді бір нәрсе мен жүні сыртқа қараған, итбалық терісінен жасалған әлдебір сөмкені алып шықты. Бұларды бөлменің қақ ортасындағы көнетоз сандықтың үстіне қойып, ол айтарлықтай жеркенішті жаңазеландиялық басты алып, қаптың ішіне күмп еткізді. Содан кейін құлақшының - жаңа құндыз құлақшынын шешті, сол арада мен таңырқағаннан шыңғырып жібере жаздадым. Оны басы тақыр екен, қалай десек те, айта қаларлықтай ештеңе болмады, тек қақ маңдайдың үстінде шиыршықталған құйттай қара түйіншек қана көзге түсті. Осынау қанқызыл қасқа бас көгеріп өңезденген бас сүйегіне егіз тамшыдай ұқсас. Егер бейтаныс есікпен екі ортада тұрмағанда мен бөлмеден бұрын-соңды ең дәмді ауқатты асқазаныма аттандырғаннан да тезірек - оқтай атылып шығар едім.

	Әйткенмен, мынадай орналасу жағдайында мен терезе арқылы байқаусыз шығып кету жайын жылдам ойластыра бастадым, тек біздің бөлмеміздің үшінші қабатта болғандығы ғана кідіртті. Мен қорқақ емеспін, бірақ мына бастарды саудалайтын қып-қызыл қарақшы менің ұғымымның шегінен тысқары тұрды. Белгісіздік - қорқыныштың анасы, мойындаймын, жаңағы көргенімнен мүлдем аңырып, ақыл-естен шатасқаным сонша, енді бұл бейтаныстан, құдды қараңғы түнде бөлмеме нақ бір сайтанның өзі сап ете түскендей үрейлендім. Адалын айтқанда, шошынғаным соншалық, оған тіл қатып, оның бойынан өзіме жұмбақ көрінгеннің барлығына қанағаттанарлық түсінік талап етуге батылым бармады.

	Осы кездерде ол жайымен шешініп, ақыры кеудесі мен қолдарын жалаңаштады. Егер өтірік айтсам, дәл осы арада тіл тартпай өліп кетейін, тек, әдетте, киім жасырып тұратын оның аталмыш дене бөліктері де, тура бетіндегі сияқты, торкөздермен жол-жол етіліп сызылып тасталыпты; ол бейне Отыз жылдық соғыстан жараланбаған жері қалмай, тұла бойына түгел бұласыр жапсырылып оралғандай - арқасы да қаптаған қара шаршылар. Бұл аз болса, құдды жас пальмалардың діңіне бір үйір күңгірт-жасыл бақалар өрмелегендей, тіпті, аяқтары да аямай әшекейленіпті. Енді мұның Күнгей теңіздерде кит аулайтын кемеге отырып, осылайша христиандардың жеріне тап болған әлдебір қанқұйлы жабайы екендігі әбден түсінікті болды. Мен қорқыныштан қалшылдап кеттім.

	Шамамның жеткенінше, жартылай жасырылған құдайшық бағытына көзімді қиғаштай салып, қатты күйзеліп жатсам да, ары қарай не болатынын бақыладым. Қарасам, ол плащының қалтасынан тырналап қос уыс жаңқа алып, пұттың алдына абайлап қана төкті; сосын үстіне бір түйір теңіз кепкен нанын қойып, жаңқаны бірақпен тұтатты - тасаттық жалыны лап ете түсті. Енді ол саусақтарын отқа шапшаң қимылмен тыққыштап, одан да шапшаңырақ тартып алып (оларды ол қатты күйдіріп алған сияқты), ақыры, нәтижесінде кепкен нанды жалыннан суырып шығарды; содан кейін ыстығын кішкене үрлеп, күлді аударыстырып, күйелеш-күйелеш кепкен нанды өзінің қара өңді нәрестесіне кетпен ұсынды. Бірақ, сірә, кішкентай албастыға осы күйелештелген қонақасы ұнамаған болуы керек, өйткені, ол, тіпті, ернін де қыбырлатпады. Осынау түсініксіз амалдардың барлығы менің құдайшыл пұтқа табынушым шығарған, одан да түсініксіз қарлығыңқы дыбыстармен сүйемелденді. Менің түсінуімше, ол өңдете құлшылық қылды немесе бет-ауызын өрескел қисаңдатып, өзінің мәжусилық дұғаларын әндетті. Ақыры, отты өшіріп, аса бір оспадар түрде өзінің пұт құдайын каминнен жұлып алды да, құдды атып түсірген қырғауылын қоржынына тоғытқан аңшы сияқты, оны плащының қалтасына қайтадан салғырт қана сала салды.

	Бүкіл осы жұмбақ рәсім менің жан азабымды тек ширықтыра түсті, әрі баяндалған іскерлік харекеттердің аяқталуы жақын қалғандығының және оның қазір кереуеттегі менің қасыма қонжиятындығының нақты нышандарын көре отырып, мен өзімді соншама ұзақ арбаған сиқырды талқан ететін сәт туғанын түсіндім жарық әлі өшірілмей тұрғанда, қазір немесе ешқашан.

	Бірақ сонда да болса іске қалай кірісу керектігі жайындағы толғанысқа кеткен қас қағым сәттер аса қатерлі болып шықты. Ол үстелден айбалтаны алып, желкесінен шолып біршама тұрды, сосын сабын аузына салып, бір демде шырақ жалынына сүңгітті де, темекі түтінінің тұтас бұлтын будақтатты. Келесі сәтте шырақ өшіріліп, мына жабайы адамжегіш өзінің айбалтасын тістеген күйі мен жатқан кереуетке қарғыды. Шыдамымның жеткен жері осы екен - үрейім ұшқаннан жан даусым шықты, ол болса таңданғаннан ақырын ғана дыбыс беріп, мені сипалай бастады.

	Мен тұтығып, не дегенімді өзім де білмей, бірдеңе деп міңгірледім, қабырғаға тақала домалап барып, сол жақтан оның кім де болса қозғалмауын және менің түрегеліп, шырақты қайтадан жағуыма мұрсат беруін сұрап жалбарына бастадым. Бірақ оның көмейден шыққан жауаптарынан өз сөздерімнің мағынасын мейлінше шала ұққанын аңғардым.

	- Сенікі қандай сайтан? - деді ол ақырында. - Сенікі сөйлейді, әйтпесе мен өлтіреді, сайтан білмейді.

	Осы сөздерді айтқан кезде жалт-жұлт еткен айбалта қараңғыда менің төбемнен зу-зу ойнап өтті.

	- Қожайын! Құдай үшін, Питер Гроб! - деп өкіріп жылап жібердім мен. - Қожайын! Аттан! Аттан! Гроб! Періштелер! Құтқарыңдар!

	- Сенікі сөйлейді! Сенікі айтады, сен кім, әйтпесе мен өлтіреді, сайтан білмейді, - деп арсылдаған жабайының зәрені ұшыра сілтеген айбалтасынан маған отты ұшқындар шашырап, содан үстімдегі іш киімім жанып кете жаздады. Бірақ дәл осы сәтте, Құдайға рахмет, бөлмеге қолына шырақ ұстаған қожайын кіріп келді, мен кереуеттен атып тұрып, соған ұмтылдым.

	- Жә-жә, қорықпай-ақ қойыңыз, - деді ол бұрынғысынша мәз болып. - Біздің Квикег сізді ренжітпейді.

	Моч болғаныңызды қашан қоясыз? - деп бақырдым мен. - Содан бұл гарпуншының адам жегіш сайтан екенін неге риясыз?

	Мен өзіңіз аңғаратын шығарсыз деп ойлағам, ол қалада барды саудалайды деп сізге айттым емес пе. Бекерге мазасыз қорықпай, тыныш жатып ұйықтаңыз. Ей, Квикег, тыңда, екі менікі түсінеді, мына кісі сенімен бірге ұйықтайды, сенікі ше ?

	Менікі көп-көп түсінеді, - деп күңкілдеді Квикег, кереуетте тұрып, қорқорын жиі-жиі түтіндетіп. - Сенікі мұнда шық, - деп айтты ол, айбалтасын мен жаққа сілтеп және көрпенің шетін қайырып. Шынын айтқанда, ол мұны жай сыпайы ғана емес, тіпті, мен айтар едім, асқан мейіріммен және нағыз меймандостықпен келді. Мен демімді ішіме тартып, одан көз айырмай тұрып қалыппын. Күллі ойма суреттеріне қарамастан, жалпы алғанда, бұл таза, көркем каннибал екен. Неменеге сонша бүліндім, дедім мен өзіме, ол да дәп мен сияқты адам, мен одан қалай қорықсам, сенің де менен қорқатындай соншалықты негізі бар. Macристианиннен гөрі, сау каннибалмен ұйықтағанның өзі жақсы.

	Қожайын, - деп мәлімдедім мен, - сіздерде бұл қалай аталатынын білмеймін, әйтеуір, оған өзінің айбалтасын, әлде, қорқорын арырақ тығып қойсын деп тапсырыңыз. Қысқасын айтқанда, оған темекі шегуді доғарсын деңіз, сонда мен онымен бірге қатамын. Біреудің менімен бір кереуетте жатып темекі тартқанын суқаным сүймейді. Бұл қауіпті. Әрі мен сақтандырылған жоқпын.

	Менің өтінішім Квикегке қайталап айтылысымен-ақ, ол оны бірден қанағаттандырып, қайтадан сыпайы ымдап, мені кереуетке шақырды, өзі құдды - мен сенің аяғыңа да жанаспаймын - деп қоштасқысы келгендей, ең шетіне ысырылды.

	- Қайырлы түн, қожайын, - дедім мен. - Бара беріңіз. Сосын кереуетке шығып, ұйықтап кеттім, өмірімде ешқашан құлай қатты ұйықтамаппын.





IV тарау





ҚҰРАҚ КӨРПЕ

	Ертеңінде, таңсәріде оянсам, мені Квикегтің қолдары өзгеше мейіріммен, аялай құшақтап жатыр екен. Мені оның әйелі деп ойлап қалуға болатындай. Біздің көрпеміз құрақтардан -неше түрлі үлкенді-кішілі, түрлі-түсті шаршы және үшбұрыш қиқымдардан тігіліпті, оның қолдарының үсті толған криттік ою - өрнектердің таусылмас шытырманы дерсіз, соның әрбір телімім көршілес жатқанынан өзгеше өз реңі бар, менің пайымдауым мұның себебі -оның сапар кезіндегі жеңін біресе иығына дейін түріп, біресе азырақ түсіріп, ылғи да қолын күн сәулесіне біркелкі тоспайтын дағдысы болса керек - міне, осы қол енді біздің құрақ көрпеміздің түрінен аумай қалыпты. Ол көрпенің үстінде жатқан шыңына келгенде, әшекей-өрнектер мен реңдердің мидан араласып кеткендігі сондай, оянғасын, тек салмағы мен қысымынан ғана мен өзімді Квикег құшақтап жатқанын анықтадым.

	Бір түрлі тосын сезімдерді бастан кештім. Қазір солардың суреттеп көрмекшімін. Бала кезімде осыған ұқсас бір оқиғаға там болғаным есімде - соның қиял, әлде, шындық екенін әлі күнге дейін анықтай алмай келемін. Ал, басымнан өткен оқиға мынау.

	Мен бір жолы сотқарлық жасадым - шамасы, өзім осыдан бірнеше күн бұрын көрген кішкентай мұржа тазалаушыға еліктеп, камин мұржасы арқылы үйдің төбесіне өрмелеп шықсам болдым ғой деймін; ал, өзімді кез келген сылтаумен үнемі сабап, кешкі ассыз ұйықтатуға бейіл өгей шешем мені мұржадан сирағымнан тартып суырып алып, біздің жартышардағы ең ұзақ күн 21 маусымның шаңқай түсіндегі сағат екі ғана болғанына қарамастан, төсекке жіберді. Халім сұмдық жаман еді. Бірақ қолдан келер еш қайран жоқ, сөйтіп, мен сатымен үштік қабаттағы өзімнің тап-тар бөлмеме көтеріліп, уақытты өлтіру үшін мүмкіндігінше баяу шешіндім, сосын ауыр күрсініп, көрпенің астына кірдім.

	Мен өлген қалпымнан қайта тіріліп тұрғанға шейін әлі табаны күректей он алты сағат өтуі тиістігін жабыға санап жата бердім. Он алты сағат төсекте жату. Осы ойдың өзінен-ақ арқам сырқырай бастады. Әлі жап-жарық; терезенің сыртында күн нұр шашып тұр, көшеден күймелі арбалардың салдыр-күлдірі естіліп, күллі үйде көңілді дауыстар сыңғырлайды. Мен әрбір минут өткен сайын өз жағдайымның мүшкіл боп бара жатқанын сезіндім, ақыры, кереуеттен тұрып, киіндім, сатыдан шұлықпен ғана дыбыссыз төменге түсіп, өгей шешемді іздеп тауып алдым, содан күтпеген жерден оның аяғына жығылып, одан жаман қылығым үшін айрықша рақымдылық танытып, өзімді кебіспен сілейтіп сабауды сұрап жалындым, кез келген жазаға шыдауға бақұлмын, тек төсекте соншама сарықтап болып ұзақ жатпасам болды деп зар тілегімді айттым. Бірақ ол өгей шешелердің ішіндегі асқан ақылдысы және ең жақсысы еді, сол үшін де өзімнің тар бөлмеме тәлтіректеп кері қайтуыма тура келді. Ол жерде бірнеше сағат жатып, өзімді, тіпті кейіннен басыма түскен аса ауыр қиындықтар кезіндегіден де әлдеқайда жаман сезіндім.

	Мен оны оятуға әрекеттендім:

	Квикег!" - бірақ одан қорылдағаннан басқа жауап болмады. Енді мен құдды мойныма қамыт киілгендей, бір қырыма аударылып түстім, сол кезде мені бір нәрсе ақырын тырнап алды. Мен көрпені алып, жабайының жамбасының астында, бейне бір қап-қара ,сепкіл бет нәрестеден аумай, оның айбалтасы ұйықтап жатқанын көрдім. Иә-иә, деп ойладым мен, тапа-тал түсте бөтен үйде адам ішпен және айбалтамен бір төсекте шалжиып жатуын! "Квикег! Барша қасиет атаулы үшін, Квикег! Оян!" Ақырында, толастап ирелеңдеп, төсектес көршісін жұбайлық құшаққа алуы ерсілігін бетіне басқан үздіксіз наразылығыма мыңқылдаған

	Созылмалы әлдебір дыбыс шығарды; міне, ол енді менен қолын алды, шомылғаннан кейінгі ньюфаунленд төбеті сияқты, дүр сілкініп, оқтау жұтқандай қақиып, кереуетке отырдым сосын көзін уқалап, менің мұнда қалай тап болғанымды толық түсініңкіремеген түрмен маған тесіле қарады, дегенмен де, өз көзқарасында мені бұрын көргенін аңғартқан бір бұлдыр түйсік баяу жылы ұшырап ояна бастады. Ал, мен болсам, бұл шақта,әсілі оның тарапынан ешбір қауіптенбей, сондықтан осынау ғажап жан иесін мүмкін-қадерінше жақсырақ шолып көруге ниетте жайланып жатып, оған үңіле қарадым. Ақырында, сірә, өзімен төсектес көршісі қандай кісі екендігі жөнінде белгілі бір тұжырымға келген болуы керек, әрі құдай салған іске көнген сыңайлы ол еденге секіріп түсіп, егер маған солай ұнаса, өзі бірінші киініп, сосын бөлмені түгелдей менің құзырыма беріп, мені оңашалап қалдыруға дайын екенін ыммен және дауыстап түсіндірді. Бәрекелді, Квикег, деп ойладым мен, қазіргі жағдайда бұл дегенің нағыз мәдениетті бастама. Шындығын айтқанда, бұл арада қалт бұра тартсақ та, жалпы, жабайыларға тумысынан әлдебір сыпайылық тән болып келеді; олардың өздерінің табиғатынан соншалық әдептілігі таңғаларлық нәрсе. Менің Квикег жайында мұндайлық мақтау айтатын себебім, әншейін, ол қаншама кішіпейілділік пен елгезектік танытты, ал, мен болсам, сол шақта дөрекі әдепсіздікті жол бердім: мен оны төсекте жатып қарағыштап, оның көз ұялар көлденең қылықтарын бар зейініммен қадағаладым - бұл жолы әуестігім әдеп-тәрбиемнен асып түсті. Квикег сияқты кісіні күнді көре бермейсің ғой - оның өзі де, әдет-дағдылары да мұқият зер салуға лайықты.

	Киінуге ол жоғарыдан бастап кірісіп, төбесіне өзінің - айтарлықтай аса биік - құндыз бөркін қондырды, содан кейін, әлі шал барсыз, кебістерін іздеп еденді шарлады. Мұның не үшім жасалғанын, Құдай атымен ант етейін, білмеймін, бірақ келесі сәтте құндыз бөрік киіп, кебістерін қолға ұстаған ол кереуеттің астына кіріп кетті, оның ондағы үзік-үзік дем алысы мен азаптана үһілеуінен менің түйгенім, ол кебістерін аяқтарына созғылап тартып киюге тырысқан сыңайлы, әйткенмен, ешқандай әдептілік ережелерінде адамның аяқ киімді оңашада киюі көзделмеген. Бірақ, түсінесіздер ме, Квикег әлі жұлдызқұрт та, көбелек те емес - аралық сатыдағы мақұлық болатын. Оның өркениеттілігі өзінің жабайылығын мүмкін болған барлық ақылға сыймас амалдармен әшкерелеп әйгілеуге нақпа-нақ жетіп тұратын. Оның білімі әлі аяқталмаған еді. Ол әлі тек оқып қана жүрген. Осы аз ғана өркениеттілік бойында болмаған болса, бәлкім, ол кебіспен мүлдем де әуре болып жатпас еді; екінші жағынан, егер ол әлі жабайы қалпында қалған болса, кебісті кереует астында қию ешқашан оның кіріп те шықпас еді.

	Квикег көп ұзамай жуынып-шайынып болып, енді ол ұзын бацман бушлатын киіп, құдды маршалдық белгі сияқты, өзінің айнымас гарпунын қолына ұстап, айбынды түрмен бөлмеден шықты.





V тарау





ТАҢҒЫ АС

	Мен бірден-ақ оның ізінше буфетке түсіп, мәз бола ыржиған қожайынға жылы шыраймен сәлемдестім. Ол өзі өткен түннің оқиғаларына байланысты мені біраз қызықтап ермек етсе де, кейде оған деген жақтырмаушылық сезімі болмады.

	Кейде дұрыстап күле білгеннің өзі де соншалықты жақсы. Шын көңілден күлу - ғажап нәрсе, ғажап әрі тым сирек, самим келгенде, осынысы өте өкінішті. Сондықтан да, егер әлдебір мінезіне тән адамдардың шуақты әзіл-қалжыңына азық беріп түрі және ол сараңданбасын да ұялмасын, мейлі, өзін осы игі істің қызметі ми жайдарлы жүзбен арнай берсін. Иланыңыз, кімнің жанында күллі жайлардың жомарт қайнары болса, сол адам, бәлкім, сіз ойлап онан гөрі әлдеқайда мәндірек.

	Бұл шақта буфетжайда өткен түнде келген және кеше мен көрмеген пәтершілер бірсыпыра жиналып қалыпты. Бұлардың Гюрдерлік кит аулаушылар еді: капитанның бірінші, екінші және үшінші көмекшілері, кеме купорлары мен кеме ұсталары гарпуншылар мен ескекшілер - үй шапанының орнына таңертең и матрос бушлаттарын киіп алған, күнқақты қоңырқай, бұлшық еттері бұлтылдаған, қалың қаба сақалды, шаштары өскен, сабалы жүнді команда.

	Олардың әрқайсысының өз кемесінің палубасынан қашам кеткендігін оп-оңай анықтауға болады. Міне, мына еңгезердей жік жігіттің бетінің он күн нұрын тоя сімірген алмұртты еске түсіреді, одан дәл сондай тәтті иіс шығатын сияқты: ендеше, оның мүлди Үндістаннан оралғанына үш күннен асқан жоқ. Ал, оның қасында отырған ондай қоңырқай емес - бұл енді қызыл ағаштың Үшіншісінің бетінде әлі де тропикалық күннің табы сақталыпты бірақ қазір біршама солғындап қалған - бұл адам, еш күмәнсіз, бірталай апталарды жағалауда өткізген. Әйткенмен, Алатауларының батыс беткейі тәрізді, бір күрделі кестемен күллі аймақтары өрнектелген, түгелдей түрлі-түсті сызықтармен тілгіленген Квикегтің әлпеті сияқты бет-ауызбен кім мақтан қалмақ?

	- Еһе-һей! Ас дайын! - деп дауыстады қожайын ақырында есікті айқара ашып, сөйтіп, біз таңғы асымызды ішуге көрші бөлмеге беттедік.

	Дүниені шарлап көрген адамдар өздерін емін-еркін ұстап, кісі келген қауымда да қобалжымайды, дейді. Бірақ ылғи бұлай бола бермейді: Жаңа Англиядан шыққан ұлы саяхатшы Ледьярд пен шотландық Мунго Парк - екеуі де әрқашан мейманжайларды қымсынып, кібіртіктеп қалатын. Бәлкім, Ледьярдтың жасағаны тәрізді, ұлан-байтақ Сібірде ит жеккен шаналармен саяхаттау, немесе, сайып келгенде, байғұс Мунгоның бүкіл жетістігіме баланған, Қара Африканың төріндегі жападан жалғыз, ашқұрсақ ұзақ серуендер, бәлкім, деп айтамын мен, мұндай ерліктер тірі қауымның жылтырақтарын меңгерудің озық тәсілі болып табылатын болар. Бірақ, дегенмен де, жалпы, жылтырақ -сирек нәрсе емес.

	Қызу әңгіме-дүкен туғызған мына жағдай болды: бәріміз қорасына жайғасып, мен кит аулау кәсіпшілігі туралы қанды қырғын әңгімелерді құмарта тосқан кезде, қайран қалғаным , отырғандардың бәрі ауыздарын буып үндемес ойнады.

	Бірақ оның да артық еместігін мойындау керек, осының бәрін ол аспас-саспас істермен істеп отырды, ал, көпшіліктің көзінде саспайтын сабырлылық күллі ақсүйектік әдеп-сыпайылықтарға пара-пар екенін әркім біледі емес пе.

	Біз бұл арада Квикегтің басқа тосын қылықтарын санамалап айтпаймыз, оның ыстық тоқаш пен кофеден ат-тонын ала қашатынын, өз назарын түгелдей шала қуырылған бифштекстерге аударылуы жайында айтып жатпаймыз. Тек таңғы ас ішіліп болғасын қалың жұртпен бірге буфетжайға барып, айбалта-қорқорын тұтатып, өзінің бұлжымас бөркімен, темекісін жайлап тартып, онысын бойға сіңіріп мүлги отырып қалғанын айтсақ та жеткілікті, бұл шақта мен қыдырыстап қайтуға тысқа шықтым.





VI тapay





КӨШЕ

	Егер мен өркениетті қаланың мәдениетті қауымының арасында жүрген Квикег сияқты ғажайып жанды алғаш көргенде таңданыспен - күндізгі жарықта - Нью-Бедфорд көшелеріне алғаш серуендеп шыққан кезде бірден сап болып, сейіліп кетті.

	Әрбір аздап та болса ірі айлақты қаланың кемежайға жақынырақ жатқан көшелерінде дүниенің барлық түкпірлерінен келгендерді суреттеуге тіл жетпес қызық-қызық кісілерді жиі кездестіруі болады. Тіпті, Бродвей мен Чеснетстритте кейде Жерорта теңізінің теңізшілері зәресі ұшқан американдық ханымдарды итермелей жатады. Риджент-стритті үнділік және малайлық матростар аралап жүреді, ал, Бомбейдегі Аполло-Гринде тірі янкилер жергіліктілер жиі-жиі қорқытып тұратын. Бірақ Нью-Бедфорд барлығынан да Уотер-стриттен де, Уоппингтен де асып түседі. Осы соңғыларым тек жай теңізшілер көп келеді; ал, Нью-Бедфордта нағыз адамжегіштер көше қиылыстарында тұрып алып мылжыңдасады; мына антұрған жабайылар, кейбіреулерінің сүйегі әлі де шоқындырылмаған тәнмен қапталған. Соларға қалайша сұқтанбасқа?

	Бірақ өткен-кеткендердің көңілін аудармай, осындағы көшелерде үйіріліп жүретін Фиджи, Тонгатобу, Эроманго, Пананджм және Брайтджи аралдарының тұрғындарынан да, кит аулау кәсібінің жабайы өкілдерінен де бөлек, біз Нью-Бедфордтан анағұрлым қызықтырақ, әрі, әлбетте, әлдеқайда күлкілі жайттарды көре аламыз. Апта аралатып мұнда Вермонт пен Ныо-Гемпширден кит аулау кәсіпшілігінің атағы мен даңқын қосылуға құмартушылардың жаңа үйірлері лек-легімен келеді, Бұлар көбіне-көп балтаны кит аулайтын гарпунға айырбастауға ниеттенген жуықтағы ағаш кесушілер, соқталдай-соқталдай жас жігіттер. Өздері келген Жасыл таулар сияқты, көкөрім бозбалалар. Кей реттерде олардың туғанына бірнеше сағат қана болғандай көрінеді. Мысалға, әне, бұрыштан өзінше маңғазданып шыққан ана жігіт. Басында құндыз бөрік, бешпентінің артқы бойы қарлығаштың құйрығы тәрізді, әйтсе де ол матрос белбеуімен буынып, оған қоса, қынына қанжар салып алыпты. Ә, міне, су өтпейтін қалпақ, бомбазинді плащ киген тағы біреуі келе жатыр.

	Нью-Бедфордтағы әкелер өз қыздарының жасауына кит береді, тіпті, жиен қыздарына дельфин еншілейді дейді. Егер нағыз ғажап үйлену тойын көргілеріңіз келсе, Нью-Бедфордқа барыңыздар. Өйткені онда олардың әрбір үйінде кит майының тұтас кілеттері бар дейді, әрбір түнде биіктігі кісі бойындай спермацетті шырақтар ағыл-тегіл жағылатын көрінеді.

	Жазда ұзыннан-ұзақ жасыл да сары аллеяларымен түгел үйеңкіге малынған қала ерекше көз тартады. Ал, тамызда, құдды шырағдандар сияқты, көкке шырқай бойлаған әсем де сәнді каштандар жүргіншілерге өздерінің бейне шырақтардай ұзарып, сан түспен құлпырған шашақтарын созады. Күллі Нью-Бедфордта жаралмыштың соңғы күнінде осында құлаған жартастардың жалаңаш сынықтары үстінде жайнаған гүлзар сатыларын жасаған өнер қаншалық құдіретті десеңізші!

	Нью-Бедфордтың әйелдерін айтсаңызшы! Олар өздерінің аялы қолдарымен егілген раушан гүлдеріндей құлпырады. Бірақ раушандар тек жазда ғана гүлдейді ғой, ал, олардың беттеріндегі сүйкімді қалампырлар, жеті қат көктегі күн сияқты, жыл бойы қызыл шырайланып жайнап тұрады. Бұған тең сұлулықты бүкіл жер жүзінен таба алмайсың, тек, естуімше, сөйлемде ғана жас қыздардың демінің жұпар шәрбаттылығы сондай, теңізшілер өз нақ сүйерлерінің жақындығын жағадан көптеген миль қашықта иісінен аңғарып, бейне көгілдір сағымды жағалау құмдарына емес, жұпарлы Молуккаға бара жатқандай болады екен.





VII тapay





ШІРКЕУ

	Нақ сол Нью-Бедфордта Кит аулаушылардың Шіркеуі тұр, Үнді немесе Тынық мұхитына жүзіп кетуге әзірленген сұсты балықшылардың ішінде жексенбіде бір жөнін тауып оған кіріп шығуға тырыспайтыны кемде-кем. Мен де кіріп шықпақ болдым. Алғашқы таңғы серуеннен оралғасын, көп ұзамай, тек шіркеуге бару үшін - тағы көшеге шықтым. Суық сәулесін төккен ашық аспан үдере тұманданып, соңынан жаңбыр аралас қар ұйтқи соқты. "Аю терісі" деп аталатын матадан тігілген түкті кеудешеме қымтана оранып, мен долы боранды көктей өтіп келемін. Шіркеуге кіргенімде ондағы жұрт мардымсыз екен - бар болғаны бірнеше теңізші және бірнеше матрос әйелдері мен жесірлері.

	Оқта-текте боран гуілі ғана бұзған меңіреу тыныштық. Әрбір үнсіз қайғы, айтуға тіл жеткісіз халде, өз ішіне қамалғандай, әрбір үнсіз жалбарынушы қалған жұрттан қасақана шеткерек отырған тәрізді. Пірәдар әлі келмепті. Мінбердің екі жағынан қабырғаға ойып орнатылған қара көмкермелі мәрмәр тақталардан көздерін айырмай, бейне мылқау аралшалар сияқты, тек осы еркектер отырды. Үш тақтада шамамен мынадай жазулар болды (Сенің дәлдігіне үміт етпеймін):

	Джон Толботқа бағышталады, 1836 жылғы қараша айының бірінші жұлдызында Патагония жағалауларындағы елсіз аралдың алаңында кеменің сыртында он сегіз жасында қаза тапты. Бұл тақтаны оны есте сақтау үшін әпкесі орнатты.

	Роберт Лонгқа, Виллис Элериге, Натан Колменге, Уолтер Кишиге, Сет Мэйсиге және Сэмуэл Глэгке бағышталады, "'һиза" кемесіндегі бір вельботтың командасын құрып, 1839 жылдың 13 желтоқсанында Тынық мұхит жағалауларында ашық теңізге кит сүйреп әкеткен.

	Мына мәрмәрді осы арада олардың тірі қалған жолдастары орнатты.

	Марқұм капитан Езекиил Хардиге бағышталады, 1833 жылдың 3 тамызында Жапония жағалауларында өз велъботының тұмсығында каталот қағып өлтірген. Бұл тақтаны оны есте қалдыру үшін жесірі орнатты.

	Қалпағым мен кеудешемнен суланған мұз түйіршіктерін қағып, жан-жағыма қарағаным сол еді, кенеттен, таңырқағаным сонша, анадай жерден Квикегті байқадым. Осынау салтанатты жағдайда ол күдікшіл әуестікпен көз тіге, төңірегін ықыластана шолып тұр екен. Менің келісіміме назар аударған жалғыз кісі жабайы болып шықты, өйткені осындағы жалғыз сауатсыз сол болғандықтан, қабырғадағы аталмыш жәдігер жазулар оның назарынан тыс еді.

	Шіркеуге жиналғандардың арасында тақтада есімдері таңбаланған теңізшілердің туыстары болды ма, жоқ па, оншасын білмеймін, бірақ теңізде бақытсыз жағдайлардың көп болып тұратындығы сонша, осы арадағы әйелдердің көпшілігінің киімдерінен болмаса да, жүздерінен айықпас қайғы табы білінді, содан да бұл араға мына салқын тақталарға көз тіккенде қаяулы жүректеріндегі ескі жаралар қайтадан қан жылайтындар жиналды деп сенімді түрде айта аламын:

	Сіздер, өлген аяулыларыңыз көкорай шөптесін жотаның астына жерленгендер, гүлдің ортасында тұрып: бұл жерде, бұл жерде менің сүйгенім жатыр деп айта алатындар -сіздерге мына жүректерді жаныштаған қасірет беймәлім. Астында марқұмның сүйегі жатпаған мәрмәрдің азалы қырларының арасында қаншама өксікті сырлар өліп кетті емес пе! Мына ызғар шашқан жазуларда қандай торығу бар десеңізші! Осынау сөздердегі кісі өлтірердей қаныпезерлік қандай, қапыда соққан құдайсыздық қандай; солар кез келген сенімді жегідей жеп, белгісіз ендіктерде қаза тауып, жерленбей қалған зарлықтардың тірілуге деген үміттерін қоса көмгендей күй кештіреді. Бұл тақталар мұнда емес, Элефанта үңгірлерінде тұруы керек еді.

	Біздің өлгендеріміз тірілердің қандай санағына енгізіліпті? Барлық жерде бірдей мақалда қабір мылқау деп неге айтылады? Әйтпесе, олардың қойындарына тыққан құпиялары Гудвин құмдарындағыдан кем емес қой. Күні кеше о дүниеге аттанғанның алдына соншама мәнді әрі соншама арсыз сөз тіркестіріп, алайда, нақ осындай атақты біздің жеріміздегі аса шалғай Үндістан жағалауларына жүзіп жөнелгендерге қимайтынымызды қалай түсіндіруге болады? Ажалсыздар жан тәсілім еткен жағдайда сақтандыру компаниялары неліктен ірі сомалар төлейді? Осыдан аттай алпыс ғасыр бұрын дүние салған ежелгі Адам дәп қазір қандай мәңгілік, қыбырсыз жансыздықта, қандай өлі де үмітсіз ессіздікте жатыр екен? Тағы да өз пайымдауларымызға сәйкес, мәңгілік адам айтқысыз рақатқа кенелуге тиістілерді соншалықты зарланып жоқтайтынымызды қалай түсіндіреміз? Өмір сүрушілердің күллісі өлген атаулының үнін өшіруге сонша жанталасатыны неліктен? Бүтін қаланы үрейлендіру үшін, тіптен, қорханадағы әлдебір тықыр туралы бұлдыр сыбыстың өзі жеткілікті болатыны несі екен?

	Барлық осы сұрақтарда терең мағына жоқ емес.

	Бірақ сенім, қорқау сияқты, қабір бұзып қоректенеді, ол, тіпті, осынау бедірейген күмән-күдіктерден де жылт еткен үміт шуағын таппай қоймайды.

	Нантакетке жүзіп кетер алдында мына мәрмәр тақталарды қандай сезіммен қарап көріп, осы жолмен маған дейін аттанған кит аулаушылардың тағдырлары жайында жабырқай сөнген күннің бұлыңғыр жарығында қалай оқығанымды ежіктеудің қажеті жоқ та шығар. Иә, Измаил, бәлкім, сені де осындай жазмыш күтіп тұрған болар. Алайда, мен біртіндеп қайтадан көңілдендім. Ау, бұл дегеніңіз әншейін жүзу сапарына қызықтырып шақыру әрі табысқа жетудің тамаша жағдайы ғой; құдай-ақы, талқаны шыққан вельбот мені, жалақымды көбейтпей-ақ, мәңгілік даңққа бөлейді. Ол рас, кит аулау кәсібінде өлім -әдепкі іс: астан-кестен қас қағым сәт, сондықтан, иманыңды үйіріп те үлгерместен, сені Мәңгілікке аттандырады да жібереді. Ал, осында тұрған не бар? Менің ойымша, біз Өмір мен Өлімнің осынау мәселесінде әбден бас қатырып біттік. Менің ойымша, осындай жердегі менің көлеңкем деп аталатын нәрсе іс жүзінде менің ақиқат мәнім болып табылады. Менің ойымша, рухани құбылыстарды қарастырғанда, көпірінің астынан күнді бақылап, осы лай суды нағыз тұнық су деп пайымдайтын теңізқұртқа ұқсап кетеміз. Менің ойымша, менің тәнім - ең жақсы болмысымның әлдебір тұнбасы ғана. Шынымды айтсам, мейлі, тәнімді, кім қаласа, сол әкете берсін, тұрмын ғой, ол - мен емес. Сол себептен де: Нантакетке, сондай-ақ, вельботтың қақыраған түбі мен опырылған бас сүйекке үш мәрте "жаса!" демекпін, өйткені, менің жанымды, тіпті,Юпитердің өзі де жалмай алмайды.





VIII тарау





УАҒЫЗШЫНЫҢ МІНБЕРІ

	Осы қалыпта мүлдем көп отырмадым, шіркеуге маңғаз кейіпті, кесек бітімді бір адам келіп кірді; оны кіргізген есік боранның тегеурінімен тарс етіп жабыла сала, жұрттың бәрі сол сәтінде соған ізетпен көз тіккеніне қарап, мен зор сеніммен салауатты мосқал кісіні пірәдардың өзі деп тұжырдым. Шынында да, бұл кит аулаушылар атайтындай, Мэппл әкей екен, олардың арасында оның атағы зор. Жас кезінде өзі де теңізші, гарпуншы болыпты, әйтсе де, міне, көп жылдардан бері өзін Құдай жолындағы қызметке арнап келеді. Мен суреттеп жазып отырған сол күндерде Мэппл әкей өзінің салиқалы қарттығының, бейне ақырындап гүлденген жастық шаққа ауысатын сыңайдағы ақжолтай қарттығының сері де сергек қысын бастан кешіріп жүрген; өйткені, оның айғыздалған әжімдерінен жаңа гүлденудің жұмсақ нұрлары қылаң берді - тіпті, ақпандағы қасат қар астынан көктемнің көгі осылай қылтиятын.

	Өзінің хикаясына қанық әрбір адамда Мэппл әкей ғаламат қызығушылық тудырмай тұра алмайтын, себебі, оның пірәдарлық келбетінде бір кездерде өткерген қатал кеме өмірінен қалған өзгеше белгі-сипаттар бой көрсететін. Кірген бетінде-ақ мен оның қолшатырсыз екенін, және де, әлбетте, күймемен келмегенін аңдадым, себебі, сулы қар еріп, оның кенеп қалпағынан көл боп ақты, ал, лоцмандыкі тәрізді, ауыр брезент плащ бойына сіңірген бүкіл судың зіл салмағымен жерге еңсесін езе басып тұрғандай көрінді. Соған қарамастан, қалпақ, плащ пен галош рет-ретімен шешіліп, есіктің қасындағы қуыста ілінді, содан кейін ол сыпайы киіммен жайлап мінберге жақындады.

	Ескілікті сәндегі мінберлердің көпшілігі сияқты, ол өте биік екен; мұндай биіктікте дағдылы сатылар ұзынынан да әжептәуір жерге созылып, шіркеудің онсыз да шағын аумағын едәуір тарылтатын болғандықтан, сәулетші, сірә, Мэппл әкейдің кеңесімен, мінберді сатысыз орнатып, оның орнына қапталдан, қайықтан кеменің үстіне көтерілу үшін пайдаланылатын сияқты, аспалы баспалдақ жасап беріпті. Бір кит аулаушы капитанның әйелі шіркеуге қызыл жүннен өрілген екі мықты арқанды қайыр-садақа деп сыйлаған екен, сол енді жоғарғы жағынан оюлы бедермен әшекейленіп, қызыл ағаш кейпіне енгізіліп, ақ зәһарлы сұйықпен суарыла қақталған осынау баспалдақтың тұтқа-жақтауы қызметін атқарып тұр, баспалдақтың өзі, шіркеудің жалпы келбетімен салғастырғанда, әбден қиюласып тұрған әп-әдемі құрал сипатында көрінгендей. Мэппл әкей баспалдақтың түбінде бір сәтке кідірді де, жақтау-тұтқаның шеттеріндегі жүн домалақтардан қос қолымен мықтап ұсталынып, жоғарыға бір қарап қойды, сосын құдды өз кемесінің грот-мачтасына көтеріліп бара жатқандай, қолдарын алма-кезек ауыстырып, баспалдақ бойымен таза теңізшілік, әрі маңғаз ептілікпен өрлей жөнелді.

	Бұл баспалдақтың қос қапталдағы ұзына бойлары, нағыз траптағы сықылды, кленкамен көмкерілген жай жіп екен де, тек тепкішектері ғана ағаштан жасалыпты. Мен бір қарағаннан-ақ мұндай құрылғының кемеде өте ыңғайлы болатынын аңғара қойғам, бірақ тап мына жерде артықтау көрінді. Өйткені, мінберге көтерілгеннен кейін Мэппл әкейдің жайлап қана кері бұрылып, жақтаудан аса еңкейіп, баспалдақтың бір тепкішектен соң бір тепкішегін асықпай тізбелеп жоғарыға түгелдей саумалап жинап алатынын, сөйтіп, мінберді қол жетпес құйттай Квебекке айналдыратынын мүлдем де күтпеп едім.

	Сәл абдырып қалған мен біршама уақыт көргенімнің мағынасына бойламаққа босқа арамтер болдым. Мэппл әкей асқан қарапайым және әулие адам ретінде даңқы шыққан, сондықтан, оны мынадай амалдармен арзан атаққа жетуге әрекеттенеді дейтін күдікке қимадым. Жоқ, деп ойладым мен, бұл арада әлдебір ерекше мағына, қандай да бір астарлы ишара болуы керек. Мұндай жағдайда ол осы пәни оқшаулануы арқылы өзінің аз уақытқа рухани оңашаланып, бүкіл сыртқы дүниялық байланыстар мен дәнекерлерді үзгенін көрсеткісі келе ме екен? Шын мәнінде де, нағыз діндар адам үшін шарап пен еттің сарқылмайтын қорын қызыл тілмен сапыратын осы мінбер - қабырғасындағы мәңгілік қайнар түгесілмейтін берік қамал, асқақ Эренбрейтштейн ғой.

	Аспалы баспалдақ пірәдардың бұрынғы матростық өмірінен алынған мұндағы жалғыз тосын нәрсе емес еді. Мінбердің артында қос қапталда орналасқан мәрмәр құлпытастардың аралығында, қабырғада үлкен сурет тұрды - өзін тура көбік атқан ақжал ұсқындар көмкерген жағалаудың қара жартастарына қақпақылдап дауылмен шайнаса шайқасқан жалғыз кеме. Осы ақ дидар сонау төменде толқындардың қолында жан ұшырған кемеге қазірде Нельсон қаза тапқан жердегі Викторияның" палубасына ойып орнатылған күміс тақтайша секілді кішкентай нұр сәулелі таңдақ түсіреді. "О, даңқты кеме! - дейтін сияқты осынау періште, - Ер кеме, ерен кеме, мықты бол! Сенің өжет штурвалың қайсарлығынан қайтпасын. Шалғайдан күн де көрініп, бұлттар сейіліп, аспан шайдай ашылып келеді".

	Мінбердің өзінен де аспалы баспалдақ пен осынау суретті тудырған теңіздік талғам іздері байқалады. Алдыңғы жағынан манель тұтылған оның пішіні тіп-тік кеме тұмсығына ұқсайды, ал, Тоурат кеме тұмсығындағы көне ою-өрнекті еске түсіретін шиыршық бедерлермен әшекейленген төбешікке жайғасыпты.

	Бұдан асқан астарлы мәнді қайдан табарсыз? Уағызшылық мінбері әлмисақтан жердің алдында, ал, қалғандарының күллісі соның соңынан келеді: мінбер дүйім дүниені соңынан ертеді. Адамдар Құдайдың қаһарының алғашқы белгілерін осы арадан айырады, дауылдың алғашқы тегеуріні де кеменің тұмсығына соғады. Самал мен дауылдардың Құдайынан қуалай соғар жел сұрап жалбарынған алғашқы зар тілектер осы арада айтылады. Шындығында да, әлем - ашық мұхиттың тылсым сырлы айдындарына бет алған кеме, ал, уағызшының мінбері - сол кеменің тұмсығы.





IX тарау





УАҒЫЗ

	Мэппл әкей түрегеліп, сыпайы да жұмсақ даусымен өзінің шіркеуді кезіп кеткен діндарларына жиналып, тығызырақ отыруға әмір берді: "Ей, сол жақ бүйірдегілер! Онға қарай жылжыңдар! Оң жақ борттағылар - солға қарай! Ортаға! Ортаға!".

	Орындықтардың аралығындағы бос жерлерде зілдей матрос етіктері қатты тарсылдап кетті, әйелдердің кебістері естілер - естілмес сүйретіле тысырлады, сөйтіп, қайтадан тыныштық орнап, көз атаулы уағызшыға қадалды.

	Бір сәтке ол қыбырсыз тұрып қалды, содан кейін өзінің мінберінің тұмсық жағында тізерлеп отырып, үлкен қоңырқай алақандарын кеудесіне қойды, сөйтті де жұмулы көздерін жоғарыға қарата, құдды дұғасын теңіздің түбінен оқып жатқандай, соншалықты терең ынтызар-ықыласпен құлшылық етуге кірісті. Дұға аяқталғасын, тұманды күні суға батқан кеменің палубасынан шыққан азалы қоңырау шылдырынан аумаған созылыңқы әрі салтанатты дауыспен - соңғы өлең жолдарына қарай ырғақ-екпінін біртіндеп өзгертіп, гимнді оқып, оны мәз-мейрам, әуезді шаттық азанымен тәмамдады.

	Үстімде кит қабырғасы иілген,

	Шерттім қара қорқыныштың күйін мен.

	Толқындарда тербетілді сыртта күн –

	Тұңғиыққа ажал мені үйірген.

	Кең ашылған кердім тозақ аранын,

	Топырлаған сонда мехнат, азабың,

	Тілсіз, мақау тауқыметке сан жетпес –

	Торлап алды торығу мен нала, мұң.

	Зәрем ұшып, жалбарындым құдайға,

	(Лайықпын ба, құлшылығым ұнай ма?),

	Құлақ асты зар күйіме ол бірақ,

	Құрыды кит, толды жаным күн-айға.

	Нұрлы дельфин алып маған ұшқандай,

	Жаратушым жедел келіп құшқандай.

	Құдай жүзі жарық әрі қаһарлы,

	Көк аспаннан найзағай боп шыққандай.

	Үрейін де, шаттығын да әкелген,

	Сол бір сәтті өмірбақи жыр етем.

	Мадақтаймын Жаратушы Иемді,

	Мейірімі шексіз екен Құдайдың,

	Құдайдың ол құдіретті ұлы екен.

	Жиналғандардың барлығы дерлік оған қосыла әндетіп, биікке қалықтаған және боранның ұлуын басқан гимн шарықтай түсті.

	Содан сәл ғана тыныштық орнады; уағызшы Тәурат беттерін баяу аударыстырып, ақыры, айқасқан алақандарын ашық кітапқа салып тұрып, сөйлеп кетті:

	- Сүйікті матрос-бауырым! Жоһан пайғамбар кітабының бірінші тарауының ақырғы жырын алайықшы - "Құдай сонда алып кетті жаратып, Жоһанды оған жұтуға жарлық берді. - Матростар! Небары төрт тарау - төрт әңгімеден тұратын бұл кітап - Өсиеттің құдіретті арқанына қоса өрілген нәзік жіп қана. Бірақ Жоһанның тереңдік өлшейтін лоты қандай жан тереңдігіне жеткен десеңізші! Бізге бұл пайғамбардың үлгісі қандай тағылымды десеңізші! Халықтың құрсағындағы мадақ жыры қандай тамаша! Ол теңіздің ақжал толқындарына соншалықты ұқсас және қайсар айбынға толы! Біз түпсіз тұңғиықтың өз үстімізге көтерілгенін сезінеміз, сонымен бірге біз енді теңіздің тұтқыр түбіне шомамыз, ал, айналамызда, жан-жағымызда, - теңіз шөбі мен жасыл балдыр! Бірақ бізге Жоһанның кітабы беретін сабақ қандай? Достарым менің, бұл қосарланған сабақ: біздің бәрімізге, күнәкар пенделерге сабақ және маған, тірі Құдайдың кеме басшысына сабақ. Мұның біздің бәрімізге, күнәкар адамдарға сабақ болатын себебі, мұнда Жоһанның күнәсі жайында, ескіріп қатып қалған жаны жайында, кенеттен оянған қорқынышы, жедел жазалануы жайында, өкініші, ғибадаты және, ақырында, құтқарылуы мен қуанышы жайында әңгімеленеді. Адамдар арасындағы барлық күнәкарлардағы сияқты, Амафияның ұлының күнәсі Жаратқанның ықтиярына қасарысып бағынбауында еді - бұл ықтиярдың қандайлығы және оған қалай хабарланғаны қазір маңызды емес - өйткені, ол оны орындау қиын деп білді. Бірақ естеріңізде болсын: Жаратушының бізден күтетінінің барлығын да орындау қиын, сондықтан да ол көбіне-көп, біздің көзімізді жеткізуге әрекеттенбей, бізге әмір етеді. Егер біз Құдайға мойынсұнатын болсақ, әрқашан өз тілімізді алмауымыз керек; Құдайға мойынсұнудың күллі қиындығы да нақ осы адамның өзін мойынсұнбауда жатыр.

	Бірақ мойынсұнбаудың осынау күнәсына батқан Жоһан Жаратқанды ары қарай да мазақ қылып, одан қашып кетуге әрекеттенді. Ол адамдар жасаған кемені Құдай емес, жер капитандары әмірін жүргізетін елдерге алып барады деп ойлады. Сөйтіп, ол Иоппия кеме жайларында сенделіп жүріп, Фарсиске бет түзеген кемені көріп қалады. Ой жүгіртсек, мұнда әлі күнге дейін ұғынылмаған ерекше мағына бар. Барлық есептеулер бойынша, Фарсистің қазіргі Кадистан өзге ештеңе болуы мүмкін емес. Ғұлама адамдардың пікірлері осындай. Ал, Кадис қайда жатыр, достарым менің? Испанияда, Иоппиядан соншалықты алыста; Атлантика сулары адамдарға беймәлім дерлік сол бір көне замандарда Жоһан теңіз арқылы қайтіп жетті екен. Өйткені, Иоппия дегеніміз, менің матрос бауырларым, қазіргі замандағы Яффа, ол Сирияда, Жерорта теңізінің нағыз шығыс жағалауында. Ал, Фарсис, немесе Кадис, екі мың мильден астам батысқа қарай, Гибралтар бұғазынан шыға берісте орналасқан. Матростар, сіздер Жоһанның Жаратқан Иеден жалғанның шетіне қашуға әрекеттенгенін көресіздер. Бейшара! О, мүсәпір міскін, жексұрын пенде! Кінәлі көз жанарын ол өзінің Құдайынан жиегі түсірулі қалпағымен қалқалап жасырады; оңбаған тонаушыға ұқсап айлақтарды кезеді, теңізді көктеп өтуге асығады. Түрінің беймазалығы сондай, өзін әшкерелеген сезіктілігі сондай, сол замандарда полиция болған болса, Жоһан бір ғана күдікті ұсқыны үшін, кеме үстіне табан тигізіп үлгерместен тұтқындалар еді. Оның қашқын қылмыскер екені айдан анық қой: қолында жүгі де - қалпақтың қатырғы қағазы да, жол себеті немесе қолсандығы да, - айлаққа шығарып салып, жүзу сапарына жол болсын айтатын достары да жоқ. Бірақ міне, жасқаншақтап ұзақ іздеген ол ақыры Фарсиске бағыт ұстаған кемені табады. Жүк тиеу аяқталып келеді; каютада капитанмен сөйлесіп алу үшін ол палубаға шыққанда барлық матростар бір сәтке жұмыстарын тоқтатып, мына адамның көзінің жамандығы жөнінде өзара сөйлеседі. Жоһан оларды естіп тұрады; әйткенмен ол өзіне сабырлы да сенімді түр беруге бекер әуреленеді, өзінің мүсәпір күлкісімен күлімдеуге бекер тырысады. Теңізшілер оның кінәсін түйсікпен сезінеді. Олар әдепкі қалжыңмен, сөйте тұра байсалды райда бір-біріне: "Айтам ғой саған, Джек, мынау жесірді тонаған", немесе "Көрдің бе, Джо? Мынау қос қатын алған бәле", немесе "Гарри, достым, осының өзі ескі Гоморрадағы түрмеден қашқан зинақор, немесе, Содомнан шыққан, кісі өлтіруші қашқын болар деп ойлаймын" деп сыбырлайды. Матростардың бірі кеме арқандалып байланған айлаққа жүгіріп барып, қадаға жапсырылған құлақтандыруды оқиды, онда әкесін өлтірушіні ұстағаны үшін бес жүз алтын теңге ұсынылған, ал, төменде қылмыскердің сыртқы келбеті суреттелген екен. Ол оқиды да, біресе Жоһанға, біресе қағазға қарайды, оның жолдастары болса, Жоһанның қасында топырлап, оны дереу ұстап алмаққа әзір, ұғынысқан үнсіздікпен үймелеп тұр. Үрей-құты ұшқан Жоһан дірілдеп, қорқынышын жасыру үшін өзінің күллі батылдығын шақырып иманын үйіреді, тек осынысымен одан әрмен су жүрек болып көрінеді. Одан бір нәрсені күдіктенетінін ол өзіне-өзі мойындамайды, бірақ барлығының өзі тым күмәнді. Сөйтіп, оның қағазда айтылған адамға матростардың көзі жетіп, қақ жарылып, төмендегі кеме каютасына өткізгенге шейін ол сол арада тұрады.

	"Бұл кім? - деп айқайлайды, асығыс түрде кеденге қағаздарын жинап жатқан капитан өзінің үстелінен басын көтерместен. - Бұл кім?". О, осынау бейкүнә сұрақ Жоһанның жанын қалай аяусыз жаралайды десеңізші! Ол енді болмаса кері бұрылып, қайтадан қашуға әзір сияқты. Бірақ сосын өзін билеп алды. "Менің кемемен Фарсиске дейін жетуім керек. Сіздер қашан жүзіп кетесіңдер, сэр?".

	Бұл капитан, достарым менің, көрегендігі кез келген қылмысты ажырататын, әйткенмен, ашкөздігі тек жарлы-жақыбайлардың ғана қылмыстарын әшкерелейтін адамдардың қатарынан еді. Бұл дүниеде, бауырларым, жол ақысын төлей алатын, еркін саяхаттайды және төлқұжатқа мұқтаж емес, ол ізгілік, егер ол кедей болса, бірінші бекетте-ақ ұсталады. Жоһан жайындағы өзінің пікірін айтпас бұрын капитан оның қалтасының тереңдігін тексеріп алмақшы болады. Ол одан үш есе бағасын сұрайды, Жоһан келіседі. Жоһанның қашқын қылмыскер екендігіне енді капитанның көзі жетеді, бірақ ол сонда да болса өзіне алтынмен жол ашқан қашқынға көмектесуге бекінеді. Әйткенмен, Жоһан өз әмиянын іркілместен алып шыққанда капитанды қисынды күдік билейді. Әрбір теңгені ол жалған еместігін тексеру үшін үстел үстіне ұрады. Енді, қалай болғанда да, бұл жалған ақша жасаушы емес, дейді ол өзіне, сөйтіп, Жоһанды жолаушылар тізіміне енгізеді. "Маған менің каютамды көрсетіңізші, сэр, - дейді енді оған Жоһан. - Мұнда жеткенше жол соғып шаршадым, тынығуға мұқтажбын". - "Түріңнен де көрініп тұр, - деп мүсіркейді капитан.

	- Міне сенің каютаң". Жоһан каютаға кіреді де, есікті бекіту үшін бұрылады, бірақ құлыпта кілт жоқ. Ал, оның мұнда есікпен құр босқа әуреленіп жатқанын естіген капитан ақырын ғана күліп, іштен бекітуге рұқсат етілмейтін түрме камераларына қатысты бір денені мұрнының астынан міңгірледі. Жоһан келген бойы, үсті басы шаң, киімшең қалпында кереуетке құлай кетіп, осы кішкентай каютаның төбесіне маңдайы тие жаздағанын көреді. Ауасы тымырсық, Жоһанның тыныстауы қиынға соғады. Қазірдің өзінде, ватер-сызықтан төмен орналасқан осынау тар інде Жоһан өзінің кит қарнының қараңғы қапасына қамалатын сонау бір тұншықтырғыш сағатты алдын ала болжап сезген хал кешеді.

	Қалқаға бұрап іліндірген аспалы шам ақырын шайқалады; соңғы теңдердің салмағынан кеме айлақ жаққа қарай жантайды, енді шам жалын тілімен бірге, каютаның өзіне қатысты алғанда, азырақ қиғаш салбырап тұр; шын мәнінде мінсіз түзу болғанымен, ол өзі арасында шайқалып тұрған деңгейлердің күллі алдамшылығы мен жалғандығын тек растап қана берді. Шам Жоһанды үрейлендіреді, шошытады; өзінің кереуетінде жатып, ол шаршаңқы көздерімен каютаны шолады, сонда осынау бұған дейінгі жолы болғыш қашқынның алақтаған көзі тоқтап тынығатын еш нәрсе табылмайды. Ал, шамның екі ұштылығынан оның бойын қорқыныш барған сайын молырақ билей түсті. Еден, төбе, қалқалар - бәрі қисайған. "Көңілімнің түкпірінде менің ар-ұятым да, міне, дәл осылай салбырап тұр, - деп күңіренді ол, - оның алаулаған жалыны көкке шапшыды, бірақ менің жанымның барлық мехрабтары қисайып кеткен".

	Қырғын ішіске толы түнгі ырду-дырду тойдан кейін төсегіне асыққан адам секілді - оның басы әлі де дыңылдап тұрғанымен, ұят-ұжданының азабы жанына Рим арғымағының әбзеліндегі тікендердей болат инелерін сұғып шанышқылайды, солар кеудесіне тереңдей қадалған сайын ол соғұрлым ышқына алға шапшиды; азапты тауқыметпен төсегінде дөңбекшіп, осынау бейшара халі аяқталғанға шейін Құдайдан өлім бере тұруын тілеп жалбарынған, содан ақыры азап иірімінде, қансырап өлгелі жатқан кісідей сілейіп естен айырылғанын сезінген сол адам секілді - себебі, сырқат ар-ұят та әлгі қан ағуын ешбір тоқтатуға болмайтын жара; міне, Жоһан да тап осылай, өз кереуетінде азапты да ұзақ мүшкіл сағаттарын өткеріп, ақыры сиқырмен арбаған қасіреттің қыспағында ұйқының жасыл тұңғиығына шомады.

	Бірақ міне, судың таситын мезгілі келді, арқан шешілді, сөйтіп, бір жағына жапырыла жантайған кеме елсіз айлақтан Фарсиске теңізге кетеді. Ал, контрабандаңыз кәдімгі Жоһан. Теңіз осыған бүлік шығарды, ол тәупиқсыз жүкті алғысы келмейді. Ғаламат дауыл көтеріліп, кемені жаңқалап қақтамаққа қаһарын төгеді. Ал, енді боцман жұрттың бәрін жоғарыға шақырған шақта, жәшіктер, тендер мен құмыралар кеме сыртына гуілдеп ұшып жатқан шақта, сарнаған жел мен зарлаған адамдарға, тап үстіндегі тақтай палубаны дүбірлете солқылдатқан апыр-тұпыр аяқ дүбіріне елең етпестен - осынау сұрапыл азан-қазан ұлы қиқудың ортасында Жоһан бір алапат ұйқымен ұйықтап жатты. Ол қара түнек аспан мен қаһар төге долданған теңізді көрмейді, шпангоуттардың жарылып сынғанын сезбейді, тап қазір алыстан, толқындарды қақ жарып, аузын арандай ашқан алып кит өзінің соңынан заулап қуып келе жатқанын білмейді. Өйткені Жоһан, менің матрос бауырларым, кеменің ішіне түсіп, өз каютасындағы кереуетіне көсіле жайғасып, бұл кезде қатты ұйқы құшағында жатқан. Шошынған кемебастық оған келіп, меңіреу құлақтың дәл түбінен: "Сен неғып ұйықтап жатсың, есуас? Тұр!" - деп айқайлады. Осы запыранды зардан оянған Жоһан аяғынан тік тұрып, сүрініп-қабынып палубаға көтеріледі де, арқанға жармасып, теңізге көз салады. Бірақ дәл осы сәтте оған теңіз жақтан зор толқын қара барысша қарғиды. Ақбас толқындар кемені алма - кезек соғады, содан арна таппай бұлқынған су кеменің арт жағы мен тұмсығына өкіре лап қояды, кеме әлі де су бетінде ұсталып тұрғанмен, теңізшілер суға бата бастайды. Аспанның аласапыран түнегі арасындағы терең шұңқырларда жадау ай өзінің жасқанған жүзін ауық-ауық көрсетіп қалған сайын өн бойын үрей билеген Жоһан дәл сол арада тасқындаған су аясына қарсы, төменге қайта сүңгу үшін көтерілген кеме бушпритін көреді.

	Оның жанын зар мен үрей кернеді. Құдайдан қашқан ол енді қалай қысылып бүріссе де, қалай жасырынса да, тігілген барлық көздерге белгілі болып қалды. Матростар оны байқап, күдіктерін растайды, ақыры, ақиқатты анықтау үшін ғана олар Арсының сотына жүгініп, жеребе тастауға һәм өздерінің ғаламат дауылға кімге бола тап болғандарын білуге бекінеді. Жеребе Жоһанға түседі. Бұған көздері жеткен олар оны жеп жіберердей ашу-ызамен сұрақтардың астына алады: "Сен немен айналысасың? Қайдан келесің? Елің қай жақта? Және де өзің қайсы халықтан шыққансың?". Әйтсе де сіздер, матростар, Жоһанның енді өзін қалай ұстайтынын байқаңыздаршы. Ашу кернеген теңізшілер одан тек кім екенін және қайдан екенін сұрайды, бірақ олар өз сұрақтарына ғана емес, сондай-ақ өздері қоймаған сұраққа басқа бір жауап, Құдайдың қаһарлы қолы Жоһанның көкірегінен суырып шығарған оқыс жауап алады.

	- Мен иаһудимін! - деп айқай салады ол, сосын тағы айтады: Мен теңіз бен құрлықты жаратқан Ғарыштағы Тәңір Иемізді құрмет тұтамын.

	Сен оны құрметтейсің бе, Жоһан? Сен оның алдында тап қазір зәрең ұшып қалтырауың керек. Жоһан сол арада, тапжылмастан, барлығын да мойындайды, содан, оның әңгімесін тыңдаған адамдарды алапат қорқыныш билейді, бірақ сонда да болса олар оны аяйды. Жоһанның әлде де болса Жаратқан Иеден рақым сұрап жалбарынуға дәті бармайды, себебі, оған өз күнәларының күллі байлауығы тым жақсы мәлім болатын - ол олардың алапат дауылға өзіне бола тап болғанын білді ғой - міне, сонда, сорлы Жоһан өзін теңізге лақтырыңдар деп айқайлаған кезде, олар аяушылықпен одан кері бұрылып, кемені басқаша амалдармен құтқармаққа тырысады. Бірақ бұл бос әурешілік, долданған дауылдың ұлы сарыны барған сайын құлақ тұндырып күркірей түсті; әне, сонда, бір қолдарын жалбарына аспанға созып, екінші қолдарымен олар, сонда да болса, өз еріктерінен тыс, Жоһанды қапсыра ұстады.

	Қараңыздар! Міне, Жоһанды құдды зәкір сықылды көтеріп алады да, теңізге тастайды; сол сәтінде-ақ шығыс жақтан тыныштық толқындары майдай көлкіп таралады, теңіздің ашуы басылып, тыншиды, дауыл Жоһанмен бірге артта алыстай түсіп, кемені майда толқындар қоршайды. Соншама аласұрған, астан-кестен көпір иірім мен алмағайып әбігердің арасында Жоһан су түбіне кетіп барады, ол, тіпті, өзін күткен, кең ашылған көмейге қалай түскенін де байқамайды; құдды қапас зынданның қақпасындағы қаптаған ысырмалардай ақ тістерін сақылдатып, кит жақтарын тарс жабады. Міне, сол кезде Жоһан киттің құрсағынан Хақ Құдайына мінәжат қылды. Енді оның дұғасына зейін қойып, сабағын көкейге тоқыңдар. Жоһан қандай күнәһар болса да, зар еңіремейді әрі құтқаруды сұрап жалбарынбайды. Ол сұмдық жазаның әділдігін сезеді. Өзінің құтқарылуын ол түгелдей Құдайдың еркінде қалдырып, барлық ауыртпашылықтар мен азаптарға қарамастан, өзі тек оның қасиетті ордасына көз тігеді. Ал, бұл, менің матрос бауырларым, кешу талап етпейтін, жазаға рахметін айтқан, нағыз шынайы да шыншыл тәубе. Жоһанның мұнысының Құдайға қаншалықты жаққанын кейіннен оның теңізден де, киттен де құтқарылғаны көрсетеді. Бауырларым, күнә жасағанына еліктеңдер деп мен сендерге Жоһанды үлгі қылмаймын, бірақ мен оны тәубеге келудің үлгісі ретінде ұсынамын. Күнә жасаушы болмаңдар, ал, күнәһар болған екенсің, соған міндетті түрде Жоһан тәрізді өкініп, тәубеге келіңдер.

	Уағызшы осылай сөйледі, ал, ашулы боранның сырттағы ақыра алқынып соғуы оның сөздеріне үлкен күш-қуат қосқандай болды, теңіздегі дауылды суреттеген кезде оның өзін де құтырынған дауыл қамап алғандай боп елестеді. Оның кең кеудесін құдды тымықтағы толқын кернегендей, жайылған қолдары тайталасқан таңат дүлейлеріндей көрінді; қоңырқай маңдайдың астынан күн күркіреді, көз жанарларынан жасын жарқылдады -осының бәрі ақпейіл тыңдаушыларды оған өздеріне жат қорқыныш һәм құрмет ісімен көз тігуге мәжбүр етті. Әйткенмен, енді тыныштық орнай қалды; ол қайтадан қасиетті кітап беттерін үнсіз парақтауға кірісті; сосын көздерін жұмып, Құдаймен және өз-өзімен сырласқандай, бір сәт қыбыр-қимылсыз тұрды.

	Содан кейін ол өзінің діндарларына қарай, алға еңкейді, басын барған сайын төмен ұмсынып, аса терең әрі асқан қайсарлықпен бойұсынған кейіпте мына сөздерді айтты:

	- Менің матрос бауырларым! Құдай сендерге бір ғана қолын салды, Ол мені қос қолымен басып тұр. Маған жіберілген көмескі жарықта мен өздеріңе бір тағылым айттым, барлық күнәһарларды, демек, сендерді, одан да көбірек - мені Жоһан соған үйретеді, өйткені, мен - сендерден де асқан күнәһармын. Мені, тірі Құдайдың кемешісін Жоһан үйрететін бұдан да үрейлі, осынау екінші тағылымды маған сендердің біреуің оқитын болсаңдар, мен соны тап қазір осы мачтадан қандай қуанышпен төмен түсіп, өздерің отырған палубаға жайғасып, дәп сендер сияқты ұйып тыңдар едім-ау. Кемеші-пайғамбарлық пешенесіне жазылған, ақиқаттың абыз сәуегейі болған Жоһан Жаратқан Иеден былықшылыққа батқан Ниневияға жағымсыз шындықты аян етуге бұйрық алады да, алайда осы шаһар тұрғындарының жаулығын қоздырудан қорқып, Иоппияда кемеге мінгенде өзіне Құдай жүктеген парызынан әмбе Жаратқаннан қашып құтылып кетпекке әрекеттенеді. Бірақ Құдай барлық жерде де бар; Фарсиске Жоһан ақыры жете алмады. Сендердің естеріңде, Құдай оны кит кейпінде қуып жетіп, ажалдың қайнаған құрдымына сүңгіте жұтып жіберді де, шапшаң бойлап, өзімен бірге "теңіздің қақ төріне" ертіп ала кетті, ол жақта бұрқылдаған иірімдер оны мың мильдік тереңдікке тартып әкетті, "әм оның басына теңіз шөбі оратылды", күллі қасірет атаулының ақпалы дүниесі соның үстіне сорғалады. Бірақ кит мұхиттың ең түбіне түскен кезде, өлшегіш аспап бойлай алмас құрдымнан да, "тозақ құрсағынан" да - әне, сол жақтан да тұңғиықта тәубеге келген пайғамбар даусын Құдай естіді. Сонда Жаратқан Ие китке айтты, сөйтіп, бой қалтыратар суық теңіз түнегінен кит жылы да шуақты күнге қарай, ауа мен жердің барлық ғажайыптарына қарай заулай жөнеліп, "Жоһанды құрлыққа құсып тастады", сонда Жаратқанның сөзі тағы та естілді, енді сілесі құрыған шала-жансар Жоһан әлде де болса, құдды екі теңіз қабыршағындай өзінің құлақтарында тұнған ызы-қуыт мұхит гүрілін естіп жатып, - Жоһан Құдіреттің әмірін орындады. Бұл қандай әмір еді, бауырларым? Ол өтіріктің алдында Ақиқатты жария ету әмірі еді!

	Міне, достарым менің, екінші тағылымның мән-жайы осындай, ендеше, соларды елең қылмайтын тірі Құдайдың кемешісі нағыз сор маңдай. Жалған дүниеге Жаратқанның парызынан көңілі бөлінушінің соры қайнайды! Құдай дауыл болсын деп әмір еткенде, толқындарға май құюшының соры қайнайды! Үрейді ұшыруға емес, көлгірсуге ұмтылушының соры қайнайды! Жақсылықтан да жақсы атын артық көрушінің соры қайнайды! Бұл дүниеде абыройы төгілуден қашқанның соры қайнайды. Тіпті, өтірікте амандығын сақтаса да, ақиқаттан тайғанның соры қайнайды! Иә, ұлы жол бастаушы Павел айтқандай, басқаларға уағыз айтып, өзі масқарада қалушының соры қайнайды!

	Оның ұнжырғасы түсіп, бір сәтке естен айырылғандай күй кешті; сосын алдындағы кісілерге енді терең шаттықпен нұр жайнаған дидарын қайтадан көтеріп, құдіретті шабытпен саңқылдай жөнелді:

	- О, менің матрос бауырларым! Әрбір қайғымен қатар оң қолда бұлжымас рақат-шапағат жүзіп жүреді, қайғы тұңғиығының төменге бойлағанынан осынау шапағаттың ұшар басы одан да ары ту биікке шырқап кетеді. Тура орталық діңгектегі тік желкеннің биіктігі кильсонның тереңдігінен асып түсетіні тәрізді. Жоғарыдағы шырқау биікке және ішкі тереңге талпынған шапағат, мына жердің менмен құдайлары мен әміршілеріне әрқашан өзін-өзі қайыспай қарсы қоюшыға шапағат жаусын. Осынау опасыз, оңбаған дүниенің кемесі аяғының астында су түбіне кетіп бара жатқанда қайратты қолдарымен соны әлде де сүйемелдеуші рақатқа кенелсін. Шөкімдей шындыққа бола күресіп, тіпті, сенаторлар мен қазылардың желбегейінің астына жасырынған күнәның өзін ойрандап, өртеп, өрем қаптырушыға шапағат жаусын. Брамсель сияқты биік шапағат, өзінің жаратқан Құдайынан басқа ешбір заңды да, қожайынды да мойындамайтын бір ғана Отаным . Мен осы күйге немесе өзіме-өзім бас ұрмай, саған бой ұсынуға ұмтылдым. Бірақ мұның бәрі маңызды емес. Мен саған мәңгілікті қалдырмаймын, өйткені, өзінің Құдайынан ұзақ жасайтындай ол сонша кім?" деп кім айта алса - мәңгілік рақат пен қуаныштың еншісі.

	Бұдан басқа ол түк айтпады, тек отырғандарға баяу ишарамен қарай берді, сосын бетін алақандарымен жауып, жұрт түгел өзін қалдырып тарап кеткенге шейін тізерлеген қалпында тұрып қалды.





Х Тарау





ЖАНДОС

	Шіркеуден "Кит бұрқағы" мейманханасына оралғанымда мен онда бата беруден сәл бұрын кетіп қалған жалғыз Квикегті ғана кезіктірдім. Ол аяғын торлы шарбаққа қойып, каминнің алдындағы орындықта отыр екен, бір қолымен өзінің кішкентай қара пұтын көзіне жақындата ұстаған, пышақтың жүзімен оның мұрнын ақырын сызып, бетіне қадала қарайды, сонымен бірге өзінің мәжусилық мәнерімен әлденені ыңылдап әндетіп қояды.

	Мені көргесін ол өзінің құдайын былай қоя салды да, үстелге келіп, одан үлкен кітапты алды, сосын оны тізелерінің үстіне орнықтырып, оның парақтарын бар зейінімен санауға кірісті; байқауымша, әрбір жарты жүзді санап болған сайын ол бір сәтке кідіріп, абыржи әрі аң-таң қалыпта аңырып, құйқылжыта созып ысқырып жібереді, ал, сосын келесі жарты жүзді санауға кіріседі, сірә, санауды басынан бастайтын болса керек, елуден ары қарай санау білмейтін секілді, ал, кітаптағы парақтардың көптігіне таңырқауы мұнда олардың елу-елуден көп рет қайталануына байланысты ғана туындаған.

	Мен оны асқан зейінмен тамашаладым. Ол жабайы болғанымен және бетін, сайып келгенде, менің талғамымдағы піскіленген сурет сұмдық айғыздағанымен, сонда да болса оның сырт келбетінде бір жағымды нәрсе болды. Жанды жасыра алмайсың. Мен осынау үрейлі тыртықтардың астынан қарапайым адам жүректің белгілерін айыра алатын сияқтандым, ал, оның от шашқан өжет те үлкен қара көздерінің тұңғиығынан мың албастыдан да ықпайтын рух сығалады.

	Басқасының барлығын былай қойғанда, бұл мәжусидің қимыл-қылықтарында, тіпті, оның икемсіздігінің өзі жасыра алмайтын әлдебір айбын-айбат болды. Оның түр-тұрпатының өзі-ақ ешқашан құлдық ұрмаған және ешқашан қарызға батпаған адам екенін айтқандай. Басын тақырлап қырғызғандықтан ба екен, биік маңдайы бедерлі әрі мейлінше кең болып көрінді, әлбетте, мен мұны шешімді түрде айта алмаймын, бірақ, френологтың тұрғысынан алғанда, оның бас сүйегінің ғажаптығы еш күмәнсіз. Мүмкін, күлкілі болып көрінер, әйткенмен, оның басы мәшһүр мүсіндегі генерал Вашингтонның басын есіме түсірді. Квикегтің де қастарының үстінде дәл сондай ұзынша, біртіндеп шегінген түзу еңіс болды, ал, қастары құдды ұйысып өскен жыныс орманды екі ұзын мүйістей алға қарай ұмсына түскен. Квикег Джордж Вашингтонның каннибалдық нұсқасы еді.

	Сыртында боран ұйтқыған терезеге өтірік көз тіккен болып өзін үңіле шолып тұрғанымда, ол маған титтей де көңіл аудармады, мен жаққа, тіпті, селт етіп бір қарамады да - ол өзінің ғажайып кітабындағы парақтарды қайталап санауға соншалықты беріліп кеткен-ді. Өткен түнді екеуміз қандайлық достық рәуіште өткізгенімізді, әсіресе, таңертең оянған кезімде оның қолы өзімді қалай елжірей құшақтағанын ұмытпаған мен мына селқостықты тым рабайсыз деп таптым. Бірақ жабайылар - түсініксіз мақұлықтар, кейбір реттерде оларға қалай қарау керектігін де жөнді білмейсің. Бастапқыда олар бізді бір құрмет сезіміне бөлейді, олардың шексіз қарапайымдылығы мен сабыры Сократтың даналығындай елестейді.

	Айтқандай, мен Квикегтің мейманханадағы басқа теңізшілермен мүлдем дерлік қатынаспайтынын байқадым. Құдды, таныстық шеңберін кеңейтуді құйттай да қаламайтындай, ол жақындасуға ешқандай әрекет жасамады. Мұның бәрі маған адам айтқысыз өзгеше болып көрінді; алайда, азырақ ойланған соң, мен мұнда, тіпті, әлдебір рухани артықшылық барын ұқтым. Менің алдымда туған ошағынан мыңдаған миль алыстап кеткен, Горн мүйісін айналып ұзақ жол жүрген - себебі, ол жақтан басқа жол жоқ - бейне Юпитерге тап болғандай, өзіне бөтен адамдардың арасындағы жалғыз адам отырды; соған қарамастан ол толық салқынқандылығын сақтап, жалғызсырамай әрі әрқашан өзіндік мінезін жоғалтпай, өзін мейлінше еркін ұстайды. Шындығында, бұдан кәнігі философты көреміз, әйткенмен, ол, әлбетте, пәлсапа жайында ешқашан есітпеген. Бірақ біз, пенделер, осыған саналы түрде ұмтылмаған кезде ғана нағыз философ болуымыз ықтимал. Егер әлдекім өзін философпын деп дабырайтып жатқанын естісем, мен бірден оны әлгі бір кемпірдей "сілесі қатып алжыған" деген тұжырым жасаймын.

	Бөлмеде бізден басқа жан баласы жоқ. Ошақтағы от әлсіз жанып жатыр, ол өзінің алғашқы қызуымен үйді жылытқан сатысынан өтіп, енді тек ойлана көз тастайтын бірдеңе болу үшін ғана шоқтанып жалт-жұлт жайнайды; ал, терезенің сыртында кешкі елестер топырлап, біз екеуміз оңаша үнсіздікте отырған бөлмеге көлеңкелер сығалады; боранның ұлуы біресе салтанатпен өрлеп, біресе қабырғаның сыртында тына қалады; енді менің жанымда түсініксіз сезімдер ояна бастады. Ішімде бірдеңе жібіп еріді. Мен өзімнің назалы жүрегім мен ызалы қолым мұндағы қасқыр әлемге қарсы енді қайтып соғыспайтынын сезіндім. Бітімге келтірген татуластырушы мына жабайы. Міне, ол менің алдымда отыр, оның осы сабырлылығының өзі көлгірсіген өркениетті екіжүзділік пен сыпайы жалғандыққа жат мінез-құлықтан хабардар еткендей. Әрине, ол - жабайы, әрі - сирек кездесетін сұрықсыз құбыжық, бірақ мен өзімнің соған бір түрлі жұмбақ түрде елігіп тартыла бастағанымды сезіндім. Мені бейне күшті магниттей тартқан нақ осы нәрсе кез келген басқа біреуді бездіріп жіберер еді. Христиандық ақпейілділік небары бос сыпайылық болып шыққаннан соңғы жерде, деп ойладым мен, мәжуси-доспен тіл табысып көрейін. Сөйтіп, оған орындығымды жылжытып қойып, әр түрлі жылы шырайлы ишара-ымдар жасай бастадым, сонымен қатар онымен қалайда әңгімелесуге тырыстым. Әуелде ол менің әрекеттеріме көңіл аудармады, бірақ мен оның түнгі меймандостығына жүгінген кезде, ол маған біз бүгін түнде де бірге ұйықтаймыз ба деп өзі сұрақ қойды. Мен басымды изеп жауап бердім, маған ол бұған ырзалық танытқандай, бәлкім, тіпті, азырақ марқайып қалғандай болып көрінді.

	Сосын біз әлгі қалың кітапты бірге парақтай бастадық, мен оған кітап басудың мақсатын түсіндіруге және онда берілген бірнеше суреттің мағынасын ұғындыруға әрекеттендім. Осылайша көп ұзамай оны еліктіріп, баурап алдым, енді кішкенеден соң ол екеуміз осы әйгілі қалада кездесетін барлық таңғажайып нәрселер жайында әліміз жеткенше шүлдірлесіп бақтық. Сосын мен: "Темекі шегеміз бе?" деп ұсыныс жасадым - ол өзінің темекілі шилан-дорбасы мен айбалтасын алып шығып, маған құшырлана соруға құрметпен ұсынды. Біз екеуміз осылай, оның тұрпайы қорқорын қолдан-қолға беріп, асықпай, алма-кезек түтіндетіп отырдық.

	Егер бұған дейін менің мәжусиімнің кеудесінде әлде де селқостық мұзы қалған болса, енді мына қорқорымыздың шуақты оты оны майдай ерітіп, біз жан дескен жақын достарға айналдық. Мен оны қалай табиғи түрде, емін-еркін жақсы көрсем, ол да мені солай ұнатып қалды. Темекіні құмардан шыға шегіп болған кезімізде ол маңдайымызды түйістіріп, мені белімнен қыса құшақтады да, бүгіннен бастап біз некелестік деді - оның еліндегі дәстүрлі мәтел бойынша, мұнысы біз екеуміз енді айырылмас достармыз және егер қажеттілік туа қалса, мен үшін жан қиюға дайынмын дегені екен. Менің отандасымның бойында достық көңілдің мұншалықты тез лап етіп тұтануы тым асығыс һәм сенімге лайықсыз боп көрінер еді, бірақ аңқау жабайыға мұндай ескілікті өлшемдер сәйкеспейді.

	Біз кешкі асымызды ішіп, тағы кішкене шүйіркелестік те, тағы бір қорқорды шегіп, бөлмемізге бірге бет түзедік. Осы арада ол маған бальзамдалған жаңазеландиялық басты сыйға тартты, сондай-ақ, өзінің үлкен дорбасын шығарып, сондағы темекіні ақтарыстырып, соның арасынан отыз доллар шамасында күміс ақша алып шықты, сосын оларды үстелдің үстіне жайып тастап, екі тең үймеге бөліп, біреуін маған қарай жылжытты да, мынау - сенікі деді. Мен бас тартпақшы болып едім, бірақ ол мені тыңдағысы да келмеді, әншейін алды да, теңгелерді қалтама сала салды. Ақшаны қалтамның түбінде қалдыруға тура келді.

	Бұдан кейін ол өзінің кешкі ғибадатына дайындала бастады, пұтты алып шығып, қағаз қалқаны ары қарай жылжытты. Кейбір белгілері мен нышандарына қарап өзіне менің де қосылғанымды қалайтынын түсіндім, бірақ, күллі рәсімді есіме алғасын, егер ол мені шақыра қалса, келісуім керек пе, әлде, жоқ па деп ойлана тұруға бекіндім.

	Мен кінәратсыз пресвитериандық шіркеу аясында туып, тәрбиеленген адал христианмын. Ендеше, мына жабайы пұтқа табынушыға қосылып, онымен бірге қайдағы бір ағашқа қалай табынбақпын? Бірақ сол табыну дегеннің өзі не? Әй, Измаил, сен немене, күллі көктер мен жердің - демек, мәжусилер мен басқа да барлығының - қайырымды Құдайы қара ағаштың түкке тұрғысыз кесіндісін қызғанады деп ойлайсың ба? Олай болуы мүмкін емес! Ал бірақ Құдайға табыну деген не? Оның еркіне мойынсұну, солай емес пе? Ал, Құдайдың еркі неден білінеді? Өз жақыным тарапында көңілім қалағандай іс істесем, мен тарапында ол да солай істесе - Құдайдың еркі деген, міне, сол. Квикег - менің жақыным. Осы Квикегтің өзінен мен не тілер едім? Енді, әрине,

	Құдайға табынудың мендік пресвитериандық үлгісін қабылдауын тілер едім. Демек, мен онда оның үлгісін қабылдауға тиіспін, erqo1 мен пұтқа табынушы болуға тиіспін. Сондықтан, мен жаңқадарды жағып, байғұс бейзалал пұтты орналастыруға көмектестім, Квикегпен бірге оған күйген қуырмаш нан жегіздім, екі немесе үш peт еңкейе тәжім етіп, мұрнынан сүйіп те алдым, тек осының бәрінен кейін ғана біз шешініп, әркім өзінің ар-ұжданымен һәм бүкіл әлеммен бейбіт жағдайда, төсекке жаттық. Бірақ ұйықтамас бұрын тағы кішкене әңгімелестік.

	Гәптің неде екенін білмеймін, әйтсе де достық сырласулар үшін ортақ кереуеттен артық жер жоқ. Күйеуі мен әйелі мұнда бір-біріне өз жандарының нағыз тұңғиық тереңдігін ашады дейді, ал, егде жұбайлар көбіне-көп таң атқанша ояу жатып, бұрынғы күндер жайында шүйіркелесіп сыр шертіседі. Жаймашуақ, сүйіскен жұптар - біздің жандарымыздың бал айында Квикег екеуміз де солай жаттық.





XI тарау





ТҮНГІ ІШ КӨЙЛЕК

	Біз осылай кереуетте жатып, біресе мылжыңдасып, біресе көзіміз ілініп кетіп, өзімізді нағыз достарша еркін сезінгеніміз сондай, тіпті, Квикег оқта-текте өзінің сурет піскіленген қызыл қоңыр аяқтарын, өзімсініп, менің аяқтарымның үстінен созып жіберді; бірақ, сайып келгенде, біздің сырласуымыз ұйқымызды шайдай ашты, сөйтіп, біз таң шапағы әлі білінбегеніне, таң әлі алыс екеніне қарамастан, қазір-ақ тұрып кетуге әзір едік.

	Екеуміздің көзімізде де ұйқы қалмады, тіпті, жата-жата шаршадық, содан біршама уақыт өткенде көрпені қымтай оранып, кереуеттің ағаш арқалығына сүйеніп, төрт тіземізді тығыз түйістіре, жайланып отырдық, тізелеріміздің ұршықтарында, құдды табадағы сияқты, қызған шоқтар жатқандай, тап үстерінен біздің екі мұрнымыз салбырады. Бізге тым жақсы әрі жайлы еді, оның үстіне сыртта, сыртта ғана емес-ау, бөлмеде де аяз, өйткені, камин жағылмаған ғой. Менің "оның үстіне" деп айтатын себебім, сіздің денеңіздің әлдеқандай бір шағын бөлігі суықта қалғанда ғана жылуға ақырына дейін рақаттануға болады, өйткені, біздің бұл дүниеде қарама-қарсылықтан тысқары өмір кешіп жатқан қасиет - сапа жоқ. Өз бетінше ештеңе өмір сүрмейді. Егер сіз өзіңізге - бастан аяққа дейінгі бүткіл денеңізбен - көптен бері өте жақсы және жайлы деген оймен тоқмейілсуге берілсеңіз, демек, онда сізге енді жақсы да және жайлы да емес. Алайда, егер сіздің, төсекте отырған Квикег екеуміз сияқты, мұрныңыздың ұшы немесе басыңыз жаураса, міне, сіз сол кезде сондай ғажайып, ештеңемен салыстыруға келмейтін жылу сезімін бастан кешесіз. Осы долбарға жүгінсек, сіз жатқан бөлмеде ешқашан от жағылмағаны абзал; жылы жатынжай - байлар бастан кешетін аста-төк ыңғайсыздықтардың бірі. Рақаттың көкесі - бір жағынан, өзің мен өз жылуыңның және, екінші жағынан, сыртқы әлемнің суығының арасында - жүн көрпеден басқа ештеңе болмауы ғой. Сіз сонда дәп бір Арктика мұздағының қақ жүрегіндегі жалғыз жылы ұшқын сияқты жатасыз.

	Мен кенеттен көзді ашатын уақыт болды деп шешкенге шейін біз осылай тіземізді қысып, тым ұзақ отырдық. Мәселе мынада, - күндіз болсын, түнде болсын, ұйықтаймын ба, жоқ па - мен төсекте әрқашан, көрпенің астындағы рақатқа толығырақ берілу үшін көзімді жұмып жататын дағдым бар. Өйткені, тек кірпіктері айқасып тұрған кезде ғана адам өзінің жеке-даралығын ақырына дейін сезіне алмақ, құдды біздің тіршілігіміздің қасиетті қайнары - өзіміздің өткінші тәнімізге неғұрлым тартымдырақ жарық емес, нақ сол бір қараңғылық сияқты. Міне, мен көзімді ашып, өзім жасаған жайлы қараңғылықтан маған сырттан таңылған айсыз түннің тұрпайы түнегіне тап болдым - өте шұғыл әрі тым жағымсыз өзгеріс. Сондықтан да Квикег біз бәрібір ұйықтап жатпағасын, жарық жаққан жаман болмас еді деп, оның үстіне өзінің айбалтасынан жайлап бір-екі соруға аса құмартып тұрғанын тұспалдағанда мен мүлдем де қарсы болмадым. Бір айтарлық жай, егер осы түннің қарсаңында мен оның төсекте темекі шеккеніне үзілді-кесілді қарсы болсам, енді өзіңіз байқаңызшы, адамдар арасында туған махаббат иліктірген кезде біздің тастай қатқан қағидаларымыз қандай икемді. Енді маған Квикегтің қасымда әрі, тіпті, төсекте темекі тартқаны кереметтей ұнады, өйткені ол осы кезде сондай бей-жай, ырза, үй ішілік кейіпке енді. Мен енді қожайынның сақтандыру полисіне қатысты бостан-бос алаңдап әуреленбедім. Мен тек нағыз доспен көрпе және қорқор бөліскенімнен жан жүрегімдегі рақатты ғана сезіндім. Иықтарымызға сабалақ жүнді бушлаттарымызды жамылған біз жағылған шам жарығында тербетіле, өз үстімізде көк түтін шымылдығы байқаусыз өсіп шыққанға шейін шегілген айбалтамызды бір-бірімізге алма-кезек бере беріппіз.

	Әлде, осы толқындай түрленген тербеліс жабайылығымен аулаққа, алыс жағалауларға еліктіріп әкетті ме, білмеймін, ол өзінің туған аралы туралы айта бастады, ал, мен оның тарихын тыңдауға құмарттым; сол үшін де бастағанын жалғастыруын қояр да қоймай өтіндім. Ол менің өтінішімді ықыластана қанағаттандырды. Сол кезде оның көптеген сөздерінің мағынасын бұлдыр ұғынғаныммен, соған қарамастан, оның бір үзік сөз тіркестерімен неғұрлым жақын танысудың нәтижесінде ашқан кейінгі жаңалықтарым маған енді осы хикаяны мына жерде қазіргі ықшам қалпында баяндап келтіруіме мүмкіндік береді.





XII тарау





ҒҰМЫРБАЯН

	Квикег алыстағы оңтүстік-батыста орналасқан Коковоко аралындағы түземдік болатын. Картада бүл арал таңбаланбаған - нағыз ғажап жерлер картада ешқашан белгіленбейді.

	Құдды жасыл өрімталдың айналасында тұрғандай-ақ, қаумаланған ешкілер жеп қоймаққа жанталасқан сабан алжапқышпен ну орманның арасында қараусыз жүгіріп жүрген, әлі жаңа туған жабайы балақан бола тұра - тіпті, сол кезде-ақ Квикег өзінің асқақ жанының тереңінде, жолай соққан екі-үш кит аулаушы кемелерді тамашалаумен шектелмей, христиан әлемін жақыннан көруге қатты құмартқан аңсарлы тілекті бастан кешті. Оның әкесі жоғарғы көсем, жергілікті монарх, ағайы - жоғарғы бас абыз болды, ал, анасы жағынан ол бірнеше апайымен - жеңілуді білмейтін жауынгерлердің әйелдерімен мақтана алатын. Ендеше, оның тамырында нағыз бекзаттық - корольдік қан бүлкілдеді, әйткенмен, бір қынжылатын жай, сол қан оның өзінің жүгенсіз жастық шағында ерік берген адам жегіштік бейімімен бүлінбеді ме екен деп қорқамын.

	Бірде оның әкесінің шығанағына Сэг-Харбордан бір кеме келіп кірді, сол арада Квикег өзін христиандардың жерлеріне алып баруды сұрай бастады. Алайда, кеменің командасы толық жасақталып қойылған болатын, сол себептен оның өтініші қабыл алынбады, тіпті, оның патша әкесінің күллі ықпалы да бұл арада түк өзгерте алмады. Бірақ Квикег өзіне ант берді. Өзінің қайығымен ол алыстағы бұғазға жалғыз жүзіп барды, аралдан кеткеннен кейін кеменің нақ осы арадан өтуге тиіс екені оған мәлім еді. Бұғаздың бір қапталында маржан тауы созылып жатты, екінші жағында - жерден ғана емес, жағадағы судан да қаулай көтерілген қалың мангр өскен жатаған түбек. Осы тоғайға ол қайығын жасырып, тұмсығымен теңізге қаратып қойды, ал, өзі ескекті төменірек ұстап, арт жақта отырды; сонда, кеме қасынан қалқып өтіп бара жатқан кезде, тура найзағай сияқты, көлденеңнен лап қойды, борттың түбіне есіп келіп, аяғымен бір итергенде қайығын тоңқарып түсіріп суға батырды да, жоғарыға өрмелеп шығып, палубада ұзын бойымен етпетінен созылып жата қалды, содан шығыршыққа қос қолдап тастай қатып, тіпті, паршалап шапса да қолымды жазбаймын деп ант берді.

	Капитанның оны кеменің сыртына лақтырамын деп қорқытқаны да, жалаңаш білегіне балта сілтегені де бос әурешілік болды. - Квикег патшаның ұлы еді, Квикег сертінде тұрды. Ақыры, оның жүрек жұтқан қайсарлығы мен христиан әлеміне баруға деген соншалықты ыстық құштарлығына қайран қалған капитан ашуын қайырымдылыққа ауыстырып, Квикегке кемеде қалып, ыңғайлырақ жайғаса беруіңе болады деді. Бірақ осынау асыл текті жас жабайы - күнгей теңіздердің Уэльс ханзадасы - тіпті, капитан каютасын да сол бойы көрмеді. Оны матростармен бірге кубрикте орналастырды, сөйтіп, ол кит аулаушы болды. Бөтен елдердің айлақтарында кеме жасауды үйреніп, ықыласпен балташы болған Петр патша сияқты, Квикег те, тек өзінің қара өңді отандастарының көкірек көзін ашу мүмкіндігін сыйласа болды, ешбір ең жексұрын жұмыстан да арланып жиренбеді. Өйткені, маған өзі сыр қылып айтқанындай, жанының тереңінде ол христиандар арасында өз халқын бұдан да бақыттырақ етуге, оның үстіне, қазіргісінен де жақсырақ етуге қабілетті өнерлерге үйрену орайындағы құпия тілекті темірқазық нысана етті. Бірақ, амал қанша, кит аулаушылар арасындағы өмір көп ұзамай христиандар да бақытсыз әрі кінәратты болатынына, тіпті, өз әкесінің қол астындағы кез келген мәжусиден әлдеқайда бақытсыз әрі кінәратты болатынына оның көзін жеткізді. Ол ақыры ескі Сэг-Харборға келіп, онда матростардың өздерін қалай ұстайтынын көргенде, сосын Нантакетке де жетіп, мұнда олардың өз ақшаларын неменеге жұмсайтынын көргенде, байғұс Квикег бәріне қолды бір-ақ сілтеді. Бүл дүниеде жамандық кез келген ендікте өмір сүреді, деді ол өзіне, сондықтан, одан да мәжуси болып өлгенімнің өзі жақсы.

	Ақыры осылай боп шықты, күллі жан жүрегімен әзелден пұтқа табынушы, ол соған қарамастан, христиандар арасында өмір кешті, солардыкіндей киім киді, былайша айтқанда, солардың тілінде сөйлеп үйренді. Туған үйін баяғыда тастап кеткенімен, оның бүкіл тосын мінездері де - осыдан.

	ІІІамам келгенше сыпайылық сақтап, мен одан үйіне қайтатын және патшалықтың тағына отыратын ниеті жоқ па екенін сұрадым, өйткені, өзінің естуінше, көптен бері әл-қуаты кеткен кәрі әкесі, әрине, қазір тірі емес. Ол әзірге ондай ниетім жоқ деп жауап берді; сосын бұған дейін отыз мәжуси патшалары отырған, кіршіксіз таза бабалар тағына көтерілуге өзін дәлірек айтқанда, христиандар лайықсыз етіп тастаған жоқ па деп қорқатынын қосып қойды. Бірақ бір кездерде, деді ол, бойдағы сұрқиядан тазарғанымды қайтадан сезіне салысымен - мен әлі қайтып ораламын. Ал, оған шейін ол жастықтың қызығына беріліп, барлық төрт мұхитты еркін шарлап жүзуден жалықпайды. Оған мұхит гарпун кезеуді үйреткен, енді патшаның асатаяғының орнына оның қолында осы түйрегіш қару.

	Мен оның таяу болашаққа қандай жоспарлары барын сұрадым. Ол өзінің бұрынғы қызметімен жүзуге қайтадан барғым келер еді деп жауап берді. Осы арада мен оған өзімнің де кит аулайтын кемеге кіруді ойлағанымды айттым, әрі бұл үшін Нантакетке -жаңа бастаған кит аулаушы мен шытырман оқиға әуесқойларының ең арманды да аңсарлы айлағына тап болу ниетімді бөлістім. Ол бірден сол аралға менімен бірге аттануға, мен мінетін кемеге кіруге, менімен бір кезекке, бір вельботқа, бір үстелге тап болуға қысқасын айтқанда, біз берік қол ұстасып, Ескі Әлемде де, Жаңа Әлемде де өзімізге сәтін салған нәрсенің бәрін батыл қарпи алуымыз үшін менімен тағдырдың барлық алмағайыбын бөлісуге шешім қабылдады. Мұның бәріне мен қуана келістім, өйткені, оны ендігі жерде жақсы көріп қалуымнан басқа, Квикегтің - тәжірибелі гарпуншы екендігі және сол себептен де, сауда кемесінің теңізшісіне лайықты деңгейде теңізбен тәп-тәуір таныс болғаныммен, кит аулау кәсібінің құпияларынан мүлдем бейхабар мен сияқты адам үшін оның жүзу сапарында таптырмас жолдас болатындығы менің көңіліме медет болды.

	Соңғы сорумен бірге өзінің әңгімесін аяқтаған Квикег мені құшақтап, маңдайларымызды түйістірді, содан соң біз шырақты үрлеп өшіріп, көп ұзамай бір-бірімізден кереуеттің екі жағына аунап түсіп, ұйықтап жаттық.





XIII тарау





АРБАША



	Келесі таңда, дүйсенбіде бальзамдалған басты бір шаштаразға жасанды шаш қалыбы ретінде сатып, мен өзім және досым үшін есеп айырыстым - әйткенмен, бұл орайда досымның ақшасын пайдаландым. Квикег пен менің арамда кенеттен пайда болған достықты көргенде біздің мәз болғыш қожайын, онымен бірге барлық пәтершілер қалай ыржалақтап көңілденді десеңізші, өйткені, Питер Гроб айтқан өтірік аңыз әңгімелер бастапқыда мені қатты шошытып, қазіргі дос боп жүрген адамға қарсы айдап салған ғой.

	Біз біреудің арбашасын сұрап алдық та, оған өзіміздің көр-жер, киім-кешегімізді, соның ішінде, менің аянышты қол сандығымды, сондай-ақ, Квикегтің кенеп қабы мен бүктелген кереуетін тиеп, "Қына" дейтін шағын нантакеттік пакетбот аттанғалы тұрған кеме-жайға асықтық. Біз көшелермен жүріп келе жаттық, өткен-кеткендер бізге, бізге болғанда, Квикегке емес - өйткені адам жегіштерге бұл қалада үйреніп кеткен - біздің жақындығымызға қайран қалып, нақ осы екеуміздің жұбымызға таңырқай көз салды. Бірақ біз бұған құйттай да назар аудармадық - біз алға қарай адымдадық, арбашаны кезекпен итеріп, оқта-текте Квикег өз гарпунының ұстарасындағы қаптаманы түзетіп алуы үшін тоқтап отырдық. Мен одан құрлықта мұндай қолапайсыз затты өзімен бірге неге алып жүретінін сұрадым - әрбір кит аулайтын кемеде өз гарпундары жеткілікті емес пе? Ол менің мұныма шын мәнінде, әлбетте, сенікі дұрыс, бірақ мен өзімнің меншікті гарпунымды ерекше қастерлеймін, себебі, оның ұстарасы айрықша суарылған болаттан соғылған, көптеген қиян-кескі айқастарда сыналған және кит жүрегімен жақынырақ танысқан деп жауап берді. Қысқасын айтқанда, мүлдем міндетті болмаса да, фермер шабындығына өз шалғыларымен жарақтанып шығатын көптеген орақшылар' мен шалғышылар тәрізді, - Квикег те өзінің әлдебір жеке пайымдарына орай меншікті гарпунын артық көрді.

	Менен арбашаның тұтқасын қайтып алған ол маған өзінің арбашаны алғаш қалай көргені жайындағы қызық хикаяны айтып берді. Оқиға Сэг-Харборда болыпты. Кеменің қожайындары оған өзінің зілдей сандығын матрос пансионына жеткізіп алсын деп арбаша береді. Сайып келгенде, онымен не істеу керектігін ол мүлдем білмейтін, енді өзінің дым білместігін көрсетпеу үшін Квикег оның үстіне сандығын қойып, мықтап байлайды да, сосын соның барлығын иығына артып, кемежайда адымдап жүріп кетеді.

	- Құдайым-ау, Квикег! - деймін мен. - Сен шынымен-ақ осындай қарапайым нәрселерді білмедің бе? Сірә, жұрт саған күлген шығар?

	Сөйтсем, ол енді екінші бір қызық жайды әңгімеледі. Оның туған аралы Роковокода үйлену тойларын өткізгенде түземдіктер жас кокостардың тәтті шырынын пунш қайнататын тостаған тәрізді, әдемілеп боялған үлкен асқабаққа сығып құяды, осы асқабақ әркез тамақтар қойылатын үлкен өрменің ортасында басты әшекей болып табылады. Бірде Роковокоға үлкен көпестер кемесі келеді, содан, барлық пікірлер бойынша, қалай болғанда да, теңіз капитаны тұрғысынан алғанда, аса абыройлы да мінсіз капитан, -Квикегтің жас қарындасының - енді ғана он жасқа толған балғын сұлу ханшайымның күйеуге шығуына байланысты тойға шақырылады. Міне, барлық қонақтар қалыңдықтың бамбук лашығына жиналған кезде әлгі капитан келіп кіріп, жоғарғы бас абыз бен ұлы мәртебелі патша - Квикегтің әкесінің арасындағы асқабақтың дәл қарсысындағы өзіне арналған құрметті орынға жайғасады. Дұға оқылады - өйткені, бұл адамдарда да, тура біздегі сияқты, өздерінің дұғалары бар, тек Квикегтің маған айтуы бойынша, ғибадат уақытысында төменге, өздерінің дәлеңкелеріне қарайтын біздерден өзгеше, олар, керісінше, үйректерге еліктеп, көздерін көкке, ұлы Жарылқаушыға тігеді, - міне, сөйтіп, дұға оқылады, сол кезде «жоғарғы бас абыз ежелгі ерекше рәсіммен мерекені ашты - ол асқабаққа өзінің шапағатты һәм шарапатын тигізетін саусақтарын малды, осыдан кейін батамен алқаған сусын алқа-қотан шеңберді аралап кетуі тиіс. Бірақ абыздың қасында отырып осыны көрген -көне қайдағы бір аралдың қарапайым патшасының алдында, оның үстіне осы патшаның өзінің үйінде - әлбетте, біріншілік құқы өзіне, үлкен кеменің капитанына тиесілі деп есептеген капитан саусақтарын пунш тостағанында жайбарақат шайып алады, сірә, мұны қол жуу үшін қойған деп ойласа керек. "Ал, - дейді Квикег, енді не айтасың? Біздің адамдар күлмеді деп ойлайсың ба?". Әйткенмен, міне, жолақысын төлеп, жүгімізді орналастырған біз пакетботтың бортындамыз. Желкендер керіліп, Акушнет өзенінің бойымен төмен қарай қалқып барамыз. Оң жағымызда өз көшелерінің сатыланған биігінде Нью-Бедфорд мөп-мөлдір суық ауадағы мұз кіреукелеген ағаш бұтақтарымен жалт-жұлт етеді. Кемежайларда бір-бірін бастырмалата үйілген күбілер үйме-үйме болып жатыр, тап осы арада күллі әлемді шарлап, ақыры, тыныш айлаққа оралған кит аулаушы кемелер бір-бірінің қасында үнсіз томсарып зәкірде тұр; дегенмен де кейбір палубалардан балташылық пен күбішілік саймандардың дыбысы шығады, қарамай шайырын ерітіп жатқан көріктер мен алаулардың үндескен гуілі естілді - осының бәрі жаңа сапардың дайындығын, бір ұзақ та қауіпті жүзудің аяқталуы тек екіншісінің басы, екіншісінің аяқталуы - үшіншісінің басы екендігін білдіргендей, осылайша толассыз, мәңгілік замандарға жалғаса береді. Жердегі барлық харекеттердің таусылмайтыны, төзгісіз бекершілігі мінеки!

	Біз жағадан алыстаған сайын құлдыраңдаған жел қатайып, кішкентай "Қына", құдды пысқырынған құлын сияқты, тұмсығымен сызып көбік шашты. Көшпеліліктің осынау ауасын мен қандай тойымсыздықпен жұттым десеңізші! Аясында аяқ ізін сақтамайтын теңіздің шалқар кеңдігіне сүйсіну үшін жердің барлық бекеттерін, құлдық ұлтандар мен тағалардың сансыз таңбалары түскен мына таптаурын жолдарды артта қалдыруға қандай өшпенділікпен асықтым десеңізші!

	Көбікті бұрқақтың шашыраған тамшыларына Квикег те менімен бірге құмарланды. Тотыққан танауы делдиіп, тізілген өткір тістері ақсиып көрінді. Біз алға қарай ұшып келеміз. Ашық теңізге шыққасын, "Қына" сұлтанның алдында етпеттей жығылған құл сияқты, заулаған қалпында тұмсығын толқынға көміп, желдің екпініне еңкейе тағзым етті. Жантайғасын, біз бір қырындап тарттық, керілген арқандар сым сияқты зыңылдады, ал, екі биік мачта желдің өтінде бейне құрақтай шайқалақтап иілді. Сүңгіген бушприттің қасында тұрып, осынау қым-қуыт көрініске еліккеніміз соншалық, біз жаққа жолаушылар - құрлық қылжақбастарының тұтас бір тобы қадаған келекелі көздерін бірден байқамаппыз, бейне бір ақ адам - ақтығы болмаса, нақ сол негр емес сияқты, олар екі кісінің осылай дос бола алатындығына таңырқаған. Олардың ішінде бірнеше бозөкпе дүлейлер мен дөкірлер бар еді, өздері жыныс орманның қалыңынан жаңа ғана сындырып алғандай шикі әрі содыр-сотанақ. Ту сыртында бет-аузын қисаңдатып тұрған осы сумұрындардың бірін Квикег ұстап алғанда, мен байғұс әумесердің саудасы біткен шығар деп ойлағам. Қолындағы гарпунды тастай салып, тарамыс жабайы әлгі жігітті құшақтап алды да, сосын таңғаларлық ептілікпен және күшпен көкке атып жіберді, құйрығына ақырын бір теуіп, екі мәрте тоңқалаң асырды, содан кейін бозбала ентігіп, аяғына аман-есен тік тұрды, ал, Квикег болса, одан сырт айналып, өзінің қорқор-айбалтасын тұтатты да, маған соруға берді.

	- Капитан! Капитан! - деп бақырды әумесер, кеменің құрметті командиріне жүгіріп барып. - Мына сайтанның қылығын көрдіңіз бе?

	- Ей, сіз, сэр, - деген, кеме шпангоутының қабырғасы сияқты арық, әрі ұзын тұра капитанның зілді даусы шықты. Ол маңғаз түрмен Квикегке келіп айтты: - Сіз қандай сайтанның ақысына бүйтесіз? Бүйтіп, жігітті өлтіріп жіберуге де болатынын көрмей тұрсыз ба?

	- Ол немене айтады? - деді Квикег маған жұмсақ үнмен.

	- Ол айтады: сенікі анау адамды аз-маз өлтірген, - дедім мен, аулақта әлі де қалш-қалш етіп тұрған жас жігітті көрсетіп.

	- Менікі өлтіруге? - деп айқай салды Квикег, піскі-суретпен бедерленген беті адам айтқысыз ашумен бұзылып жүре берді. – О! Мынадай майда шабақ! Квикег майда балық өлтірмеуге! Квикег өлтіруге үлкен кит!

	- Әй, сен, тыңда! - деп барқ ете түсті капитан. - Егер менің кемемде мұндай қылжаққа енді жол берсең, мен сенің өзіңді өлтіріп жіберемін! Сен менен байқа!

	Бірақ дәл осы сәтте жағдай күрт өзгеріп, капитанның өзінің сондағы түрін көрсеңіз. Желдің ғаламат тегеуріні желкенді керген шкотты үзіп жіберді, енді гиктің абажадай бөренесі палубаның күллі артқы жағын айқара жайқап, бір қапталдан екінші қапталға зуылдай шайқатылды. Квикегтен сонша қатты жаза алған байғұс жігітті зілдей бөрене суға ұшырып түсірді, команданы үрей билеп алды; бөренені бөгеп, тоқтатудың әрбір әрекеті әншейін ессіздік болып елестеді. Ол солдан оңға қарай және кері бағытта зу-зу етіп шайқатыла берді, әне-міне быт-шыты шығатындай көрінді. Ешкім ешқандай амал таппады, қолданатын амал атаулы да құрып қалғандай; палубадағылардың барлығы тұмсық жақта топырлап, қыбырсыз тұрып гикті бақылады, ол құдды бір долырған киттің азуы дерсіз. Бірақ ешкімде ес қалдырмай, қамалаған үрейдің арасында Квикег уақыт жоғалтпай, төрт тағандап жата қалып, ұшып жүрген бөрененің астынан жылдам еңбектей жөнелді, арқанның бір ұшын фалынбортқа бекітіп байлады да, оны бұғалық тәрізді ілмелеп алып, дәл осы сәтте үстінен заулап өтіп бара жатқан гикке тастады, өзі де жан-дәрмен атылды - міне, енді бөрене тұтқындалып, күллісі құтқарылды. Пакетботты желдің өтіне ыңғайлап бұрып қойды, матростар тұмсықтағы шлюпканы шешіп алуға жүгірісті, алайда, беліне дейін жалаңаштанған Квикег бұл кезде ауада ұзынша әсем доға жасай секіріп, суға сүңгіп те кеткен еді. Ол, құдды ит сияқты, ұзын қолдарын тура алдына соза тастап, өзінің бұлтылдаған иықтарын мұздай көбіктің үстінде алма-кезек көтеріп, үш минут шамасында жүзді. Мен осынау әсем тұлғалы алапат адамға шексіз сүйсіндім, бірақ ол құтқарып жүрген кісі көзіме шалынбады. Бозбаланы толқындар көміп тастапты. Сонда Квикег бағанадай созыла, судан шоршып шығып, айналасына қас қағымдай ғана көз тастады, сосын, сірә, мән-жайды байқап көргесін қайта сүңгіп, көзден ғайып болды. Бірнеше минут өткенде ол қолын бұрынғысынша алға тастап, екіншісімен жансыз денені соңынан сүйретіп келе жатты. Көп ұзамай оларды шлюпка отырғызып алды. Байғұс әумесер сөйтіп құтқарылды. Команда Квикегті бірауыздан ер жігіт деп жариялады; капитан одан кешірім сұрады. Осы сәттен бастап мен, құдды кеме көмкермесіндегі қабыршақтай, Квикегке жабысып, одан оның ақырғы рет сүңгіп, толқын астында тым ұзаққа көрінбей кеткен сол бір минутқа дейін жұбымды жазбадым.

	Қаһармандық қарапайымдылығында ол өзіне жан теңгермейтін. Сірә, судан құтқару жөніндегі күллі адам сүйгіш қоғамдардан медаль алатын жөні бар екені қаперіне де кірмеген болар. Ол тек су - денесін тұтқан тұзды шаю үшін - тұщы су сұрады, ал, жуынып, құрғақ жейдесін киіп алғасын қорқорын тұтатып, жақтауға сүйенді де, бейне өзіне: "Бұл дүниеде барлық ендіктерде адамның күні адаммен. Христиандарға көмектесу біздің каннибалдық парызымыз" дегендей, адамдарға асқан бір мейіріммен көз тастады.





XIV тарау





НАНТАКЕТ

	Жолда бұдан басқа айта қаларлықтай ештеңе болған жоқ; содан міне, қуалай сокқан желмен аман-есен Нантакетке келіп жеттік.

	Нантакет! Картаны жайыңыз да, оны тауып алыңыз. Көрдіңіз бе? Ол дүниенің оқшау бір түкпірінде орналасқан; Эдцистон маягынан бетер жалғызсырап, үлкен жерден шалғайда, шеткеректе өз-өзімен тұр. Зер салыңызшы: бұл бар болғаны кішкентай төбешік, бір уыс құм ғой, ар жағында арзитын құрлығы жоқ жағалау ғана. Мұндағы құм сіздің сорғыш қағаз орнына жиырма жыл бойы пайдалануыңыздан асып артылады. Қалжыңбастар сізге мұнда, тіпті, шөп те өздігінен өспейтінін, оны отырғызуға тура келетінін; ошағанды мұнда Канададан әкелетінін, ал, егер Кит Майы құйылған күбінің тесігін бітеу қажет болса, тығын іздеп теңізге жөнелетінін; Нантакеттегілер ағаштың әрбір мысқалын Римдегі құдай айқышының сынықтарындай әспеттейтінін; жазда саясында салқындау үшін Нантакет тұрғындары өз үйлерінің алдында шыбын қырғыш саңырауқұлақ өсіретінін; бұл арадағы бір тал шөп көк майса көгал, ал бір күндік жолдағы үш тал шөп - шалғынды жазира екенін; мұндағы барқан құмдарда Лапландиядағы оппа қарда қозғалатындай арнайы шаңғылармен жүретінін; Нантакеттің қалған дүниеден мұхитпен бөлініп, сонымен белбеуленіп, жан-жағынан сапырған сумен қоршалып әмбе шектеліп қалғандығы соншалық, мұнда, құдды теңіз тасбақаларының сауыттарындағы сияқты, үстелдер мен орындықтарға жабысқан құйттай ұлу қабыршақтарын жиі көруге болатынын айтып береді. Дегенмен де, осы асыра мақтаулардың бәрі Нантакеттің Иллинойс емес екендігін айқындай түседі.

	Есесіне, осы аралға қызыл тәнді адамдардың қалай қоныстанғаны жайлы ғажап аңыздар бар. Аңыздың айтуынша, баяғы бағзы замандарда бір күні Жаңа Англия жағалауында тастай құлдилаған бүркіт үндіс нәрестесін тырнағымен бүріп алып кетіпті. Ата-анасы өз балаларын жалпақ айдынның көкжиегінен асып көрінбей кеткенге шейін жылап-еңіреген шерлі көздерімен шығарып салды. Ақыры, олар оның соңынан баруға бекінді. Сөйтіп, өз қайықтарымен теңіз сапарына шығып, қиындық пен қауіпке толы жүзудің соңында бір аралды ашады, одан бос сүйек қорапшасын - кішкентай үндістің құйттай қаңқасын табады.

	Теңіздің дәл жанында дүниеге келген қазіргі нантакеттіктер күнкөрістігін теңізден іздесе, несі таң? Бастапқыда олар шаяндар мен устрицаларды құмнан аулап жинады, одан өжеттеніп, белдеріне дейін су кешіп, аумен макрель балығын аулай бастады, сосын, тәжірибе жинай келе, қайықтармен жағалаудан қашыққа жүзіп барып, ірі треска балығын аулауға көшті, ақыр соңында суға үлкен кемелердің тұтас флотын түсіріп, біздің су әлемін зерттеумен айналысты, оны үздіксіз жерді айналып жүзген саяхаттармен белбеуледі, Беринг бүғазының арғы жағына да көз қиығын салып, барлық Ұлы Топан су тасқынынан аман жеткен аса құдіретті жанды жаратылысқа, барлық ғұждардың ішіндегі ең құбы-жығына, ыза кернеген ашулы шабуылынан да, өзінің үрейленіп үріккен кезінде одан бетер қауіпті болып кететін, соншалық шексіз дүлей күшке ие, тұзды теңіздердің осынау таусоғар толағайына барлық мұхиттарда, барша заманаларға ұласқан соғыс жариялады.

	Өстіп, Нантакеттің осы тыржалаңаш тұрғындары, осынау теңіз дуаналары өз аралдарынан жүзіп шығып, қисапсыз Александрлар тәрізді, біздің әлемнің күллі судағы бөлігін шарлап, бағындырды, Польшаны бөліскен үш қарақшы держава сияқты, Атлант, Тынық және Үнді мұхиттарын өзара бөліске салды. Мейлі, Америка Мексиканы Техасқа қосып ала берсін, мейлі, Канададан соң Кубаға жармассын; ағылшындықтар Үндістанда құжынай қаптап. өздерінің ғажап жалауын мейлі, Күннің өзіне тіксін - бәрібір жер шарының үштен екісі Нантакеттің құзырында. Себебі, теңіз соның иелігінде. Өз империяларындағы императорлар сияқты, Нантакеттік теңізшілер мұхиттарды билейді; ал, басқа теңізшілер бар болғаны бөтен аумақтан өту құқығын ғана иеленеді. Көпестердің кемелері - бар болғаны сол баяғы көпірлер, солардың теңіздегі жалғасы; әскери кемелер - тек қалқымалы қамалдар ғана; тіпті, пираттар мен каперлер де, тек басқа кемелерді тонап, үлкен жолды торуылдаған қарақшылар сияқты, теңіздерді шарлағанымен - сол бәз баяғы қалпында қалатын нақ сондай құрлық түйіршіктері - олар тіршілік қайнарларын түпсіз тұңғиықтан іздемейді. Нантакеттік теңізші жалғыз өмір кешеді және талғажауын теңізден табады; Тәуратта айтылғандай, ол өз кемелерімен теңізге жалғыз түседі, бейне өзінің егіндігі сияқты, о шеті мен бұ шетін қоймай шарлап кезеді. Оның үйі осында, оның кәсібі осында, егер, тіпті, Қытайдағы қисапсыз қытайлықтарды түгел су басып қалған күннің өзінде, оған Нұх топан суы да кедергі жасамас еді. Шалғынды аймақтағы құр сияқты, ол теңізде өмір кешеді, толқындардың тасасында жасырынады, киік қуалап Альпіге өрмелеген аңшыдай ол толқындардың үстінде тайпалады. Ол жылдар бойы құрлықты көрмейді, ал, ақыры соған тап болған кезде ол бұған құдды басқа бір әлем сияқты, ерекше жұпарын шашады -Жер тұрғынына, сірә, Айдың өзі де мұндай хош иіс аңқытпас еді. Жағалаудан алыста, күн батар шақта қанаттарын жинап, теңіз толқындарының арасында тербетіле қалғыған шағала секілді, Нантакеттік теңізші де дәл солай, іңір түсе желкендерін түріп, басын жастыққа қойып, ұйқыға кетеді, ал, оның астындағы тереңде сусиырлар мен киттер үйір-үйірімен өтіп жатады.





XV тарау





ПІСКЕН БАЛЫҚ

	Кішкентай "Қына" жайлап келіп зәкір тастап, Квикег екеуміз жағалауға шыққан кезде іңір қараңғысы қоюланып қалған еді, сондықтан, біз бұл күні кешкі асымыз бен түнемелдігімізді тапқаннан басқа ешқандай шаруа тындыра алмадық. "Кит бұрқағы" мейманханасының қожайыны бізге өзінің немере бауыры, "Қазандар астында" мекемесінің иесі Урия Хазиды ұсынған болатын, оның пайымдауынша, ол Нантакеттегі ең жақсылардың қатарында екен және оның үстіне, айтуына қарағанда, тіл үйірген тұздықпен қоса, піскен балықтан жасалған тағамдарымен аты шыққан. Қысқасын айтқанда, ол егер біз осы қазандардан құдайдың бұйыртқан дәмін татсақ, жаман болмайтынымызды анық емеурінмен ұғындырды. Бірақ оның жолға қатысты нұсқаулары – сол қанатта ақшаңқан шіркеу көрінгенге шейін оң қанаттағы сары жүк қоймасын жағалап жүріңдер, ал, сосын үнемі шіркеудің сол қанатымен жүріп отырып, үш румба оңға қарай бұрылып, бұдан соң мейманхананың қайда екенін бірінші кездескен кісіден сұраңдар деген - ебедейсіз нұсқаулары бізді әжептәуір абдыратып, шатыстырып тастады, әсіресе, әуелгіде, Квикег біздің бірінші бағдарымыз - сары жүк қоймасы сол қолда қалуы тиіс деп болмай қойғанда, менің есіме Питер Гробтың "оң жақта" деп бұлтартпай айтқаны түсті. Қалай болғанда да, қараңғыда бірсыпыра қаңғалақтап адасып, жолды сұрап білу үшін оқта-текте осы араның кейбір бейбіт тұрғындарын төсектерінен тұрғызып жүріп, біз ақыр соңында кенет ешбір сұраусыз-ақ, керек жерге тап болғанымызды түсіне қойдық.

	Тозығы жеткен дарбаза алдындағы діңгекте ескі көмкерме кәсекті көлденең бөрене тұр, оның құлақшаларына қара бояумен сырланған, шайқалақтаған екі үлкен ағаш қазан ілініпті. Көмкерме кәсектердің бос тұрған шеттері кесіліп тасталғандықтан, осы ескі мачтаның ұшар басы нағыз дар ағашына ұқсайды. Бәлкім, ол кезде мен мұндай көріністерге тым әсершіл, күйрек сезімді болған шығармын, тек мен осы дар ағашына қарағанда алдағы апатты бұлдыратып сезінгендей күй кештім. Екі аралықты қарап тұрғанда менің, тіпті, мойным қарысып қалды - иә-иә, тап солай, екеу: біреуі Квикегке, біреуі маған арналған! Осының бәрі жаман нышандар емес пе: Гроб деген әлдекім - тап бірінші айлақтағы қожайыным, шіркеуде маған көз қадаған қабір тақталары, ал, мына жерде - дар ағашы! Оған қоса қос құбыжықтай қара қазандар! Осы соңғылары тозақ отын тұмандата тұспалдап тұрған жоқ па екен?

	Мұндай ойлардан көңілімді бөлген - секпіл бет, жирен шашты, сары көйлекті әйелдің мейманхана табалдырығында, көгерген көзге көбірек ұқсайтын, көмескі қызыл, аспалы май шамның түбінде әлдебір күлгін көк жүн күпәйкелі кісінің түгін қоймай жер-жебіріне жетіп жатқаны болды.

	- Осы арада көзіме көрінуші болма, естимісің? - деді ол. - Әйтпесе, байқа, сазайыңды тарттырамын!

	- Бәрі дұрыс, Квикег, - дедім мен. - Бұл, әлбетте, миссис Фурия Хази.

	Дәп солай болып шықты да. Бүкіл істі түгелімен әйелінің құзырына қалдырған мистер Урия Хази жол жүріп кеткен екен. Біз оған өзіміздің ауқаттанып әрі түнеп шығу жөніндегі тілегімізді білдіргенде, миссис Фурия сөгісін уақытша қоя тұрып, бізді бір кішкентай бөлмеге ертіп апарып, жуырдағы тамақтың мол ізі қалған үстел басына отырғызды да, бізге бұрылып, үн қатты:

	- Разинька ма, әлде, треска ма?

	- Кешіріңіз, треска жөнінде сіз не дедіңіз, мадам? - деп сыпайы ізетпен қайталап сұрадым.

	- Разинька ма, әлде, треска ма?

	- Кешкі асқа разинька ма? Суық моллюскі ме? Сіз шынымен нақ осыны айтқыңыз келді ме, миссис Хази? - деймін мен. - Қысқы уақыт үшін бұл тым жылбысқы, суық әрі сырдаң тамақ емес пе, миссис Фурия, қалай ойлайсыз?

	Бірақ әйел шоланда өзінің балағат үлесін күтіп тұрған күлгін көк күпәйкелі кісімен ұрыс-керісін қайта жалғастыруға қатты асығып, сірә, менің гөй-гөйімнен "разинька" дегеннен басқа ешбір сөзді айырмаған да болар, ас үйдің ашық есігіне жүгіріп барды да: "Екі кісіге разинька!" - деп барқ етіп, өзі ғайып болды.

	- Квикег, - деймін мен, - сен қалай ойлайсың, екеумізге кешкі тамаққа бір разинька жете ме?

	Алайда, ас үйден менің ойлаған сүреңсіз қаупімді едәуір дәрежеде теріске шығарған, буланған ыстық хош иіс көтерілді. Буы бұрқыраған тағам алдымызға келген кезде жұмбақ ғажап түрде өзінен-өзі шешілді. О, қадірменді достарым менің! Менің өздеріңе айтатынымды тыңдаңдар! Бұл жармаланған теңіз қуырмаш нанымен және ұсақталып туралған тұзды шошқа етімен араластырылған, енді, талшыннан ірі емес, кішкентай, шырынды моллюскілер екен! Мұның бәрі мол етіп маймен шыланып, бұрышпен және тұзбен аямай дәмделіпті. Аязды ауадағы сапардан кейін біздің, әсіресе, кенеттен өз алдында балықшылардың жеңсік асын көрген Квикегтің, тәбетіміз кәдімгідей ашылып кетті; оның үстіне бұл тағам керемет дәмді болып шықты, сол себептен біз оны аса асығыс түрде жалап - жұқтап қойдық, сосын мен бір сәт артқа шалқайыңқырап, миссис Фурияның: "Разинька әлде треска!" - деп дауыстағанын есіме түсірдім де, шағын тәжірибе жасауға бекіндім. Содан ас үйдің есігіне жақын келдім де күшті сезіммен "Треска!" деген бір ғана сөз айтып, осыдан соң үстел басындағы орныма қайта отырдым. Сәлден кейін бұрқыраған хош иіс қайтадан мұрын жарды, тек ендігі дәмі басқашалау, ал, тиесілі мерзім өткенде біздің алдымызға былқып піскен тамаша треска қалықтап келе қалды.

	Біз іске қайтадан кірістік, қасығымызды жарқ-жұрқ еткіземіз, кенет мен өзіме айтып қоямын: "Қызық-ау, мұның басқа әсері бола ма екен? Балықтай топас адамдарға қатысты бір әумесер қалжың бар сияқты еді? Ау, қарашы, Квикег, сенің тәрелкеңдегі тірі жыланбалық емес пе өзі? Гарпуның қайда?".

	Бұл "Қазандар астында" деген күні-түні қисапсыз балық тоғытыла пісіріліп жатқан сойқанды жер сияқты. Таңғы асқа балық, түстікке балық, кешкілікке балық, әрі-беріден соң киіміңнен ырсиып балық сүйегі шығып тұрған жоқ па екен деп жан-жағыңа жалтақтай бастайсың. Үй алдындағы кеңістік түгелдей разинька қабыршақтарымен өрмеленген. Миссис Фурия Хази жалтыратылған треска омыртқаларынан тізілген алқа таққан, ал, мистер Хазидың барлық есеп-қисап кітаптары әйбәт акула былғарысымен мұқабаланып, түптелген. Тіпті мұндағы сүттің өзінде де балық дәмі бар, осыған байланысты көпке шейін, бір тамаша таңда жағалау бойында серуендеген кезде балықшы қайықтары арасында кездейсоқтан сонда балық сүйектерін жеп, аяқтарын әрең басып, өзінің әрбір тұяғымен бір-бір кесілген треска басын сүйретіп, құмда солтақтай жайылған қожайынның шұбар ала сиырын кезіктіргенше аң-таң болып жүрдім.

	Кешкі асымызды ішіп болған соң біз миссис Фуриядан шам және кереуетке дейінгі ең төте жолға қатысты нұсқаулар алдық, өйткенмен, Квикег менің алдыма түсіп, баспалдақпен көтеріле бергені сол еді, бұл ханым қолын созып, одан гарпунын талап етті -оның жатын жайларында гарпун ұстауға рұқсат етілмейді.

	- Ау, неге? - деп мен қарсылық білдірдім. - Әрбір нағыз кит аулаушы өзінің гарпунымен ұйықтайды. Сіз бұған неге тыйым саласыз?

	- Өйткені, бұл қауіпті, - деді әйел. - Табаны күректей төрт жарым жылға кетіп, небары үш күбі маймен ғана оралған сәтсіз жүзу сапарынан кейін жас Стигзді менің екінші қабаттағы бөлмемде бүйіріндегі гарпунмен өлі күйінде тапқаннан бері, міне, нақ сол жолғыдан бастап мен пәтершілерге түнде өздерімен бірге қауіпті қару алуға рұқсат етпеймін. Сондықтан, мисстер Квикег (әйел ендігі оның атын да біліп алыпты), бұл гарпунды мен сізден ала тұрамын, ал, таңертең оны қайтарып ала аласыз. Иә, тағы да: Таңғы асқа не тапсырасыздар, разинька ма, әлде, треска ма?

	- Екеуін де, - деп жауап бердім мен. - Оған қоса әр түрлілік үшін екі қақталған балық.





XVI тapay





КЕМЕ

	Төсекке жатқасын біз ертеңге жоспар құруға кірістік. Бірақ, менің таңырқауыма және едәуір алаңдауыма орай, Квикег өзінің Йоджомен - оның қара құдайшылығын солай атайтын – егжей - тегжейлі ақылдасып үлгергенін ұқтырды, Йоджо оған сол бір нұсқауды үш немесе төрт рет қатарынан қайталапты және қалайда соны орындауды талап етіпті: кемежайға біздің Квикегпен екеулеп барып, ыңғайлы кит аулайтын кемені бірлесіп таңдаудың орнына, Йоджо кеме таңдауды табанды түрде толығынан маған жүктепті, оның үстіне Йоджо бізге қамқоршылық етуге ниеттеніп, осы мақсатпен, мен, Измаил, өз бетіммен әрекет жасап, құдды бір құдайдың жазмышы сияқты, міндетті түрде таңдауым қажет бір кемені айқастырып та қойыпты; әрі бұл мезгілде Квикегтің қайда болатындығына қарамастан, мен нақ осы кемеге дереу жалдануға тиісті екенмін.

	Квикег көптеген мәселелерде Йоджоның даналық пікірлері мен ғажайып көріпкелдігіне бас ұратынын айтуды ұмытып кетіппін; ол Йоджоға зор құрметпен қарайтын һәм оны, жалпы алғанда, жаман құдай санамайтын, әлбетте, ол барлығы жақсы болғанын шын көңілден тілейтін, тек өзінің ізгі ниетін жүзеге асыру үнемі қолынан келе бермейтін.

	Алайда, кеме таңдау тарабындағы Квикегтің бұл жоспары, дәлірек айтқанда, Йоджоның жоспары маған мүлдем ұнамады. Мен Квикегтің хабардарлығы мен көрегендігі өзімізді әмбе тағдырымызды сеніп тапсыруға неғұрлым лайықты кит аулайтын кемені жазбай таниды деп қатты үміттеніп едім. Бірақ менің барлық наразылықтарым құйттай да әсер етпеді, оның ырқына көнуіме тура келді; сөйтіп, мен осы болмашы шаруаны екпінді бір тегеурінмен-ақ еңсеріп тастарлық қайрат-жігермен және шешімталдықпен іске кірісуге әзірлендім.

	Келесі таңда, ертерек, Квикегті біздің бөлмемізде қалдырып, - олардың әлдебір Ұлы Оразасы, немесе Рамазан, немесе Тәнді Өлтіру, Бой ұсыну және Ғибадат Күні (нақты не екенін мен анықтай алмадым, себебі, көп мәрте әрекеттенгеніммен, оның дұғасы мен отыз тоғыз қағидатын ешбір ұғына алмадым) басталғандықтан, ол өзінің Йоджосымен бірге сонда қамалып, - мен Квикегтің ораза ұстап, айбалта-қорқорын шегуіне, ал, Йоджоның жаңқалармен жаққан құрбан шалу отына жылынуына мұрсат беріп, мейманханадан шықтым да, айлақ жаққа аяңдадым. Мұнда ұзақ адасып, жолшыбай сұрастырып жүріп, "Сайтан бөгені", "Майлы жілік" және "Пекод" деген үш кеменің үш жылдық жүзу сапарына аттанғалы жатқанын анықтадым. "Сайтан бөгені" деген атаудың мағынасын мен білмеймін; "Майлы жілік" деген өз-өзінен түсінікті; ал, "Пекодтың сіздердің естеріңізде екеніне еш күмән жоқ, бұл - ежелгі мидиялықтар сияқты, қазір құрып біткен массачусет үндістерінің атақты тайпасының атауы. Мен "Сайтан бөгеніне" өрмелеп шығып, қарадым, сосын "Майлы жілікке" ауыстым, ақырында "Пекодтың" үстіне көтеріліп, жан-жағымды шолдым да, бірден біз үшін ең қолайлы кеме осы деп шештім.

	Таласпаймын, бәлкім, фәни дүниеде сіздің де талай да талай сирек теңіз ыдыстарын көруіңізге тура келген-ақ шығар: доғал тұмсықты люггерлер, арбиған жапон джонкалары, тұздық сауытқа ұқсаған галиоттар және басқа да кереметтер; бірақ маған илануыңызға болады, дәл мына ғажайып "Пекод" сияқты керемет көне ыдысты сіз ешқашан көрген емессіз. Бұл ескілікті үлгідегі оншалықты үлкен емес және бүйірлері ескі сәнмен қампиған кеме екен. Барлық төрт мұхиттың тайфундары мен тымықтарында желқақты боп тұрпайыланған оның қаңқасы, Мысырда да, Сібірде не шайқасуына тура келген француз гренадерінің бетіндей, қарақошқыл тартыпты. Кеменің ежелгі тұмсығына салиқалы сақал біткендей көрінді. Ал, мачталар - бұрынғыларын дауыл қиратып, ағызып әкеткенде, жапон жағалауларынан кесіліп алынған мачталар, Кельн соборындағы шығыстың үш патшасының аркалары сияқты, иілместен тіп-тік болып қасқайып тұр. Көне палубалар, құдды Фома Бекеттің қаны төгіліп, тәуеп етушілер тоздырған Кентерберий соборының тақталарындай, қаусап, ажымдармен айғыздалған. Осынау күллі көненің ғажайыптарына елу жылдан астам уақыт айналысып келе жатқан кісәпір кәсібінің кемеге таңбаланған басқа өзгеше сипаттары да қосылған. Қарт капитан Фалек өзі басқа кемені, енді өз әмірімен жүргізе бастағанға дейін мұнда көп жыл аға көмекші болып жүзген - ал, қазір демалысқа кетіп, "Пекодтың" негізгі иелерінің бірі болып отырған, осынау Фалек шал аға көмекші болып жүзіп жүргенде "Пекодтың" бұрынғы ажарын айрықша өзгешелеп, оны тұмсығынан құйрығына дейін құбылтып жіберді және - Торкил Жалмауыздың оюлы кереуеті немесе қалқаны болмаса - әлемде басқа еш нәрсені теңгермейтін әшекейлі өрнекке толы сирек те қымбат материалмен көмкерді. Үлде мен бүлдеге малынған "Пекод" мойнындағы ауыр сүйек алқалар жалт-жұлт еткен жабайы эфиоп императорын еске түсірді.

	Күллі кемеге айнала олжалар ілініп қойылған - өлтірген жауларының сүйектерімен безенген, нағыз бір кемелер арасындағы каннибал. Оның абажадай азу сықылды ашық борттарына ұзын әрі өткір кашалот тістері тізіліпті, олар мұнда кеменің отқа төзімді тарамыстары мен сіңірлерін бекітетін қазық шегелердің орнына пайдаланылады. Және де бұл тарамыстар ағаш шығыр арқылы өткізілмеген, олар асыл текті сарғыш сүйек тегершік арқылы шапшаң заулап жатты. Қарапайым штурвал доңғалағын менсінбей лақтырып тастаған салиқалы кеме тұтастай өзінің ата жауының ұзын әрі жіңішкелеу азуынан ойылған ғажайып румпельді тұтынды. Дауылды күндерде бұл румпельдің қасында тұрған кемешіге, сірә, өзі бір құдды жабайы моңғолдай, құтырынған арғымағын ақсиған азуына жармасып тоқтатқандай болып елестейтін шығар. Иә, бұл дегдар кеме екен, тек тым жабырқау күй кешкендей. Дегдарлыққа әрқашан аздап жабырқау тән.

	Алдағы жүзу сапарындағы матрос қызметіне үміткер ретінде өзімді ұсынатын қандай да бір бастықты іздеп палуба майданына көз салғанымда, әуелінде ешкімді көрмедім. Әйткенмен, гротмачтаның ту сыртына тігілген - үндістердің сопақша лашығы тәрізді -өзгеше кейіптегі әлдебір шатыр менің назарымнан тасаланып қала алмады. Сірә, бұл әзір кеме айлақта тұрған кезде ғана пайдаланылатын уақытша баспана болса керек. Ол биіктігі он футтық шошақ пішіндес және кит азуының ортаңғы һәм артқы бөліктерінен суырылып алынатын қара түсті, серіппелі үлкен сүйек тақташалардан құрастырылған екен. Жайпақ шеттерімен палубаға шеңберлей орнатылып, тығыздап тұтастырылған кит мұртының бұл тақташалары биіктеген сайын жіңішкере қиюласып, жұмсақ түкті талшықтардан жасалған шоқ шашақпен әшекейленген үшкіл төбені құраған, онысы құдды Поттовотами үндістерінің кәрі көсемінің басындағы шоқ қауырсындай жан-жаққа желбірейді. Кеменің тұмсығына қарай үш бұрышты тесік бағытталыпты, сол арқылы шатырдың ішіндегілер палубада істеліп жатқанның бәрін көре алады.

	Міне, тап осы тосын баспанадан мен ақыры, сырт келбетіне қарағанда, осындағы билікті еншілеген әрі тал түс болғандықтан күллі жұмыс тоқтатылып, әзірге соның ауыртпалығын жұлып тастап, қазір аңсары демалысқа ауған адамды байқап қалдым. Ол жоғарыдан төменге дейін күрделі ою-өрнекті шиыршықтармен көмкерілген ескілікті емен орындықта отырды, ал, осы орындықтың отырғышы шошақ шатырды тұрғызуға жұмсалған нақ сол материалдың берік жолақтарынан қиюластырылыпты.

	Дұрысында, егде тартқан джентльменнің кескін-келбетінен төтенше ештеңе аңғарылмады; ол әрбір қарт теңізші тәрізді, қоңырқай жүзді һәм тарамыс екен, әрі ескі сәнді квакерлік үлгідегі лоцмандардың көк бушлатымен қымтай оранып алыпты; тек көздерінің айналасында айқыш-ұйқыш айқасқан ұсақ әжімдердің мүлде көрінбейтін дерлік, майда торкөздері жатты, бұлар, сірә, оның қатты дауылдар кезінде теңізде жиі жүзгенінен және бетін әрқашан желге қарсы ұстағанынан пайда болса керек - бұдан көздің қасындағы бұлшық еттер қатайып, жиырылады. Мұндай әжімдер қаһарлы көзқарасқа айрықша айбын береді.

	- "Пекодтың" капитаны сіз емессіз бе? - дедім мен шатырдың есігіне жақындап келіп.

	- Солай болсын делік, ал, саған "Пекодтың" капитанынан не керек? - деп үн қатты ол

	- Мен командаға жалдану жайында білсем деп едім.

	- Командаға ма, ә? Көріп тұрмын, бұл жердікі емессің, - қақырап жарылған вельботта отырып көрдің бе?

	- Жоқ, сэр, отырып көргем жоқ.

	- Кит аулау кәсібінен де ештеңе білмейсің ғой, ә?

	- Иә, сэр, білмеймін. Бірақ мен, әлбетте, тез үйреніп аламын. Өйткені, сауда кемесінде бірнеше рет жүзгем, сол себептен де...

	- Сайтаныма керек пе сауда кемесі! Ендігәрі мұндай сөздерді естімейін. Әйтпесе - өзіңнің аяғыңа қара - егер маған тағы да сауда кемесі жайында шатпақтайтын болсаң, бұтыңдағы мына аяғыңды сындырамын. Қарай гөр, сауда кемесі! Немене, сауда кемесінде жүзгеніңді мақтан көресің бе? Әйткенмен, жігітім, кит аулауға неғып ынтыға қалдың? Бір түрлі күдікті екен, о? Сен өзі қарақшы болғаннан саусың ба, ә? Әлде, бәлкім сен өзіңнің капитаныңды тонаған шығарсың? Мүмкін, сен теңізге шығысымен командирлерді бауыздап тастауды ойлаған боларсың?

	Мен оны мұндай қастық ниеттерден ада екендігіме сендірдім. Әйтсе де қарт теңізшінің, осынау квакердің һәм аралдықтың осы ойынды-шынды айыптауларының астарында Кейп-Код мүйісі мен Вайньярд аралының тұрғындарынан басқа, барлық келімсектерге қарсы бағытталған нантакеттік, аралдық сенбеушілік пен теріс ұғым жатқанын түсіндім.

	- Дегенмен де сені кит аулаушылыққа баруға итермелеп отырған не нәрсе? Сені жалдауға бола ма деп ойланбас бұрын мен осыны білгім келеді.

	- Сізге қалай десем екен, сэр. Жалпы, мен кит аулау кәсібімен танысқым келеді. Дүниені көргім келеді.

	- Кит аулау кәсібімен танысқың келе ме, ә? Ал, сен капитан Ахавты көрдің бе?

	- Капитан Ахав деген кім, сэр?

	- Aha, өзім де солай ойлап ем. Капитан Ахав деген - "Пекодтың" капитаны.

	- Олай болса, мен қателесіппін. Мен капитанның өзімен сөйлесіп тұрмын деп ойлағам.

	- Сен капитанмен - капитан Фалекпен сөйлесіп тұрсың, міне, сен кіммен сөйлесіп тұрсың, жас жігіт. Капитан Вилдад пен менің жұмысым - жүзер алдында "Пекодты" жарақтандыру, бортқа не қажеттің бәрін жеткізіп беру, демек, экипажды іріктеу де осының ішінде. Біз кеменің тең иелеріміз әрі агенттеріміз. Бірақ мынадай жағдай: егер, өзің айтқандай, кит аулау кәсібімен танысуды қаласаң, сен өзіңді бұған мәңгі-бақиға байлап-матамас бұрын, мен саған танысудың жолын көрсетейін. Капитан Ахавқа қара, жас жігіт, сонда сен оның тек бір ғана аяғы барын көресің.

	- Сіз не айтқыңыз келеді, сэр? Екінші аяғынан ол киттің кесірінен айырылып па еді?

	- Киттің кесірінен?! Бері таман жақында, жас жігіт; бұл аяқты бір кездерде вельботтың күлпаршасын шығарған кашалоттардың ішіндегі ең бір дүлейі жалмап, жеп, кеміріп тастаған. О! О!

	Мені оның сөздеріндегі лапылдаған құштарлық сәл-пәл шошытып, соңғы лебізіндегі шынайы қайғы азырақ толқытып жіберді, сонда да болса, мүмкіндігінше сабыр сақтап, былай дедім:

	- Сіздің айтқаныңыз, сэр, еш күмәнсіз, ақиқат шындық. Бірақ киттердің нақ осы түрі ерекше қаныпезерлікпен көзге түсетінін мен қайдан білейін? Мен мұны тек сіздің бақытсыз оқиға жайындағы әңгімеңізден ғана аңғарып тұрмын.

	- Бері қара, жас жігіт, сенің даусың бір түрлі тәттілеу. Сөйлегенің теңізшіге мүлдем ұқсамайды. Сенің бұған дейін теңізге шыққаның рас па өзі, әбден рас па, ә?

	- Сэр, - деп қарсылық білдірдім мен. - Мен сізге сауда кемесінде төрт мәрте жүзгенімді айтқан сияқты едім.

	- Оу, оу! Ақырын! Менің саған сауда кемелері жайында айтқанымды есіңнен шығарма, ызама тиме, мен бұған төзбеймін. Қанеки, бір-бірімізді жақсырақ ұғынайық. Кит аулау кәсібінің шын мәнісінде қандайлығын мен саған аздап қана тұспалдадым. Ал, қалай, сен соған әлі де құштар болып тұрмысың?

	- Иә, сэр.

	- Амал нешік. Өте жақсы. Ал енді жауап бер, тек шапшаң: сен тірі киттің аузына гарпунды лақтырып жіберіп, содан соң ізінше өзің сонда секіре аламысың?

	Иә, сэр, егер, әрине, осы сондайлық қажет болса. Яғни, егер мұңсыз мүлдем болмайтын болса, бірақ бұған өз басым қатты күмәнданамын.

	Жарайды. Ал енді былай: сен кит аулайтын кемеге кит аулау кәсібімен танысу үшін ғана емес, сонымен бірге дүние көру үшін іс кірмекшісің бе? Сен осылай деп айтып па едің? Aha! Олай болса, кәне, анау жерге бар, тұмсықтағы планширдің сыртына көз қиығыңды сал, сосын маған қайтып келіп, көргеніңді айт.

	Мына таңғаларлық әмірге қалай қарарымды - шыны, әлде, қалжыңы екенін білмей, аң-таң қалыпта абдырап азырақ тұрып қалдым. Бірақ капитан Фалектің күллі әжімдерін көзінің маңына жиып, маған сұстана қарағаны сондай, мен дереу бұйрықты орындауға тұра ұмтылдым.Содан тұмсыққа барып, жақтаудың сыртына көз салдым. Судың тасыған кезі екен, кеме зәкірде тербетіліп, ашық теңізге тұмсығымен қиғаштай бұрылып алыпты. Менің алдымда ұшы-қиырсыз, бірақ көз тоқтатарлық ештеңесі жоқ, қайран қаларлықтай, үрей ұшырарлықтай сұрқай шалқар айдын жайылып жатты.

	- Қане, баянда, - деді кейін қайтып келгенімде капитан Фалек. - Не көрдің?

	- Ерекше ештеңе жоқ, - деп жауап бердім мен. - Тек су және су. Бірақ көкжиек жаман көрінбейді, меніңше, дауыл болып жатыр ғой деймін.

	- Ал, дүниені көруге қатысты қалай? Енді не айтасың, ә? Осыған бола Горн мүйісін айналудың қажеті бар ма? Одан да сен дүниені сол өзің тұрған жерден көрсең қайтеді?

	Бұл пайымдау кішкене шамыма тигенімен, бәрібір кит аулайтын кемеге кіру райымнан қайтпадым, мейлі, солай болсын, ал, "Пекод" - мен үшін әбден ыңғайлы, тіпті, мен айтар едім, ең ыңғайлы кеме. Осының бәрін мен енді капитан Фалекке қайталап айттым, тәуекелімді көргесін, ол мені жалдауға келісім берді.

	- Барлық қағаздарға бірден-ақ қол қоюыңа болады, - деп түйіндеді ол. - Менің соңымнан ер.

	Сөйтіп, ол капитан каютасына төмен түсе бастады; мен соңынан ердім. Мұнда отырған бір аса өзгеше, таңғаларлық дене тұрпатын көрдім. Бұл капитан Фалекпен қатар кеменің негізгі иелерінің бірі болған капитан Вилдад болып шықты - осы айлақтарда жиі болатындай, қалған акциялар неше түрлі ұсақ иегерлерге: жесірлер мен жетімдерге һәм түңгі күзетшілерге тиесілі екен. Әрі олардың әрқайсының меншігі бір бөрененің, немесе тақтайдың, әйтпесе, кеме қаңқасындағы екі-үш тойтарма шегенің құнынан аспайды. Сіздер өз ақшаларыңызды жақсы өсімдік пайыздар әкелетін сенімді мемлекеттік қағаздарға қалай салсаңыздар, Нантакеттің тұрғындары да тап солай, өз ақшаларын кит аулайтын кемелерге салады.

	Фалек және Нантакеттің басқа да көптеген мекендеушілері сияқты, бұл Вилдад та квакер екен, өйткені, аралдың алғашқы қоныстанушылары нақ осы сектаға кірген ғой; содан бүгінгі күндерге шейін бұл араның тұрғындары негізінен квакерліктің күллі өзіндік өзгешеліктерін сақтайды, сонымен қатар мүлдем жат және әртекті ықпалдардың нәтижесінде оның кескін-кейпін күрделендіріп, қисынсыз өзгертіп те жіберген. Кейде дүние-жалғандығы ең бір буырқанып қайнаған өмір осы квакерлерде - теңізшілер мен кит аулаушыларда болады. Бұлар - жаугер квакерлер, кекшіл квакерлер.

	Олардың арасында, аралдағы кең таралған ғұрып міндеттегендіктен тәурат есімін алып жүргенімен және қатал да айбынды квакерлік әдепті ана сүтімен сіңірген әдетпен барлық жұртқа "сен" дегенімен, соған қарамастан, өмірінің өне бойында мол ұшырасатын көзсіз ерлікке толы қисапсыз өжеттік оқиғалардың әсерімен осы тосын мінезді ғажап түрде скандинавтық теңіз серісі мен асқақ римдік мәжусиге лайықты қызу құлшыныспен һәм алапат құштарлықпен ұштастыра бастағандар да бар. Міне, осы қасиеттер бойын табиғи үлкен қуат кернеген, миы сом, жүрегі салмақты адамда; мұнда, Солтүстікте жарқыраған беймәлім шоқжұлдыздардың астындағы алыс теңіздердегі ұзақтан-ұзақ түнгі сарылыстың үнсіздігі мен оңашалығы, тәттілік пен тұрпайылық атаулының бәрін сенгіш те аңғал табиғаттың тұмса төсінің тура өзінен қабылдай отырып, тәуелсіз әрі еркін ойлауға үйреткен адамға тоғысқан кезде, кейде кездейсоқ көмектің де арқасында батыл да толқынысты, тебіреніске толы асқақ тілді игерген кезде, міне, сонда ұлы трагедиялардың сахнасында ойнау пешенесіне жазылған, асыл текті, бекзат жан, тұтас халықтан жалғыз адам пайда болады. Егер оның жанының тереңінде, тумысынан немесе бір жағдайларға байланысты, тым құрыса бірбеткейліктен, әлдебір жебір аурушаңдық бұғып жатса, сахналық тұрғыдан алғанда, оның қадір-қасиеті әсте кемітілмейді. Өйткені, қасіретті сипаттағы ұлы адамдардың барлығы өзінің жасырын аурушаңдығы себебінен сондай болады. Осыны есіңде сақта, о, балғын менмендік: әрбір пенделік ұлылық аурудан басқа ештеңе емес. Бірақ біз әзірге мұндай емес, мүлдем өзге адаммен бетпе-бет келіп тұрмыз, алайда, оның өзі де ерекше жағдайлардың ықпал-әсерімен өсіп-өнген квакердің белгілі бір үлгісін танытады.

	Капитан Фалек сияқты, капитан Вилдад та дәулетті һәм бұл шақта шаруадан қол үзген. Әйткенмен, маңызды нәрселердің өзін түкке тұрғысыз деп санап, маңызды нәрселер дейтіндерге ешбір ықылас қоймаған капитан Фалектен бір айырмашылығы, капитан Вилдад нағыз қатаң нантакеттік квакерлік рухында білім алып қана қоймай, сонымен бірге, өзінің бұдан кейін кешкен теңізшілік өмірі мен, тіпті, Горн мүйісінің ар жағындағы үріп ауызға салғандай жалаңаш арал аруларын қызықтағанына қарамастан, өзінің квакерлік қалыбынан бір мысқал да таймады, квакерлік желеткесіндегі бірде-бір ілгегін құрбанға шалмады. Дегенмен де осыншалық табанды бола тұра, қадірменді капитан Вилдадқа көпе-көрнеу қарапайым дәйектілік жетіспеді. Діни-адамгершілік пайымдарға орай жер бетіндегі шабуылдардан қолға қару ұстап қорғанудан бас тарта отырып, сөйте тұра ол өзі Атлантика мен Тынық мұхитқа сансыз шабуылдар жасады, қантөгістің қас жауы бола тұра, алайда, өзінің тар бешпентін шешпестен, тонналаған левиафан қанын төкті. Өмірінің ойға батқан қазіргі ойшыл іңірінде діндар Вилдад өз өткенінің қайшылықты естеліктерін қалай бітістіріп отыр, онысын мен білмеймін, тек мұның бәрі, сірә, оны онша қызықтырмайтын сыңайлы, өйткені, ол дін - бір нәрсе, ал, біздің ақиқат дүниеміз - мүлдем басқа нәрсе деген аса терең мағыналы һәм ақылды тұжырымға баяғыда-ақ келсе керек. Ақиқат дүние ақыңды жемейді. Шолтиған жұпыны киімдегі юнга-ұлдың мүсәпір кейіпінен бастаған ол кейіннен оймалы кең квакерлік желетке киген гарпуншы, содан соң вельбот командирі, аға көмекші, капитан, ақыры, кеме қожайыны болды. Өзінің қарқынды мансабын Вилдад, алдында айтқанымдай, алпыс жасында аяқтап, тіршілік харекетінен түгелдей бойын аулақ салды және қалған өмірін еңбек сіңірген табысын шетінен кертіп алаңсыз қорландыра беруге бағыштады.

	Амал қанша, Вилдадтың кессе қан шықпас қақпас сараңдығымен әйгілі болғанын өкінішпен айтуға тура келеді, ал, теңізде кезінде бағыныштыларына қатты әрі қаталдығымен көзге түскен. Әрине, тым тосын жайт болғанымен, маған Нантакетте айтылған әңгімеге жүгінсек - ол өзінің ескі "Каттегатымен" айлаққа келгенінде, - сілелері құрып, сілікпелері шыққаны соншалық - матростарды тура кеменің үстінен ауруханаға әкететін болған. Діндар адам үшін, әсіресе, квакер үшін, әлбетте, жұмсақтап айтқанда, оның жүрегі тым мейірімсіз болған. Рас, ол ешқашан балағаттамаған дейді, бірақ соған қарамастан, үнемі адамдарды ауыр да азапты жұмысқа аяусыз жегіп, діңкелерін құртып, зорықтырудың әйтеуір амалын табатын. Вилдад аға көмекші боп жүзіп жүрген кезінің өзінде-ақ оның лайлы көзі қадалған адам мазасыздана қалбалақ қағып, - балға ма, әлде, үшкір қада ма, қолына түскен бірдеңені ала сала, тек іссіз қарап қалмауға тырысып, жын қаққандай жұмысқа кірісіп кететін. Оның қадалған көзі жалқаулық пен дырду берекесіздікті жеп жіберетін. Мәттақым болмысы сырт келбетінен де көрініс тапқан еді. Ұзын тұра сидаң денесінде артық бір қырым ет білінбейтін, кең жиекті қалпақтың түгін еске түсіретін үнемді де жұмсақ түгі үрпиген иегіндегі сақалында да артық - тыртық ештеңе болмайтын.

	Мен капитан Фалектің соңынан еріп кіріп келген каютадағы сәкіде отырған кісі осындай еді. Палубалардың арасындағы қашықтық онша үлкен емес-тін, осы тар кеңістікте таяқ секілді тіп - тік кәрі Вилдад отырды - бешпентінің арты ұйпаланбас үшін ол әрқашан қаздиып тік отыратын. Кең жиекті қалпақ қасында жатыр, Ол өзінің алқымына дейін түймеленген қара-қоңыр киімімен, таяқтай қатқан аяқтарын айқастыра, мұрнының үстіне көзілдірігін қондырып, әлдебір төтенше қалың кітапты бас алмай оқып отыр екен.

	- Вилдад! - деп айқай салды капитан Фалек. - Тағы да бастағанбысың? Міне, менің есімде сақталған отыз жылдан бері сені Киелі Жазуды оқумен келесің. Қай жеріне дейін жеттің өзі, Вилдад?

	Сірә, өзінің ескі досының құдайға күпір әңгімелеріне ежелден еті үйренген болуы керек, Вилдад оның әдепсіздігіне назар аудармастан, кітаптан басын жайлап көтеріп, мені көрді де, Фалекке сұраулы көзін тікті.

	- Ол "Пекодқа" жалданғым келеді дейді, - деп түсіндірді Фалек.

	- Сен "Пекодқа" орналасуды қалайсың ба? - деп, ол маған бұрылып, қайталап сұрады.

	- Қалаймын, - деп жауап бердім мен, оның квакерлік көтеріңкі мақамын ойсыз қайталап.

	- Саған қалай сияқты өзі? - деп сұрады Фалек.

	- Жарайды, - деп мәлімдеді маған үңіле қарағыштаған Вилдад, сосын дереу Тәуратқа қайтадан шұқшиып, мұрнының астынан тым қатты міңгірлеп, ежіктей бөліп оқи бастады.

	Мен мұндай түсініксіз қарт квакерді өмірімде әлі ешқашан көрген жоқпын деп ойладым, міне, оның досы әрі серіктесі Фалек соншалықты дөкір де айқайшыл. Бірақ мен ештеңе демедім, тек айналама көз салдым. Фалек бір жәшікті ашып, одан кеменің құжаттарын алып шықты да, кішкентай үстел басына отырып, алдына сия сауыт пен қауырсын қаламдарды қойды. Осы кезде мен алдағы жүзу сапарына қатысуға қандай шарттармен келісуім керектігін шешетін уақыт жетті деп ойладым. Кит аулайтын кемелерде жалақы төлемейтіні маған мәлім болатын; мұнда, капитанды қоса, командадағы әрбір кісі үлес деп аталатын және экипаждың кез келген мүшесінің атқаратын міндетінің маңыздылығына қарай есептелінетін, олжаның белгілі бір бөлігін алады. Mен сондай-ақ кит аулайтын кемеге жаңадан келгендіктен, оншалықты үлкен үлес дәмете алмайтынымды да түсіндім; алайда, теңізшілік маған, жалпы, таныс болғандықтан, штурвалда тұрып, екі шеттегі суды шайқап төгіп, басқа да жұмыстарды істей білетіндіктен, маған кемінде 275-ші үлесті, яғни, түскен пайда қаншалықты болса да, жүзу сапарындағы таза пайданың 275-тен бір бөлігін ұсынатындығына күмән келтірмедім. 275-ші үлес, жергілікті мәтел бойынша, тым "ұзақ сарғайтатын сыбаға" болғанымен, дегенмен де, бұл жоқтан тәуірірек, ал, егер жүзу сәтті болса, онда аттай үш жыл бойы соқыр тиын да төлемейтін тамақ пен түнемелімді айтпағанның өзінде, осы уақытта тозған киімімді жаңалап алуым да әбден мүмкін-ау.

	Жұрт мұны ақсүйектердің байлығын құраудың міскін әдісі екен деп ойлап қалып жүрер, бірақ бұл іс жүзінде солай. Тек мен ақсүйектердің байлығын ойлап онша мазаланатындардың қатарынан емеспін, әзірге мен мұнда "Түнерген қара бұлттар" атты қаһар төккен маңдайшаның астында қонақтап жүрген уақытта дүние - жалған баспанасы мен тамағын беріп тұрса - маған сол да қанағат. Жалпы, мен 275-ші үлес - әбден әділетті болар еді деп ойлағам, әйтсе де, егер маған 200-ші үлесті ұсынса да таңғалмас едім: себебі мен кең иықты әрі шымырмын ғой.

	Бірақ сонда да болса өзімді жалпы пайдаға ілкімді сыбағамен қатыстырады-ау деген сеніміме селкеу ұялатқан бір пайым болды. Мен жағалауда-ақ капитан Фалек жөнінде де, оның таңғаларлық ескі досы Вилдад жөнінде де көп естігем - маңызы кемірек және оның үстіне күллі аралда шашырап қалған иегерлер кемені басқару ісін "Пекодтың" негізгі меншік иелері ретінде түгелдей осы екеуіне беріп қойған екен. Ендеше, экипажға кісі жалдау сияқты мәселе бойынша кәрі сараң Вилдад өзінің салмақты сөзін айтпай қоймас, әрі ол қас қылғандай осында, "Пекодтың" үстінде болып шығып, дәп бір өз үйіндегі каминнің алдындағыдай, капитан каютасына жайлы жайғасып, бұлжымас "Тәуратын" оқып отыр. Әзірге Фалек қауырсынды үлкен бүктемелі бәкімен ұштауға бостан-бос әуреленіп жатқанда, кәрі Вилдад мені таң-тамаша қалдырып, - бұл рәсімде ол мүдделі жақ қой, - деді де, бізге ешқандай көңіл бөлместен, мұрнының астынан міңгірлеп оқи берді: "Күйе мен тот жейтін жерден қазына үлесін..."

	- Үлес, капитан Вилдад, - деп іліп әкетті Фалек, - иә, иә, ондағы жерде үлес туралы сен не дедің? Сеніңше, біз мына жас жігітке қанша беруіміз керек?

	- Сенің өзіңе мәлім, - деген жерден шыққандай жауап естілді. - Жеті жүз жетпіс жетінші үлес - сеніңше қалай, тым көп емес пе? " ...Қазына үлесін жинамаңдар, бірақ..."

	"Шын мәнісінде қазына, - деп ойладым мен. - Жеті жүз жетпіс жетінші үлес!". Байқаймын, қария Вилдад, сен, қалай болғанда да, күйе мен тот бәрін құртатын мына жалғанда менің мол қазына жинамауыма шынымен шапағатыңды тигізетін сияқтысың. Бұл іс жүзінде де төтенше ұзақ сарғайтатын сыбаға болды, бір қарағанда үлкен сан болғанымен және бейхабар адамда теріс түсінік туғызғанымен, алайда, ең қарапайым пайымның өзі, жеті жүз жетпіс жеті саны қанша үлкен болса да, егер оны бөлгіш етіп қойса, олжаның жеті жүз жетпіс жетіден бір бөлігі - бұл жеті жүз жетпіс жеті алтын теңгеден әлдеқайда кем екендігін айдан анық көрсетіп береді; ал, мен өзім нақ осындай пікірді ұстандым.

	- Аһ, жердің тесігіне түсіп кеткір, Вилдад! - деп айқай салды оған Фалек. - Сен немене, мына жігітті алдап соққың келе ме? Бұған көбірек беру керек.

	- Жеті жүз жетпіс жетінші, - деп қайталады Вилдад кітаптан басын алмастан, сосын қайтадан міңгірледі: " - " "Өйткені, қазынаңыз қайда болса, сіздің жүрегіңіз де сонда болады".

	- Мен оны үш жүзінші үлеске жазып қоямын, - деп мәлімдеді Фалек. - Естимісің, Вилдад? Мен үш жүзіншіге деймін.

	Вилдад кітапты қоя салып, маңғаз түрде Фалекке бұрылып, сөйлеп кетті:

	- Капитан Фалек, сенің жүрегің мейірбан, бірақ саған кеменің басқа иелеріне қатысты өз парызыңды ұмытуыңа болмайды, - ал, олардың көпшілігі жесірлер мен жетімдер, -сондықтан, мына жас жігіттің еңбегін жомарттықпен асыра бағалап жіберсек, біз сол арқылы барлық анау жесірлер мен жетімдерді жеп отырған нанынан айыратынымызды сенің ұмытуыңа болмайды. Жеті жүз жетпіс жетінші үлес, капитан Фалек.

	- Әй, сен, Вилдад! - деп ақырып жіберген Фалек атып тұрып, аяғымен жер тепкіледі. -Егер мен мұндай істерде сенің кеңесіңді тыңдасам бар ғой, көзім шықсын, капитан Вилдад, өйтер болсам, қазір менің арымдағы балластың ауырлап кетері соншалық, оны Гори мүйісін айналған кемелердің ішіндегі ең үлкені де көтере алмай, су түбіне кетер еді.

	- Капитан Фалек, - деп қатаң қайырды Вилдад, - сенің арың суда қаншалықты тереңде отырғанын білмеймін, мүмкін, он дюймде, мүмкін, он сажында шығар, бірақ сен өстіп күнәға батып қасарысқаныңды қоймасаң, арың шытынап жарылып, ақыр соңында су түбіне сенің өзің кетіп, тура тозақтан бір-ақ шығасың ба деп қорқамын, капитан Фалек.

	- Ah, солай ма! Тозаққа ма! Сен менің намысыма тиіп қорладың, естимісің! Төзгісіз қорлық. Адамға тозаққа түсесің деп айтудан өткен мазақ жоқ. Қарғыс атсын! Осыны тек енді бір рет қайталап көр, Вилдад, мен өзіме кепіл бола алмаймын. Мен бар ғой... мен... мен терісімен және мүйізімен қоса, тірі текені жұтып қоямын! Жоғал осы арадан, сен, жылауық жәдігөй, сен, лайкөз кеспелтектің баласы! Кильватерге тұншығып құры!

	Осының бәрін лақ еткізіп, ол Вилдадқа тап берді, бірақ анау бұдан бір сырдаңдаған әбжіл ептілікпен жалтарып кетті.

	Кеменің басты әрі жауапты екі егесінің арасындағы мұншалықты оқыс, ашулы қақтығыстан мазасызданып, енді мұндай сенімсіз қожайындар мен уақытша капитандардың кемесіне барғаным қалай болар екен деп қобалжыған мен, өзімнің кәміл сенімім бойынша, Фалектің қаһарынан қашуды көксеген Вилдадты өткізіп жіберу үшін есіктен былайырақ тұрдым. Бірақ, менің таңданысыма орай, ол түк болмағандай өз орнына қайтадан отырды, сірә, кету жайы қаперіне де кірмеген болу керек. Ол Фалектің күнәға батып қасарысуына және оның дағдыларына баяғыда үйреніп кеткен. Фалекке келетін болсақ, ол да ашуының қорын түгел тауысып, енді қозыдай момақан қалыпта отырып жатыр, тек ызасы әлі де тарқай қоймағандықтан, азырақ тітіркеніп қалады.

	- Уһ-һ, - деді ол ақыры, ентіге дем алып, - дауыл сол қанатпен өткен сияқты. Вилдад, бір кезде сен шанышқы қайрауға шебер едің, рақым етіп, маған мына қауырсынды ұштап берші. Әйтпесе, менің бәкім өтетін емес. Міне, осылай, рахмет саған, Вилдад. Ал, жас жігіт, есімің қалай дейсің? Измаил ма? Былай, Измаил, мен сені мұнда үш жүзінші үлеске жазамын.

	- Капитан Фалек, - дедім мен осы арада, - менің әлі жолдасым бар, ол да жүзу сапарына шыққысы келеді. Ертең таңертең оны ертіп келуіме бола ма?

	- Неге болмасқа? - деп жауап берді Фалек. - Оны осында алып кел, сосын біз оған қарап көреміз.

	- Ал, ол қандай үлес талап етпекші? - деп қырылдады Вилдад, тағы да ақтара бастаған Тәураттан көзін көтеріп.

	- Бұған бола уайымдама, Вилдад, - деді оған Фалек. - Ол бұрын китке шығып көріп пе еді? - деп, сосын маған бұрылды.

	- Қанша китті жайратқанын санап болмайсыз, капитан Фалек.

	- Несі бар, олай болса, оны ертіп кел. Сонымен, мен, қағаздарға қол қойып, өз міндетімді тамаша орындап шыққаныма және Йоджоның Квикег екеумізге Горн мүйісін айналып өтуге маңдайымызға жазған кемесі нақ осы "Пекод" екендігіне құйттай да күмәнданбастан, кейін қайттым.

	Бірақ бірнеше қадам аттамай жатып, бірге жүзуге тура келетін капитанның жүзін көрмегенімді пайымдадым; әйтсе де капитан көп реттерде кит аулайтын кеме толық жасақталып, экипаж бортқа түгелдей қабылданып болған соң ғана келіп, тек содан кейін ғана басшылықты қолына алатынын білуші едім - өйткені, әдетте, сапар тым ұзақ, ал, жағалаудағы аунап-қунау мейлінше қысқа мерзімді болатыны соншалық, егер отбасы немесе қандай да бір маңызды шаруасы бола қалса, капитан өзінің айлаққа арқандалған кемесіне мүлдем көңіл бөлмей, жаңа жүзу сапарына бүркілісі дайын болғанға шейін оны кеме иелерінің қамқорлығына табыстайды. Әйткенмен, өзіңді қолына біржола тапсырып бермес бұрын, сонда да болса, капитанға көз қиығын салу артықтық етпес еді. Мен артыма бұрылып, капитан Фалектен дауыстап капитан Ахавты қайдан табатынымды сұрадым.

	- Ау, саған капитан Ахав неменеге керек? Қағаздарың дұрыс. Сен қабылдандың.

	- Иә, бірақ мен оның түрін көрейін деп едім.

	- Қазір оны көре алуың екіталай. Оған не боп жатқанын мен өзім де жөнді білмеймін, тек ол ешқайда шықпастан үнемі үйінде отырып алды. Сірә, ауру шығар, әйтсе де түрінен олай деп айта алмайсың. Шындығында, ол ауру емес; бірақ, жоқ, оны сау деп айтуға да болмайды. Қайткен жағдайда да, жас жігіт, ол мені де ылғи көре бергісі келмейді, сондықтан, ол сенімен жолығуға құштар бола қояды деп ойламаймын. Бұл капитан Ахав дегенің бір түрлі тосын адам, кейбіреулер солай деп есептейді, бір түрлі, бірақ жақсы. Сен қорықпа деймін: ол саған ұнағанда қандай. Тақуа, діндар болмағанымен, бұл капитан Ахав ақ пейіл, құдай деген адам; ол аз сөйлейді, бірақ ол сөйлеген кезде, оны тыңдаған абзал. Есіңде сақта, мен саған күні бұрын ескерттім: Ахав сирек адам; Ахав колледждерде болған; ол адам жегіштердің арасында да болған; оған теңіз суынан әлдеқайда тереңдегі тылсымдар мағұлым; ол жай оғындай зуылдаған шанышқысымен қайдағы бір киттен де құдіреттірек әрі жұмбағырақ жауды жайратқан. О, ол нағыз шанышқы! Біздің бүкіл аралдағы ең өткірі және ең сенімдісі! Иә, ол дегенің капитан Вилдад та һәм капитан Фалек те емес; ол - Ахав, ұлым менің, ал, Ахав, өзің білесің, баяғыдан-ақ тәж киген патша болған!

	- Және де сонымен бірге залым болған. Осы қылмыскер патша өлтірілген кезде, оның қанын иттер жалаған, рас қой?

	- Бері таман жақырынақ кел, жақынырақ, жақынырақ, - деп Фалек маңыздана сөйлегені сондай, менің, тіпті, үрейім ұшып кетті. - Тыңда, жігітім, "Пекодтың" үстінде мұндай нәрселерді ешқашан айтушы болма. Еш жерде айтушы болма. Капитан Ахав есімін өзі таңдаған жоқ. Бұл оның бір жастағы нәресте кезінде дүние салған, есі ауысқан жесір шешесінің ақымақшылықпен істеген қияс қыңырлығы болатын. Рас, Гейхедтегі балгер кемпір Тиетиг бұл есім әлі әулиелігін танытады деп айтқан. Бәлкім, басқа ақымақтар саған тап соны қайталайтын болар. Бірақ мен сені ескерткім келеді. Бұл - өтірік. Мен капитан Ахавты жақсы білемін, көп жыл оның көмекшісі болып жүздім, содан да оның шын мәнісінде қандай екендігін білемін - жақсы адам, Вилдад сияқты құдайға бойсұнған жақсы адам емес, дұрысында, мен секілді, құдайға күпірлік етуші жақсы адам, тек оның бойында бұдан тысқары көп нәрселер бар. Иә, мен білемін, ол ешқашан айрықша жайдарылықпен көзге түскен емес, соңғы реттегі қайтар жолда біршама уақыт шала есті болғанын да білемін, бірақ мұның қансыраған кеспелтек санындағы жанды көзге көрсеткен жарақаттың себебінен екені кім-кімге де түсінікті. Сондай-ақ, соңғы сапарда әлгі қарғыс атқыр киттің кесірінен аяғынан айырылған күннен бері оның көңілі үнемі жабырқап, қатты торығып жүреді, кейде ашу кернеп құтырынып кетеді; бірақ бұдан әлі-ақ айығады. Саған мәңгілікке айтып қояйын, жас жігіт, ал, сен маған сенуіңе болады: жайдары һәм жаман капитаннан да жабырқау жақсы капитанмен жүзген мың артық. Ал енді қош боп тұр және аты жаман екен деп капитан Ахавқа әділетсіз болма. Оның үстіне, ұлым менің, оның әйелі бар, - үйленгеніне, міне, үш сапар болды, - мейірімді де момын жас келіншек. Ойласаңшы, оның осы жас келіншектен туған баласы бар - сеніңше, қалай, қарт Ахав ақыр-тақыр үмітті кескен есуас бола ала ма? Жоқ, жоқ, достым менің, Ахав жарадар, жарым көңіл, бірақ оған адамшылық жат емес!

	Ойға батып мен кеттім. Кездейсоқтан капитан Ахав жайында білгендерім кеудемді әлдебір беймаза, бұлдыр күйінішке толтырды. Мен оған деген мүсіркеу мен аяныш сезіндім, бірақ не үшін екенін білмеймін, сірә, оның аяусыз мертігіп қалғаны үшін болар. Сонымен қатар мен ол тарапында түсініп болмайтын үрей сезімін де бастан кештім; бірақ сипаттауға тілім жетпейтін бұл сезім, дұрысында, үрей емес, тіпті, өзім де білмейтін басқа бір нәрсе еді. Қалай болғанда да, мен ол сезімді бастан кештім, бұл менің бойымда оған деген ешқандай өшпенділік туғызған жоқ, дегенмен де, сол кезде ол жайында білетінім соншалықты мардымсыз болғанымен, осы адамға байланысты өзім сезінген құпиялылық азырақ менің шамыма тиіп ызаландырды. Алайда, менің ойларым біртіндеп басқа бағыттарға бет түзеп, Ахавтың бұлыңғыр бейнесі уақытша менен аулақ кетті.





XVII тарау





РАМАЗАН

	Квикегтің Рамазаны, немесе Ораза мен Бой Ұсынудың Ұлы Күні тек түнге қарай аяқталуы тиіс болатын; мен әзірше оның мазасын алудың қажеті жоқ деп шештім, өйткені, қандай күлкілі болып көрінсе де, мен діни парыздардың барлығына бірдей терең құрметпен қараймын, тіпті, шыбын қырғыш саңырауқұлақтың алдында құлшылық еткен құмырсқалар жиынына да; немесе артында қалған көл-көсір байлығы әлі де соның атынан басқарылып жатқандықтан ғана жер алпауытының мүсініне басқа әлемдерде теңдесі жоқ жарамсақтықпен табынатын біздің планетамыздың кейбір түкпірлеріндегі жан иелеріне де мен ешқашан тиісті құрмет көрсетпей тұра алмас едім.

	Біз, пресвитериан шіркеуінің аясында өскен діндар христиандар мұндай істерде қайырымды болуымыз және егер оларға осы салада қайсыбір шала есті шалдуар түсініктер тән бола тұрса да, өзімізді барлық басқа пенделерден, мәжусилерден және сол сияқтылардан соншалық жоғары қоймауымыз керек деп есептеймін. Мысалға, мына Квикегтің өзі-ақ, еш күмәнсіз, Йоджо мен Рамазанға қатысты барып тұрған қисынсыз адасуларды ұстанады - ал, осында тұрған не бар? Квикег өзінің не істеп жүргенін білетін болуы керек, өзі содан қанағат тапса, мейлі, өз нанымын ұстана берсін. Онымен қанша даулассам да бәрібір түк шықпас еді, мейлі, ол алдағы уақытта да өзі өз болсын, деймін мен, және де біздің бәрімізге - пресвитериандықтарға да, мәжусилерге де арсының рақымы түссін, өйткені, сайып келгенде, біздің бәріміздің миларымыз қатты шайқалған, күрделі жөндеуге мұқтаж.

	Менің түсінігім бойынша, кешке қарай оның барлық жоралары мен рәсімдері аяқталуы тиіс. Жоғарыға көтеріліп, есікті қақтым. Жауап болмағасын есікті итеріп едім, ол ішінен бекітулі болып шықты. Құлыптың тесігінен "Квикег!" деп сыбыр ете түстім. Үнсіздік. "Квикег, тыңда! Неғып жауап бермейсің? Бұл мен, Измаилмын". Бірақ бұрынғысынша тып-тыныш. Мен енді мазасыздана бастадым. Оны осыншалық уақыт құрдымында бекер жалғыз қалдырған екем - апырмай, қояншығы ұстап қалмады ма екен? Құлыптың саңылауынан сығалап едім, бірақ есік бөлменің шалғай бұрышында болғандықтан, құлып саңылауынан көріністер қиғаштай құбылып, түнере сұстанып ашылды. Тек кереуеттің арқасы мен қабырғаның бір бөлігі ғана көрінді, одан басқалары түгел тасада қалды. Бірақ мен кеше кешке біз жатар орнымызға көтеріліп бара жатқанда бибі алып қойған Квикегтің гарпунының ағаш сабы қабырғаға сүйеулі тұрғанын көріп, әжептәуір таңдандым. Түсініксіз, деп ойладым мен, алайда, әйтеуір, гарпун сол арада тұрған болса, Квикег өзінің гарпунсыз табалдырықтан ешқашан аттап баспайды, демек, ол өзі де анық іште болғаны.

	- Квикег! Квикег! - Тыныштық. Расында да бір бәле болғаннан cay ма. Қояншығы ұстаған! Есікті бұзып кіруге әрекеттендім, әйткенмен ол қасарысып тапжылмай қойды. Мен енді жандәрмен баспалдақтан төмен жүгіріп түсіп, өзімнің күдігімді бірінші кезіккен кісіге бірден айтып бердім, ал, бұл қонақ үйдегі қызметші әйел екен.

	- Әй-яй-яй! - деп дауыс салды ол. - Бір бәле болғанын өзім де біліп ем. Таңғы астан кейін кіріп төсек жинамақшы болғам, сөйтсем - есік жабық. Тышқан қыбыры сезілердей тым-тырыс. Таңнан бері тырс еткен бір дыбыс жоқ. Мен, бәлкім, екеуіңіз де кетіп, заттарыңыз ұрланбас үшін есікті кілтпен жапқан шығар деп ойлағам. Қап, әттеген-ай! Бибі! Өлтіріп кетті! Миссис Хази! Сұмдық!

	Ол жылап-сықтап ас үйге жүгірді, мен қалбалақтап соңынан ердім. Сол арада бір қолына қыша сауыт, екіншісіне сірке су құтысын ұстап, тұздық дайындауды және сонымен қатар қара өңді қолбала ұлды тәрбиелеуді уақытша тастай сала, миссис Фурия келе қалды.

	- Сіздердің шоландарыңыз қайда? - деп бақырдым мен. - Сарай қайда? Сонда жүгіріп барып, есікті бұзатын бірдеңе әкеліңдер - балта! Балта! Ол талып қалған, маған сеніңіздер!

	Осының бәрін лақ еткізіп айта сала, мен сол екі ортада тағы бекерден-бекер баспалдақпен жоғарыға жүгірдім, бірақ осы арада алдына қыша мен сірке суды, сонымен бірге қарс жабылған қату қабағын кесе-көлденең тартып, жолымды бибі кес-кестеді.

	- Не боп қалды, жас жігіт?

	- Маған балта беріңіз! Құдай үшін, мен есікті бұзғанға шейін, біреуіңіз дәрігерге жүгіріңіздер!

	- Бері қараңыз, - деп тіл қатты миссис Фурия, тым құрыса бір қолын босату үшін сіркесу құтысын жалма-жан тепкішекке қоя сала. - Тыңдаңызшы, сіз немене, менің үйімде есік қиратпақсыз ба! - Өзі менің қолымнан шынтағымнан жоғарырақ ұстап алды. - Не болды, ә? Сонша не боп қалды?

	Мен оған мән-жайды мүмкіндігінше сабыр сақтап, бірақ жылдам баяндап бердім. Ол сасқалақтаған күйі қыша сауытты мұрнының жанына қыса ұстап, бірер сәт ойланып қалды да, содан соң: "Иә, иә! Оны сол арада қалдырғаннан кейін қайтып көрген жоқпын!" деп айқайлап жіберіп, баспалдақтың астындағы шоланшаға жүгірді, сол жерді қарап қайтып келгесін Квикегтің гарпуны қойған орнында жоқ деп мәлімдеді.

	- Ол жарылып өлді! - деп бажылдады ол. - Бейшара Стигздің оқиғасы түп-түгел басынан бастап қайталанып жатыр... Тағы бір көрпе құрыды... Ай, байғұс ана, оның байғұс анасы!.. Бүйте берсе менің күллі мекемем құриды. Сорлының әпке-қарындастары қалды ма екен?.. Әлгі ана қыз қайда? Тыңда, Бетти, сыршы Снарлсқа барып, ол маған: "Мұнда өзін-өзі өлтіруге және мейманжайда темекі шегуге тыйым салынады" деген хабарландыру жазып берсін деп айт - өстіп екі қоянды бірден өлтіруге болады... Өлтіруге? Құдайым, оның жанына рақымшылық жаса! Ана жақтағы неғылған шу? Әй, жас жігіт, қане, андағы жерден былай тұрыңызшы!

	Осы сөздерді айтып ол баспалдақпен соңымнан жүгіріп кеп, тура есікті күшпен ашуға жаңадан әрекет жасап жатқан маған жармасты.

	- Мен бұған мұрсат бермеймін! Менің үйімді қиратуға жол бермеймін. Теміршіге жүгіріп барып келуіңізге болады, осында біреу бар, тұратын жері осы арадан бір мильден қашық емес. Жо - жоқ, тұра тұр, - деп ол жан қалтасына қол салды. - Мына кілт мында келетін сияқты. Қане, көрейік.

	Әйел құлыптың тесігіне кілтті кіргізіп, бұрады. Бірақ, амал қанша! - Әлі іштен Квикег бекіткен ысырма қалды.

	- Мұны дегенмен де бұзуға тура келеді, - деп мәлімдедім де, мен екпін алып жүгіру үшін кішкене артқа шегіндім, бірақ бибі тағы да маған жармасып, өзінің үйін қиратуға жол бермейтінін айтып, тағы айқайға басты. Мен жұлқынып шығып, жүгірген бойда бар күшімді салып, бүкіл денеммен есікті соқтым.

	Есік азан-қазан, тарсыл-гүрсілмен айқара ашылды да, тұтқасымен қоса бар пәрменімен тарс етіп қабырғаға соғылып, уатылған сылақтың шаң-тозаңын төбеге бұрқ еткізді; осы арада, уа, шебер құдай, біз Квикегті көрдік - ол бөлменің ортасында тау қозғалса қозғалмас сабырмен, аман-есен, жүресінен отыр екен, ал, оның басына Йоджо қонақтапты. Квикег, тіпті, кірпігін де қаққан жоқ, ол құдды тас мүсіннен аумай, тіршіліктің құйттай белгісін де білдірместен отырды.

	- Квикег, - деп сөз бастадым мен оған жақын келіп. - Квикег, саған не болды?

	- Ойпырмай, күні бойы осылай отырған ба сонда? - деп, бибінің зәре-құты қалмады.

	Бірақ біз не сұрасақ та - одан емге бір сөз ести алмадық. Мына қалпын қалайда өзгерту үшін мен тура оны енді болмаса еденге итеріп құлатуға шақ қалдым - оның, әсіресе, осылай қатарынан сегіз-он сағат әйтпесе одан да көп тапжылмай отырғанын, әлбетте, осы кезде ештеңе жемегенін ойлағанда, бұл соншалықты төзгісіз тауқымет және жаралмыштан тыс азап сияқтанды.

	- Миссис Хази, - дедім мен. - Әйтеуір, оның тірі екеніне көзіміз жетті. Сондықтан, сіз қазір, рақым етіп, бізді оңаша қалдыра тұрыңыз, бұл тосын істің мән-жайын мен өзім анықтаймын.

	Бибінің соңынан есікті жапқан соң мен Квикегті орындыққа отыруға көндіруге әрекеттендім, бірақ онымнан ештеңе шықпады. Ол менің аяғымның астында тастай қатып, күллі сыпайылығым мен жағынып-жалпаюыма қарамастан, ләм деп тіл қатпады және мен жаққа, тіпті, бір рет көз қиығын да салмады, тым құрыса қасындағы мені байқаған сыңайды бетіндегі бір тамыры да бүлк етіп білдірмеді.

	Жарайды, деп ойладым мен, сірә, Рамазан уақытында осылай болуы керек шығар. Мүмкін, оның аралында жұрттың бәрі оразаны осылай - жүрелеп ұстайтын болар. Әбден мүмкін. Иә, оның діні бойынша расында да өсту керек шығар, олай болса, мейлі, отыра берсін. Ерте ме, кеш пе, ол, әрине, түрегеледі. Шүкір құдайға, мұның мәңгі бақи созылуы мүмкін емес, ал, оның Рамазаны жылына бір рет қана болады, оның өзінде де оншалықты жүйелі емес.

	Мен кешкі асқа төмен түстім. Осынау ұзақ кеште бүгін ғана "кисельді" жүзуден (шхунадағы немесе бригтегі Солтүстік Атлантика суларымен шектелген қысқа балық аулау сапарын осылай атайды) оралған теңізшілер айтқан сала құлаш хикаяларды сылқия тыңдап; осы "кисельшілердің" ортасында сағат он бірге дейін дерлік отырып, әлбетте, бұл шақта Квикег өзінің Рамазанын тамам қылды деген толық сеніммен мен қайтадан өз жайыма көтерілдім. Бірақ бұл ойым бекерге шықты: ол бұрынғысынша, сынық сүйем жылжымай, қалдырып кеткен жерімде отыр екен. Менің, тіпті, оған ызам келді: еш мағынасыз, басына қайдағы бір ағаш кесіндісін қойып алып, суық бөлмеде күні бойы және жарты түн жүресінен отыру неткен ақымақтық десеңізші!

	- Құдай үшін, Квикег, тұршы, кішкене серпілші. Түрегеліп, кешкі асыңды ішіп келші. Сен бүйтіп аштан өлесің. Сен өзіңді құртасың, Квикег!

	Ләм деген жауап болмады.

	Сосын мен оған қолымды бір сілтеп, жатып ұйықтамақшы болдым; ал, ол кішкенеден соң, еш күмәнсіз, өзінен-өзі менің үлгіме мойынсұнады. Әйтсе де, төсекке жатар алдында өзімнің сабалақ жүнді бушлатымды алып, оның иығына жаптым, өйткені түн қақаған аязды болатын сыңайлы, ал, оның үстінде тек жеңіл күртеше ғана бар еді. Бірақ қалай тырыссам да ұзақ уақыт бойы, тіпті, сәл-пәл мызғып алуға мұршам келмеді. Шырақты үрлеп өшірдім, бірақ оның кереуеттен қол созым жерде, одан қашық емес, жалғыздан-жалғыз, суық пен қараңғылық құшағында мына ыңғайсыз қалыпта үрпиіп отырғанын еске алсам болды, жаным зар илеп қоя береді. Өзінің үрейлі де тылсым Рамазанының парызын өтеп түні бойы көз ілмей жүресінен отырған мәжусимен бір бөлмеде ұйықтаудың қандайлығын ойлап көріңіз.

	Ақырында, мен дегенмен де қалжырап ұйықтап кеткен екем, содан таң атқанға шейін түк сезбеппін; көзімді ашып төменге қарасам - құдды еденге бұрандамен бекітіп тастағандай, сол баяғы бүкірейген қалпында Квикег отыр. Алайда, таң шапағының алғашқы сәулелері терезеден себездеуі мұң екен, ол бірден құрысқан буындарын қатты сыртылдатып, ерекше шатты кейіпте атып тұрды, сосын кереуетке ақсаңдап әзер жетіп, тағы да өз маңдайын менікіне түйістіріп, өзінің Рамазаны аяқталғанын хабарлады.

	Әуелде айтқанымдай, мен қандай ғана болса да, әрбір адамның дініне толық көнбістікпен қарауға әзірмін, тек мұның бір ғана шарты - әлгі адам басқаларды өзге дінге сенетіндіктері үшін өлтірмеуі және жәбірлеп қорламауы керек. Ал, егер кімде-кімнің діні әншейін жауыздық шегіне жетсе, егер ол діндарлар үшін азапқа айналса, бір сөзбен айтқанда, егер ол біздің планетаны тым жайсыз керуен сарайына ұқсатып жіберсе, ондай жағдайда мұндай дінді ұстанушыны, менің пайымдауымша, оңашаға алып барып, осы тақырыпқа шер тарқата сырласқан жөн. Енді мен де Квикегпен дәл осылай шүйіркелесуге ниет еттім.

	Квикег, - дедім мен, - төсекке келіп жат та, менің саған не тағатынымды тыңда.

	Мен сөйтіп іске кірісіп, ертедегі алғашқы наным-сенімдерден қап, біздің заманымыздағы әр алуан діндерге жеттім, Квикегке осынау барлық Ұлы Оразалардың, Рамазандардың және жылымаған қараңғы бөлмелерде ұзақтан-ұзақ жүресінен отырулардың әншейін барып тұрған ессіздік екенін бұлжытпай көрсетуге тырыстым: олар денсаулыққа зиян, жанға пайдасыз, басқаша айтқанда, тазалық пен парасаттың қарапайым қағидаларына қалпы келеді. Оған менің тағы да бір айтқаным, оның басқа барлық тараптардағы төтенше зерек әрі ақылды жабайының өзінің мына қисынсыз Рамазанына келгенде өкінерлік ақымақшылық жасайтынын көргенде әншейін жаным ауырады, сұмдық жаным ауырлады дедім. Оның үстіне, оразадан тән әлсірейді деп иландырдым мен, демек, сонда рух та әлсірейді, осыдан келіп оразадан туған ойлардың бәрі сүреңсіз жүдеу болады. Әсіресе, асқазаны ас қорытпай ауыратын діндарлардың өлгеннен кейін өздерін не күтіп тұрғандығы жөнінде сары уайымға салынатыны тегін емес. Қысқасы, таңдаған тақырыбымнан сәл ауытқып, Квикег, дедім мен, адамда тозақ туралы ой алғаш рет ол алманы тоя жегенде пайда болған, ал, содан соң тұқым қуалаған асқазан сырқаты пешенесіне мәңгілік жазылып, Рамазанға иек артқан.

	Осы арада мен оның не айтпағымды ұғынуы үшін өз ойымды мүмкіндігінше көрнекірек түсіндіруге тырысып, Квикегтен бұрын - соңды ас қорытуыңда кінәрат болып па еді деп сұрадым. Ол жоқ деп жауап берді, тек бір ғана рет аса айрықша оқиғаға байланысты бір жағдай болыпты. Мұны шаңқай түстегі сағат екіге шейін шайқаста жаудың елу әскері өлтірілген ұлы жеңіске орай оның әкесі жасаған ырғын тойдан кейін бастан өткеріпті, тап сол түні олардың бәрі пісіріліп желінген көрінеді.

	- Болды, болды, Квикег, - деп мен оны тітіркене тоқтаттым. - Өшір үніңді.

	Себебі, мұның немен бітуге тиісті екендігін онсыз-ақ білуші едім. Бір кездерде нақ осы аралда аялдаған бір матроспен таныс болғам, сол маған оларда мынадай тұрып барын айтып берген: үлкен шайқаста жеңіске жеткен жеңімпаз өзінің сарайында немесе бағында өлтірілген әрбір адамды тұтас қуырады, сосын оларды бірінен соң бірін үлкен ағаш ыдыстарға салып, құдды палау сияқты, үстін түрлі жемістермен және кокос жаңғағымен әлеміштеп, аузына бір буда дәмдеуіш тамыршөптерді қыстырып, нағыз бір рождестволық күркетауықтай, өзінің достарына ең игі тілектермен жолдайды.

	Жалпы алғанда, менің дінге қатысты ескертпелерім Квикегке соншалықты әсер етті деп айта алмаймын. Біріншіден, ол өзінің жеке көзқарасынан бөлекше пайымдалған осынау аса маңызды тақырыптарға байланысты ой-пікірлерге бір түрлі қызығушылық танытпады; екіншіден, өз ойларымды қанша қарапайым жеткізуге тырыссам да, ол менің айтқандарымның үштен бірден артығын түсінген де жоқ, ақыр соңында ол, әлбетте, ақиқат дінді менен анағұрлым артық білемін деп санайды. Ол маған бейне мынадай зейінді жас жігіттің қасиетті мәжусилық таупиқтылық үшін сонша үміт үздіріп жоғалғанына қатты өкінген сыңайда, әлдебір мүсіркеулі жанашырлықпен және аянышпен қарады.

	Ақыры, біз кереуеттен тұрып, киіндік. Квикег пісірілген балықтың неше түрінен құралған жойқын таңғы асты сыпырып-сиырып соғып алды - сондықтан, оның Рамазанынан бибі бәрібір орасан пайдаға кенелмеді - сөйтіп, біз жолда асықпай аяңдап әрі тісімізді палтус балығының сүйегімен шұқып, "Пекодқа" аттандық.





XVIII тарау





ҚОЛ ОРНЫНА

	Гарпуның қолтығына қыстырған Квикег екеуміз айлақты бойлап кемеге жақындай бергеніміз сол еді, бізді вигвам лашықтан шақырған капитан Фалектің қарлығыңқы даусы жалт қаратты, ол менің жолдасымның каннибал болып шығуына байланысты таңданысын айқайлай білдіріп, өздерінің қағаздарын көрсеткенге шейін бұл кемеге адам жегіштерді жолатпайтынын бірден мәлім етті.

	Мен досымды төмендегі кемежайда қалдырған бойы жақтаудан қарғып түсіп:

	- Неменені көрсеткенге шейін, капитан Фалек? - деп қайталап сұрадым.

	- Қағаздарын, - деп жауап қайырды ол. - Өзінің қағаздарын көрсетсін.

	Фалекке ілесе вигвамнан басын қылтитқан капитан Вилдад та:

	- Иә, иә, - деп оны қатаң дауыспен қоштай жөнелді. - Дінге кіргенін дәлелдесін. Алжасқандардың ұлы! - деп, ол Квикегке қарай бұрылды. - Сен өзің қазіргі кезде қандай да бір христиан шіркеуінің аясында барсың ба?

	Бар болғанда қандай! - деп жауап бердім мен, - ол бірінші миграционалистік шіркеудің қанатының астында.

	Осы арада бір айта кететін жай, нантаксттік кемелерде жүзіп жүрген көптеген ішкі суретті жабайылар ақыр соңында дінге кіріп, әлдебір шіркеудің саясын сағалайды.

	- Қалайша! Бірінші конгрегационалистік шіркеу ме? - деп жан даусы шықты Вилдад. -Олар әлгі диакон Девтерономия Колменнің үйінде жиналатындар ма? - Ол қалтасынан көзілдірігін алып шығып, үлкен сары қол орамалымен сүртті де, оны асқан сақтықпен мұрнының үстіне қондырды, сосын вигвамнан шығып, кеме жақтауынан әрең еңкейіп Квикегке бажайлай қарады.

	- Оның бұл қауымның мүшесі болғанына көп болды ма? - деп сұрады капитан ақырында маған бұрылып. - Менің ойымша, аса көп болған жоқ шығар, ә, жас жігіт?

	- Әлбетте, жақында ғана, - деп қолпаштады оны Фалек. - Шоқындырылуы да шын емес, әйтпесе ол албастының бетіндегі мына көгергенін тым құрыса аздап та болса кетірер еді.

	- Жоқ, сен айтшы, қане, жас жігіт, - деді Вилдад. - Диакон Девтерономияның жиналыстарына мына топырыш шынымен жүйелі түрде барып тұра ма? Ай, білмеймін, жексенбі сайын қасынан өтсем де, ол жерден мен оны бір рет те көзім шалған емес.

	- Диакон Девтерономия мен оның жиналыстары жайында маған ештеңе мағлұм емес, -дедім мен. - Тек білетінім - Квикегтің бірінші конгрегационалистік шіркеу аясында туғаны ғана. Әрі- беріден соң оның өзі де диакон, міне, мына Квикегтің өзі.

	- Жас жігіт, - деп Вилдад қатаң райға көшті, - сен мұны бекер қылжақ қыласың. Өз сөздеріңді түсіндір, қане, жас хеттеялық. Сен қайсы шіркеу туралы айттың, жауап бер?

	Өзімді тығырыққа тірегенін сезгесін жанталаса тіл қаттым:

	- Сэр, мен құзырына біздің бәріміз - сіз де, мен де, капитан Фалек те, Квикег те, әрбір адамзат баласы кіретін ежелгі католик шіркеуі туралы айттым; бүкіл діндарлар дүниесінің ұлы һәм мәңгілік Бірінші Конгрегациясы туралы айттым; біздің бәріміз соның қарауындамыз; рас, арамыздағы кейбіреулерді қазірде ұлы діннің әр түрлі ұсақ-түйектері көбірек толғандыратын сияқты, бірақ оның өзі біздің бәрімізді біртұтас етіп біріктіріп тұр.

	- Дұрыс! Теңіздік тораппен! - деп айқай салды Фалек маған қарсы жүріп. - Жас жігіт, сен бізге матрос емес, миссионер болып кіргенің абзал болар еді. Өмірімде бұдан артық уағыз естімеппін! Диакон Девтерономия, оны қойшы, Мэппл әкейдің өзі де ешқашан сенен асып кете алмайды, ал, ол осал емес. Мұнда өрмелеңдер, шығыңдар бері, қағаз атаулы құрып кетсін. Ей, ана Квебегіңе айт, немесе, өзін қалай атаушы едің, - Квебекке айт, келсін мұнда. Оһо, үлкен зәкірмен ант етейін, мынаның гарпунын қарай гөр! Тәуір нәрсе, байқаймын, епті ұстайтын көрінесің. Ал, тыңда, атың қалай еді, е, Квебек, сен бұрын-соңды вельботтың тұмсығында тұрып көріп пе едің? Кит өлтіріп пе едің, ә?

	Өзінің жабайы мінезімен ләм деп тіл қатпастан, Квикег кеме жақтауына ырғып шықты, ол жерден жақтау сыртында ілулі тұрған вельботтың тұмсығына секірді, содан сол жақ тізесін алға қойып, гарпунын басынан асыра сермеп, шамамен төмендегідей сөздерді лақ еткізді:

	- Капитан! Ана су бетіндегі қарамай тамшысын көрдің бе? Көрдің бе? Мейлі, сол киттің көз болсын, қанеки! - Жақсылап көздеп алып ол гарпунды лақтырды дейсіз, онысы қарт Вилдадтың қалпағының тап қасынан зуылдай ұшып өтіп, жалтылдаған кішкентай таңдақты мың сан жарықшақтарға шашыратып жіберді.

	- Міне, - деп жайбарақат тұжырған Квикег қарамайлы арқанға қолын салды. - Мейлі, бұл киттің көзі болса, сенің китің өлді.

	- Қане, тезірек, Вилдад, - деді Фалек тым жақын ұшып өткен гарпуннан шошып, капитан каютасының табалдырығына қашып барған серіктесіне. - Тезірек деймін, Вилдад, кеме кітапшаларын алып шық. Мына Любекті, яғни Квебекті біз өзіміздің вельботтарымыздың біріне алып алуымыз керек. Тыңда, Квебек, біз саған тоқсаныншы үлесті береміз, ондайды әлі Нантакетте бірде-бір гарпуншы алып көрген жоқ.

	Біз төмендегі каютаға түстік, мұндай қуанбаспын, көп ұзамай Квикег мен кеше қабылданған команданың тізіміне енгізілді.

	Күллі ресми рәсімдері аяқталып, тек қол қою ғана қалған кезде Фалек маған бұрылып, былай деді:

	- Сірә, сенің Квебегің жаза білмейтін шығар деп ойлаймын, солай ма? Әй, Квебек-ай, бәлем, сені ме! Сен өзіңнің атыңнан қол қоясың ба, әлде, айқыш саласың ба?

	Бұл сұрақ қойылған кезде бұдан бұрын мұндай рәсімдерге екі- үш рет қатысқан Квикег сірә да абыржыған жоқ, ұсынған қаламды алып, қағазға өзінің суреттермен піскіленген қолындағы бір дөңгелек белгінің дәл көшірмесін бейнеледі де берді; сондықтан Фалектің Квикегтің есіміне қатысты қасарысуының арқасында мұның бәрі мынадай белгілі бір кейіпке ие болды.

	Бұл шақта капитан Вилдад Квикегтен көзін айырмай отырды, содан кейін салтанатты түрде түрегеліп, өзінің кең етекті қоңыр пенслінің мол пішілген қалтасын ақтарыстырып, одан бір буда ақшаны суырып алып шықты; солардың ішінен "Ақырғы күн туады, немесе Уақытты жоғалтпаңдар" деген тақырып қойылған (біреуін таңдап алып, Квикегтің қолына ұстатты, сосын оларды этаппен бірге қос қолдап қысып, оның көздеріне қадала қарап тұрып айтты:

	- Түнек перзенті, мен өзімнің саған қатысты борышымды өтеуге міндеттімін. Бұл кеменің мен де бір иесімін, сондықтан, оның экипажына қамқорлық жасамай тұра алмаймын. Әгәрәки, сен әлі де өзіңнің мәжусилық ғұрыптарыңды ұстанатын болсаң - ал, менің бұл жөніндегі қаупім аса зор - ондай жағдайда саған жалынамын, мәңгі-бақи Вилдің құлы болып қалма. Бұл Вилді һәм жексұрын әзәзілді аласта, алдағы қаһардан бойыңды аулақ сал. Абай бол, деймін саған. О, мейірімі шексіз Құдай үшін! От-жалынды құрдымнан аулақ жүр!

	Қарт Вилдадтың сөзінде тәураттық және жергілікті лепестермен ғажап үйлесім тапқан теңізші тіршілігінің жаңғырығы әлі де сақталып қалыпты.

	- Бар, бар, Вилдад, біздің гарпуншымызды бүлдірмей ары жүр,- деп Фалек килікті. -Діндар гарпуншылар түкке жарамайды. Бұдан олардың күллі айласы құриды. Айласыз гарпуншыдан не пайда? Жас пері Над Свейннің қандай гарпуншы болғаны есіңде ме? Бүкіл Нантакет пен Вайньярдта одан асқан ер жүрегі жоқ еді. Бірақ ол ғибадатқа бара бастады, ақыры, содан оңбады. Өзінің жаман-жәутік жанына бола қорқатыны соншалық, вельботын құйрығымен сүйкеп кетсе, жәһаннамға жөнеліп кетіп жүрермін деген қауіппен киттерден қашқақтап айналып өтетін болды.

	- Фалек, Фалек, - деп сөйлеген Вилдад көздері мен қолдарын көкке көтерді. - Сен өзің де, мен сияқты, талай қауіп-қатерді бастан кештің. Өлім қорқынышының не екенін сен білесің ғой, Фалек. Осыншалық имансыз боссөзділікке салынуға дәтің қайтіп барады? Өзіңе ғайбат жасама, қолыңды жүрегіңе қойып ағыңнан жарыл, Фалек, тап осы "Пекод" Жапон жағалауындағы дауылда барлық үш мачтасынан бірдей айырылғанда - сонда Ахавтың көмекшісі болып жүзіп жүргенсің, есіңде ме? - міне, сол кезде сен өлім мен құдайдың қаһары туралы ойламап па едің?

	- Сендер тек мұны тыңдап көріңдер! - деп айқай салған Фалек қолдарын қалталарына сүңгітіп, тар каютада әрлі-берлі жүріп кетті.

	- Бәрің де есіттіңдер ме, ә? Ойлап қараңдар! Кеме кез келген минутта су түбіне кетуі мүмкін ғой! Сонда өлім мен құдайдың қаһары туралы ойлау керек пе екен? Үш мачтамыз бірдей тозақ гүрсілімен жақтауды соғып, кеменің артынан да, алдынан да тау толқындар үстімізден ұрғылап жатқан кезде! Осы кезде өлім мен құдай қаһары туралы ойлау керек пе? Жоқ, біздің өлім жайлы ойлауға уақытымыз болмады. Өмір - капитан Ахав екеуміз, міне, не жайында ойладық. Команданы қалай құтқару керек, жаңа мачталарды қалай орнату керек, ең жақын айлаққа қалай жету керек - сол кезде менің ойлағаным, міне, осылар.

	Вилдад тіл қатпады; ол бешпентінің барлық түймелерін салып, паң қалыппен палубаға бет түзеді, біз соңынан ердік. Ол осы арада аялдап, шкафутта гротмарсельді жөндеп жатқан желкенші шеберлердің жұмысын жайымен бақылап тұра берді. Оқта-текте еңкейіп, құдай салмасын, босқа рәсуа болмас үшін кенептің немесе шайырланған жіңішке арқанның үзік-қиықтарын теріп алып тұрды.





XIX тарау





ПАЙҒАМБАР

	- Бауырлар, сіздер мына кемеге жалдандыңыздар ма?

	Бір бейтаныс тап алдымызға тоқтап, өзінің жуан сұқ саусағын аталмыш кеменің қабырғасына қарай шошайта, бізге осы сауалды қойған кезде Квикег екеуміз "Пекодтан" жаңа ғана шығып, әрқайсымыз өз бетімізше ойға шомып, жағалауда баяу жүріп келе жатқанбыз. Бұл адам үстіне әбден тозығы жетіп, түсі оңған бушлат пен жамау-жамау шалбар киіпті, ал, мойнына бір тұтам қара орамал байлап алыпты. Баттасқан бетінде қорасан айғыздамаған жер қалдырмай, тасқын судың қаңсыған ирек-ирек арнасын еске түсіріп тұр.

	- Сіздер анда жалдандыңыздар ма? - деп ол өзінің сұрағын қайталады.

	- Пайымдауымша, сіз "Пекод" кемесін айтып тұрған боларсыз? - деп, түр-түрпатын анықтап қарап алу үшін кішкене уақыт ұтуға тырысып, мен қайталап сұрадым.

	- О, иә, "Пекодтың" тап өзі, әнеки, анау тұрған кеме, - деп қолын артына сери растады ол, содан соң оны жұлқи алға созғанында шошайған саусағы нысанаға құдды найзаша қадалды.

	- Иә, - деп жауап бердім мен, - біз онда жаңа ғана қағаздарға қол қойдық.

	- Қағаздарда сіздердің жандарыңызға қатысты ештеңе ескерілген жоқ па?

	- Неменеге қатысты?

	Ә, ол әуелі сіздерде жоқ та шығар, - деп ол тез-тез сөйледі, - бұлай келгенде, бұл онша маңызды да емес. Мен жандары жоқ көп адамдарды білемін, - олардың маңдайларының бағы бар. Жан іштеміміз - арбаның бесінші доңғалағы сияқты.

	Сен не деп күңкілдеп тұрсың, достым, - деп, мен таңғалдым.

	Бірақ оның артықтығы бар, сол басқалардың кемістігін толтыруға кетеді, - деп тұжырды ол, "оның" деген сөзге бір ерекше, үрейлі екпін жасап.

	- Жүр кеттік, Квикег, - дедім мен, - мына сабаз, сірә, бір жақтан қашып шыққан болар. Оның кім жайында және не жайында айтып тұрғаны екеумізге беймағлұм.

	- Тоқтаңдар! - деп айқай салды бейтаныс. - Сендер дұрыс айтасыңдар - өйткені, сендер әлі Қарт Дүлейді көрген жоқсыңдар қой, рас па?

	- Қарт Дүлей дегенің кім ол? - деп сұрадым оның ессіз даусының мәнділігі тоқтатқан мен.

	- Капитан Ахав.

	- Не? Біздің кеменің капитаны ма? "Пекодтың" капитаны ма?

	- Иә, біз секілді қарт теңізшілердің көпшілігі оны осы есіммен атайды. Сендер оны әлі көрген жоқсыңдар ғой, солай ма?

	- Әзірше жоқ. Ол сырқаттанып қалды, дейді, бірақ қазір тәуір болып келеді, көп кешікпей құлан-таза сауығып шығады.

	- Құлан-таза сауығады, ә? - деп қайталады бейтаныс табалағандай әлдебір мысқылды күлкімен. - Капитан Ахав менің сол қолым сауыққанда ғана сауығады, одан ерте емес, естимісіңдер?

	- Ол жайында сіз не білесіз?

	- Ал, сендерге ол жайында не айтып еді?

	- Олар мардымды ештеңе де айтқан жоқ; мен тек оның жақсы кит аулаушы және өз матростарына жақсы капитан екендігін ғана естідім.

	- Дұрыс, мұның бәрі солай - анасы да, мынасы да рас. Бірақ ол бұйырған кезде, міне, бұл арада бұрылуға тура келеді. Бақырып- шақырғаннан ештеңе шықпайды, Ахав айтса болды - заң. Алайда, ол үш күн және үш түн бойы тіршілік белгісін бермей жатқан жолы Горн мүйісінің жанында бастан кешкені жайында; Испандықпен Сантадағы мехраб алдында болған қиян-кескі айқасы жайында - осылар жайында сендер ештеңе естімеп пе едіңдер? Ал, ол түкірген күміс құты жайында ше? Және де соңғы сапарда сәуегейліктің айтқаны келіп, оның сол аяғынан айырылғаны жайында ше? Осының бәрі жайында, осы және де басқа бірдеңелер жайында сендер шынымен ештеңе естімегенсіңдер ме? Әрине, сендер бұл жайында естіген жоқсыңдар ғой, қайдан білесіңдер? Жалпы, бұл жайында, тіпті, біздің Нантакеттің өзінде, кім біледі? Әйткенмен, аяғынан қалай айырылғаны турасында сендер қайткенмен де естіген-ақ шығарсыңдар? Иә, иә, көріп тұрмын, сендерге бұл жайында айтып па еді? Яғни қазір оның тек жалғыз аяғы ғана қалғандығы, ал, екіншісін кашалотпен қақтығыста жоғалтқаны жайында?

	- Достым менің, - деп тоқтаттым оны, - сіздің мұнда не деп бөсіп тұрғаныңызды мен білмеймін және де білгім де келмейді, себебі, маған сіздің есіңіз онша-мұнша дұрыстау емес сияқты боп көрінеді. Бірақ егер сіз капитан Ахавты, анау тұрған "Пекод" кемесінің капитанын меңзеген болсаңыз, оның аяғына қатысты жайлардың барлығы маған мағлұм екенін мәлімдеуге мұрсат етіңіз.

	- Барлығы мағлұм деймісіз? Осыған өзіңіз сенімдімісіз, ә?

	- Әбден сенімдімін.

	Тағы бір сәт бейтаныс мазасыз ойға шомып, "Пекодтың" тұрқына саусағын шошайтып, көзін тіккен қалпында қыбырсыз тұрды да, сосын селк ете түсіп айтты:

	- Сендер қабылданып қойдыңдар ғой, солай ма? Аттарың тізімде көрсетілген бе? Амал қанша, жазылып қойған нәрсе - жазылған, болатын нәрсе болмай қоймайды, кім біледі, бәлкім, дегенмен де болмайтын шығар. Қалай болғанда да, барлығы алдын ала шешіліп, күні бұрын жазылып қойылған. Матростардың әйтеуір біреуі сонымен бірге баруы керек қой. Не осымен, не болмаса басқа біреумен, не де болса, оларға Жаратқанның рақымы түссін. Қош болыңдар, бауырлар, қош болыңдар, тіл жетпес арсының шапағаты тисін сендерге. Жолдарыңнан қалдырғаныма кешірім еткейсіңдер.

	- Тыңдаңыз, достым, - дедім мен, - егер бізге айтатын маңызды бір нәрсеңіз болса, айтыңыз, ал, керісінше, әншейін біздің басымызды қатырып, қорқытуды ойлаған болсаңыз, онда қатты қателесіп тұрсыз. Сізге айтқым келгеннің бары осы.

	- Және де жаман айтылған жоқ, тым тәуір айтылды, мен осылай жатық сөйлегенді жақсы көремін. Сендер оған әбден жарайсыңдар, сендер сияқты адамдар оған қолайлы. Қош болыңдар, бауырлар. Иә, ұмытып барады екем: онда барғанда сәлем айтыңдар, мен оларға қосылмағанды жөн көрдім.

	- Жо-жоқ, қымбаттым менің, бізді бұлай ақымақ қыламын деп, ойламаңыз. Өзіңе ұлы құпия белгілі дегендей кейіпке ену - оңайдың оңайы.

	- Қош болыңдар, бауырлар, қош болыңдар.

	Қош болыңыз, - деп жауап қаттым мен. - Жүр, Квикег, мына есуастан аулақ кетейік. Әйтсе де, тоқтай тұрыңыз, мархамат, айтыңызшы маған, атыңыз кім?

	Илия.

	Илия деп ойша қайталадым да, біз осы бір жалба-жұлба кәрі магросты әрқайсымыз өзімізше талқылап, ары қарай адымдап жүрдік; ақырында екеуміз де, өзін сұмдық құбыжық етіп көрсетуге қанша тырысқанымен, ол бар болғаны ұсақ алаяқ дегенге тоқталық. Алайда, жүз ярд та жүрмей жатып, бұрыштан айнала бере кездейсоқ артыма қарап едім, біршама қашықтықта соңымыздан ілесіп келе жатқан тап жаңағы Илияны көрдім. Бұл жайдың мені бір түрлі мазасыздандырғаны сонша, Квикегке ләм деп тіл қатпадым, әйтсе де бейтаныс та сол бұрыштан бұрыла ма екен деп, соны білуге шыдамсызданып, ілгері жүре бердім. Айтқандай-ақ, ол бұрылды, сонда мен ол, сірә, біздің ізімізді бағып жүрген шығар деп ойладым, алайда, не мақсатпен аңдитынына миымды жеткізе алмадым. Оның жартылай тұспалдарына, жартылай әшкерелеулеріне толы екі ұшты, құпия сөзімен ұштасқан бұл жағдай менің жанымда әлдеқалай "Пекодқа", капитан Ахавқа, оның сол аяғына, горн мүйісінің жанында талып қалуына, күміс құтыға, кеше мен кетер кезде капитан Фалектің маған ол жайлы айтқанына, балгер Тистигтің сәуегейлігіне, біздің алдағы жүзу сапарымызға және басқа да мыңдаған тұманды нәрселерге байланысты неше түрлі бұлдыр түсінбестіктер мен бықсыған шала сезіктер тудырды.

	Мен мына жалба-жұлба Илияның бізді шын мәнісінде аңдып жүрген-жүрмегенін қайткенде де анықтауға бекініп, Квикегпен бірге көшенің арғы бетіне өттім де, кері бағытта аяңдадым. Бірақ Илия, сірә, бізді мүлдем де байқамастан, қасымыздан өте шықты. Мен бойымда бір жеңілдік сезіндім, әрі тағы да, осы жолы, пайымдауымша, түпкілікті түрде, іштей ол бар болғаны ұсақ алаяқ деген тұжырым жасадым.





XX тарау





БАРЛЫҒЫ ҚОЗҒАЛЫСТА

	Осыдан екі күн өткенде "Пекодтың" үсті түгелдей қозғалысқа келді. Енді ескі желкендерді жөндеп қана қоймай, сонымен қатар тайланған кенеп және шумақталған арқандармен бірге жаңаларын да әкелді, - тоқ етерін айтқанда, барлығы да кемені жасақтау жөніндегі жұмыс жылдам аяқталып келе жатқандығынан хабар берер еді. Капитан Фалек енді жағалауға мүлдем түспей қойды, ол күні бойы өзінің вигвам-лашығында отырып, матростардың жұмысын асқан қырағылықпен қадағалады; жағалаудағы барлық алыс-беріс пен сауда Вилдадтың құзырында болды, ал, трюм мен мачталарда адамдар қас қарайғанға шейін еңбек етті.

	Квикег қағаздарға қол қойған күннің ертеңінде "Пекодтың" матростары тұрған жерлердің бәріне түнге қарай барлық сандықтар кеменің үстіне жеткізілуі тиіс деп хабарланды, себебі, кеме кез келген сәтте жүзіп кетуі мүмкін. Сондықтан да Квикег екеуміз өзіміздің көр-жерімізді кемеге апарып қойдық, алайда, жүзіп кеткенге шейін өзіміз жағалауда түнеуге ұйғардық. Бірақ осындай жағдайларда қалыптасқан дәстүр бойынша, ескерту ертерек берілген екен, сөйтіп, кеме айлақта тағы бірнеше күн тұрды. Бұған таңдануға да болмайды: "Пекод" түпкілікті жабдықталып болғанға шейін әлі де көп нәрсе тындырып, әлі де көп жайттар жөнінде толғану керек еді.

	Үй шаруашылығы сияқты мәселеде - кереуеттер, табалар, пышақтар мен шанышқылар, күректер мен тістеуіктер, майлық - сулықтар, жаңғақ шағатын қысқыштар және толып жатқан басқа - қаншама көп заттар қажеттігі әркімге мәлім. Бақалшылардан, қыдырма сатқыштардан, дәрігерлерден, наубайлар мен банкирлерден алыстағы мұхитта аттай үш жыл бойы үлкен шаруашылықты жүргізуге тура келетін кит аулау сапарында да тап солай. Мұның бәрі, әрине, сауда кемелеріне де қатысты, бірақ кит аулайтын кемелердің жөні бөлек, көмейі кеңірек, мұқтажы көбірек. Өйткені, жүзу сапарының ұзақтығынан, кәсіпке аса қажетті заттардың қисапсыз көптігінен және солардың қорын әдетте осы кемелер кіретін қиыр айлақтарда толықтырып жаңалаудың мүмкін еместігінен бөлек, тағы бір ескеретін жай сол, барлық кемелердің ішінде нақ осы кит аулағыштар неше түрлі қауіп-қатерге тап болғыш, әсіресе, күллі кәсіпшіліктің сәттілігін қамтамасыз етуге қажет заттарды жоғалтатын қауіптерге ұшырағыш. Сондықтан, мұнда қосалқы вельботтар, қосалқы рангоут, қосалқы гарпундар мен қарамайланған арқандар болады - басы артық капитан мен қосымша кемеден басқа, мұндағы дүние атаулы түгелдей қосалқы.

	Біздің аралға келген шағымызда "Пекодтың" трюмдарына сиыр еті, нан, су, отын, темір құрсаулар мен күбі тақтайшалары барынша лық толтырылған болатын. Соған қарамастан, алдында айтқанымдай, осыдан кейін де бірнеше күн бойы неше түрлі үлкенді-кішілі толықтырулар мен молықтырулар тасымалы толастамады.

	Қазір тасымалмен және тиеумен айналысып жүргендердің ішіндегі басты адам капитан Вилдадтың қарындасы, арықша келген, айрықша өжет әрі қайсар мінезді, бірақ сонысына қарамастан, сірә, қолынан келгенше, "Пекодта" олқылық болдырмауға (өкінген өте ақ көңіл кәртәміш бикеш. Ол біресе кеме қоймасына қаралған тұздалған тағам банкасын ұстап палубаға келе қалады, Әсіресе, әдетте, кеме журналына жазбалар түсірілетін аға көмекшінің үстеліне қою үшін бір буда қауырсынды алып асығып бара жатады; әйтпесе, әлдебіреудің суық тиген белін жылыту үшін бір шөкім фланель алып келеді. Дүниеде бірде-бір әйел заты өзінің атына осыншалық сай келмеген шығар, себебі, осынау қамқор ханымның аты Харита, Мейірімділік, - жұрттың бәрі атайтындай, Харита апай болатын. Қайырымдылық бикеші тәрізді, осынау мейірбан апай Харита өзінің сүйікті ағасы Вилдадтың іскер мүдделері байланысқан әрі өзі де қиын күнге сақтаған ондаған долларларын салған кеменің үстіндегі адамдардың қауіпсіздігіне, жайлылығы мен жұбанышына қызмет еткеннің бәрін жұмсақ алақанымен, жылы жүрегімен мейірленіп аялауға әзір қалпында күні бойы осы төңіректе әбігерленеді де жүреді.

	Әсіресе, соңғы күні осынау аса ізгілікті квакер әйел бір қолында кит майына арналған ұзын ожау, ал, екіншісімен - одан да ұзынырақ, китке сілтейтін шанышқы ұстап палубаға көтерілгенде мүлдем ғажап көрініске бөленді. Вилдадтың өзі, капитан Фалек, екеуі де қалыспады. Мысалы, Вилдад жетпейтін заттардың сала-құлаш тізімін өзімен бірге алып жүріп, жүктердің жаңа легі келген сайын қағазына бірден белгі салып отырды. Мезгіл-мезгіл сүйек апанынан сүрініп-қабынып Фалек атып шығып, қақпақтан төменде жұмыс істеп жүргендерге бақырып-шақырды, жоғарыда мачталардағы жабдықтарды реттестіріп жүргендерге айқайлады, ақыр соңында, сол бақырып-шақырған күйінде артқа шегініп, өзінің вигвамына кіріп жоғалды.

	Бұл күндері Квикег екеуміз кемеге жиі келіп тұрдық, сол келістерде капитан Ахав туралы, оның денсаулығы туралы және өз кемесіне қашан келетіні жайында сұрастырудан мен де жалықпадым. Барлық сұрақтарыма алған жауаптардан мен капитан Ахавтың жайы анағұрлым жақсарғанын, тәуір боп келе жатқанын және кемеде оны күннен-күнге әне-міне күтіп отырғанын білдім, ал, әзірше капитандар Вилдад пен Фалек кемені жарақтандыру жөнінде бар міндетті өз мойындарына алған. Егер өз-өзіммен ақырына дейін адал болсам, ашық теңізге шыға салысымен кемедегі тежеусіз өктем әмір иесіне айналуға тиісті адамды бір де көрместен осыншалық ұзақ жүзу сапарына аттанудың мені аса қызықтырмағанын жан дүниеммен айқын түйсінген едім. Бірақ кейде, бір жамандықтан күдіктенген кезде, егер осы іске беріліп кеткен болсаң, күллі күдіктеріңді, тіпті, өзіңнен өзің ойсыз жасыруға тырысатын жағдай да ұшырасады. Мен ләм-мим деп тіл қатпадым һәм ештеңе ойламауға тырыстым.

	Ақыры ертеңгі күннің өне бойында біздің жүзіп кетуіміз ықтимал деп хабарланды. Сондықтан, келесі таңда Квикег екеуміз елең-алаңнан кемежайға жөнелдік.





XXI тарау





КЕМЕГЕ КЕЛУ

	Біз кемежайға келіп кіргенде сағат алтының шамасы болатын, бірақ сұрғылт тұманды таң енді ғана білініп келе жатты.

	- Меніңше, ана алдыңғы жақта әлдебір матростар жүгіріп барады, - дедім мен Квикегке. -Бұлар, енді, көлеңке емес қой. Сірә, біз күн шыға жүзіп кететін шығармыз. Жүр тезірек!

	- Тоқтаңдар! - деген дауыс шықты, дауыстың иесі артымыздан білінбей келіп, әрқайсымыздың иығымызға қолын салды да, қысылып-қымтырылып арамызға кіріп, енді алға сәл ұмсына, тесірейген түсініксіз көздерін Квикегтен маған аударды. Бұл Илия еді.

	- Кемеге бара жатсыңдар ма?

	- Ей, сіз, қолыңызды тартыңыз, естимісіз? - дедім мен.

	- Сенікі аулақ жүр, - деді Квикег, оның қолын иығынан сілкіп тастап.

	- Сонда сендер кемеге бара жатқан жоқсыңдар ма?

	- Жоқ, кемеге, - деп жауап бердім мен. - Бірақ онда сіздің шаруаңыз қанша? Білесіз бе, мистер Илия, меніңше, сіздің көп - көрім көргенсіздігіңіз бар ғой деймін.

	- Жоқ, жоқ, мұны білген жоқпын, - деп тіл қатты Илия, өзінің таңданған тылсым жанарын менен Квикегке баяу аударып.

	- Илия, - дедім мен сол кезде, - егер дереу тайып тұрсаңыз, менің досым да, мен де сізге өте-мөте қарыздар болар едік. Біз Үнді және Тынық мұхиттарына аттанып барамыз, сол себептен де бізді бөгемегеніңіз абзал

	- Солай ма? Ал, сендер таңғы асқа қайтып ораласыңдар ма?

	- Квикег, мынаның есі ауысқан, - деймін мен. - Кеттік.

	Бірнеше қадам алға басып жүре бергеніміз сол еді, "Еһе-һей!" деп Илия бізді шақырды.

	- Оған көңіл аударма, Квикег, жүр тезірек.

	Бірақ ол бізді тағы да білдірмей қуып жетіп, аңдаусызда алақанымен иығымнан қағып қалып:

	- Сендерге жаңа ғана кемеге әлдебір адамдар өткен тәрізді боп көрінген жоқ па? - деп сұрады.

	Осы бір қарапайым да айқын сұраққа кілт тоқтаған мен былай деп тіл қаттым:

	- Иә, мен төрт пе, әлде, бес пе, адамды көргендей болдым, бірақ тым бұлдыр болғандықтан, анық солай деп айта алмаймын.

	- Иә, өте бұлдыр, өте бұлдыр, - деп қайталады Илия. - Қош болыңдар.

	Біз онымен тағы айырылыстық, ол тықырын естіртпей, бізді тағы да қуып жетті, сөйтіп, менің иығымнан түртіп, былай деді:

	- Ал, сендер соларды енді таба аласыңдар ма, қалай ойлайсыңдар?

	- Кімді?

	Жауап берудің орнына:

	- Жә, қош болыңдар. Қош болыңдар! - деп бір сөзді қайталаған ол кете беріп, тағы кідірді. - Аһ, иә! Мен тек сендерге ескертейін дегем... бірақ мұның келіп-кетері жоқ, мұның бәрі баяғы бір жағдай, отбасылық шаруа... бүгін аяз күшті, ә? Сау-саламат болыңдар. Сірә, сендермен біз енді жуық арада көріспеспіз, тек Сот Биліктерінің алдында болмаса, - деп, өзінің қасарысқан бірбеткей өжеттігімен мені әжептәуір абыржытып, осы мағынасыз сөздерін айта сала, ақыры, көзін жоғалтты.

	Ақыр соңында "Пекодтың" үстіне табанымыз тигенде бізді бір меңіреу тыныштық қарсы алды - тырс еткен тықыр естілмеді, жан баласы көрінбеді. Капитан каютасының есігі іштен бекітіліп, барлық люк қақпақтары тарс жабық, үстерінен ұмар-жұмар арқандар басып жатыр. Біз алға қарай өтіп, бұл арадан бір жабылмаған қақпақты көрдік. Төменнен жарық байқалды. Төменге түсіп едік, ол жақтан жырым-жыртық матрос бушлатына оранған кеме жабдықтаушы шалдан басқа ешкімді таппадық. Ол жымдастырып қойылған екі сандықта ұзыннан созылып, тұмсығын бүгулі қолдарымен бүркеп, етпетінен түсіп жатыр екен. Қалың ұйқы құшағында.

	- Қалай ойлайсың, Квикег, біз көрген матростар зым-зия қайда кетуі мүмкін? - деп сұрадым мен ұйқыдағы кісіге абыржи қарап.

	Бірақ Квикег кемежайда ештеңені байқамаған, егер Илия өзінің құпия сұрағымен килікпегенде, ендігі өзім де мұның бәрін көзіме қос көрінді деп есептеуге бейім едім. Алайда, мен тебіндеген үрейімді басып, тағы да ұйқыдағы сабазды нұсқап, Квикегке қалжыңдай, сірә, екеуміздің денені күзетіп осында қалғанымыздан жақсысы жоқ, сондықтан, оңтайлырақ жайғасқаның жөн дегенді айттым. Ол бейне жұмсақтығын тексергендей, ұйқыдағы кісінің құйрығын алақанымен басып көрді де, сосын артық ләм-мим деместен, үстіне жайбарақат отырды да алды.

	- Құдайым-ау! Квикег, бұлай отырма, - дедім мен.

	- О, не? - деп қарсылық білдірді Квикег. - Мүлдем ыңғайлы орын. Менікі арал ылғи осылай отырады. Ал, беті бәрібір бүтін болады.

	- Беті! - деп баж ете қалдым мен. - Сен осыны беті деймісің! Несі бар, кейпінің шырайы өте жылы. Бірақ байқа, тыныстауы тым ауыр, тұла бойы тұтас көтеріліп жатыр. Шапшаң түс, Квикег, сен зілдейсің, байғұс адамға бүйту ұят емес пе. Түс, Квикег! Қара да тұр, ол қазір сені сілкіп тастайды. Өзінің осыған шейін оянбағаны қызық екен?

	Квикег ұйықтап жатқан кісінің үстінен түсіп, оның қақ басында тұрған сандыққа жайғасты да, айбалтасын тұтатты. Мен шалдың аяқ жағына отырдым. Содан оның үстінде еңкейіп, бір-бірімізге қарқорды алма-кезек бере бастадық. Осылай отырған кезде Квикег өзінің шым-шытырық тілімен қандайда бір жұмсақ жиһаздар атымен жоқ, оның атамекенінде патшалар, көсемдер мен өзге де құдіретті адамдар әдетте жайлы диван орнына пайдалану үшін төменгі қауым өкілдерін семіртетінін менің сұрағыма жауап ретінде айтып берді; сондықтан, үйіңізді жайлы жиһазбен жасандырғыңыз келсе, сегіз-тоғыз жантайма сатып аласыз да, оларды өз талғамыңызға сәйкес қабырғалардың іргелері мен қуыстарына орналастырасыз; бүктемелі бақ орындықшасына қарағанда, бұл серуендеген кезде де өте ыңғайлы, анағұрлым ыңғайлырақ, - керек болған жағдайда көсем өзіне малайды шақырып алады да, оған, бәлкім, әлдебір ылғалды саздауыт жерде өсіп тұрған бұтақты ағаштың саясында диванды кейіптеуге әмір етеді.

	Мен Квикегке айбалтаны ұстатқан әрбір жолы ол әңгімесін үзбей, өткір ұшын ұйқыдағы кісінің тура басына тақай сермеп отырды.

	- Неге бұлай істейсің, Квикег?

	- Оп-оңай өлтірдім. О! Оп-оңай!

	Түсінуімше, ол өзінің қосарлы мәнімен жанына жұбаныш сыйлап қана қоймай, сонымен бірге жауларының бас сүйегін де қақыратқан қорқор-айбалта еске түсірген естеліктер иіріміне шомған еді, бірақ осы арада біздің назарымыз ақырында ұйқыдағы кезге ауды. Өзі де күңгірт орын төбесіне дейін темекінің қою іші толды, бұл оған өз әсерін тигізбей қоймады. Әуелі ол бір түрлі аса қиналып тыныстай бастады, сосын, сірә, оның мұрнын жыбырлатқан болу керек, ол екі рет аунап түсті де, ақыры, отырып, көзін уқалады.

	Ей, сендер, темекішілер, - деді демін әрең алған ол, - сендер кімсіңдер өзі?

	Біз командаға кіргенбіз, - деп жауап бердім мен. - Қашан жүзіп кетеміз?

	- Аһ, солай де! Демек, "Пекодпен" барады екенсіңдер ғой?

	Пекод" бүгін жүзіп кетеді. Түнде капитан келген.

	- Қандай капитан? Ахав па?

	- Енді қандай деп едің?

	Мен оған Ахавқа қатысты тағы бірнеше сұрақ қоймақшы болғам, бірақ осы кезде палубадан шу естілді.

	- Еһе, Старбек билеп-төстеп жатыр, - деді шал - Аға көмекшілерің сондай өжет. Өзі діндар әрі жақсы адам. Әйткенмен, байқаймын, жұрт түгел ояныпты. Мен де тұрайын. - Осыны айтып, ол палубаға көтерілді, біз оның соңынан ердік.

	Бұл кезде күн шығып, мүлдем жарық болып қалыпты. Көп ұзамай экипаж жинала бастады; матростар екеуден, үшеуден келіп жатыр; жабдықшылар жанталасқан қарбалас үстінде, капитанның көмекшілері іске қауырт кірісті; әр түрлі адамдар өне бойы жағалаудан толып жатқан соңғы ұсақ-түйектерді әкеліп жатты. Тек жалғыз ғана капитан Ахав капитан каютасының қараңғы қойнында бұрынғысынша көрінбей қала берді.





XXII тарау





ХРИСТОС РОЖДЕСТВОСЫМЕН!

	Ақыры, тал түсте, жабдықшылар кемеден кеткен соң және кемежайдан дулы-шулы көптеген құттықтау-сәлемдер жолданып болған соң, кеме үстіне соңғы сыйлығын - өзіне күйеу бала болып келетін екінші көмекші Стабқа түнгі қалпақ пен аспазшыға тағы бір дана Тәурат жеткізген айнымас қамқоршы Хаританы қайықпен жағаға жөнелткен соң -осының бәрінен кейін қос капитан Фалек пен Вилдад капитан каютасынан шығып палубаға көтерілді, сосын Фалек аға көмекшіге қарап, былай деді:

	- Ал, мистер Старбек, сіз бәрін тексердіңіз бе? Капитан Ахав та дайын болды - біз онымен жаңа ғана сөйлестік. Жағада ештеңені ұмыт қалдырмадыңыздар ма, ә? Олай болса, барлығын жоғарыға шақырыңыздар! Қарғыс атқырлар, палуба майданына сапқа тұрсын!

	- Қандай асығыстық болса да, жаман сөз айту жарамайды, Фалек, - деп жұмсартты Вилдад. - Әйткенмен, Старбек достым, біздің бұйрығымызды жеделдетіп орында.

	Ойпырмай десеңші! Кеме жүзіп кеткелі жатыр, ал, капитан Фалек пен капитан Вилдад болса, құдды теңізде де айлақтағы сияқты бірлескен билікті мойындарына алғандай, палубада бұрынғысынша әмірлерін жүргізіп жүр.

	Капитан Ахавқа келетін болсақ, оны әлі ешкім де көзбе-көз көрген жоқ, тек ол өзінің каютасында деп қана айтылды. Әйтсе де, зәкірді көтеріп, кемені ашық теңізге алып шығу үшін капитанның қатысуы түк те қажет емес. Шын мәнінде де, бұл капитанның емес, лоцманның міндетіне кіретін болғандықтан, оның үстіне, капитан Ахав - бізге түсіндіргеніндей, - ауруынан әлі де толық айықпағандықтан, оның төменде қала тұруы әбден орынды. Әсіресе, сауда кемелерінің көптеген капитандарының да зәкір көтерілген соң палубада ұзақ көрінбей, күллі уақытын кемеден кейіннен лоцманмен бірге кететін достарымен арақ-шарап ішіп көңілді қоштасу думанына арнайтын дағдылары болатындықтан, мұның бәрі маған табиғи жай боп көрінді.

	Бірақ бүл жайында кеңінен пайымдауға тап қазір ешқандай мүмкіндік болмай қалды, себебі, капитан Фалек іске шындап кірісті. Көбінесе билік айтып, бұйырып жүрген Вилдад емес, сол . - Барлығың да каютаға барыңдар, кещелер, - деп бақырды ол грот- мачтаның қасында бөгеліп қалған матростарға. - Мистер Старбек, оларды арт жаққа қуыңыз.

	- Шатырды жығыңдар! - келесі бұйрық осындай болды. Әуелде айтқанымдай, кит мұрттарынан жасалған шатыр "Пекодта" аялдамада ғана тігілетін, міне, отыз жыл бойы "Пекодтың" үстінде шатырды жығу жөніндегі бұйрық тікелей зәкір көтеру жарлығының алдынан берілетіндігі әмбеге аян-ды.

	- Адамдар зәкір қақпасына барсын! Зәнталақтар! Шапшаң! - деген бұйрық зірк етіп, матростар іле тік қақпаға қарай тұра жүгірісті.

	Зәкірді көтерген кезде лоцман тұмсықта тұруы керек. Иә, жұрттың бәріне мәлім болсын, өзінің басқа да қызметтеріне қосымша әрі айлақтық лоцман болып тіркелген Вилдад -оның үстіне бөтен кемелерді ешқашан шығарып салмағандықтан, ол сол лауазымды өз кемелеріне нантакеттік лоцмандарды жалдамас үшін, тек үнем үшін алды деген болжамдар да айтылған, - мінеки, тап Впи Вилдад енді жақтауға асылып, жақындап келе жатқан зәкірге міне сала қарап, оқта-текте зәкір қақпасындағы матростарға зарислам дұғаларын әндете дем беріп тұрды, олар болса бұған жауап ретінде бар дауыстарымен барқырап Бубл-Эллейдің сұлу бикештері жайындағы қайырманы іліп әкетті. Бар болғаны үш күн бұрын Вилдад "Пекодтың" үстінде, әсіресе, зәкір көтерген әлде әдепсіз әндерді айтқызбаймын деген болатын, ал, оның қарындасы Харита экипаждың әрбір мүшесінің кереуетіне Уоттс ұрандарының бір-бір жаңа кітапшасын қойған-ды.

	Бұл шақта Фалек қатты құтырына қарғанып-сіленіп, палубада өмірін жүргізіп жатты. Мен, тіпті, ол қазір кемені батырып жіберіп, бәкірді көтеріп те үлгермеспіз деп ойлағам. Сондықтан да мен, әлбетте, зәкір тартқышты қоя беріп, Квикегке менің істегенімді істе деп айттым, өйткені, мұншалықты есірік командирдің қол астында жүзуді бастаған біздің әлдеқандай қауіп-қатерлерге тап болатынымызды ойлаудың өзі қорқынышты еді. Жалғыз үміт сол, жеті жүз жетпіс жетінші үлесті сол ойлап тапқанымен, құтқару тақуа Вилдадтың тарапынан келетін шығар деп жұбаттым мен өзімді; бірақ осы мезетте кенеттен арқамнан төменірек пәрменді соққыны сезіндім, содан жалт қарағанымда сұмдық көріністен қалтырап кеттім: тап осы сәтте капитан Фалек аяғын тікелей мен пақырдың қасынан тартып әкетіп бара жатыр екен. Бұл менің өмірімдегі бірінші айрықтан тебілуім болатын.

	- Ah, бәлем, көпестердің кемелерінде зәкір қақпасында осылай жүреді екен ғой! - деп ақырды ол - Қане, бұрыл, маубас неме! Сүйегің шашылып қалса да бұрыл! Ей, сендердің бәрің не өзі, ұйықтап жүрмісіңдер? Айттым ғой сендерге: бұрылыңдар! Бұрыл, Квебек! Әй, сен, жиренсары, шотланд сумиы, бұрыл! Бұрыл, сүмелектер! Қане, қане, бұрылыңдар, барлығың да, шапшаң, көздерің маңдайларыңа шыққырлар!

	Осылай ақырып жүріп ол зәкір қақпасының төңірегінде жын қаққандай құйындатып, әр жерде аяғын аса еркін сумаңдатты, ал тұмсықта міз бақпаған Вилдад өзінің псалмдарын өрбітіп балалата берді. Иә, деп ойладым мен, сірә, капитан Фалек бүгін артығырақ жұтып қойған-ау.

	Ақыры зәкір көтеріліп, желкендер керілді, сөйтіп, біз жағалаудан ары сырғи жөнелдік. Қасиетті Рождествоның ызғарлы, қысқа күні енді, солтүстіктің күндізгі мардымсыз жарығы байқатпай, қою қараңғылыққа ұласқан кезде біз мұздай суық мұхит қойнауына сіңіп, көп ұзамай одан шашыраған мұздақ тамшылар үсті- басымызды жарқыраған мұзды сауыттармен шымқап тастағандай болды. Жақтау бойында тізілген кит тістерінің ұзын қатары ай жарығымен жалт-жұлт етіп, тұмсықта құдды алып пілдің аппақ азулары сияқты, үйме-жүйме үлкен сүңгілер салбырады.

	Бірінші кезекті лоцман ретінде тыриған арық Вилдад басқарды. Ескі кеме өзінің күллі мұз қатқан қаңқасымен дір-дір ете жасыл толқындарға тереңдей сүңгіп, азынаған желде серпінді арқандар зыңылдаған әрбір жолы палубада оның байсалды үні естілді:

	Дауылдан соң шапағатты өлкеде Кең жазира алқаптарды гүл жапты. Иаһудиге көне Иордан өтінде Ханнан деген қасиетті жер жатты.

	Бұл сөздер бұрын маған ешқашан тап осындай керім болып көрінбеген. Бұлардан үміт пен салтанат естілді. Біздің үстімізден әмбе күллі Атлантиканың үстінен аязды түн басқаныңда не тұр, аяқтарымнан бора-бора су өтіп, бушлатымның одан бетер малмандай болғанында не тұр, бізді болашақта әлі де талай күншуақ айлақтар, көгалды жазиралар да, көктемде қаулаған көкмайсасы жаздың нағыз қайнаған дер шағында да сол ұйысқан балғын қалпынан айнымайтын, жайнаған жасыл орман алаңқайлары да күтетін болады.

	Ақыры жағалаудан ұзағанымыз соншалық, енді лоцманның керегі болмай қалды. Бізге еріп келе жатқан желкенді қайық кемеге таяп келді.

	Осы сәтте Фалек пен Вилдадтың, әсіресе Вилдадтың қалай толқығанын көру бір түрлі жан елжіретерлік еді. Ол әлде де болса кеткісі келмеді, екі мүйістің де арғы жағына асып, ұзақ та қатерлі жүзу сапарына жөнелген осынау кемені - өзінің тырбанған еңбегімен тапқан бірнеше мың долларын салған кемені, аяусыз аранның барлық сұмдықтарына қайтадан қасқайып қарсы ұмтылған өзінің ескілікті жолдасы, әрі-беріден соң өкшесін басқан құрдасы капитан болып бара жатқан кемені мәңгілікке тастап кетуге қимай жаны күйзелді, байғұс қарт Вилдад әрбір шегесіне дейін өзіне сыралғы әрі сүйкімді осынау кемемен ажырасқысы келмеді, сондықтан да күйбеңдеп кешеуілдей берді; ол толқулы күйде палубадан жүріп өтіп, тағы бір мәрте қоштасып шығу үшін капитан каютасына түсті, қайтадан палубаға көтеріліп, жел бетке көз салды, қиырдағы көз жетпес шығыс құрлықтарымен шектелген ұшы-қиырсыз салқар мұхитқа қарады, жағалау жаққа қарады, жоғарыға үңілді, оңы мен солын шолды, көзін ана-жаққа бір, мына жаққа бір жаутаңдатты, белгісіз нүктеге қадалды, ақыры, әлдебір сүйреткіні жайдан-жай кофельнагельге орап жеңді Фалектің қолын жұлқылай ұстап алды да, қолшамды жоғары көтеріп, құдды "әйткенмен де, достым Фалек, мен бұған төтеп беремін, иә, төтеп беремін" демекші болғандай, біршама уақыт оның өңмеңіне өжеттене көзін қадады.

	Фалектің өзі мұның бәріне неғұрлым пәлсапалық тұрғыдан қарады, алайда, күдірейген күллі пәлсапасына қарамастан, қолшам бетіне таяған кезде жылт еткен көз жасы байқалып қалды. Ол да каюта мен палубаның екі арасында қолды-аяққа тұрмай зыр жүгіріп, біресе төменде бірді-екілі тіл қатысып, біресе палубада аға көмекші Старбекке соңғы ақыл-кеңестерін айтумен болды.

	Ақыры ол әлдебір беттен қайтпас батылдықпен досына бұрылып:

	- Капитан Вилдад, жүр, қария, уақыт болды. Ей, палубадағылар! Тік желкенді келтекке байлаңдар! Әй, қайықтағылар! Дайындал! Жақтауға, жақтауға жақында! Ақырын, ақырын. Ал, Вилдад, қария, қоштас. Сәт сапар тілеймін, Старбек, жолдарың болсын, мистер Стабб, жолдарың болсын, мистер Фласк! Барлығың да қош болыңдар, сәттілік тілеймін! Тура үш жылдан кейін, дәл осы күні ескі Нантакетте сендерді менің дастарқанымда әйбәт ыстық қонақасы күтіп тұратын болады. Көп жасаңдар және бақытты жүзу сапары болсын!

	- Сендерге құдайдың шапағаты тисін, бауырлар, өздеріңе Жаратқан ием жар болсын, - деп қарт Вилдад естілер-естілмес міңгірледі. - Енді күн райы жақсарып, капитан Ахав көп ұзамай өздеріңе шыға алады деп үміттенемін - оған керегі бар болғаны кішкене күн шуағы ғана, ал, күншуаққа сендер молынан кенелесіңдер, өйткені, өздерің де тропикке бара жатырсыңдар ғой. Қуалағанда абай болыңдар, көмекшілер! Вельботтарды құр босқа қиратпаңдар, гарпуншылар! Естеріңде болсын, жақсы ақ самырсын тақтайының бағасы биыл үш пайызға қымбаттап кетті! Және ғибадат етуді де ұмытпаңдар! Мистер Старбек, тотияйыңның бөшкелерді бостан-бос жеп бүлдірмеуін қадағалаңыз. Иә! Желкен инелері жасыл сандықшада жатыр. Құдайдың мерекелі күндерінде аулауды азайтыңқыраңдар, жігіттер; бірақ әгәрәкім оңтайлы жағдай тап бола қалса, ондай сәтті құр жібермеңдер, өйтсеңдер аспанның алқаған сыбағасынан бас тартқандарың болады. Сірне тұрған күбішені байқаңыз, мистер Стабб, соның кішкентай тесігі бар ғой деймін. Мистер Фласк, егер аралдарда аялдайтын болсаңыздар, бұзықтықтан бойды аулақ ұстаңыздар. Қош болыңдар! Ірімшікті астында тым ұзақ ұстамаңыз, мистер Старбек, әйтпесе ол бүлініп кетеді. Майға сақ болғайсыңдар, оның фунты жиырма цент тұрған, және де естеріңде болсын, егер...

	- Болды, болды, капитан Вилдад, осы алжасқаның да жетер, деген Фалек оны жайма баспалдаққа итеріп жіберді, сөйтіп, екеуі де қайыққа түсті.

	Кеме мен қайық бір-бірінен алшақтай берді; түнгі ылғалды жсл екеуін екі жаққа қуалады; ту биікте шаңқылдап шағала ұшып өтті; кеме де, қайық та қатты шайқатылды; біз тебірене күйзеліп, олардың соңынан үш мәрте "уралаған" қиқуымызды ілестірдік те, тура тағдырдың өзіндей, Атлантика құрдымына көзсіз қойып кеттік.





XXIII тарау





ЖЕЛКЕНДІ ЖАҒАЛАУ

	Алдыңғы тараулардың бірінде біз Нью-Бедфорд мейманханасында жолықтырған, жаңа ғана жүзу сапарынан оралған ұзын бойлы теңізші - Балкингтон деген біреуді атап өткен едік.

	"Пекод" ашулы толқындарды зауалды қанжарын салып қақ айырған сол бір ызғарлы қысқы түнде мен кенеттен рульде... тап сол Балкингтон тұрғанын көрдім! Содан, қыстың қақаған шағында төрт жылдық қатерлі жүзуден қайтып келе сала, қажымастан, қайтадан жаңа дауылды сапарға аттанған адамға үрейлене, әрі аянышпен, әрі құрметпен қарадым. Сірә, ол бір қиын жағдайға душар болса керек. Таңғажайып хақында тіл қатпайды; қайғылы естеліктер аза жырын туғызбайды; мейлі, осы қысқа тарау Балкингтонға арналған ескерткішім болсын. Менің бір ғана айтпағым, оның маңдайдағы жазмышы қаһарлы дауыл желкемді жағалаудың бойымен қуалай айдап жанталасқан кеменің пешенесіне ұқсас болды. Әлгі кемені айлақ қуана паналатар еді. Ол оны аяйды. Айлақта -қауіпсіздік, жайлылық, үй-жай, ауқат, жылы төсек, достар - біздің өткінші тіршілігімізге аңсарлының бәрі бар. Бірақ дауыл өршелене түскен, енді айлақ пен құрлық кемеге жойқын қауіп тудырады; ол қонақжайлықтан қашуы керек; жерге бір ғана жанасып кетуі, тіпті, килінің сүйкеп қана өтуі оның қаңқасын сілкіндіріп, діріл қаққызар еді. Сондықтан, ол барлық желкендерін үсті-үстіне үймелетіп, өзін үйіне әкелмекші әлгі желмен тайталасып, жағалаудан жан дәрмен аулақ кетуге жанталасады; мұхиттың дүлей ұшанына қайтадан ұмтылады; аман қалу үшін ажал аранына жармасады; қас дұшпаны - оның бірден-бір одақтасы!

	Сен енді білесің, осы рас қой, Балкингтон? Сен ажал қаптыратын жан түршігерлік ақиқаттың бұлдыр елесін айыра бастадың, ал ақиқаттың айтуы бойынша әрбір салиқалы терең ой бар болғаны біздің жанымыздың тәуелсіздіктің ашық теңізіне ұмтылған әркез әрекеті ғана, ал, бұл шақта жер мен көктің кәрлене долырған күллі желдері оны құлдық ұрғыш опасыз жағалауға лақтырып тастамақшы болып жанталасады.

	Бірақ құдайдай құдіреті, ұшы-қиырсыз, түгесіліп болмас асқақ ақиқат тек шексіз-шетсіз шалқар суда ғана болады, сондықтан, мейлі, тіпті, құтқаруға дәмелендірсе де, жағалауға лақтырылып масқара болғанша, алай-дүлей шексіздікте ажал құшқан мың артық. Өйткені, кімде-кім қорыққаннан құрлыққа құрт сияқты жорғалап шықса, сол бейшара. О, қаһарлы сұмдықтар! Күллі шеккен мехнат бекерге кетуі мүмкін бе? Беркіне түс, Балкингтон! Берік болғайсың, уа, түнерген жарым құдай! Суды көкке шашырата атқылап, сен мұхитқа сіңіп жоғалдың, солармен бірге шырқау биік аспанға сенің салтанатыңның бұрқақтаған бағаны шарықтай көтерілді!





XXIV тарау





ҚОРҒАНЫСҚА

	Квикег екеуміз енді кит аулау кәсібімен айналысқаннан соңғы жерде, ал кит аулау кәсібі жағалауда әдетте тым қарабайыр һәм қадірсіз кәсіп болып саналатындықтан, мен сіздердің, құрлықтағы адамдардың бізге, кит аулаушыларға қаншалықты әділетсіз екендіктеріңізге көздеріңізді тезірек жеткізуге тағатсыздана асығулымын.

	Әуел бетте, мұным мүлдем артық болса да, жұрт кит аулау кәсібін әлгі бекзат мамандықтар дейтіннің қатарына қоспайтындығы әрі оны неғұрлым төменгі сатыдағы кәсіп деп санайтындығы жайындағы жалпыға мәлім деректі осы арада тағы қайталаймын. Егерде адам астаналық алашұбар қауымға кіргенде өзін жиналғандарға, мысалы, гарпуншы деп таныстырса, мұндай кепілдеменің көпшілік пікірінде оған бедел әперуі екіталай; ал егер ол теңіз сардарларынан қалып қойғысы келмей, өзінің ныспыхатында К. және Ф. (Кит аулау Флотилиясы) әріптерін таңбаласа, мұндай қылық нағыз барып тұрған даңқой әпербақандық ретінде күлкі етілер еді.

	Елдің бізді, кит аулаушыларды құрметтемеушілігінің негізгі бір себебі, әлбетте, кит аулау кәсібі мықтағанда қанды қасапхана - мыс, ал біз қасапшыларға ұқсап, неше түрлі сұрқиялық пен былғаныштың қоршауында қаламыз дегенге саяды. Әрине, біздің қасапшы екеніміз рас. Бірақ өлем-дүние әрқашан қошеметтей әспеттеген барлық жаугер қолбасылар анағұрлым қанды қасапшылар болып еді ғой. Ластық жөнінде тағылған айыпқа келетін болсақ, көп ұзамай-ақ сіздердің қолдарыңызға бұған дейін беймағлұм дерлік боп келген мәліметтер тиеді, міне, солардың негізінде кит аулайтын кемені біздің мұнтаздай планетамыздағы ең таза құралдардың қатарына салтанатты түрде қою керек болады.

	Әйткенмен, тағылған мына кінәнің әділеттілігін әзірше мойындай тұрайық; сарбаздар сол жақтан ханымдардың қолшапалақтауына құмардан шыға масаттану үшін қайтып оралатын ұрыс алаңында тау боп үйілген, жантүршігерлік үйме-жүйме өлекселермен салыстырғанда кит аулаушы кеменің тайғанақ әрі былғаныш палубасы не тұрады? Егер сарбаз мамандығының айнымас танымалдығы бұл кәсіптің қауіп-қатерге толылығымен байланысты болса, маған иланыңыз: жаудың атыс шебін шабуылдауға сескенбей ұмтылған жауынгер ардагерлердің бірталайы өз басында алақұйын туғызған киттің алып құйрығының сермеуінен-ақ шошынып кейін шегінер еді. Өйткені тылсым құдіретке толы дүлейлер мен кереметтердің қасында адамның ақылына сыйымды сұмдықтар әншейін айналайын ғой!

	Алайда, дүние бізді, кит аулаушыларды елемесе де, сонымен қатар ол бізді еріксіз мәртебелі сый-құрметке бөлейді - иә, иә, әлем бізге бас иеді! Өйткені, жер шарында жанып тұрған барлық шырақтар, шамдар мен алаулар, құдды әулиелі жерлердегі шам-шырақтар сияқты, біздің құрметімізге жағылған!

	Бірақ бұл мәселені басқа тұрғыдан қарастырайық, оны басқа таразылармен салмақтайық: мен сіздерге біздің, кит аулаушылардың кім болғанымызды және кім екендігімізді әйгілеп көрсетіп беремін.

	Де Виттаның заманында голландықтарда кит аулаушы флотилияның басында неліктен адмиралдар тұрған? Француз королі Людовик XVI неге өз ақшасына Дюнкеркте кит аулайтын кемелер жасақтап, тап соның өзі осынау қалада тұруға біздің аралымыз Нантакеттен жиырма отбасын ілтипатқа алып шақырған? 1750 және 1788 жылдар аралығында Британия өзінің кит аулаушыларына неге табаны күректей миллион фунт ынталандыру сыйлығын беріп тұрған? Ақыр соңында айтарым, біз, американдық кит аулаушылар әлемнің қалған барлық кит аулаушыларын қосып алғандағыдан санымыз артық болып шығуы; біздің қарауымызда толық экипажы он сегіз мың адамды құрайтын жеті жүз кемеге дейін жететін тұтас флот болуы; бізге жыл сайын төрт миллион доллар жұмсалуы; желкенді кемелердің жалпы құны жиырма миллион доллар тұратындығы және жыл сайын біз өз айлақтарымызға жеті миллион доллардың түсімін жинап әкелетіміз неліктен? Егер кит аулау кәсібі елдің көсегесін көгертпесе, осының бәрі қалайша мүмкін болар еді?

	Бірақ бұл түгендегеніміз толық емес және, тіпті, жартысына да жетпейді.

	Мен соңғы алпыс жылда біздің бүкіл жер шарымызға тұтастай алғанда тап осы даңқты да дегдар кит аулау кәсібі сияқты соншама құдіретті әсер еткен адам қолының басқа бейбіт ісін бірде - бір атақты философ өлтірем деп қорқытсаң да атай алмайтындығыңа кепілмін. Қандай да бір жолдармен оның тудырған құбылыстарының тамашалығы мен тізбектелген салдарларының мәнділігі сондай, оны тек қыздары тура анасының құрсағынан жүкті болып туған әлгі мысырлық әйелге ғана ұқсатуға болар еді. Бүкіл осы салдарларды тізіп шығу - шексіз әрі орындалмас міндет. Соның бірнешеуін атасақ та жеткілікті.

	Кит аулайтын кеменің күллі әлемнен белгісіз қиыр жерлерді бірінші болып шарлай тіміскілегеніне, міне, көп жыл болды. Ол карталарда таңбаланбаған теңіздер мен архипелагтарды ашты, ол Кук те, Ванкувер де жүзбеген жерлерге жетті. Егер қазір Америка мен Еуропаның әскери кемелері бір кездердегі дұшпан айлақтарға бейбіт реуіште кіріп жүрсе, мейлі, олар сол жаққа жол нұсқап, өздері мен жабайы түземдіктер арасында бірінші тілмәш болған даңқты кит аулаушының құрметіне барлық зеңбіректерінен шашу - сәлемдерін жолдай берсін. Адамдар барлау жорықтарының қаһармандарын, барлық осы Куктер мен Крузенштерндерді мадақтай берсін - мен теңізге Нантакеттен нақ сондай немесе барлық осы Куктер мен Крузенштерндерден әлдеқайда ұлы ондаған атаусыз капитандар кеткендігіне қол қоямын. Өйткені, нашар қаруланған олар акулалар құжынаған мәжусилық суларда және жабайылардың найзалары қатер төндірген тылсым жағалауларда өзінің барлық зеңбіректерімен һәм мүшкеттерімен қол көтеруге Куктің батылы бармайтын алғашқы құпиялармен және қорқыныш-үрейлермен жекпе-жек шайқасты. Күнгей теңіздердегі жүзу сапарлары жайлы баяндағанда көне авторлар тіл майын тамыза суреттеуді сүйетіндердің барлығы біздің Нантакеттік қаһармандар үшін - жай ғана үйреншікті, әдепкі құбылыстар. Көбіне-көп Ванкувер үш тарау арнайтын шытырман оқиғалар біздің теңізшілерге кезекшілік журналында әншейін атап өтудің өзіне де лайықсыз болып көрінеді. Аһ, адамдар, адамдар! Неткен адамдар!

	Кит аулаушылар Горн мүйісін айналып өткенге шейін гүлденгеп испан иеліктерінің ұзын тізбегі тек өзінің қожасымен ғана сауда жүргізді, олар мен қалған дүниенің арасында өзге ешбір байланыс болмады. Испан тәжінің қызғаншақ һәм қырағы саясаты орнатқан кедергілерді бірінші болып бұзып-жарып өткен кит аулаушылар еді; егер осы арада орын жеткілікті болса, мен қазір, сайып келгенде, кит аулаушылардың арқасында ескі Иепанияның езгісінен Перу, Чили жоне Боливия қалай азат етіліп, осынау шалғай өлкелерде мызғымас демократия орнағанын көрнекті түрде көрсетін берер едім.

	Австралияны да, қарама-қарсы жартышардың осынау ұлы Америкасын көкірегі ояу дүниеге кит аулаушылар тарту етті. Оны бір голландық қателесіп ашқаннан кейін де барлық кемелер ұзақ уақыттар бойы осы бір еліктіргіш жабайы жағалауларға жоламай жүрді, тек кит аулаушы кеме ғана мұнда тұмсық тіреді. Нақ осы кит аулағыш осынау орасан зор қоныстың нағыз ата-бабасы болып табылады. Онымен қоймай, алғашқы австралиялық қоныс- мекендердің сәби шағында, бағына қарай олардың суларына зәкір тастаған дарқан жанды кит аулаушының кепкен наны қоныс аударушыларды талай рет аштан өлуден құтқарып қалған болатын. Поленезияның күллі қисапсыз аралдары да тап осыны мойындап, ол жерлерге миссионерлер мен көпестердің жолын ашқан және тіпті көбіне-көп жаңа жағалауларға алғашқы миссионерлерді өзі әкелген кит аулаушыға айнымас адалдығына ант-су ішеді. Егер сырын ішіне бүккен Жапония елі қонақжайлыққа үйренсе, бұл да тек кит аулаушылардың рақымымен ғана жүзеге аспақ, себебі олар жапондарды осы жолға түсіріп үлгерген сыңайлы.

	Ал, егер де, тіпті, бүкіл осы деректерді де құлаққа ілместен, сіз кит аулау кәсібі ешқандай әсемдік және бекзаттық үйлесімдерге қатысы жоқ деп өзеуреуден танбасаңыз, онда мен өзіңізбен қатарынан елу мәрте найза лақтырысып, әрбір найза сайын дулға- жарағыңызды шұрқ-шұрқ тесіп, аттан аударып түсіруге серт етемін.

	Сіз бірде-бір атақты автор киттер жайлы жазған жоқ және кит аулау кәсібінің баянын қалдырған жоқ дерсіз.

	Кит хақында және кәсіпшілік аулау жайында бірде-бір атақты автор жазған жоқ па? Сонда біздің Левиафанның бірінші сипаттамасын кім құрастырды екен? Құдіретті Аюптың өзі емей кім? Ал кәсіпшілік жүзу туралы бірінші есепті қағазға түсірген кім? Әлдекім емес, сол кездегі норвег кит аулаушысы Охтхердің әңгімесін өзінің меншікті корольдік қаламымен жазып алған Ұлы Лльфредтің тап өзі! Ал, бізге парламентте жалпы мадақ арнап өткен кім? Эдмунд Бэрктен басқа ешкім емес!

	Енді, бәлкім, мұның бәрі осылай да шығар, бірақ ана кит аулаушылардың өздері - бейшара адамдар; олардың тамырларында аққан асылтекті қан емес.

	Олардың тамырларындағы қан асылтекті емес пе? Олардың тамырларында аққан қан король қанынан да асылырақ. Бенджамин Франклиннің әжесі Мэри Моррел болған, күйеуге шыққан соң Мэри Фолджер, яғни бүгінге дейін кертпеш темірді жердің бір шетінен екінші шетіне ататын Фолджерлер мен гарпуншылардың - кемеңгер Бенджаминнің бүкіл қандас туыстарының - ұзыннан ұзақ әулетінің атасы болған алғашқы Нантакет қоныс алушыларының бірінің әйелі.

	- Солай болсын-ақ; бірақ кит аулау кәсібі - қадірі кем кәсіп екенін бәрі мойындайды.

	Кит аулау кәсібі қадірі кем кәсіп пе? Бұл асқан бекзат кәсіп! Ежелгі ағылшын заң қағидаларында кит "король балығы" деп жарияланған ғой.

	- Енді, айтқанда ғана солай! Әйтпесе, китте қандай асылзадалық, қандай айбын-сымбат бар?

	Китте қандай айбын-сымбат пен асылзадалық бар дейсіз бе? Әлемнің астанасына қайтып оралған кезде римдік бір қолбасшыға жасалған патшаға лайықты қошемет-жиында күллі салтанатты шерудегі ең айбынды да сымбатты зат шалғайдағы Сирия жағалауларынан әкелінген кит сүйектері болыпты.

	- Бәлкім, бұл солай да шығар, сіз білесіз ғой, бірақ не десеңіз де, кит аулаушыларда шынайы ұлылық жоқ.

	Кит аулаушыларда шынайы ұлылық жоқ па? Біздің кәсіптің ұлылығын аспанның өзі айғақтайды. Кит - күнгей аспандағы шоқжұлдыздардың бірі осылай деп аталады. Осы да жеткілікті ғой деймін. Патша отырғанда бөріктеріңді шешіңдер, бірақ Квикегтің алдында да - баста бөрік болмасын! Енді қайтып ләм-мим деме! Мен өз уақытында үш жүз елу китті қақыратқан бір адамды білуші едім. Бұл адам менің елестетуімше дәл осынша қамал-қаланы басып алдым деп мақтанған әлдебір ұлы антик капитанынан әлдеқайда құрметтірек.

	Менің өзіме келетін болсақ, онда, егер менің бойымда әлі бұған дейін көрінбеген маңызды әрі жақсы бірдеңе бар болса, бәлкім, өзім соншалықты бекер де мақтаныш етпейтін мына тар, бірақ тым жұмбақ дүниеде күндердің күнінде өзімді әлі де шын мәнінде мойындата алсам; егер болашақта, жалпы алғанда, із-түзсіз қалдырғанша, істеуге тиісті қандай да бір нәрсені тезірек істейтін болсам; егер өзім өлгеннен кейін өсиетімді орындаушылар, немесе, шындыққа неғұрлым жанасымдысы, қарыз берушілер менің үстелімнен құнды қолжазбалар тапса - мұндағы бүкіл абырой мен атақты мен күні бұрын кит аулау кәсібіне жазып қоямын, себебі, кит аулайтын кеме менің Иель колледжім және менің Гарвард университетім болды.





XXV тарау





ПОСТСКРИПТУМ

	Кит аулау кәсібінің ұлылығын дәлелдеу үшін нағыз анық деректерден басқа бір нәрселерге жүгіну парықсыздық болар еді. Алайда, адвокат өз деректерін алға тартып, өзінен-өзі сұранып тұрған һәм қорғаныстың пікірін айқын айғақтайтын тұжырым жайында жұмған аузын ашпай қалса, онда бұл адвокат айыптауға лайықты емес пе?

	Тәж кигізу кезінде, тіпті, қазіргі корольдер мен королевалар әлдебір аса қызық рәсімді бастан өткеретіні белгілі - өздерінің міндеттерін жақсырақ атқаруы үшін оларға тұздық шашады. Онда қандай дәмдеуіштер мен татымдылықтарды пайдаланатынын кім білсін? Маған мағұлым жай сол ғана, тәж кигізу кезінде, құдды сарымсаққа құйғандай, корольдің басына салтанатты түрде май құятыны, Бастарды да, тетіктерді майлағандай, ішіндегі нәрселері жақсырақ айналуы үшін майлауы мүмкін бе? Бұл арада біз осынау патшазадалық жораның ақиқат ұлылығына байланысты ой - толғаныстардың тұңғиығына шомар едік - өйткені, жайшылықта біз шашын майлап, ашықтан-ашық опа-далап аңқып жүретін адамдарға жақтырмай қарап үйренгенбіз ғой. Шын мәнінде де, егер ересек еркек шашқа жағатын майды медициналық мақсаттан бөлек пайдаланса, біз оның басында бірдеңесі жетіспейді деп есептейміз. Әдетте, сайып келгенде, мұндай адам сый-құрметке татымайды.

	Бірақ аталмыш жағдайда бізді қызықтыратын жалғыз сұрақ - тәж кигізуде қандай май пайдаланылатындығы? Әлбетте, ол зәйтүн майы да, ошаған майы да емес, үпілмәлік пен мәшине майы да емес, итбалық пен балық майы да емес. Мұндай жағдайда ол тек май атаулының ең тәттісі, уыздай, табиғи күйіндегі спермацет қана болуы мүмкін!

	О, бриттаның үмбеттері, осыны есте тұтыңдар! Біз, кит аулаушылар, сендердің корольдерің мен королеваларыңа тәж кию рәсімі үшін тауар тауып берушілерміз ғой!

	"Пекодта" аға көмекші болып Нантакетте туған әрі әулетімен квакер Старбек жүзіп келе жатты. Осынау ұзын тұра байсалды адам мұздақ жағалауда туса да, ыстық ендіктерге тамаша бейімделген еді - өзі де теңізшінің кепкен нанындай сидаң арық. Тіпті, Үндістан жағалауына әкелінген оның тамырындағы қан ыстықтан, бөтелкелердегі сыраның бұзылатынындай бұзылмады. Сірә, ол құрғақшылық пен ашаршылық жайлаған уақытта, немесе оның туған жерінде даңқы шыққан ораза кезінде туса керек. Ол дүниеде бар болғаны қуаңшылдыққа толы отыз жыл өмір сүрді, әйткенмен, осы жылдар оның денесінде артық қырым ет қалдырмай кептіріп тастады. Рас, оның арықтығы азапты ойлар мен толғаныстардан тумаған, әрі ол тәни сырқаттың да салдары емес. Ол оны әншейін ұйыған адамға айналдыра салған. Оның сырт келбетінде ешбір аурушаңдық білінбейді; қайта керісінше. Таза һәм жұмсақ терісі денесіне құйып қойғандай; сөйтіп, етімен ет болып тығыз қапталған, ішкі бұла күш һәм деннің саулығымен бальзамдалған ол алдағы ғасырлар өз пешенесіне жазғанның бәрін қайтпас қайсарлықпен көтеруге бел байлап тірілген Мысыр мүмиесіне ұқсап тұрды; өйткені, мейлі, қиыр солтүстіктің қары немесе аптап күн болса да, оның өмірлік әлуеті, құдды сыннан өткен бесаспап сағат сияқты, кез келген ауа райына кепілді түрде астасып кетіп отырды. Көздеріне бір қарап, сіз олардан оның қысқа ғұмырында сескенбей беттесіп үлгерген қисапсыз қауіп-қатердің көлеңкелерін аңдағандай болар едіңіз. Иә, бұл - өмірі бағынышты сөздер баянын емес, айқын харекеттер ишарасын елестеткен сенімді де қайсар адам еді. Соған қарамастан, бұлжымас салауаттылығы мен рух қайсарлығы жағдайында оның өзге де қасиеттері болды, кейде оған олар да өз ықпалын тигізді, ал жекелеген сәттерде, басқалардың барлығынан мүлдем басым түсіп отырды. Бұрқанған теңіз төріндегі өне бойғы жалғыздық және дүниеге теңізшілерде сирек болатын ықыласты да ынталы қатынас оның бойында ырымшылдыққа аса бейімділікті дамытты; бірақ бұл, кейбіреулерде болатындай, надандықтан емес, керісінше, нанымнан туған бір ерекше ырымшылдық еді. Ол сыртқы аян-нышандар мен ішкі сезікке сенетін.

	Егер ырымшылдық кейде оның жанының шыңдалған құрышын қобалжытса, бұған үй-күйін, жас әйелі мен баласын сағынған қимастығы одан әрмен әсер етіп, оны әуелгі қаттылықтан аулаққа қуалап, жүрегін әлгі жасырын ықпалдарға жалаңаштап ашып тастайды, осының өзі балықшылар кемесінің қатерлі алмағайыбында басқалар соншалықты жиі жасайтын көзсіз ерлікке барудан аңқылдаған адал адамды тежей береді. "Мен өзімнің вельботыма киттен қорықпайтын адамды алмаймын" дейді Старбек. Сірә, ол мұнымен ең сенімді әрі пайдалы өжеттік төнген қауіпті ұстамды бағалаудан туатынын ғана емес, сондай-ақ мүлдем қорықпайтын адам іс жүзінде қорқақтан әлдеқайда қауіпті жолдас екендігін де айтқысы келген болар.

	"Иә-иә, - дейтін кейде екінші көмекші Стабб. - Біздің Старбек сияқты сақтың сағын бірде-бір аушылық кемесінен таппайсың". Бірақ Стабб сияқты адамдарда, жалпы әрбір кит аулаушыда нақ осы "сақ" деген сөз нені аңғартатынын біз көп ұзамай түсінеміз.

	Ноян серінің шытырман оқиға іздегеніндей, Старбек қауіп- қатерді соңынан қуаламады. Ол үшін ерлік жанның асқақ қасиеті емес, ажал қаупі төнген әрбір жағдайда жанқалтасында жүретін жай бір пайдалы зат сияқты еді. Бүл кит аулаушы ерлікті кемедегі ет пен нанға пара-пар аса маңызды қорға балап, оны бекер рәсуа ету қажетсіз деп есептейтіндей. Нақ осы себептен де ол өзінің вельботын күн батқаннан кейін суға түсіруді суқаны сүймейтін, сол сияқты, өлермендене қорғанған китті өршеленіп қуалауды да жақтырмайтын. Өйткені, деп пайымдайтын Старбек, мен мына дүлей мұхитта киттердің мені азық етіп өлтіруі үшін емес, керісінше, өз азығыма соларды өлтіру үшін жүрмін; осылайша талай адамдардың жаннан кешкенін Старбек тым жақсы білетін. Оның өз әкесі қандай жазмышқа ұшырады? Бауырларының мылжаланған сүйектерін ол енді мұхиттың қай құрдымынан тауып алмақ?

	Егер Старбек осындай зарлы естеліктер қыспағында, ең бір таңғаларлығы, тіпті, ырымшылдық қыспағында да соншалықты сирек өжеттігін сақтап қала алса, ендеше, ол шын мәнінде де шексіз жүрек жұтқан адам болғаны ғой. Бірақ ой қорытуы осындай қисынға сайған адамның табиғатында, осыншалықты сұмдықтарды бастан кешіп, мынадай естеліктерді сақтаған адамның табиғатында жасырынған жаңа дүлейдің туу қаупі ұрланып жатады, ал ыңғайлы бір сәтінде өзінің ұры қуысынан сыртқа лап қойып, оның күллі ер жүректігін түк қоймай жалмап өртеп жіберуі мүмкін. Оның ерлігі қандай ғаламат болса да, ол мұхиттармен, желдермен, киттермен және дүниенің барлық табиғаттан тыс дүлейлерімен сескенбей шайқасқа түсе беретін көзсіз сабаздың ерлігі болатын, бірақ оның кейде ұлы адамның ашу билеген қаһарлы қабағынан жауған рухтың сұмдықтарына қарсы тұруға шамасы келмейтін.

	Жігер ілгеріде Старбек ерлігінің толық масқараға ұшырағанын елестететін болсам, менің өз баянымды жалғастыруға дәтім жетпес еді; өйткені, адамдық асқақ рухтың құлдырауын баяндау сондай өкінішті де әрі ұят қой. Адамдар бізге акционерлік компаниялар мем ұлттар - қайдағы бір тобырлар секілді жексұрын болып көрінуі де кәдік; адамдардың арасында алаяқтар, ақымақтар мен жендеттер болуы мүмкін; адамдардың бет әлпеттері де жауыз әрі жабырқау болуы ықтимал; бірақ аңсардағы адамның ұлылығы сондай, асқақтығы сондай, адам дегеніміз - соншама бекзат, соншама жарқын жан иесі болғандықтан, жақындары оның үстіндегі әрбір масқаралық жағын өзінің ең қымбат киімдерімен жабуға әрдайым асығып тұрады. Мінсіз батылдықтың асыл бейнесі біздің жанымызда, жанымыздың сайын тереңінде өмір сүреді, сондықтан, тіпті, сыртқы қадір-қасиеттен айырылу оған әсер ете алмайды; сөйтіп, сол асыл бейне ерлігінен бел кеткен адамды көргенде қансырап азап шегеді. Осыншалықты ұятты жағдайда шын тақуаның өзі де масқаралыққа жол берген жұлдыздарды кінәлай алмас еді. Алайда, мен осы арада әспеттеп отырған дегдар ұлылық корольдер мен мәртебелі шопандардың ұлылығына жатпайды; осынау асылзада ұлылық үлде мен бүлдеге мұқтаж емес. Сен оның сүймен сілтеген немесе сүре шегені зарлатып айдап кіргізген қолында ойнаған нұрды көре аласың; бұл - құдайдың кәміл дидарынан тарайтын сәулесі - барлық алақандарға тең себездейтін демократияның ұлылығы. Күнәдан пәк, ұлы құдай! Демократияның шоғыры мен ғаламдық кіндігі! Оның айдай әлемге ортақтығы - біздің нұр сипатты теңдігіміз!

	Сондықтан да егер мен ілгеріде ең міскін матростарға, жолдан тайғандар мен сілімтіктерге шүбәлі болса да асқақ қасиеттерді таңсам; егер оларды қайғылы тартымдылықпен сипаттай өрнектесем; кейде, тіпті, солардың ішіндегі ең бейшарасы, ең мүсәпірі шырқау биік шыңдарға шығарылса; егер маған жұмысшының қолын ғарыштың сәулесі болып шарпу жазмышы жазылса; егер мен оның өлім құшқан іңіріне кемпірқосақ тартып тастасам, сол кезде барлық пенде сыншыларға қарсы тұрып маған қорған болғайсың, о, мен сияқтылардың барлығын бір бекзат шапанның шалғайына сыйғызған ғаділ Теңдік Рухы! Сонда мені қорғағайсың, тіпті, қара дидарлы тұтқын Бэньянға поэзияның ақ маржанын тарту еткен, о, демократияның ұлы Құдайы; көрі Сервантестің

	Егер ырымшылдық кейде оның жанының шыңдалған құрышын қобалжытса, бұған үй-күйін, жас әйелі мен баласын сағынған қимастығы одан әрмен әсер етіп, оны әуелгі қаттылықтан аулаққа қуалап, жүрегін әлгі жасырын ықпалдарға жалаңаштап ашып тастайды, осының өзі балықшылар кемесінің қатерлі алмағайыбында басқалар соншалықты жиі жасайтын көзсіз ерлікке барудан аңқылдаған адал адамды тежей береді. "Мен өзімнің вельботыма киттен қорықпайтын адамды алмаймын" дейді Старбек. Сірә, ол мұнымен ең сенімді әрі пайдалы өжеттік төнген қауіпті ұстамды бағалаудан туатынын ғана емес, сондай-ақ мүлдем қорықпайтын адам іс жүзінде қорқақтан әлдеқайда қауіпті жолдас екендігін де айтқысы келген болар.

	"Иә-иә, - дейтін кейде екінші көмекші Стабб. - Біздің Старбек сияқты сақтың сағын бірде-бір аушылық кемесінен таппайсың". Бірақ Стабб сияқты адамдарда, жалпы әрбір кит аулаушыда нақ осы "сақ" деген сөз нені аңғартатынын біз көп ұзамай түсінеміз.

	Ноян серінің шытырман оқиға іздегеніндей, Старбек қауіп - қатерді соңынан қуаламады. Ол үшін ерлік жанның асқақ қасиеті емес, ажал қаупі төнген әрбір жағдайда жанқалтасында жүретін жай бір пайдалы зат сияқты еді. Бүл кит аулаушы ерлікті кемедегі ет пен нанға пара-пар аса маңызды қорға балап, оны бекер рәсуа ету қажетсіз деп есептейтіндей. Нақ осы себептен де ол өзінің вельботын күн батқаннан кейін суға түсіруді суқаны сүймейтін, сол сияқты, өлермендене қорғанған китті өршеленіп қуалауды да жақтырмайтын. Өйткені, деп пайымдайтын Старбек, мен мына дүлей мұхитта киттердің мені азық етіп өлтіруі үшін емес, керісінше, өз азығыма соларды өлтіру үшін жүрмін; осылайша талай адамдардың жаннан кешкенін Старбек тым жақсы білетін. Оның өз әкесі қандай жазмышқа ұшырады? Бауырларының мылжаланған сүйектерін ол енді мұхиттың қай құрдымынан тауып алмақ?

	Егер Старбек осындай зарлы естеліктер қыспағында, ең бір таңғаларлығы, тіпті, ырымшылдық қыспағында да соншалықты сирек өжеттігін сақтап қала алса, ендеше, ол шын мәнінде де шексіз жүрек жұтқан адам болғаны ғой. Бірақ ой қорытуы осындай қисынға сайған адамның табиғатында, осыншалықты сұмдықтарды бастан кешіп, мынадай естеліктерді сақтаған адамның табиғатында жасырынған жаңа дүлейдің туу қаупі ұрланып жатады, ал ыңғайлы бір сәтінде өзінің ұры қуысынан сыртқа лап қойып, оның күллі ер жүректігін түк қоймай жалмап өртеп жіберуі мүмкін. Оның ерлігі қандай ғаламат болса да, ол мұхиттармен, желдермен, киттермен және дүниенің барлық табиғаттан тыс дүлейлерімен сескенбей шайқасқа түсе беретін көзсіз сабаздың ерлігі болатын, бірақ оның кейде ұлы адамның ашу билеген қаһарлы қабағынан жауған рухтың сұмдықтарына қарсы тұруға шамасы келмейтін.

	Егер ілгеріде Старбек ерлігінің толық масқараға ұшырағанын суреттейтін болсам, менің өз баянымды жалғастыруға дәтім жетпес еді; өйткені, адамдық асқақ рухтың құлдырауын баяндау сондай өкінішті де әрі ұят қой. Адамдар бізге акционерлік компаниялар мен ұлттар - қайдағы бір тобырлар секілді жексұрын болып көрінуі де кәдік; адамдардың арасында алаяқтар, ақымақтар мен жендеттер болуы мүмкін; адамдардың бет әлпеттері де жауыз әрі жабырқау болуы ықтимал; бірақ аңсардағы адамның ұлылығы сондай, асқақтығы сондай, адам дегеніміз - соншама бекзат, соншама жарқын жан иесі болғандықтан, жақындары оның үстіндегі әр бір масқаралық жағын өзінің ең қымбат киімдерімен жабуға әрдайым асығып тұрады. Мінсіз батылдықтың асыл бейнесі біздің жанымызда, жанымыздың сайын тереңінде өмір сүреді, сондықтан, тіпті, сыртқы қадір-қасиеттен айырылу оған әсер ете алмайды; сөйтіп, сол асыл бейне ерлігінен бел кеткен адамды көргенде сансырап азап шегеді. Осыншалықты ұятты жағдайда шын тақуаның өзі де масқаралыққа жол берген жұлдыздарды кінәлай алмас еді. Алайда, мен осы арада әспеттеп отырған дегдар ұлылыққа корольдер мен мәртебелі шапандардың ұлылығына жатпайды; осынау асылзада ұлылық үлде мен бүлдеге мұқтаж емес. Сен оның сүймен сілтеген немесе сүре шегені зарлатып айдап кіргізген қолында ойнаған нұрды көре аласың; бұл - құдайдың кәміл шуағынан тарайтын сәулесі - барлық алақандарға тең себездейтін демократияның ұлылығы. Күнәдан пәк, ұлы құдай! Демократияның шоғыры мен ғаламдық кіндігі! Оның айдай әлемге ортақтығы біздің нұр сипатты теңдігіміз!

	Сондықтан да егер мен ілгеріде ең міскін матростарға, жолдан тайғандар мен сілімтіктерге шүбәлі болса да асқақ қасиеттерді айтсам; егер оларды қайғылы тартымдылықпен сипаттай өрнектесем; кейде, тіпті, солардың ішіндегі ең бейшарасы, ең мүсәпірі самарқау биік шыңдарға шығарылса; егер маған жұмысшының қолын ғарыштың сәулесі болып шарпу жазмышы жазылса; егер мен оның өлім құшқан іңіріне кемпірқосақ тартып тастасам, сол ішінде барлық пенде сыншыларға қарсы тұрып маған қорған болғайсың, о, мен сияқтылардың барлығын бір бекзат шапанның ілтипатына сыйғызған ғаділ Теңдік Рухы! Сонда мені қорғағайсың, тіпті, қара дидарлы тұтқын Бэньянға поэзияның ақ маржанын тарту кем, о, демократияның ұлы Құдайы; кәрі Сервантестің жоқшылық зарын тартқан шұнақ қолдарын сап алтынның саудыраған бедерлі парақтарына малындырған Сенсің; көшеден Задрью Джексонды көтеріп алып, арқыраған арғымақтың арқасына атып ұрған Сенсің; оны күндей күркіретіп тақтан жоғары көтерген Сенсің! Өзіңнің жерге түскен уақыттарыңда король көкорайларына іріктелген мәуені - өз ісіңнің үздік күрескерлерін талмай жинайтын Сенсің; о, Құдайым, маған медет бергейсің!





XXVII тарау





СЕРІЛЕР МЕН АТҚОСШЫЛАР

	Екінші көмекші болып Кейп-Код тумасы Стабб жүзіп келе жатқан. Бүл қорқақ та емес, батыр да емес, қандай қауіпке де аса самарқау қарайтын, нағыз қамсыз-мұңсыз сотқар, сотанақ сабаз болатын, тіпті, аңшылық кезінде бұлтартпас қатермен бетпе-бет келгенде де, тұтас бір жылға жұмыс алып қойған қолөнерші тәрізді, өз жұмысына қадалып, міз бақпас сабырмен тұра беретін. Жайдары, жарқын да бейғам ол вельботты басқарғанда кез келген аласапыран айқасты - құдды шақырып берілген қонақ асыдай, ал өзінің күллі командасын - бар болғаны ізетті меймандардай көретін. Ол дәл бір делбеші отырғышына жайлырақ жайғасуға ұмтылатын қарт көшірдей-ақ, қайыққа барынша оңтайлы орналасуға айрықша көңіл бөлетін. Бейбіт қаңылтыршы өзінің бейкүнә балғасымен, ысқырып қойып қалай харекеттенсе, ол айқастың нағыз қызған шағында китке тақап келгенде аяу білмес шанышқысымен тап сондай міз бақпас еркіндікпен қимылдады. Долырған ызадан есі шыққан құбыжықпен қоян-қолтық кеп қалған кей сәттерде ол мұрнының астынан бәз баяғы бейпіл әндерін ыңылдаудан танбайтын. Көп жылғы әдеттің әсерінен Стабб, тіпті, ажалдың аузында да өзін тақ орынтақтағыдай сезінетін. Өлімнің өзі жайында оның не ойлағандығы беймәлім. Жалпы, бұл жайында ойлады ма екен, кім біледі? Бірақ та кей реттерде ырғын түстіктен кейін ол осы тарапта миын шайқаған болса, оның сайыпқыран теңізші ретінде өлімді вахта кезекшісінің: "Арқандарға, діңгектер мен тік желкенге!" деген тәрізді ерекше командасындай елестеткендігіне өз басым күмәнданбаймын, бұл бұйрық бойынша ол дереу жоғарыға өрмелеп шығып, сол арада іске кірісуі тиіс, ал нақты қандай іске екендігін бірінші бұйрықты орындап болғасын бір-ақ біледі.

	Стаббтың жайдары мінезін илеп жасауға және оның өзін тауарларының зіл салмағы астында жерге шейін бүкірейіп, қабақтарынан қар жауған қыдырма саудагерлер құжынаған біздің дүниеде тіршілік ауыртпашылығын жайбарақат арқалаған, уайымды білмес нарқасқаға айналдыруға өз тарапынан ықпал еткен тағы бір нәрсе болса; егер оның құдайдан шет дерлік ақ көңілдігін қытықтап оятатын тағы бірдеңе болса, ондай нәрсе бола алатын тек оның қорқоры ғана. Себебі, қып-қысқа қара қорқор оның бет - жүзінің мұрыннан бір де кем емес ажырағысыз сипаты еді. Өзінің кереуетінен ол мұрынсыз тұруға бақұл, бірақ қорқорсыз әсте тұрмас еді. Оның кереуетінің үстінде темекі толтырылған қорқорларды тығып қоятын ерекше тақтайша қағылған болатын; ұйықтауға жатқанда тек қолын созса болды - ол жеңісті түйінге дейін олардың бірінен соң бірін тартып, барлығын бірдей түк қоймай шегіп тастай алушы еді, сосын қорқорларын қайта толтырып, дайын етіп қоятын. Өйткені, күнде таңертең тұрғанда Стабб әуелі шалбарына аяғын сұғудың орнына, ең алдымен аузына қорқорын қондыратын.

	Сайып келгенде, үздіксіз шылым шегуі оның рухының сирек сергектігінің бір себебі еді; өйткені теңіз бен жағалаудағы таңғы ауа таң шапағы сібірлер алдында шексіз қасіретпен жан тәсілім еткен қисапсыз көп пенделердің адам айтқысыз азабымен арбалып дуаланатыны әркімге мәлім ғой; тырысқақ індеті кезінде кейбіреулер ауыздарын камфарамен дымқылданған қол орамалмен жауып жүретіні сияқты, бәлкім, темекі түтіні де Стабб үшін барлық адамдық тауқыметтерге қарсы тазартқыш шипа қызметін атқарған шығар.

	Үшінші көмекші Фласк Вайньярд аралындағы Тисбериде туған, тапал бойлы етжеңді жас адам, киттер десе өршеленіп "жау қайдалап" тұрады, құдды құдіретті левиафандарды өзінің меншікті ата жауына балайтындай және әр жолыққан сайын оларды өлтіруді өзіне мұрат санайтындай. Теңіз толағайының көптеген кереметтері мен құпия қылықтарына сүйіну сезімінің оған жаттығы соншалық, соларға байланысты қауіп-қатер туралы кез келген ойдың қаперіне кірмейтіні соншалық, оның жұпыны пайымында ғажайып кит алып тышқан немесе, ең мықтағанда, теңіз егеуқұйрығы тәрізді бірдеңе болды, ал оны сеспей қатырып, сөлін алу үшін тек азырақ айла қолданып, кішкене уақыт пен ептілік жұмсау қажет екен. Осынау тұрпайы да санасыз жүрек жұтқандық оның бойында китке деген керенау-кердең қатынас тудырды; ол китті әншейін көңіл көтеру үшін аулады, сөйтіп, Горн мүйісінің сыртындағы үш жылдық жүзу ол үшін бар болғаны осы уақытты тұтастай қамтыған еріккеннің ермек-қызығы болды. Балташының шегелерді соғылғандар мен кесілгендерге бөлетіні сықылды, бүкіл адамзатты да осылай бөлуге болады. Әрине, тәпелтек Фласк берік әрі ұзақ қауып қалауға арналған, соғылған мықты шеге еді. "Пекодта" оны Сукесер деп атап кеткен, себебі ол Арктика кит аулаушыларына осы атаумен мәлім болған шаршы қималы қысқа бөренеге көбірек ұқсайтын - өзіне ойып бекітілген және жан-жаққа сойдиып шығып тұрған ағаш саусақтармен жабдықталған осы құрал кемеге Арктика толқындарының тітіреткен тегеурінін тойтаруға көмектеседі.

	Біздің команданың ең елеулі мүшелері - Старбек, Стабб және Фласк осындай болатын. Аулау кәсібінің әмбебап заңы бойынша олар біздің үш вельботтағы басшылық орындарды иеленді. Капитан Ахав өз әскерін киттерге лап қойғызуға тиісті алдағы ұлы шайқаста осы үш кит аулаушыға үш полк сардарларының сыбағасы арналғанды. Немесе, найзадай ұзын, кертік басты шанышқылармен қаруланған олар дұрысында үш ұлан офицерлеріне де ұқсап кетті, бұл шақта гарпуншылар болса найза лақтырушылардан аумай қалған еді.

	Кит аулайтын кемелерде капитанның вельбот командасын басқаратын әрбір көмекшісінің, ортағасырлық рыцарь сияқты, өзінің қару-жарақ тасушысы - қайық жүргізушісі әрі гарпуншысы болады, ол оған қажет бола қалған жағдайда шабуыл кезінде әдірем қап майысқанының немесе қолдан ұшып түскенінің орнына қосалқы шанышқыны бере қояды; әдетте, бұл екі адамды ең жақын достық қатынастар байланыстырып тұрады; міне, менің осы арада "Пекодтың" гарпуншыларын санамалап шығу және әрқайсының қай көмекшімен жүзгенін көрсету керек деп пайымдайтыным сондықтан.

	Олардың ішінде Старбек өзіне қару-жарақ тасушы етіп таңдап алған Квикегті алдымен атап өтейік. Бірақ Квикегпен біз танысып қойғанбыз.

	Келесісі - Тэштиго, әлі күнге дейін қызыл өңділер қоныстарының соңғы сарқыттары сақталып қалған, ұзақ уақыт бойы көрші Нантакет аралына аса ер жүрек гарпуншылар беріп тұрған Вайньярд аралының батыс шетіндегі Гейхедтен шыққан таза қанды үндіс. Тэштигоның шымқай қаракөк, селдір, ұзын шаштары, шығыңқы шықшыты мен үндіс үшін шарасы кереметтей кең әрі әлдебір антарктикалық от шашқан дөңгелек қара көздері -осының бәрі оның тұрпатынан бір кездері қолдарына садақ ұстап Жаңа Англияның тұмса ормандарында арда бұландардың ізіне түскен мәрт аңшы-жауынгерлердің тікелей һәм заңды мұрагерін айтарлықтай айқын танытып тұрды. Бірақ Тэштигоның өзі жабайы орман аңының ізін қоя тұрып, енді теңіздерде толағай киттерді қуалады; сөйтіп, ұлдың ұшқыр гарпуны мүлтіксіз ұратын әке жобасын абыроймен алмастырды. Оның жыландай сумаңдаған қағылез тарамыс денесіне қарап сіз ертедегі пуритандардың ырымшыл нанымдарын түсінуге бейіл болып, осынау жабайы үндіс - Әуе Сұрапылы сұлтанының ұлы екеніне келісуге шақ қалар едіңіз. Тэштиго екінші көмекші Стаббтың қару-жарақ тасушысы болды.

	Үшінші гарпуншы Дэггу, арыстандай шайқалған, қарамайдай қап-қара дәу негр, сырт пішініне қарағанда нағыз Агасфер дерлік. Оның құлақтарында шайқатылған алтын сақиналардың үлкендігі сондай, матростар оларды шығыршық деп атап, оған сүйреткі арқандарды бекітіп қойған ыңғайлы болар деп әңгіме-дүкен құрғанды жандары сүйетін. Дэггу бозбала кезінде әлдеқалай оның туған жағалауындағы көзден таса шығанақтардың біріне зәкір тастаған кит аулайтын кемеге өз еркімен жалданғанды. Бүкіл ғұмырында Африкадан басқа, тек Нантакетте ғана және кит аулайтын кемелер кіретін шалғай мәжусилық айлақтарда болды; осы жылдардың күллісін ол иелері команда іріктеуге ерекше көңіл бөлетін кемелерде жүзіп, киттерді ерлікпен қуалап өткерді; нақ сондықтан да Дэггу барлық жабайылық жақсылықтарын сақтап, палубада, құдды жираф сияқты, көкірек керіп, өзінің алты фут бес дюймдық бойының бүкіл сом-салтанатымен шалқақтап жүретін. Оған төменнен жоғарыға қарау бір түрлі пәни қорлықпен пара-пар болатын; онымен қатар тұрғанда ақ адам құдіретті қамалдан бітім сұраған ақ жалауға ұқсайтын. Осынау патша тұрпатты негр, осынау Агасфер-Дэггу өзімен салыстырғанда бейшара пешкадай көрінетін титімдей Фласктың қару-жарақ тасушысы болуы айтуға да күлкілі еді.

	Біздің экипаждың басқа мүшелеріне келетін болсақ, қазіргі уақытта американдық кит аулағыштарда жүзіп жүрген көптеген мың матростардың арасында тым құрыса жарымы тумысы американдықтар болса да жарар, әйтсе де ондағы командирлер түгелдей дерлік американдықтар. Американ әскерлері мен біздің әскери және сауда флотына қатысты, сондай-ақ темір жолдар мен каналдар құрылысын салушы инженерлік бөлімдер жайында да осыны айтуға болады. Олай дейтініміз - өйткені, барлық осы жағдайларда Америка ақыл-ой молшылығын жасайды, ал күллі қалған әлем кәсіпті қара күшпен қамтамасыз етеді. Көптеген кит аулаушылардың туған жері Азор аралдары, осы жартасты жағалаулардың сұсты тұрғындарымен өз командасын арнайы толықтыру мақсатында мұнда нантакеттік кемелер жиі-жиі тұмсық тіреп тұрады.

	Осы арада өз экипаждарын түпкілікті жиыстырып алу үшін нақ осылайша Лондоннан немесе Гульден шыққан кит аулағыштар Гренландияға бара жатқан жолда Шетланд аралдарына соғады. Ал кері қайтқанда олар шетландтық матростарды үйлеріне қайра әкеліп тастайды. Гәп неде екені белгісіз, әйтеуір ең мықты кит аулаушылар әрқашан аралдықтардан шығады. "Пекодта" да барлығы дерлік аралдықтар, былайша айтқанда, бір тұтас адамзат құрлығын мойындамайтын һәм әрқайсысы өз болмысының дербес континентінде мекендейтін оқшауланушылар болды. Әйткенмен, бір кильге біріккен осы оқшауланушылар енді қандай әйбәт федерация кұрды десеңізші! "Пекодқа" мініп, әлемнің барлық зауалдарын жазаға тартуға құлшынған карт Ахавқа ерген, барлық аралдар мен шартараптан келген Анахарсис Клоотыстың бүтін бір депутациясы; олардың осынау жекпе-жектен тірі оралғандары некен-саяқ. Кішкентай негр баласы Пип - міне, сол оралмады - оны айтасыз, ол бәрінен бұрын аттанды. Алабамалық байғұс бала! Сіздер оны көп ұзамай қабағынан қар жауған "Пекодтың" бағының үстінен көресіздер, онда ол өзін шқаншыға шақырып, шырқау биікке, періштелерге өрмелеуге және сол жақта осында қорқақ атанып, сонда қаһарман болып шығу үшін кішкене қоңырауын масаттана қағуға бұйыратын мәңгіліктің сағатынан аян беріп, қоңырау соғады!





XXVIII тарау





АХАВ

	Біз Нантакеттен шыққалы, міне, бірнеше күн болды, ал капитан Ахав әлі палубада көрінген жоқ. Оның көмекшілері қарауылда бірін-бірі алмастырды, егер олар кейде капитан каютасынан соншалықты тұтқиыл әрі бұлтартпас қатаң бұйрықтармен шықпағанда, солар - кеменің бірден-бір командирлері деп ойлауға болар еді, бірақ жаңағы жайт олардың билігінің шарттылығын бірден айқындап берді. Ана жақта, төменде, қасиеттілердің қасиеттісі капитан каютасына кіру құқығы жоқтардың көзіне әлі күнге шейін шалынбаған, олардың ең жоғарғы қожайыны һәм өктем әміршісі жатыр.

	Төмендегі кезегім бітіп палубаға көтерілген әрбір жолы мен шканцыға бір қарауға асығамын - онда жаңа адам пайда болған жоқ па екен; өйткені, құпия капитан жайлы ойласам болды, менің бұрынғы көмескі алаңдаушылығым енді, мына теңіз елсізінде әлдебір абыржушылыққа айналып, әлгі жалба-жұлба Илия былшылдаған және мен еріксіз әрі егжей-тегжейімен жиі есіме алатын ібілістің өтірігінің әсерімен ол енді барған сайын күшейе түсті. Кейбір сәттерде кемежай пайғамбарының салтанатты-ғажайып сөздеріне өзім де күліп жіберуге әзір тұрсам да, менің естеліктерге қарсыласуға дәрменім жетпеді. Бірақ бір сұмдықтың боларын сезінуім қанша күшті болса да, алаңдауым қанша терең болса да, палубаны шолып қараған әрбір жолы мұндай сезіктердің негізсіздігіне сонша көзім жетті. Рас, гарпуншыларды қосып алғанда, күллі команда құрамы бұрын өзім жүзген көпес кемелерінің момын экипажымен салыстырғанда әлдеқайда жабайы, тұрпайы әрі ала-құла тобыр еді, бірақ мен мұны - және де өте әділетті түрде - өзім біржола қайтусыз қадам басқан скандинавиялық қайсар мамандықтың дүлей өзгешелігіне жатқыздым. Ал кеменің басты үш командирінің, капитанның үш көмекшісінің сыртқы кейіптері құдды барлық осы көмескі қауіптерді сейілтуге, ұзақ жүзудің беташар шағында сенімділік пен сергектік ұялатуға әдейі лайықталғандай еді. Бұлар қазір аса жиі кездесе қоймайтын, үш тамаша командир, әрқайсы өз мінезіне сай үш ғажап адам, әрі үшеуінің де шыққан тегі американдықтар - Нантакеттен, Вайньярдтан және Кейп-Кодтан.

	Біздің кемеміз айлақтан дәл Рождество күні шықты, сондықтан да солтүстік ендіктің әрбір градусы мен әрбір минут сайын бет қаратпас үскірігімен бірге рақымсыз қысты артта қалдырып, одан өне бойы оңтүстікке қарай қашқанымызбен, алғашында бізді полярлық сақылдаған аяз біраз жерге шейін шығарып салды. Содан, жел қуалаған кемеміз сұсты шапшаңдықпен, теңіз аясын кектене кескілеп алға ұшыртып келе жатқан, енді соншалықты күйзелтерлік емес, әйткенмен, әжептәуір сұрқай әрі түнерген бір тұманды таңда мен кезекшінің шақыруымен палубаға көтеріліп, әдетімше, гакабортқа көз тастадым да, селк ете қалдым. Ақиқат қауіптен асып түсті: шканцыда капитан Ахав тұр екен.

	Одан әдепкі тән сырқаты мен таяудағы сауыққандықтың ешбір іздері байқалған жоқ. Ол бейне тірідей өртелуге кесіліп, алаудан соңғы сәтте суырып алынғандай еді, жалын тілдері оның сүйектерін балқытқанымен, оларды әлі күл етіп үлгермегендей, бойындағы жылдар бойы шыңдалған ол-қуаттың бірде-бір бөлшегін жоя алмағандай. Қалыпқа құйылған Персей Челлини тәрізді, ұзын бойлы әрі кесек ол тұтастай таза қоладан құйылып, мәңгілік бұлжымас пішін алғандай еді. Ұйысқан ақ шаштардың арасынан жол тауып шыққан көкшіл-ақ жолақ жел қаққан қоңырқай беті мен мойнынан төмен сырғанап, киімнің астына сіңіп жоғалады. Ол жойқын найзағайдың зәулім ағаштың биік діңіне күйдіре ағып өткен тік ізін еске түсіреді, найзағай діңді ұшар басынан түбіне дейін бойлай жарып, әйткенмен, бірде-бір бұтағына тиіспейді, қоңырқай қабықты балқыта сыдырып, жерге сіңіп кетпес бұрын бұрынғысынша жап-жасыл боп жасанып тұрған қарт ағашта ұзын әрі жіңішке таңбасын қалдырады. Онда бұл жолақ тумысынан болып па еді, әлде бұл қандай да бір қанды жарақаттан қалған ақ тыртық па, әрине, ол арасын ешкім айырып айта алмайды. Үнсіз келісімге орай жүзудің өн бойында "Пекодтың" палубасында бұл жайында сөз болмады дерлік. Тек бірде Тэштигоның жасы үлкен жерлесі, Гейхедтен келген егде үндіс бұл таңбаны Ахав тумысынан толық қырық жасқа толғаннан кейін ғана алғанын және оның қиян - кескі қақтығыс қасабында емес, теңіз сұрапылының арпалысында пайда болғанын ырымшылдықпен айта бастады. Алайда, бұл тұрпайы пайымды Мэн аралынан келген ақ шашты матростың сөздерімен жоққа шығарылады деп есептеуге болады, ол өзі бұған дейін адуын Ахавты ешқашан көрмеген және нантакеттік кемелерде ешқашан жүзбеген, бір аяғы көрде тұрған қаусаған шал. Соған қарамастан, ол қисапсыз есте сақтаған матростық ырымдар, ойдан шығарылған өміршең қиял-ғажайыптар қасындағылардың К63 алдында қарияны сәуегей абызға айналдырды. Сондықтан да қария егер капитан Ахавтың маңдайына күндердің күнінде пәнилік жерлену жазылған болса -мұның өзі екіталай нәрсе дегенді ол сыбырлай қосты - сол кезде марқұмның алдында соңғы парызын өтеп, мәйітті арулағандар оның қарақұсынан өкшесіне дейінгі ақ қал екендігіне көздері жетеді деп мәлімдегенде, ақ матростардың біреуі де онымен сөз таластыруды қаперлеріне алмады.

	Ахавтың қан-сөлсіз көкшіл жолақпен айғыздалған жабырқау жүзі мені тітіреткені сондай, әуелінде, тіпті, оның келбетіне осы күйзелісті шер-түнекпен қаяу салуға айрықша үлес қосушы қорқынышты ақ аяқ екенін аңдамаппын. Бұрынырақта біреуден осы сүйек аяқты оған теңізде кашалоттың жылтыратылған азу тісінен жасап бергенін естігем. "Мұнысы рас, - деп айғақтады кәрі үндіс, - ол аяғынан Жапония жағалауларында айырылды, ал оның кемесі сонда күллі мачталарын жоғалтты. Бірақ ол елге қайтпастан, өзіне мачта да, аяқ та жасап алды. Мұндай қызықтар оның басында жетіп артылады".

	Мені оның тұрған қалпы таңғалдырды. "Пекодтың" артқы бөлігінің қос қапталынан, палуба төсенішіндегі артқы мачта темір арқанының дәл түбінен шамамен жарты дүйім тереңдікте тесіктер бұрғыланған болатын. Осындай тесікке ол өзінің сүйек аяғын салып, бір қолын көтере, темір арқанды ұстап, тіктеліп, алға, заулаған кеме тұмсығының алдында жайылған теңізге қадала қарап тұрды. Осынау алға қадалған, қорқуды білмес көздерде қайыспас қайрат пен тізе бүкпес, қасарысқан құлшыныс құрдымы жатты. Ол бір сөз айтып тіл қатқан жоқ; көмекшілері де оған ләм деген жоқ; бірақ олардың әрбір қимылынан, әрбір адымынан қожайынның қалтқысыз баққан көзі сондай бір жағымсыз, сырқатты түрде сезілді. Олардың алдында, құдды айқышқа керілгендей, күйінішті ойға батып қапаланған Ахав тұрды; оны шексіз қайғы өзінің құпия, қайсар да өктем ұлылығымен еңсеріп алды.

	Алғаш рет ауада азырақ қана тыныстаған капитан Ахав өзінің каютасына қайтып кетті. Бірақ осы күннен бастап команда оны әрбір таңда көретін болды: не ол өзінің таяныш тесігіне аяғын қадап тұратын, не болмаса, арнайы сүйек орындықта отыратын, немесе, палубада ауыр басып жүретін. Үстіміздегі аспанның қабағы жібіп, жылы шырайға бөккен сайын, құдды, жүзудің басында өзін қамалуға мәжбүр еткен солтүстік суларын жайлаған қаныпезер қысқы суық қана болғандай-ақ, ол оқшаулануға уақытты барған сайын аз бөле бастады. Міне, енді біз аз-аздап оны палубада тәулік бойы дерлік керуге болатындығына көндіктік; алайда, көптен күткен күн сәулесіне шомылған ол, бейне кеме палубасындағы артық мачта сияқты, өзінің харекетсіздігімен мұнда мүлдем керексіз болып көрінді. Әйткенмен, "Пекод" аушылық құратын аймақтарға жаңа ғана бет алды, нағыз жүзу алда еді, саяттың күллі қажетті дайындықтарын көмекшілер басқарды, сондықтан, бұлттар әрқашан аса биік тау шыңдарын жағалайтындықтан, өз маңдайына жал-жал болып үймелеген қара бұлттарды тым құрыса қас қағым сәтке қуып тастап, еліге айналысарлықтай ермек Ахавқа әзірше табылмай тұр.

	Дегенмен де, азырақ уақыт өткен соң мейірлі де мерекелі күндердің мың құбыла сүйіншілеген шуағы оның қатулығын ақырындап арбап, сейілте бастады. Үйіне, мелшиген жабырқау орманға Сәуір мен Мамыр, қызыл шырайлы биші қыздар оралған шақта жайдарман ару мейманның келгеніне қуанып, тіпті, найзағай жайратқан, жап-жалаңаш қарабұжыр кәрі еменнің де бірнеше көк өскінді қаулататыны сияқты, ақыры Ахав та солай, күнгей жақтың самал желдерінің қызықтырмалы қыз қылығына еріксіз бусанып бас қойды. Бірнеше дүркін оның жанарынан нәзік өскіндер сығалады, олар кез келген басқа адамда көп ұзамай гүл жарып күлім қағар еді.





XXIX тарау





АХАВ ПЕН СТАББ

	Тағы бірнеше күн өтті, мұздар мен мұзтаулар "Пекодтың" құйрығының артында қалды, енді біз тропиктердің мәңгілік тамызының қарсаңында мұхитта бұлжымай билік құратын жалт-жұлт еткен Эквадор көктемінің құшағында келе жаттық. Салқын да ашық, қоңыраулы әрі хош иісті, жомарт һәм молшылықты мақпал күндер, құдды мұздатылған қызғылт судың жұмсақ үлпектері ернеуінен асқан, парсы шәрбәті толы хрусталь тостағандардай еді. Жұлдызды әсем түндер асқақ жалғыздықта өздерінің алыстағы жауынгер-күйеулері хақында, алтын дулығадағы шүпілдеген күн нұры хақында сыр түйіп, үлде мен бүлдеге малынған тәкаппар герцогинияларға ұқсап кетті! Мұндайда ұйқы қайда? Осынау арбаған күндер мен сиқырлаған түндердің арасында таңдау жасау оңай емес. Бірақ өшпес сұлулықтың сиқырлы күші құдіретті дуасын тек сыртқы дүниеге ғана дарытып қойған жоқ. Ол әсіресе тымық та ерке кешкі сағаттарда ішке, адамның жанына бойлап кірді; сол шақта мүлгіген іңірде мұздақтардай мөлдір естелік кәусарлары тұнатын. Күллі осы тылсым күштер Ахавтың жан жүрегіне ақырындап жол тапты.

	Кәрілік ұйқыны сүймейді; сірә, адамның өмірмен байланысы неғұрлым ұзағырақ болса, оған өлімді еске түсіретіннің бәрі соғұрлым қызықсыз болса керек. Сақалын қырау шалған қарт капитандар қараңғылық құшағындағы палубаға бару үшін кереуеттерінен басқаларға қарағанда жиірек тұрып кетеді. Ахав та осылай; тек қазір, ол тәулікті түгелдей дерлік шканцыда өткізіп жүрген кезде, керісінше, ол каютаға бару үшін аз уақытқа палубаны тастап кетеді деп айтқан дұрысырақ болар еді. "Мен сияқты кәрі капитан өз кереуетінің ажал жастығына бас қою үшін тар баспалдақпен төмен түскен кезде, - деп сыбырлайтын ол өзіне, - бейне өзіңнің көріңе түскендей боласың".

	Міне, әрбір жиырма төрт сағат сайын, түнгі кезек басталып, адамдар төмендегі өз жолдастарының ұйқысын күзетіп, палубада қарауылда тұрған кезде; баққа үйме-жүйме арқан буддасын алып шыққан матростар оны күндізгідей тақтайға лақтыра салмай, ұйықтап жатқандарды мазаламауға тырысып, қажетті орнына абайлап қойған кезде; кемеде осы бір мүлтіксіз тыныштық орнаған кезде жым-жырт жүргізуші капитан каютасының есігіне қарағыштай бастайды, сәлден кейін өзінің көтерілуін жеңілдету үшін баспалдақтың темір жақтауына жармасып, шал дәйім қақпақтан шығып келе жатады. Дегенмен де оған әлдебір адамгершілік пен қамқоршылдық тән болатын, өйткені ол бұл мезгілде әдетте шканцыда жүруден тартынатын; әйтпесе, сүйек өкшесінің астында небары алты дюйм жерде саябыр-тыныс іздеген қалжыраулы көмекшілерінің құлақтарында оның ауыр адымы тек акула тістерінің шақырлағанын түстерінде көргізерлік, шартылдаған, құлақ тұндырарлық күркіреудей естілер еді. Бірақ ол бір жолы қандай да бір қамқоршылдықты күйттеуге мұршасы келмей, тым терең ойға шомып шықты; содан өзінің сарт-сұрт еткен зілдей адымымен палубаны грот-мачтадан гакабортқа шейін өлшеп шыққан кезде шканцыдағы оған екінші көмекші, қарт Стабб көтеріліп, дауысындағы дүдәмалды-қалжыңын өтінішпен айта бастаған: егер капитан Ахавқа палубада жүру ұнаса, әрине, бұған ешкім қарсы келе алмайды, бірақ тарсыл-тықырды ептеп те болса ақырындатып басуға болады ғой; егер деймін-ау, айталық, талшық қалдығы сияқты бірдеңені алып, сүйек аяққа кигізіп қойса, шіркін... О, Стабб! Сол кезде сен капитаныңды жөнді білмегенсің ғой!

	- Мен немене, зеңбіректің добы ма едім, Стабб? - деп сұрады Ахав. - Мені киіз тығынмен бастырмақсың ба? Ау, мен ұмытып кетіппін; бар өзіңе, түс төменге, сен сияқтылар алдын ала үйрену үшін табыт жамылып ұйықтайтын өзіңнің түнемел көріңе түс, бар. Кет төменге, ит неме! Жоғал! Бар үйшігіңе!

	Қарт капитанның соншалықты болжалсыз соңғы зіркілін және кенеттен бұрқ еткен кекшіл ашуына аңырып қалған Стабб бірер сәтке тілі байланғандай сілейіп қалды да, сосын абыржи тіл қатты:

	- Мен өзіммен бұлай сөйлесуге үйренбегенмін, сэр; бұлай сөйлеуді, сэр, мен мүлдем ұнатпаймын.

	- Аулақ, - деген Ахав тісін шақырлатып, ашудың әзәзілінен қашқысы келгендей, шеткерек қағылды.

	- Жоқ, сэр, аялдай тұрыңыз, - деп қоймай қойды батылданған Стабб. - Өзімді ит деп атағанға мен үнсіз төзе алмаймын, сэр.

	- Олай болса сен үш мәрте есек, және қашыр, және қойсың! Осы сыйыңды ал да тайып тұр, әйтпесе дүниені сенің жер басып жүруіңнен азат етемін.

	Ахав осылай деп оған сондай қаһарлы, сондай төзгісіз долырған кейіппен тұра ұмтылғанда, Стабб еріксіз кейін шегінді.

	- Тиісті жауабын қайтармай, мен әлі ешқашан бүйтіп қорланған емеспін, - деп мұрнының астынан міңгірледі Стабб, баспалдақпен каютасына түсіп бара жатып.

	- Бұл не боп кетті өзі! Токтай тұр, Стабб, мен тап қазір әлі түк те біліп тұрған жоқпын, әлде кейін қайтып, оны бір перуім керек пе, әлде, - бұл не? - тура осы арада тізерлеп, сол үшін сиынуым керек пе? Иә, иә, қазір менің басыма тап осындай ой келді, ал менің сиынуым өмірімде бірінші рет болайын деп тұр. Түсініксіз, өте түсініксіз, оның өзі де түсініксіз, иә- иә, қалай десең де, мен әлі ешқашан мұндай түсініксіз тылсым капитанмен жүзіп көрген емеспін. Ол маған қалай атылды десеңші! Көздері - тура мылтықтың екі ұңғысы сияқты! Немене өзі, жынды ма? Бұл жайшылық емес, тақтай сықырлағанда, палубада бірдеңе болатыны сияқты, оның ойында бірдеңе бар ғой деймін. Сосын, ол өзі қазір төсекте тәулігіне үш сағаттан артық жатпайды; соның өзінде де ұйықтамайды. Кеме даяшысы Майтоқаш маған айтқан ғой, шалдың төсегі таңертең ылғи астаң – кестен ұйпаланып қоқырап, жаймалар аяқ астында тапталып жатады, көрпені түйіншектеп байлап тастаған ба дерсіз, ал жастығы қыздырылған кірпіш басқандай күйіп тұрады. Иә, күйіп тұрған қияпат шал Сірә, жағалаулардағы кейбіреулер айтып жүргендей, оның әлгі ар-ұяты мазалайтын болар; бұл дегенің іштен іріңдеген ісік сияқты нәрсе... немесе әлгі қалай еді?.. Өтірікші-жалғаншы болмайын. Tic ауруынан да жаман дейді. Иә-иә, өзім енді анығын білмеймін, Құдай оны басыма сала көрмесін. Оның тұла бойы тұнған жұмбақ; әрбір түн сайын ол трюмнің артқы бөлігіне неге түседі - қайткенде де, Майтоқаш осылай ойлайды -оның неге өйтетінін менің білгім-ақ келеді. Сол трюмде онымен жолығысып жүрген кім? Ал енді осы бір түрлі тосын емес пе? Тек бұл арада анығын қайдан білерсің. Міне, дәйім осылай. Қой, барып мызғып алайын. Иә, сайтан алғыр, тек көз іліндіру үшін ғана бұл дүниеге келуге болады. Рас қой, нәрестелердің өздері де туа сала ұйқыға кіріседі емес пе. Ойлап тұрсаң, бұл да түсініксіз ғажап. Сайтан алғыр, ойлай берсең, дүниедегінің бәрі тылсым. Тек бұл менің сенімдеріме сәйкес келмейді. "Ойлама" - бұл менің он бірінші қағидам; ал он екіншісі - "Ұйқың келгенде, ұйықта". Сондықтан, жүр, кішкене мызғып алайық. Алайда, тоқта, тоқта. Айтпақшы, ол мені ит деп сілейткен сияқты еді ғой? Қарғыс атсын! Ол мені үш мәрте есек деп балағаттап, үстінен қашыр мен қойлардың қаншама қойыртпағын үйіп тастады емес пе. Керек десеңіз, ол мені аяғымен теуіп те жібере алар еді. Бәлкім, ол мені тіпті ұрған да шығар, тек өзім байқамаған болармын, өйткені, оның бет-әлпеті мені қатты қайран қалдырды. Ол уақыттан ағарған сүйектей жап-жарық боп тұрды. Мені өзі не пәлекет айналдырып барады? Аяғымнан тұра алмаймын. Құдды шалмен ұстасып қалғасын, содан түп-түгел терісімнен айналғандаймын. Құдай атымен ант етейін, осының бәрін мен түсімде көрдім ғой деймін. Бірақ қалай, қалай, қалай сонда? Мұның бәрін тек бір қуыс түкпірге тыққыштап қана тыныш табу керек. Сосын кереуетке жетіп алайын. Ал ертең бұл қарғыс атқыр жәдігөйге күндізгі жарықта бір қарайық, бәлкім, бір айласын табармыз. Кештен таң ақылдырақ.





XXX тарау





ҚОРҚОР

	Стабб кеткеннен кейін Ахав кеменің жақтауынан аса еңкейіп біршама уақыт тұрды; сосын, өзінің дағдысымен, матросты шақырып алып, каютасынан сүйек орындық пен қорқор әкелуге жұмсады. Қорқорын нақтауз шамынан тұтатып, орындықты палубаның ық жағына қойғызды да, отырып, темекісін шегуге кірісті.

	Бағзыдағы викингтер заманында, аңыздың айтуынша, теңізқұмар дат корольдерінің табыттары су хайуаны сыңар мүйіздердің азуларынан жасалыпты. Қазір үш аяқты сүйек орынтақта отырған Ахавқа зер салғанда оның тұлғасы нышандаған патшазадалық ұлылық жайында ой толғамау мүмкін бе? Өйткені Ахав теңіздердің ханы, әрі палубаның құдайы, әрі левиафандардың әміршісі емес пе.

	Бірер сәт ол темекіні үнсіз сорғыштады, қою түтін аузынан будақ-будақ болып жиі әрі тез ұшып шығып, жел қайырып әкеп қайтадан бетіне соқты. "Бүл не гәп? - деді ол ақыры өзі-өзіне, сосын мүштігін аузынан алды. — Темекі мені тыныштандырмайтын болыпты. О, менің қорқорым! Сенің де сиқыр-сайтаның ғайып болса, маған қиын-ақ болатын шығар. Менің алдымда думан-сауық емес, ауыр еңбек пен тауқыметтер тұр, ал мен болсам есалаң адамша ертелі-кеш темекі тартып, түтінді желге үрлеп отырысым мынау; желге қарсы түтінді жанұшыра үрлегенім сондай, ауаға ең ақырғы, ең қуатты, ең айбынды бұрқағын атқылап, жан тәсілім еткелі жатқан киттен аумаймын. Қорқор менің не теңім? Ол бейғам тыныштықта ақ түтіннің әсем будақтарын менікі сияқты үрпиген аққырау сабалақ жүнмен емес, жібектей төгілген алтынды бұрымдармен қосып өруі керек қой. Мен енді темекі тартпаймын..."

	Осылай деп ол тұтатулы қорқорын теңізге лақтырып жіберді. От толқындарда быж ете қалды; келесі сәтте кеме суға батқан қорқордан қалған көпіршіктердің үстінен заулай ағып өте шықты. Қалпағын маңдайына бастыра киген Ахав тәлтіректей басып, палубада тағы да ерсілі-қарсылы жүре бастады.





XXXI тарау





КОРОЛЕВА МАБ

	Ертеңгісін Стабб Фласкқа былай деп айтты:

	- Мен мұндай қисынсыз түстерді әлі ешқашан көрген емеспін, Сукесер. Түсінесің бе, түсімде біздің шал мені өзінің сүйек аяғымен құйрығымнан теуіп жібергендей болды; ал мен оған қарымта қайырмақшы болғанымда; мәңгібақи ғұмырмен ант етейін, балақан, аяғым әншейін жұлынып қала жаздады. Сосын жалт қарасам - Ахав аумаған бір пирамида екен деймін, ал мен нағыз әумесер сияқты, оны қайта-қайта аяғыммен теуіп қалуға тырысамын. Бірақ ең ғажабы, Фласк, - кейде қандай ғажайып түстер көретінімізді өзің білесің ғой - ең ғажап болғаны сол, оған қалай ызалансам да, өне бойы Ахавтың бұл теуіп жібергені мүлдем де соншалықты ауыр қорлық емес қой деп ойлаумен болдым. "Тәйір-ай, - деймін өзіме өзім, - сонша шу көтеретіндей мұнда тұрған не бар? Аяғы да шын аяқ емес қой". Ал енді сені немен: жанды аяқпен немесе қолмен - немесе әлдебір жансыз затпен -ұрғанында үлкен айырмашылық бар. Себебі, бар ғой, Фласк, таяқпен ұрғаннан да шапалақпен тартып жібергеннің қорлығы мың есе басым. Жанды нәрсенің жанасуы күйдіреді, балақан. Сөйтіп, осы түсімде бәрі шатысып, бытысып кетті, мен де қоймай тепкілесем керек, әлгі құрып қалғыр пирамида күллі бәшайларымды қан қылып мыжып тастапты. Соған да қарамай ішімнен ойлап жүрмін: "Оның аяғы деген не тәйірі? Таяқ қой. Сүйектен жасалған асатаяқ тәрізді. Құдай ақы, деп ойлаймын, ол асатаяғымен әншейін қалжыңдап түртіп қалды, мүлдем де қорлап теуіп жіберген жоқ. Оның үстіне, деп ойлаймын, көзіңді ашып қарасаңшы: оның аяғының ұшы әне қандай - табаны болуға тиісті жерде бізтұмсық; егер әлдебір фермер мені зілдей жалаң табанмен теуіп жіберсе, онда бұл шын мәнісінде арсыздықпен басынған аса ауыр қорлау болар еді. Ал мына арада қорлау мүлдем дерлік болмағанға саяды, біз табанның ұшында қайралып тегістеліп кеткен". Бірақ дәл осы арада ең қызығы болды, Фласк. Пирамиданы әлі де болса қоймай тепкілеп жатқам, кенет біреу иығымнан ұстай алды. Қарасам: су перісі сияқты жалбыраған бір бүкір шал екен. Сол мені иығымнан алып, өзіне қаратып: "Сен не істеп жатсың, ә?" -дейді. Енді, білесің бе, мен қатты шошыдым. Ұсқынын көрсең - жаның түршігеді! Дегенмен де сабыр шақырып: "Не істеп жатырмын? Ал, айта қойшы, мұнда сенің шаруаң қанша, қымбатты мистер Бүкір? Мүмкін, сен де құйрыққа тепкенді керексінген шығарсың?" деймін. Құдайдай шыным, Фласк, осыны айтып үлгерген жоқпын, сол екі ортада ол теріс қарап еңкейіп, балдырлардың арасынан етегін көтерді - сонда мен не көрді деп ойлайсың ғой? Көзіңе елестет, достым, өтірік болса, осы арада жердің тесігіне құлап кетейін: оның күллі құйрығы үшкірі сыртқа қараған қадашалар екен. Содан сәл ойландым да: "Сірә, мен сенің құйрығыңа теппеспін, қария" - дедім. - "Ақылдым сол, Стабб, ақылдым сол", - деп жауап қатты ол маған, сөйтті де осыны қоймай қайталап, алжыған мыстан кемпірдей былдырлайды. Оның ешбір тоқтай алмайтынын көріп тұрмын, тек бар білетіні: "Ақылдым сол, Стабб, ақылдым сол, Стабб" - деп қақсай береді, сол кезде мен пирамидаға қайтадан батыл кірісуге болатын шығар деп ойладым. Бірақ аяғымды көтере бергенім сол еді, ол "Дереу тоқтатқын!" - деп зірк ете түсті, - "Ей, - деймін мен, - саған тағы не керек, қария?" - "Бері қара, - дейді ол. - Қанеки, екеуміз осы жайды ақылдасайықшы. Капитан Ахав сені құйрығыңнан тепті ме?" - "Тап солай, - деп жауап беремін, - міне, дәл мына жерге". - "Тамаша, - деп жалғастырды ол. - Сонда, немен? Сүйек аяғымен бе?" - "Ия". - "Мұндай жағдайда, - дейді ол, - сен неменеге наразысың, ақылдым-ау, Стабб? Ол сені жақсы ниетпен тепкен ғой. Ол сені қайдағы бір қарағай аяқпен тепкен жоқ қой, солай ма? Сені құйрықтан ұлы адам тепті, Стабб, және де асыл текті, әсем сүйегімен тепті. Ау, бұл деген сен үшін құрмет қой. Бұған тап осылай қарағайсың. Тыңдашы, ақылдым Стабб. Ескі Англияда айбынды лордтар, егер королева оларды ұрып, Байлауыш өрденінің рыцары мәртебесіне көтерсе, соны өздеріне зор абырой санаған; ал сен, Стабб, өзіңді карт Ахав ұрып, ақылды кісілердің қатарына қосқаны үшін мақтана аласың. Осы айтқанымды есіңде сақта: ол сені құйрыққа теуіп сыйлай берсін, оның тепкенін өзіңе құрмет санап, ешқашан оған қарымта соққы жасамаққа әуреленбе, себебі, бұған сенің шамаң жетпейді, Стабб ақылдым. Ана пирамиданы көріп тұрмысың?". Осы арада ол кенеттен әлдебір түсініксіз түрде менің қасымнан әуеге қалықтап жым-жылас жоғалды. Мен қорылдап, екінші жамбасыма аунап түстім де, өз кереуетімде ояндым! Ал, осы түсім туралы сен не ойлайсың, Фласк?

	- Білмеймін. Тек, менің ойымша, бұл бір ақымақ түс екен.

	- Ақымақ болуы да әбден мүмкін. Ал мені ол ақылды адам етіп шығарды, Фласк. Көрдің бе, әне, ана жақта Ахав тапжылмай қаздиып алыс бір жаққа қадала қарап тұр ма? Ендеше, міне, біздің қолдан келетін ең жақсысы - шалдың мазасын алмау, ол не айтса да, ешқашан бетіне келмеу. Тоқтай тұр, ол ана жақта не деп айқайлап жатыр? Тыңда!

	- Әй, мачтадағылар! Сендер бәрің де жақсылап караңдар! Мына суларда киттер болуы керек! Егер ақ китті көрсеңдер, жұтқыншақтарың жыртылғанша айқайлаңдар!

	- Ал, бұған не айтасың, Фласк? Осы арада титімдей түсініксіз бірдеңе жоқ па, о? Ақ кит -естідің бе? Саған айтам-ау, ауада бір түсініксіз иіс шығады. Әзір түру керек, Фласк. Ахав бір қатерге бастайтындай. Ал, өшірдім үнімді, ол осында келе жатыр.





XXXII тарау





ЦЕТОЛОГИЯ

	Біз қазір теңіз жылымдарын батыл шарлап келеміз; енді аз уақыт өткенде ашық мұхиттың ұшы-қиырсыз кең байтағында жоғаламыз. Бірақ бұл оқиға болғаннан бұрын, "Пекодтың" балдырларға шырмалған қаңқасы ұлу қабыршақтары жабысқан левиафан ұшасының қасында тербетілгеннен бұрын, алдымен бір жалпы мәселеге мұқият көңіл бөлуіміз керек-ақ, себебі, мұның мән-жайын анықтап алу әлі біздің алдымыздан шығатын неғұрлым дербес ашылымдарды, салыстырмалар мен сілтемелерді терең әрі жан - жақты ұғынуымыз үшін өте-мөте қажет.

	Мен өзім осы арада мысалға келтірмекке құлшынған кит тектілердің барлық тұқымдарын тәптіштеп, жүйелеу жайын айтып тұрмын. Әйткенмен де бұл оңай міндет емес. Ол ғалам жаратылысының құрамдастарын саралап жіктеу әрекетімен пара-пар. Осыған байланысты аса ұлы жаңа беделдер не дейді екен?

	"Зоологияның бірде-бір саласы нақ сол цетология деп аталатыны сияқты соншалықты шатысқан емес", - деп жазады капитан Скорсби б.д. 1820 ж.

	"Кит тектестерді жіктер мен тұқымдарға бөлудің ақиқат тәсілдерін зерттеу - тіпті, шамам жетіп тұрған шаруа болғанның өзінде де - менің ниеттенген жоспарларыма кірмейді. Мамандардың бүл мәселе жөнінде құйттай да өзара түсіністіктері жоқ", - деп пайымдайды кеме дәрігері Бийл б.д. 1839 ж.

	"Үлкен тереңдіктерде зерттеу жүргізуге бейімсіздік". "Біздің кит тектестерді зерттеуімізге кедергі жасайтын жасырын қалқалар".

	" Тіксінген қаптаған алқап". "Осы толық емес мәліметтердің барлығы табиғаттанушының жанын азаптауға ғана қабілетті". Кит жайында ұлы Кювье, Джон Хантер және Лессон, зоология мен аматомияның осынау шамшырақтары осындай пікірлер айтады. Алайда, ақиқат білім тым аз болғанымен, кітаптардың саны көп. Баршасында да осылай, цетологияда, немесе киттер туралы ғылымда да осылай. Киттер жайында қайсыбіреуі егжей-тегжейлі, қайсыбірі там-тұмдап жазған ұлылы-кішілі, ертедегі һәм қазіргі, теңізші және теңізші емес көп адамдар болған. Тек кейбір есімдерді ғана көзбен шолып өтіңіздер:

	Тәурат авторлары; Аристотель; Плиний; Альдрованди; сэр Томас Браун; Джеснер; Рэй; Линней; Ронделециус; Уиллоуби; Грин; Артеди; Сиббальд; Бриссон; Мартен; Ласепэд; Боннетерр; Демарэ; барон Кювье; Фредерик Кювье; Джон Хантер; Оуэн; Скорсби; Бийл; Беннет; Дж.Росс Браун; "Мириам Коффиннің" авторы; Олмстед жоне әулие әкей Т.Чивер. Бірақ та барлық осы еңбектердің жинақтама нәтижелері неменеге саятынын біз жоғарыда келтірілген еңбектерден көрдік.

	Осында санамаланған авторлардың ішінде тек Оуэннен кейін тұрғандары ғана тірі киттерді өз көздерімен көрген; ал солардың тек біреуі ғана нағыз кит аулаушы һәм кәсіпқой гарпуншы болған. Мен капитан Скорсбиді айтып тұрмын. Гренландиялық, немесе нағыз китке байланысты жеке мәселелер бойынша ол көзі тірі ең ірі бедел болып табылады. Бірақ Скорсби ұлы спермацетті кит жайында ештеңе білген жоқ және ештеңе жазған да жоқ, онымен салыстырғанда гренландиялық кит әншейін, айтуға да татымайды. Осы арада айтып қояйық, гренландиялық кит - теңіздердің тағын озбырлықпен тартып алған. Ол тіпті, киттердің ішіндегі ең ірісі де емес. Алайда, дәмегөйліктегі байырғы біріншілік құқына орай. сондай-ақ бар-жоғы жетпіс жыл бұрын мифтік немесе ол кезде мүлдем беймәлім спермацетті кашалот-китті құндақтаған адамдардың толық бейхабарлығының аркасында осы озбырлық барлық тараптарды түгел қамтыды, әрі кейбір ғалымдардың құжырасы мен жекелеген кәсіпшілік айлақтарын қоспағанда, аталмыш бейхабарлық әлі күнге шейін бүкіл әлемде үстемдік етіп отыр. Өткен замандардың ұлы ақындарының левиафандарды атаған жерлерін қарасақ та жеткілікті, сонда олар үшін, мұхиттарда, ешбір бәсекелессіз, жалғыз гренландиялық кит билік құрғаны түсінікті болады. Бірақ, міне, ақыры жаңалықты жария ететін уақыт туды. Біз - Черинг-кростамыз: тыңдаңыздар, тыңдаңыздар, ізгі ниетті адамдар, гренландиялық кит тақтан құлатылды, қазіргі патша - кашалот!

	- Ақымақ болуы да әбден мүмкін. Ал мені ол ақылды адам етіп шығарды, Фласк. Көрдің бе, әне, ана жақта Ахав тапжылмай қаздиып алыс бір жаққа қадала қарап тұр ма? Ендеше, міне, біздің қолдан келетін ең жақсысы - шалдың мазасын алмау, ол не айтса да, ешқашан бетіне келмеу. Тоқтай тұр, ол ана жақта не деп айқайлап жатыр? Тыңда!

	- Әй, мачтадағылар! Сендер бәрің де жақсылап қараңдар! Мына суларда киттер болуы керек! Егер ақ китті көрсеңдер, жұтқыншақтарың жыртылғанша айқайлаңдар!

	- Ал, бұған не айтасың, Фласк? Осы арада титімдей түсініксіз бірдеңе жоқ па, ә? Ақ кит -естідің бе? Саған айтам-ау, ауада бір түсініксіз иіс шығады. Әзір тұру керек, Фласк. Ахав бір қатерге бастайтындай. Ал, өшірдім үнімді, ол осында келе жатыр.

	Тірі кашалотты бейнелеуге тырысқан, әрі сонысы тым үстірт те болса, сәттіліктен құралақан емес тек екі кітап қана бар. Бұлар - кезінде екеуі де ағылшындық кит аулаушы кемелерде дәрігер болып күнгей теңіздерде жүзген һәм екеуі де адал ниетті әрі дұрыс адамдар болып табылатын Бийл мен Беннеттің кітаптары. Олардың кітаптарында спермацетті кит жайында қызықты мәліметтердің онша көп болмауы әбден табиғи жай, әйткенмен, негізінен тек ғылыми сипаттамаға сая тұрса да, сондағы бар деректердің өзі де мейлінше ғажап. Соған қарамастан кашалот әлі күнге шейін не ғылыми, не көркем әдебиетте жан-жақты баян етілген емес. Оның ғұмырбаяны әліге шейін басқа киттерге қарағанда әлдеқайда зор дәрежеде жазылмаған қалпында қалып отыр.

	Киттердің алуан түрлерін алғашқы шақта тым құрыса қаралай үлгіде болса да, кейінгі еңбектер бөлім-бөлімі бойынша толықтыратындай етіп түсінікті де көрнекі түрде жіктеп саралау қажет. Ал енді неғұрлым лайықтылардың ешқайсысы бұл іске кіріспей жүргендіктен, оқырманға мен өзімнің мардымсыз қызметімді ұсынамын. Бас-аяғы бүтін ештеңе уәде де етпеймін, өйткені, жеріне жеткізілді деп жарияланған, адам қолымен жасалған әрбір іс осының өзімен-ақ құрыған іс болып қалады. Мен әралуан түрлерді анатомиялық тұрғыдан тәтпіштей салғастырып та, сондай-ақ тым құрыса осы арада -егжей-тегжейлі суреттеп те жатпаймын. Мұндағы менің мақсатым - әншейін кит тектестер жіктемесінің нобайын сызып қана беру. Мен - сәулетшімін, құрылысшы емеспін.

	Бірақ бұл - орасан зор міндет; ол пошта кеңсесіндегі қарапайым хат сұрыптаушының қолынан келмейді. Олардың соңынан теңіз түбіне көзсіз қойып кету; дүниенің тап тылсым негіздерін, иығы мен бөкседегі белдеулерін қолмен ақтарыстыру - апырмау, осы сұмдық емес пе? Левиафанды қармаққа ілуге батылы баратындай мен сонша кіммін? Аюптың дүлей өжеттіктері мені шошындырса керек еді. "Ол (левиафан) сенімен келісімге келер ме? Себебі, байқа, үміт бекер". Бірақ мен ұзақ жүзу сапарларымда кітапханалар мен мұхиттарды шиырладым; мен өзім, мына қарақан басыммен киттердің ісіне кірістім, мен қалжыңдап тұрған жоқпын, және де бақ-талайымды сынауға әзірмін. Тек алдын ала кейбір мәселелерді шешіп алу қажет.

	Ең алдымен. Цетологияның әуел ілкіден-ақ ғылым ретіндегі бұлдырлығы, тиянақталмағандығы мына жайттан-ақ көрінеді: кейбіреулер үшін кит балық па деген мәселе әлі күнге шейін даулы болып қалып отыр. Өзінің "Табиғат жіктемесінде; (б.д. 1776 ж.)

	Пинией: "Мен киттерді балықтардан бөліп аламын", - деп мәлім дейді. Алайда, өз тәжірибемнен білуім бойынша Линнейдің айқын жарлығына қарамастан, 1850 жылға шейін акулалар мен жайындар, майда балықтар мен майшабақтар бұрынғыша левиафанмен бір теңіздерде мекен етеді.

	Өзінің киттерді судан қуып шығу әрекетіне негіздеме ретінде Линней мынаны қосады: "Олардың қос қоржынды жылы жүрегі, көздерінің жылжымалы қастары, іші қуыс құлақтары болуы себепті, репет intrantem feminam mammis lactantem" және, ақырында. "ex leqc naturae meritoque" . Мен мұның бәрін бір кездерде өзіммен бірге жүзген жолдастарым, нантакеттік Сайман Мэйси мен Чарли Коффиннің қарауына бердім, олар сонда бірауыздан ұсынылған дәлелдер мүлдем жеткіліксіз деген тұрғыда пікірлерін білдірді. Ал арам ниетті Чарли, тіпті, маған мұның әншейін түкке тұрмайтынын емексітіп сездірді.

	Иә, сіздерге мағлұм болсын, мен табалдырықтан аттағаннан- ақ кез келген талқылаудан бас тартып, кит - балық дейтін көнеден келе жатқан даналық пікірге қосыламын, және де әулие Жоһанды өзімнің дұрыстығымды қолдандыруға шақырамын.

	Осы негізгі мәселені шешіп алған соң біз енді киттің басқа балықтардан өзгешелігін сипаттайтын ішкі ерекшеліктері қандайлығын анықтауға тиіспіз. Жоғарыда мен Линнейдің негізгі қағидаларын келтіріп те қойдым. Қысқаша олар мыналарға саяды: киттің өкпесі бар және қаны жылы, ал, басқа балықтар салқын қанды әрі өкпелері жоқ.

	Бұдан ары. Китті мәңгі-бақилық бір жарқын атақпен жарылқау үшін оның сыртқы тұрқының көрнеу белгілері бойынша оған қандай анықтама беруге болады? Егер тәптіштеуден бойды аулақ салсақ, онда кит дегеніміз - бұрқақ атқылайтын һәм құйрығының көлбеу қалағы бар балық. Міне, сізге байыптама. Осыншалықты ықшам бола тұра ол көп ой-толғаныстардың жемісі болып табылады. Сусиыр (морж) да киттікіне ұқсас бұрқақ атқылайды, бірақ қосмекенді болғандықтан да сусиыр балыққа жатпайды. Біріншісімен үйлескенде анықтаманың ақырғы тармағы әсіресе бұлтартпайды. Құрлықтағы азаматтардың қатысы болған барлық балықтардың құйрықтары жайпақ емес, тік болып, шаншылып тұратындығы баршаға мағлұм. Сонымен қатар бұрқақ атқылайтын балықтар, тіпті, пішін өзгешелігімен дараланбаса да, үнемі құйрықтарының көлбеу қалпымен сипатталады.

	Киттің жоғарыда келтірілген анықтамасы неғұрлым беделді Нантакет тұрғындары осы кезге дейін киттер тобына қосып жүрген теңіз мақұлықтарының бірін левиафандық бауырластықтан шығарып тастай алмайды; екінші жағынан, ол ертеректе ғұламалар бөгде бірдеме деп санаған балықтарды бұл қатарға жатқызбайды. Осылайша, бұрқақтармен және көлбеу құйрықтармен әйгіленген барлық майда балықтар Цетологияның бас жоспарына енгізілуі тиіс.

	Сонымен: күллі кит қосынының негізгі бөлімшелері.

	Алдын ала ескерту. Көлемдеріне қарай, мен киттерді бастапқыда олардың барлығын -кішілерін де, үлкендерін де - қамтуға мүмкіндік беретін үш Кітапқа (тарауларға бөлінген) бөлемін:

	I. OCTAVO Мұнда орта көлемдегі киттер кіреді, олардың ішінен атауға болатындары: I. Сұр дельфин; II. Қара дельфин; III. Нарвала; IV. Қанішер-кит; V. Балға-балық.

	Бұл кітаптың не себептен in Quarto деп аталмағандығы айдан анық. Әңгіме мынада: мұнда жатқызылған киттер алдыңғы бөлімдегі киттердей оншалық ірі болмағанымен, дегенмен ол өз денесінде оларға пропорцияналды ұқсастықты сақтаған, сөйте тұра in Quarto томының тарауларында in Octavo томдарынан айырмашылығы көлем кішілігімен бірге in Folio томдарынан сондай-ақ пішін жағынан да өзгеше болып келеді. Автор ескертпесі.

	II Kiman (in Octavo). I тарау (Сұр дельфин). Қатты дыбыспен әуезді тыныстауы, дәлірек айтқанда, пысылдауы құрлықта, тіпті, мәтелге айналған бұл балық тұңғиықтың мекендеушісі ретінде кеңінен мәлім болғанына қарамастан, сонда да болса халық ара-сында оны, әдетте, кит деп есептемейді. Бірақ та ол левиафандардың барлық даралық белгілеріне ие болғандықтан, табиғаттанушылардың көпшілігі оны солардың қатарына қосады. Ол ұзындығы он бес пен жиырма бес футтардың арасында ауытқитын in OctavoHbiH орташа мөлшерімен һәм белдің тиісті жуандығымен ерекшеленеді. Үйірлерімен жүзіп жүреді,жарықтандыруға әбден жарамды майы айтарлықтай мол болғанымен, ол ешқашан аулаудың арнайы нысаны болған емес. Кейбір кит аулаушылар сұр дельфиндерді айбынды кашалот таяғандығының хабаршысы деп санайды.

	II Kiman (in Octavo ). II тарау (Қара дельфин). Мен барлық жерде киттерге қарата балықшылар мен кит аулаушылар арасында белгілі болған атауларды пайдаланамын, себебі, жалпы алғанда, осы аттар неғұрлым көңілге қонымды деп есептеймін. Атаудың мағынасы бұлдыр әрі айқын емес жағдайларда мен мұны ескеріп, өз нұсқамды ұсынамын. Мысалы, қара дельфинге қатысты іс жайы осылай болып тұр, өйткені, әдетте, қара түс барлық кит тектестерге тән. Сондықтан, осы ретте, егер көңілдеріңізден шығып жатса, қорқау-кит деген атауды пайдалануларыңызға болады. Қорқау- киттің обырлығы баршаға аян, ал оның езулерінің жоғарыға қарай дүрдие жымқырылып тұруы қайталанбас аяр жымиыс тудырады. Бұл киттің орташа ұзындығы он алты - он сегіз футқа жетеді. Барлық ендіктерде дерлік кездеседі. Жүзгенде ол бір түрлі римдік мұрынды еске түсіретін, арқасындағы имектеу жүзгіш қанатын судан әлдебір ерекше сәнмен шығарып қояды. Басқа пайдалы ештеңе болмай қалған кезде үйішілік мұқтажға арналған арзан май қорын толықтыру үшін кит аулаушылар кейде қорқау-китті де жайратып салады - кейбір үнемшіл қожайындар өз үйлерінде қонақ жоқ кездерде хош иісті балауыздың орнына сасық май шырақтарды жағып қояды ғой. Май қабатының жұқалтаңдығына қарамастан бұл киттер кейде отыз галлонға дейін теңіз хайуанының майын береді.

	II Kiman (in Octavo). IІІ тарау (Нарвал, басқаша айтқанда, Mұрынды кит). Сірі, өзінің шығу тегі жөнінен бұрын ұзын үшкір мұрын ретінде қабылданып жүрген өзгеше мүйізге қарыздар, қолайсыз атаудың тағы бір қызғылықты мысалы. Бұл жануарлардың ұзындығы он алты футқа жуық, ал мүйізі орта есеппен бес фут болады, дей тұрсақ та, жекелеген жағдайларда он, тіпті он бес футқа дейін жетеді. Нақтырақ айтқанда, бұл мүйіз де емес, көлбеуден гөрі сәл ауытқыған бағытта ауыздан сорайып шығып тұрған селебедей азу. Бірақ ол тек сол жақтан ғана өседі, осының өзі оның иесіне әлдебір қаһарлы келбет беріп, біршама ебедейсіз солақайға ұқсатып жібереді. Осы ақ мүйіздің, осынау сүйек шанышқының тікелей қызметі қандай - айту қиын. Нарвал мұнысын семсер-балық пен инебалық өздерінің үшкір мұрындарын қолданғандай мақсаттарға пайдаланбайды; рас, кейбір теңіз саяхатшылары нарвалдың мүйізі олардың азық іздеп теңіз түбін қопарыстыруы үшін тырнауыш орнына жүреді деп есептейді. Ал енді Чарли Коффин мүйіз нарвалдың мұзды аюына қызмет етеді деп тұжырымдады теріскей теңіздерде нарвал жоғарыға жүзіп шығып, теңіз беті мұзбен кіреукеленгенін көргенде ол оны мүйізімен ұрғылап тесіп, осылайша ауаға саңылау ашады. Бірақ осынау болжамдардың дұрыстығын дәлелдеу мүмкін емес. Ал менің өзімнің жеке пайымдауымша, осы сыңар-солақай нарвал мүйізінің іс жүзіндегі қолданысы қандайлық болса да, ол кез келген жағдайда нарвалға памфлеттерді турау үшін тамаша пышақ қызметін атқарып берер еді. Менің білуімше, нарвалды сондай-ақ азулы кит, мүйізді кит және жалғыз мүйіз кит деп атайды. Ол, сөзсіз, хайуанаттар патшалығының барлық салаларында кездесетін жалғыз мүйізділіктің тағы бір қызғылықты мысалы болып табылады. Ескілікті тақуа авторлардан окығаным бар тұғын, әлгі теңіз жалғыз мүйізінің мүйізі сол замандарда кез келген удың бетін қолма- қол кайтарады деп есептелген екен, сондықтан да одан дәрі-дәрмек жасау тәп-тәуір табыс түсіріп тұрған. Одан сондай-ақ ұстамалы аурулы ханымдар үшін иіскейтін ұшпа тұздар қайнатып шығарған, қазір оларды бұғы мүйіздерінен жасап жүр. Бір кездерде нарвал мүйізі аса сирек зат деп танылып, жалпы жұрттың әуестігін тудырды. Готикалық көне қалың кітаптан сэр Мартиннің жүзу сапарынан оралғаны жайында оқығам, оны бұл сапарға айбынды кемесі Темзамен төмен бойлап кеткенше Гринвич қамалының кішкене терезесінен гауһарға малынған нәзік қолын аялай бұлғап, королева Бэсс шығарып салған болатын. "Сэр Мартин осы жүзу сапарынан оралып келгесін, - деп айтылады көне қалың кітапта, - ол тізерлеп тұрып ұлы мәртебелі ханымға сұмдық ұзын нарвал мүйізін тарту етті, сол мүйіз бұдан кейін көп уақыттар бойы Виндзор қамалында ілулі тұрды". Сонымен қатар бір ирландық автор граф Лестердің де ұлы мәртебелі ханымға тізерлеген күйі жалғыз мүйіздер тұқымынан жерде мекендейтін бір жануардың музейіне тарту еткенін айғақтайды. Нарвалдың сырт пішіні өте сұлу және аздап қабыланға ұқсайды, дөңгелек һәм сопақша қара сеңбілдермен шұбарлай көмкерілген, сүттей ақ түсті болып келеді. Майы құнарлы, таза әрі мөлдір, бірақ аз, сондықтан да нарвалды сирек аулайды. Ол көбіне-көп полярлық суларда мекендейді.

	II Kiman (in Octavo). IV тарау (Қанішер-кит). Нантакет тұрғындарының бұл кит жайында білетіндері тым мардымсыз, ал табиғаттанушы ғалымдардың білетіні одан да аз. Мен оны тек алыстан көргем, сондағы пайымдауымша, үлкендігі жөнінен ол сұр дельфинге қарайлас. Өзі асқан қаныпезер - мұндайлардың орыны тек Фиджиде ғана. Кейде ол үлкен in Folio китінің ернінен тістей жармасып, алыпты діңкелетіп өлімші еткенше, құдды сүлікше жабысып айырылмайды. Қанішер-китті ауламайды. Оның майының сапасы қандайлылығы жөнінде ешқашан естіген емеспін. Бұл киттің есімінің екі ұштылығы наразылық туғызбай тұра алмайды, себебі, бонапарттар мен акулаларды қосқанда, құрлықта да, теңізде де, біздің бәріміз әзірейіл жан алғыштармыз.

	II Kiman (in Octavo). V тарау (Балға-балық). Бұл мырза мұғалімнің шәкірттерін сызғышпен соққылағанындай, өз жауларын соққылайтын құйрығының аркасында кеңінен мәшһүр. Ол in Ғоіо китінің арқасына жайғасып алып, оның үстінде жүзе береді. Өмірде нақ осындай амалдармен ілгері басатын мектеп мұғалімдері тәрізді, өзінің жол ақысын теперішпен төлейді. Балға-балық жөніндегі мағлұмат қанішер-кит жөніндегіден де аз. Бұлардың екеуі де - тіпті, заңсыздық жайлаған теңіздерде де заңнан тысқары.

	Осымен II Кітап (in Octavo) тәмамдалып. III Кітап (in Duodecimo) басталады.

	IN DUODECIMO. Бұған кіші киттер жатады: I. Ура-дельвин: II. Қарақшы-дельфин; III. Ақтұмсық дельфин.

	Бүл пәнді әдейілеп жетік игермегендерге әдетте, ұзындығы төрт-бес футтан аспайтын балықтың киттермен бір қатардан табылуы түсініксіз болып көрінуі мүмкін, өйткені осынау сөздің жалпы жұрт қабылдаған мағынасы әрқашан орасан зорлық ұғымымен астасып жатады ғой. Соған қарамастан, жоғарыда in Duodecimo айдарымен тізілген мақұлықтар, сөзсіз, киттер болып табылады, себебі, олар бұрқақ атқылайтын һәм құйрығының кос қалағы бар балықтар ретінде менің китке берген анықтамама деп келеді.

	III Kimаn (in Duodecimo). I тарау (Урасьел дельфин). Бұл жер шарының барлық шалғайында дерлік кездесетін кәдімгі қоңыр дельфин. Мына есімді мен оған өзім тандап аллым; әнгіме сонда, қоңыр дельфиндердің бірнеше тармақ түрлері бар, міне, соларды әйтеуір амалын тауып ажырату керек. Менің оны бұлай атағаным, бұл дельфиндер теңізде үнемі шулы үйірімен асыр сала, әлсін - әлсін Төртінші шілде күнгі жұрт үстінен көкке лақтырылған бөрік сияқты, биікке самғай шоршып, жүзіп бара жатады. Олар толқыннан толқынға ағындап ұшып көрінген шақтарда теңіз саяхатшылары шаттана сәлем жолдайды. Олармен кездесу жақсы нышан деп саналады. Осынау ойнақы балықтарды көрген кезде өздеріңіз үш мәрте "ура" деп дабыстамасаңыздар, онда Құдай өзі кешірсін, сіздерге тәңірімен тілдесер шаттық рухы таныс емес. Семірген бір жуан ура-дельфин бір галлон тамаша теңіз хайуаны майын береді. Әйткенмен, мұндағы айрықша бағалысы - оның жақ сүйектерінен алынатын мөлдір әрі майда зат. Ол зергерлер мен сағатшыларда үлкен сұранысқа ие. Матростар болса онымен өздерінің жануыштарын майлайды. Оның үстіне, сіздер білесіздер, дельфиннің еті өте дәмді келеді. Бәлкім, дельфиннің бұрқақ атқылайтынын сіз ешқашан байқамаған боларсыз. Шынында да, дельфин бұрқағы онша биік емес, сондықтан, оны байқау да айтарлықтай қиын. Бірақ оны келесі жолы көргенде дегенмен де зер салыңызшы, алдыңызда әншейін шап-шағын ұлы кашалот тұрғанын сіз сонда ақыры түсінесіз.

	ІІІ Kiman (in Duodecimo). II тарау (Қарақшы-делъфин). Аса қаныпезер. Меніңше, тек Тынық мұхитта ғана кездеседі. Ол ура- дельфиннен кішкене ірірек, бірақ кескін-келбеті шамамен дәл сондай. Егер ызаландырса, ол акуладан да тайсалмайды. Оның соңынан талай рет қуалауыма тура келген, бірақ оны қолға түсіргенін әлі күнге шейін көрген емеспін.

	ІІІ Kiman (in Duodecimo). I тарау (Ақтұмсық дельфин). Қоңыр дельфиндердің ішіндегі неғұрлым ірісі; жобалауымызға қарағанда, тек Тынық мұхитта кездеседі. Соңғы уақытқа дейін өзіне ағылшын кит аулаушылары берген нағыз кит дельфині - атпен белгілі болды, бұлай атаудың негізі сол, ол аталған кит тектестерге үнемі еріп жүреді. Пішіні жағынан ол ура-дельфиннен біршама өзгешерек, оның белінде анандай тартымды жұмырлық білінбейді; оның мүсіні оқтаудай жараған күнқақты деуге келеді. Оның арқасында жүзгіш қанаты жоқ (дельфиндердің көпшілігінде қанат болады), есесіне әсем құйрығы һәм үндістік мұңды қой көздері бар. Бүлдіріп тұрған тек тұмсығы ғана. Арқасы бүйірдегі жүзгіш қанаттарына дейін қара майдай қап-қара, одан әрі, ақты астына, қараны үстіге қалдырып, екі түсті қатаң межелей отырып тұмсықтан құйрыққа дейін белдеулеген, құдды кеме қабырғасындағы иір сызық сияқты айқын жолақ. Басының бір бөлігі мен бүкіл аузы түгел аппақ жаңа ғана диірменге ұрланып кіріп, қамбаға дамып шығармай мұрнын сұққандай-ақ тұмсығы түбіттеніп кеткен. Сұмдық жексұрын да жымысқы тұр! Майы кәдімгі дельфиндікіндей.

	Одан ары қарай бұл жіктеме жүрмейді, өйткені, қоңыр дельфиндер - кит тектестердің ішіндегі ең майдалары. Сонымен, жоғарыда аз-маз көрнекті деген левиафандардың барлығы түгенделіп өтті. Алайда, бұлардан басқа, американ кит аулаушысы ретінде өзім тек ұзынқұлақтан білетін қайдағы бір қиял-аңыздың, ешкімге мәлім емес ұстатпайтын киттердің әлі тұтас бір тобы бар. Біздің кубрикте көп қолданылатын аттарды пайдалана отырып, мен қазір оларды санамалап шығамын; бәлкім, бүл тізбе менің мұнда бастағанымды ақырына жеткізуді қалайтын болашақ зерттеушілерге септігін тигізетін шығар. Егер алдағы уақытта төменде аталған киттердің қандай да біреуі үстап алынып, өлшенсе, оны көлеміне сәйкес - in Folio, in Octavo немесе in Duodecimo - осы жіктеме-жүйенің ішіне оп-оңай енгізуге болады. Сонымен: Бөтелкемұрын, Дөңбек-кит, Меңіреу-кит, Кап киті, Басты кит, Зеңбірек-кит, Арық кит, Кесіртке-кит, Піл-кит, Мұзтау киті, Моллюскі киті, Көк кит және т.б. Исландық, голландық және көне ағылшын авторларынан ең таңғаларлық, һәм айтуға ыңғайсыз атаулармен марапатталған, ешкімге белгісіз киттердің бұдан да ұзағырақ тізбесін алуға болады. Бірақ мүлдем ескірген есебінде мен оларды елеусіз қалдырамын; бүл аз болса, менің, тіпті, мұның бәрі бар болғаны левифандыққа толы, тек еш мағынасы жоқ құр дыбыстар деп күдіктенуге де негізім бар.

	Қорытынды да әуел баста мәлімдегенімді қайталаймын: менің жіктемем бұл арада бір демде жеріне жеткізілмейді. Көріп тұрсыздар, мен өз уәдемде тұрдым. Алайда, салынып бітпеген мұнарасында крандар мен жүк көтергіш шығырлар қалып қойған ұлы Кельн шіркеуінің аяқталмай тасталғаны сияқты, мен де енді өз жүйемді ақырына жеткізбей доғарамын. Өйткені, құрылысты бастаған сәулетші тек ұсақ ғимараттарды ғана жеріне жеткізіп аяқтайды, нағыз ұлы құрылыстар әрқашан тұғырдың тиянақты тасын ұрпаққа қалдырады! Күллі осы кітап - жобаға, дәлірек айтқанда, тіпті, жобаның нобайы ғана. О, Уақыт, Медет, Сабыр һәм Алтын теңгеңді аяма!





ХХХІІІ тарау





СПЕКСИНДЕР

	Осы арада кит аулағыштардан басқа бірде-бір флотилияда белгілі емес гарпуншы санатының болуына байланысты кит аулайтын кеме командирлерінің құрамындағы кейбір өзгешеліктер хақында айтқанымыз орынды болар.

	Гарпуншы әлдеқашаннан кемедегі өте елеулі тұлға болып айалған, мұны мына бір жайт айғақтайды, бір кездерде, осыдан екі жүз жылдан астам бұрын байырғы голланд флотында кит аулайтын кеменің билігі бүгінде капитан деп аталатын бір кісінің қолына түгелдей шоғырланбай, оның "спексиндер" деп аталатын басқа командирдің арасында бөлінген. Дәлме-дәл бұл сөз "май кесуші" дегенді білдіреді, бірақ кейіннен ол "бас гарпуншы" деген мағынаға ие болған. Сол бір уақыттарда капитанның билігі тек кемені жүргізу және ондағы жалпы басқару мәселелерімен шектелген, ал кит аулау кәсібі және бүкіл соған қатысты жайларға келгенде, онда жоғарғы әмірші спексиндер, бас гарпуншы болған. Ағылшындардың Гренландия кит аулау флотилиясында осы көнеде "спекшионир" деген бұрмаланған атаумен әлі күнге шейін сақталған, тек оның бұрынғы құдіреттілігі аса аянышты түрде қырқылып - қысқартылған. Енді ол жай ғана аға гарпуншы; осылайша ол бар болғаны капитанның кіші бағыныштыларының бірі болып табылады. Бірақ сонда да болса, жүзу сапарының сәттілігі гарпуншының қызметіне мейлінше тәуелді болғандықтан, оның үстіне американ кит аулағыштарында гарпуншы - тек вельбот үстіндегі басты әрекет иесі емес, сондай-ақ белгілі бір жағдайларда (кәсіптік аулау аймақтарындағы түнгі кезектер) - кеме палубасында да командир саналғандықтан, міне, осының бәріне орай кеменің ұлы саясаттың қағидасы оның кубрикте емес, матростардан бөлек жеке тұруын әмбе олардан дәрежесі үлкен жан ретінде құрмет тұтылуын талап етеді; әйткенмен, матростар оған әрдайым тиісті құрмет көрсетпей, тең ретінде қарайды.

	Теңізде командир мен матрос арасындағы негізгі айырмашылық мынадай: біріншісі -коютта, екіншісі - бакта тұрады. Сондықтан да, сауда кемесіндегі сияқты, кит аулайтын кемеде де көмекшілер капитанның қасында жайғасады, ал американ кит аулағыштарының көпшілігінде гарпуншылар да кеменің құйрық бөлігіне орналасады. Бұл - олар капитан дастарқанынан ауқаттанады және капитан каютасымен жанама жалғасатын бөлмеде ұйықтайды деген сөз.

	Оңтүстіктегі кит аулау араларының ұзақтығы анағұрлым ұзақ, олардың қияпат қауіптілігі және экипаж мүшелері мүдделерінің ортақтығы, осының бәрі біріншісінен соңғысына дейін белгіленген жалақыға емес, жалпы қырағылыққа, жауапкершілікпен жанкешті жұмысқа тәуелді болуына қарамастан, оның бәрі кейде кит аулағышта шынында да кеме тәртібінің біршама жұмсартылуына әкеп соғатынына қарамастан, мұндағы жекелеген аса қарапайым жағдайларда екипаждың ортақ тіршілігі қанша ескілікті болып көрінгеніне қарамастан, бақтағы қатаң тәртіптер - тым құрыса сырттай болса да мүлдем сирек босаңсытылады әрі ешқашан, ешбір жағдайда да өзгертілмейді. Нантакеттік кемеде шкипердің әскери флотта да көрсете бермейтін айбынды маңғаздықпен шканы да қаздаңдай басқанын жиі көруге болады, оған жасалатын қошаметке қарап ғана оның кигені қырқылған дөрекі көк шұға емес, императорлық салтанатты үлде мен бүлде екен деп қаласың.

	Барлық адамдардың ішінде "Пекодтың" жабырқау капитаны ұсақ менмендікке неғұрлым бейімсізі болса да, ол талап ететін тағзымның бірден-бір түрі сөзсіз, дереу бағыну болса да, шканцыға қадам баспас бұрын ол ешқашан ешкімді өз алдында аяқ киімін шешуге мәжбүр етпесе де; төменде әңгіме болатын оқиғаларға байланысты төтенше жағдайларға орай ол бағыныштыларына әлде кешірімділікпен, әлде in terrorem, әлде тағы да сондай бір өзгешс сөздер айтса да - дегенмен, капитан Ахав та теңіздің негізгі әдет- ғұрыптары мен әдеп талаптарын жағдайда да елемей қалдырған емес.

	Бәлкім, бұдан әрі оның кейде осынау ғұрыптар мен тәртіптерді құдды бетперде етіп бой тасалағаны, кей реттерде оларды бастапқы белгіленгенінен басқаша, өзінін жеке мақсаттарына пайдаланғаны байқалатын болар. Көп жағдайда жасырын қалған оның ақыл-парасатындағы сұлтаншылдық бой бермес бетпақ озбырлыққа айналып, осы әдептен көрініс тапты. Өйткені, бір адамның зиялдық артықшылығы қаншалықты зор болғанымен, ол қайткенде де өздерінен-өздері әркез азды-көпті жексұрын да ұсақ болып келетін әр түрлі сыртқы сүйемелдер мен айла-амалдардың жәрдеміне жүгінбесе, әлгі артықшылықтан ешқашан басқа адамдар ақиқат, керінеу үстемдіктің пішінін қабылдамас еді. Империяның Тәңір түсірген шын өміршілерін дүниялық сайлау науқандарынан алыста ұстап, тобырдың орташа деңгейінен өзінің сөзсіз артықшылығының арқасында емес, дұрысында Құдіретті-Қарекетсіз қалаулы құпия шоғырдан өлшеусіз төмен болғандықтан атағы шыққандарға мұндағы дүниенің бере алатын барлық мәртебелі сый-құрметтерге бөлейтін де, міне, осы. Асқынған саяси нанымдармен байланысты болғанда биліктің елеусіз белгілерінің пәрмен қуаты соншалық, жекелеген патшазада жағдайларда олар, тіпті, нақұрыстық пен кем ақылға да құдіреттілік кейіп береді. Николай патшаның басында болған жағдай сияқты, әлемдік империяның дөңгелек тәжі императордың миын аясына алған шақта жеке биліктің зор зілмауыры еңсесін басқан байғұс тобыр басын иеді. Адамның қайтпас қайсарлығын күллі кең құлашты ұлылығымен қоса суреттейтін драматург-трагик, айтар болсам, өз ісінде аса бағалы осы кішкентай шараны пайдаланатын болсын.

	Бірақ менің капитан Ахавым бұрынғысынша, нантакеттік мәнердегі түнеріңкі һәм дөрекі қалпында көз алдымда тұр, өзім ана күллі императорлар мен князьдар жайында сөйлеп кетсем де, бұл арадағы менің әңгімем бар болғаны бейшара қарт кит аулаушы хақында екенін жасырмаймын, сондықтан да король шапандары мен сарайлары менің ақылым жететін іс емес. О, Ахав! Сенің барлық ұлылығың тек сонда - аспаннан құлап түскеніңе, тереңнен тартылып алынғаныңда, сөзсіз ауадан иленіп мүсінделгеніңде!





XXXIV тарау





КАПИТАН КАЮТАСЫНДАҒЫ ҮСТЕЛ

	Тал түс. Аспаз Майтоқаш қақпақтың астынан өзінің бет әлпетінің бозарған бөлкесін қылтитып, қожасын һәм әміршісін түскі дастарқанға шақырды, ол болса каютаға шлюпкалардың бірінде отырып ап күннің тұрған жерін анықтауды жаңа ғана аяқтаған, енді осы бір рәсім үшін өзінің сүйек аяғының жоғарғы бөлігінде арнайы бөлінген тегіс сопақша алаңшаны цифрлармен шимайлап, үн-түнсіз ендікті есептеп отыр. Ол қызметшінің сөзіне титтей де көңіл бөлмейді, сірә, естімеген болар деп ойлайсың. Алайда, сәлден кейін ол діңгекке жалғанған темір арқаннан тартыла көтеріліп, соған асылған қалпында денесін палубаға серпіп тастайды да, біркелкі баяу дауыспен "Түстікке, мистер Старбек" деп айтып, капитан каютасына кіріп кетеді.

	Оның сұлтандық адымдарының соңғы жаңғырығы тыншып, Старбек, бірінші әмір, капитан үстел басына отырды-ау деп толық негізбен жорамалдаған кезде, міне, сонда Старбек те харекетсіздіктен дүр сілкініп, жолшыбай нактоузға маңыздана қарап қойып палубаны бірнеше рет айналып өтеді, сосын ізетінен де жаңылмай: "Түстікке, мистер Стабб" - дейді де, каютаға түсіп кетеді. Екінші әмір біршама уақыт жабдық-жарақтардың қасында аялдайды, содан соң гротабрасты ақырын жұлқып, осы маңызды құралдың өкінішке қалдырмайтынына көзін жеткізгесін ол да ежелгі салтқа мойынсұнып: "Түстікке, мистер Фласк" - деген сөздерді жылдамдата айтып, өз із шарларының соңдарынан ілесе төмен түседі.

	Алайда, енді шканында жападан жалғыз қалған үшінші әмір, сірә, құдды әлдебір масылдан құтылғандай, үлкен жеңілдік сезінетін болуы керек; оң мен солға қулана көз қысқан ол кебістерін лақтырып тастап Ұлы Түріктің тап төбесінен жиған биін тықырсыз жалындатып билей жөнеледі, содан кейін қолын айрықша ептілікпен сермегенде бөркі артқы діңгектің ұшар басына тап бір киім ілгіштегідей топ етіп іліне қалады да, өзі -палубадан көрінбей кеткенге шейін - көңілді қылжақпен ырбаңдай басып люкке бет түзейді, сөйтіп, күллі шеруді сазды күймен түйіндеп, осылайша бүкіл салтанаттылықты желге ұшырады. Әйткенмен, төменде, капитан каютасының табалдырығынан аттамас бұрын ол сол аял жасайды, сосын, өзінің бет әлпетін құдды сиқырланғандай құбылып, сер мінезді, көңілді тәпелтек Фласк Король Ахавтың көз алдына Бейшара Құл кейпінде келіп тұрады.

	Кеме әдебінің көлгір жасандылығы тудырған неше түрлі сорақылықтардың қатарында мына бір жағдай көрнекті орын алады, палубада шиеленіскен сәттерде үлкенге қатысты өзін қажетті еркіндікпен, һәм өжеттікпен ұстауға қабілетті кейбір кеме командирлері келесі мезетте капитан каютасына түстікке түскен кезде оң жағдайдың тоғызында қас қаққанша өзгеріп шыға келіп, енді үстел төрінде жайғасқан әлгі капитанмен сөйлескенде әлдебір момын, кейде, тіпті, жарамсақтанған міскін кейіпке кіреді, расында да таңғаларлық, кей реттерде әншейін күлкі келтіреді. Мінездегі мұндай құбылу қайдан шыққан? Шешілмес жұмбақ па? Олай деп ойламаймын. Бабыл патшасы Валтасардың, әсіресе, тәкаппар емес, сыпайы Валтасардың кейпінде дүниялық ұлылықтың сыбағалы үлесі бар екендігіне күмән жоқ. Бірақ та өз дастарқанының басында қонақтармен бірге бойын нағыз падишалық парасат рухы кернеп отырған мұндай адам даусыз күш-қуатымен, һәм жеке ықпалының өктемдігімен әрі күллі құдіретті жағдайымен Валтасардан әлдеқайда асып түседі, өйткені, адамдардың ішіндегі ең ұлысы - Валтасар емес. Кімде-кім өз үйінде тым құрыса бір рет қонақасы біресе, сол Цезарь болудың ғажабын бастан кешкен.

	Қауымдағы әміршінің сиқырлы күші осындай, оған қарсы тұруға дәтің жетпейді. Ал, егер, бәрін былай қойғанда, оған тағы кеме капитанына заңды түрде берілген жоғарғы билікті қоссақ, онда ой қорыту жолымен жоғарыда айтылған өзгеше кеме салтының себебін табу қиын болмайды. Ахав өзінің кит сүйегінен әлеміштей безендіріп жасалған үстелінің төрінде лағыл-маржан жағалаудағы қаһарлы болса да, ізеттен жаңылмас күшіктері қаумалаған қалың жалды, қату қабақ теңіз арыстанына ұқсап, өзінен басқа кісі жоқтай қасқайып отыр. Әркім дәрежесіне сәйкес сыбағасын күтуде. Ахав өзінің басымдық жағдайына әсте даңдайсымайтыны көрініп тұрса да, олар Ахавтың алдында құдды кішкентай балаларша отыр. Шал алдындағы қуырдақты турау үшін пышақты қолына алғаны сол, үш жұп көз түгелінен бір деммен оған құмарта қадала қалды. Сірә, осынау сәттің қасиеттілігін, тіпті, ауа райы сияқты бейтарап тақырыптағы құйттай бөгде сөзбен бұзуға, дүниенің барлық рақатын уәде етсе де, олардың ешқайсысының батылы бармас еді. Қайдағы! Ахав арасына бір кесек қуырдақ қыстырылған пышағы мен шанышқысын көтере бере, сол арқылы Старбекке тәрелкені алға жылжытуға белгі берді, аға көмекші өзінің сыбағалы етін құдды садақа алғандай алып, оны сырбаз сыпайылықпен кесіп жатып сәл-пәл селк ете түсті - құдай сақтасын, пышағымен тәрелкені шықырлатып қойған жоқ па екен - сөйтіп, онысын дыбыссыз шайнап, жұтқанда да жалтақтамай тұра алмады. Өйткені, герман императоры империяның жеті бекзадасымен бірге терең мәнмен түстенетін Франкфурттегі тәж кигізуге байланысты қонақасылар тәрізді, капитан каютасындағы бұл түстіктер де салтанатты тамақтану болды және жым-жырт айбынды үнсіздікпен өтті. Ахав дастарқан басында сөйлесуге тыйым салмаған ғой, тек ол өзі үндемейтін. Еңсе басқан тыныштықты бір сәтке бұзған трюмдағы егеуқұйрықтардың тықыр-шықыры құтқарғанша Стабб булыға бастайды. Ал, байғұс тәпелтек Фласк болса, қажытып жіберген отбасының той-томалақтағы кенже ұлдың, кішкентай жүгірмектің кейпіне кіреді. Тауықтан оның еншісіне құйтақандай табан міндетті түрде қалай тисе, сүрдің де бүкіл сүйек-саяғы бұлжымай соның алдына келеді. Егер Фласк тәрелкесіне ет салып аларлықтай батылданса, ол өзінің көзінде жоғарғы санаттағы сұмпайы ұрымен пара-пар болар еді. Егер тым құрыса бір рет тағамға өзі қол созса, ол мына ғаділ ғаламда ешқашан басын тік көтеріп жүре алмас еді, сөйте тұра, Ахав мұның ешбіріне тыйым салмаған ғой. Фласк өз бетімен тамақ алса, Ахавтың мұны, тіпті, байқамауы да әбден ықтималды. Фласк әсіресе сары май алуға қаймығатын. Әлде ол кісі қожайындары өзінің күн шырайлы ашық дидарын сары маймен бүлдіргеніне қарсы болады деп ойлай ма екен; әлде елсіз теңіздердегі ұзақ сапарда май сияқты ерекше бағалы тағам мұның дәрежесіндегі адамдарға арналмаған деп санады ма екен, - әйтеуір, қалай болғанда да, ол майдан татып алмады.

	Бірақ әуселесі әлі алда. Фласк үстел басына ақырғы отырса да, одан бірінші болып түрегеледі. Ойлап қараңызшы! Осының өзімен- ақ Фласктың түстігі уақыт жағынан сұмдық қысылған ғой. Старбек пен Стабб екеуі де мәреге ылғи одан бұрын шығып, ол тұрып кеткесін кейін де дастарқанда бөгделу артықшылығын пайдаланатын. Егер, мысалы, дәрежесі Фласктан небары бір ілгешек қана жоғары Стаббтың бүгін асқа тәбеті шаппай, ол сондықтан үстел басында бөгелуге пейілді болмаса, онда Фласктың қарбытыңқырап асауына тура келеді. Әйтсе де бәрібір бұл күні ол жөнінде тамақтана алмайды, себебі, қастерлі салт Фласктың палубаға Стаббтан кеш оралуына мұрсат бермейді. Фласктың бір жолы әңгіме үстінде командир болу құрметіне жеткеннен бері өзінің үнемі ашқұрсақ жүретінін мойындағаны да, міне, сондықтан. Өйткені, апыл-құпыл жеп үлгергені оның аштығын баспай, қайта үнемі аранын аша түсетін. "Менің асқазаным тыныштық пен қанағаттан мәңгіге айырылды, - деп ойлайды Фласк. - Мен енді командирмін, бірақ әлі де, матрос кезімде бұрын жасайтынымдай, кубрикте баяғы тиесілі бір жапырақ сиыр етін іліктіруді соншалық аңсап тұрамын". Міне, сізге сәтті мансаптың мәуелері мінеки, атақтың бекерлігі өмірдің ессіз мекерлігі! "Пекодта" үшінші көмекші Фласкқа тым құрыса бір матрос тісін қайрап жүрсе, онда әлгі матрос түстік кезінде шканцыға келе қойып, айбатты Ахавтың алдында мылқау ақымақтың кейпінде Фласк отырған капитан каютасына көз қырын салса болды, сол сәтінде-ақ ол өзінің кегін еселеп қайтарылды деп есептейтін болады.

	Ахав пен оның үш көмекшісі, егер бұлай айтуға болатын болса, "Пекодтың" капитан каютасындағы бірінші түстік кезекті құрайтынды. Бұлардың бәрі кері реттілікпен каютадан кеткеннен кейін аққұба өңді аспаз үстел үстін жинайды, дәлірек айтқанда, кенеп дастарқанды жай ғана асығыс түзетеді, енді асқа заңды мұрагерлер ретінде үш гарпуншы шақырылады. Олар аз уақытта капитанның айбарлы каютасын әншейін ауыз үйге айналдырып жібереді.

	Капитан дастарқанында үстемдік еткен тылсым өктемдік туғызған адам айтқысыз ширығу-шиеленіс пен мына орта шендегілерді, гарпуншыларды ерекшелеп тұрған қамсыз еркіндіктің, елірме дарқандықтың, ақкөңіл дөрекіліктің арасындағы қайшы қарама-қарсылық таңғаларлық. Тіпті, өз жақтарының сықырынан да үріккен өздерінің командирлерінен мүлдем бөлек, гарпуншылардың тамақты құшырлана шайнағаны сондай, шылпылдатқандары күллі каютаны бастарына көтереді. О, олар тәңірден бетер тойынады, олар қарындарын үнді айлағында өз трюмдарын тәттілерге толтырған кемелер тәрізді қампайтады. Квикег пен Тэштигоның тәбеттерінің ғаламаттығы сонша, аққұба аспаздың өткен тамақтан бергі пайда болған олқылықты толтыру үшін үстелге тұздалған сүрді кесек-кесегімен, тап бір өгіздің тұтас ұшасынан ойып алынған дерліктей сом-сом сан еттерін түйдек - түйдегімен әкелуіне тура келетін. Егер осы кезде ол шапшаңдау басып қимылдамаса, егер "бір аяғы анда, бір аяғы мұнда" болып жай оғындай зауламаса, Тэштигоның оны өзінше гарпуны мәнерімен арқасына шанышқы ұшыртып асықтыратын онша сыпайы емес тәсілі болушы еді. Ал бір жолы қылжақтың қызығына түскен Дэггу Майтоқаштың ұмытшақтығын қойдыруға жәрдемдесуді үйғарды - ол оны қолтығына қапсыра қысып алып, басын бос тұрған нан турағыш тақтайға салды да, Тэштиго, пышағын қолына ұстап қасында әрлі-берлі жүрген уақытта осылай тапжылтпай ұстады да тұрды. Әлбетте, бет әлпеті майтоқаштай томпиған аспаз, кедейленген наубайшы мен аурухана күтушісінің осынау ұрпағы өте сасқалақ һәм су жүрек адам болатын. Түнерген қаһарлы Ахавты үнемі көруі және үш жабайының оқтын-оқтын құтырынған шабуылдары оның өмірін жаппай қалшылға айналдырды. Әдетте, гарпуншыларды талап еткендерінің бәрімен жабдықтап болғасын, ол өзінің кішкентай қоймасында бой тасалап, ас ішіліп болғанша, есіктегі перде арасынан үрейлене сығалап тұрады.

	Олардың қалай отыратындығына қараудың өзі бір қызық, - маржандай тізілген тістері бірінен-бірі өте жарқыраған Квикег пен Тэштиго қарама-қарсы отырады, олардан қиғашырақ, тұп-тура еденге Дэггу жайғасады, кез келген отырғыш оның қарала басын каюта төбесіне тіреп қояр еді, оның алып денесі қозғалған сайын аласа тақтай қалқалар құдды трюмде әкеле жатқан Африка пілінің адымынан селкілдегендей селкілдейді. Бірақ осының бәріне қарамастан, зәулім зәңгі ғажап қанағатшыл, мен, тіпті, талғамшыл дер едім. Салыстырмалы түрде - осыншалық аз нәрмен өзінің сұлу - сымбатты еңгезердей денесінде өркен жайған тіршілікті оның қалайша көктетіп тұрғандығы таңғаларлық. Осынау бекзат жабайы кең танауы арқылы ішіне жеті қат көктен тіршілік демін тартып, көл-көсір ауадан тойғанша қоректеніп, масайғанша ішетін болса керек, сірә. Алыптарды өсіретін ет пен нан ғана емес. Квикегтің жайы бір басқа; ол тамақ жеген уақытта нағыз пәнидегіше, жабағыларша шылпылдатады - тым жағымсыз-ақ дыбыс, сондықтан да қалш-қалш еткен Майтоқаш еріксіз: тіс іздері қалмады ма екен деп өзінің сидиған қолдарына қарайды. Ал, өзінің сүйектерін мүжуге беруін талап етіп гүжілдеген Тэштигоның даусы шыққанда, аңқау Майтоқаштың қалшылдауы сонша, қойма қабырғаларына ілініп қойылған күллі ыдыс атаулы еденге құлай жаздайды. Және де шанышқылары мен басқа қаруларын өткірлеу үшін гарпуншылар қалталарына салып жүретін, әрі түстік кезінде олар қыр көрсетіп пышақтарын қайрайтын жануыштар да міне, шақылдаған осы тас қайрақтардың да байғұс Майтоқашты тыныштандыруға жәрдемі онша тие қоймайды. Ол, айталық, Квикегтің өз аралында тұрған кезде қандай да бір жан алғыштық жосықсыз той-томалақтарда обал-кінә арқалады-ау деген ойынан сірә да арыла алар ма? Қырсыққа шалынған Майтоқаш қайтсін-ай! Адам жегіштерге қызмет етуге тиісті болған ақ малайға қиын соқты. Ол сол қарына сулық емес, қалқан ілуі керек. Соған қарамастан, оның ұлан-асыр қуанышына орай, үш теңіз жаугері ақыры түрегеліп, кетіп бара жатады, енді оның ырымшыл, кыбыр-жыбырға дейін сезгіш сақ құлағы аттаған әрбір адым сайын, құдды қынапта салдырлаған мавритан наркескендерінің зыңылындай, олардың сүйектерінің өршеленген шаң-шұң дыбыстарын естиді.

	Алайда, бұл жабайылардың капитан каютасында түстенгеніне һәм, тіпті, осында тұрады деп саналатынына қарамастан, дегенмен де, табиғатынан отырықшы емес олар мұнда тек бірге тамақтанған кезде ғана және ұйықтар алдында, өздерінің басыбайлы жатақтарына каюта арқылы өтіп бара жатып келетін.

	Бүл мәселеде Ахав американдық басқа кит аулаушы капитандар арасында бөлектеніп дараланған жоқ, дәл солар сияқты, ол да каюта заңды түрде өзіне тиесілі, ал қалғандары мұнда әрбір ретте тек өз ілтипатына орай ғана кіргізіледі деген пікірді ұстанды. Сондықтан, шынына келгенде, "Пекодтағы" көмекшілер мен гарпуншылар каютада емес, оның сыртында өмір кешті. Мұнда кірген кезде олар әрбір жолы дереу қайтадан сыртқа кайтып оралу үшін бір сәтке баспананың ішіне қарай ашылатын және, әдетте, ылғи ашық ауада болатын сыртқы есікке ұқсайтын. Олардың бұдан ұтылатыны да шамалы еді; каютада томаға-тұйықтық рухы жайлағанды. Ахавқа іс жайынан басқада беттеуге болмайтынды. Ресми түрде христиан дүниесіне жатқанымен, Ахав іс жүзінде оған бөтен еді. Миссуридің адамдар қоныстанған жағалауларындағы ақырғы гризли аюы сияқты, ол адамдар арасында өмір кешті. Міне, көктем мен жаз өткесін осынау жабайы орман көсемі Логанның ағаш қуысына кіріп алып, сонда өз табанын сорып қыстайтыны сияқты, Ахавтың жаны да осылай өз көрілігінің қатал боранды қысында тәнінің қуысты діңіне тығылып, сонда жабырқау күйде түнек табанын сорып жатты.





XXXV тарау





МАЧТАДА

	Күн райы жаймашуақ болып тұрды: міне, басқа матростармен белгіленген кезектілік барысында маған мачта тақтасында шолғыншы болып тұру уақыты келді.

	Барлық американ кит аулағыштарында айлақтан шыға салысымен дерлік мачта тақталарында шолғыншы қойылады, мұнда, тіпті, кей реттерде кемені аушылық аймақтардан он бес мыңнан астам милі бөліп тұрғаны да есеп емес. Егер төрт-бес жылдық жүзуден кейін кеме туған жағалауға жақындап, сонда үстінде тым құрыса бір бос ыдыс алып келе жатса, ондай жағдайда оның жоғарғы жағындағы шолғыншылар соңғы минутқа дейін тапжылмайды, сөйтіп, оның мачталары айлақ крандарының арасында көз жаздырғанға шейін кеме тағы бір кит ұстаудан үмітін үзбейді.

	Құрлықта да, сол сияқты, теңізде де - мачтаның ұшар басындағы шолғыншы лауазымы өте қызғылықты әрі көне болғандықтан, мен бұл арада біршама кеңірек көсілгім келеді. Ең алғашқы мачталық шолғыншылар деп мен ежелгі мысырлықтарды есептеймін, себебі, өз ізденулерімде олардың ізашарлары деп санайтындай ешкімді таппадым. Рас, олардың ата-бабалары, Бабыл мұнарасын салушылар, еш күмәнсіз, өз заманында күллі Азиядағы, сондай-ақ Африкадағы аса биік мачтаны көкке бойлата тұрғызуға әрекет жасады; осынау зәулім тас мачта құдайдың қаһарының ашулы дауылы қақыратып (соңғы кірпіші қаланғанға шейін) жақтау сыртына құлап түскендіктен, біз бабыл құрылысшыларының басымдығын мойындай алмаймыз. Мысырлықтарды мачта шолғыншыларының ұлты деп жариялағанда, мен алғашқы пирамидалардың астрономиялық мақсаттарды көздеп тұрғызылғандығы жөнінде археологтар арасында кең таралған пікірді тиянақ етемін: мұндай ілім осы төрт қырлы құрылыстардың өзгеше сатылы пішінінен де кәміл айғақ табады, бұлардың үстінен ежелгі астрономдар ғаламат алып адымдармен аяқтарын аспандата көтеріп, ұшар басына шығып алып, ол жақтан жаңа жұлдыздардың дәл болуын қатты айқайлап хабарлайтын әдеттері болған, дәл өзі сияқты, қазіргі кемелерде де шолғыншылар көкжиекте желімнің, жердің немесе киттің көрінуін айқайға басып сүйіншілейді. Тау басындағы жалбарынушы әулиенің, елсіз жапанда өзіне биік ас баған орнатып алып, тамақты жерден арқанмен тартып, қалған (бүкіл ғұмырын соның үстінде сарп еткен бұрынғы замандардағы атақты христиан тақуасының бейнесінен біз тұмандар да, аяздар да, жауын-шашын мен қарлы борандар да ықтырып, жерге түсіре алмаған һәм ақырына дейін қайыспай шыдап, сөздің тура мағынасында өзінің парызгерлік орнында жан тапсырған қайтпас қайсар мачта шолғыншысының үздік үлгісін көреміз. Біздің уақыт-тағы мачта шолғыншылары - кез келген өкірген долы дауылға селт етпей төтеп беретін, бірақ көрген ғажайыптарын дауыстап хабарлауға қабілетсіз темір, тас және қола адамдардың жансыз жиынтығы. Міне, мысалы, жер бетінен жүз елу фут биіктегі Вандам бағанының ұшар басында қолдарын көкірегіне айқастырып Наполеон тұр, палубада - Луи-Филипп пе, немесе Луи-Блан ба, әлде Луи-сайтанның өзі ме кімнің билік жүргізетіні оған енді бәрібір. Ұлы Вашингтон да өз-өзімен Балтимордағы айбынды гротмачтасының ұшар басындағы шырқау биікте томсарады, Геркулес мұнарасы тәрізді, оның өр бағаны да жер басып жүрген пенделердің асып өтетіні кемде-кем адамдық ұлылықтың шегін белгілейді. Адмирал Нельсон да тап солай Трафальгар-бақтағы зеңбірек шойынынан құйылған мачта тағында шолғыншы болып тұр тіпті, Лондонның түтіні оны мүлдем тұмшалап тастаған кездерде де көзге көрінбес қаһарманның өз орнынан тапжылмағанын айғақтайтын белгілер әрдайым болады, себебі отсыз түтін болмайды емес пе. Әйткенмен, ұлы Вашингтон да, Наполеон да, Нельсон да егер өздерін төменнен шақырса, аяқтарының астындағы палубада есалаң күйге түсіп шарқ ұрғандар көмек сұрап қаншама шырқырай жалбарынғандарымен, олар ешқашан жауап қатпайды; ал, біздің ойымызша, олардың рух көздері болашақтың қалың түтінін жарып өтсе керек еді, айналып өтетін қайраңдар мен құз-жартастарды айырып көрсе керек еді.

	Әлдебір тарапта құрлық пен теңіздегі мачта шолғыншыларын біріктіру әрекеті негізсіз болып көрінуі мүмкін; бірақ мұның шын мәнінде мүлде бұлай еместігін бізді Нантакет аралының жалғыз тарихнамашысы Овид Мэйси жарақтаған бір пайымы айқын дәлелдейді. Мәртебелі Овидтің айтуына қарағанда, кит аулау кәсібі жаңа өрбіген өрі кемелер олжа қуалаған тұрақты сапарларға әлі шыға қоймаған бұрынғы замандарда арал тұрғындары жағалау бойындағы құмда шолғыншылар өрмелеп шығатын биік діңгектер орнатқан екен, өрмелеу үшін, тауықтардың тауыққорадағы өздері қонақтайтын бағанға өрмелейтіні сияқты, шеге қағылған жұқа тақтайшаларды пайдаланған көрінеді. Ал, бірнеше жыл бұрын Жаңа Зеландия кит аулаушылары дәл осындай тәсілге жүгінді - китті байқаған шолғыншылар жағалауда күтіп тұрған вельботтарға белгі берді. Бірақ қазірде бұл тәсіл ескірді, сондықтан да бірден- бір нағыз мачтатағы - теңіздегі кит аулайтын кеме мачтасының тағына жүгінейік. Шолғыншылар барлық үш мачтада таң атқаннан күн батқанға шейін тұрады; матростар онда бір-бірін (штурвалдағы сияқты) әрбір екі сағат сайын алмастырады. Тропиктердегі тымық жаймашуақта мачтада тұру айрықша рақат, ал арманшыл һәм қиялдағыш адам үшін тіптен ғажап. Құдды түпсіз тұңғиықтың бетінде алып мачта ағашаяқтармен адымдағандай, жым-жырт палубаның үстінде жүз фут биікте көкірек керіп тұрасың, ту төмендегі аяқтарыңның арасынан, бір кездерде әйгілі Родос дәуінің етіктерінің арасынан өткен кемелерге ұқсап, алып теңіз құбыжықтары жүзіп өтіп бара жатады. Мұхиттардың ұшы - қиырсыз өрінде бұлдыраған сен осылай тұра бересің, айналадағы ұлы тыныштықты тек толқындар бұзады. Мүлгіген кеме ақырын тербетіледі, тропик самалы аймалай желпиді, бәрін де маужыр күйге бейімдейді. Тропикалық кит аулау сапары кезінде сізді әдетте бір ғаламат алаңсыз жайбарақаттық баурап алады; сіз ешқандай жаңалық естімейсіз; газет оқымайсыз; құр бекер қатардағы оқиғаларды даурықтырып суреттеген төтенше хабарлар сізді қобалжытпайды; сіз елдегі күйзелістер жайлы да, банкрот болғандар мен акцияның құлдырауы жайлы да естімейсіз; және де бүгін немен түстенемін деген ой да сізді қажытпайды - өйткені, сіздің алдағы үш жыл бойғы азығыңыз күбілерге сенімді түрде салынып қойылған, бүкіл осы уақыттағы мәзіріңіз де еш бұлжымайды.

	Кит аулаушы кемелердің оңтүстік теңіздері суларындағы аз кездеспейтін үш немесе төрт жылдық жүзу сапарларында сіздің мачта төбесінде өткізген сағаттарыңыздың жиынтық мөлшері кейде бірнеше айларға теңелуі де мүмкін. Тек өз өміріңіздің мұндайлық елеулі бөлігін өткізетін жердің жайлы да сайлы жағдайдан немесе кереуетке, кеме сәкісіне, жерлеу дүрегілеріне, қарауыл күркесіне, уағызшы мінберіне, күймеге және адамдар уақытша оқшаулану мақсатында пайдаланатын басқа да тар әрі ыңғайлы кұралдарға тән оңтайлы оңашалықтан мұншалық күйінішті түрде жұрдай болғандығына өкінгеннен басқа қайран жоқ. Мұндағы сіздің қонақтайтын бақаныңыз әдетте грот-мачтаның ұшар басы (сіз ол жерде топ-краспица деп аталатын қапталдас екі жіңішке білеу ағаштың (сірә, бұлар тек кит аулағыштарда ғана болса керек) үстінде тұрасыз. Толқындар кемені ырғалта шайқайды, сол кезде мұндағы жайлылық жаңадан келген жігітке бұқаның мүйізіне кем болмас. Рас, суықта жоғарыға өзіңізбен бірге жылы мюлак тон түріндегі - үйіңізді ала шығуыңызға болады, бірақ, шындығын айтқанда, ең жылы шолақ тонның өзінің де үйге ұқсауы бір жалаңаш тәннен артық емес, өйткені, біздің жанымыздың өзінің тәндік сауытының ішіне қамалып, онда ажал құшу қаупіне ұрынбай әрлі-берлі еркін қозғала алмайтыны, әсіресе, сыртқа шыға алмайтыны сияқты (қыста қарт Альпіден асып түспекші болған тәжірибесіз жолаушыдай), шолақ тон да тап солай - ол біздің үйіміз емес, бар болғаны орауыш қап немесе бізді жапқан терінің екінші қабаты. Ендеше, біздің денемізге кітап сөресін немесе комодты сыйғызу мүмкін болмайтыны сияқты, шолақ тон - пан да сіз ешқашан жайлы кабинет жасап шығара алмайсыз.

	Күллі осынау терең өкініш аясында назар аударуға лайықты бір жайт сол, оңтүстік сапарлардағы кит аулағыш мачтасының тағы Гренландия флотилиясының кит аулайтын кемелерінде шолғыншыларды Мұзды мұхиттың қатал күн райынан паналататын, "қарға ұясы" деп аталатын, қараторғай үйшігі тәрізді кішкентай күркешікпен жабдықталмаған.

	Кішкене камин пештің алдындағы отбасы, ошаққасылық оқуға арналған һәм "Гренландиядағы жоғалған ежелгі исланд қоныстарын жолшыбай екінші мәрте ашу мақсатымен әрі гренландиялық китті қуалап мұзтаулар арасында жүзу" деген тақырып қойылған капитан Слиттің шығармасында, осы бір ғажап хикаяда мачта басындағы шолғыншылар осында егжей-тегжейлі суреттелген "қарға ұясын" пайдаланады. Бұл сөз жақында ғана ойлап табылып, капитан Слиттің "Торос" деп аталған осы даңқты кемесінде алғаш қолданылған болатын. Ол өнертапқыш һом патент иесі ретінде өз-өзіне құрмет көрсетіп, көлгірсіген топырыш сыпайылықты кеудеден итеріп тастай нақ "Слиттің қарға ұясы" деп жазады сірә, ол егер біз өз есімдерімізді өзіміздің балаларымызға берсек (бұл жағдайда әкелерді өте әділетті түрде өнертапқыш һәм патент иелері деп пайымдаған), өзіміздің әрбір басқа шығармамызды да тап солай өз құрметімізге орайластыра атауымыз керек деп есептеген болар. Слиттің қарға ұясы сырттай үлкен күбіні немесе құбырды еске түсіреді, үсті ашық, бірақ дауыл кезінде желден ықтауға болатын жылжымалы қаптал қалқанмен жабдықталған. Бұл күбіні мачтаның ұшар басына орнатады, сондықтан оның ішіне түбіндегі тар қақпақ арқылы кіруге тура келеді. Құйрыққа қараған жағынан ыңғайлы отырғыш қойылған, оның астында қолшатырлар мен жылы бұйымдар сақталған жәшік тұр. Ал алдағы қабырғада қорқор, дыбыс зорайтқыш, дүрбі және басқа да теңіз саяхаты құралдарын салып қоюға арналған былғары қалта тәрізді бірдеңе бар. Капитан Слит өзінің қарға ұясында сәті түсіп шолғында тұруға тура келген кездерінде өзімен бірге әрқашан мылтық (оны да былғары қалтаға тіреп орнатып қою үшін), нарвалдар, немесе солтүстік суларында құжынап жүретін қаңғыма теңіз жалғызмүйіздері кенет ұшырасқан жағдайға оқ-дәрі сауыты мен бытыра алатынын айтып жазады, гәп мынада, оларды палубадан ату мүмкін емес - толқындар бөгет жасайды, ал жоғарыдан ату - мүлдем басқа әңгіме. Өзінің қарға ұясының барлық жайлылығын ұсақ-түйегіне дейін тәптіштеп жазудан капитан Слит кәдімгідей рақат табады; алайда, ол осыларға тым ұзақ шұқшиса да, өзі айтатындай, нактоуз магниттеріне әсер ететін "жергілікті тартылыс" салдарынан болатын қателіктерге ұрынбау үшін жоғарыда ұстайтын кіші құбыланамасымен жүргізетін өз тәжірибесінің аса оқымысты сипаттамасымен бізді сыйлай тұрса да әлгі қателіктер кеме палубасында көлбеу жатқан шегелердің, қапсырмалар мен болттардың жақындығынан, сондай-ақ "Тороста" команда құрамында маскүнем ұсталардың тым көптігінен де пайда болушы еді - міне, менің айтып тұрғаным, капитан Слит өзінің күллі ғұламалығы мен оқымыстылығын танытып, неше түрлі "нактоуздық ауытқуларды", "азимуттық байқаулар" мен "жақындағандағы қателіктерді" қанша төпелеп жаудырса да, бұл капитан Слит мына қарға ұясында тұп-тура өзінің қолының астында шүпілдей толып жайымен сорайып тұрған құтышаның баураған сиқырына деміл-деміл балқымай тұра алмағанын, сол себептен де өзінің терең мағыналы магниттік толғаныстарына оншалықты шома алмағанын жақсы біледі. Сондықтан да, өзім осы ержүрек, адал әрі ғалым капитанды аса бағалап, тіпті, жақсы көре тұрсам да, ол өзі полюстен бар болғаны он қадам жерде мачтадағы құс ұясында құлақшын мен биялай киіп математикамен шұғылданған кезінде сенімді серігі һәм жұбатушысы болған сол құтының сіңірген еңбегін айтпай қалуы оның тарапынан мүлдем де дұрыс болмады деп есептеймін.

	Оңтүстік теңіздердің кит аулаушылары капитан Слит пен оның Гренландиялық флотилиясы сияқты жайлылықтарды пайдаланбаса да, есесіне ауа райындағы артықшылық - оңтүстік суларын жайлаған көңіл арбайтын әсем тыныштық бұл жағдайдың өтеуін сипаттайды.Әдетте, шолғыншыны ауыстыратын кезегім келгенде, міне темір арқандар бойымен асықпай жайлап өрмелей бастаймын, Квикегпен немесе өзіме қарсы түсіп келе жатқан басқа біреумен сөйлесуге Марста бөгелемін, сосын тағы кішкене көтерілемін, сосын аяғымды керенау басып, әуел бетте күллі сулы жайылымды бір шолып шығамын, содан соң ақыры асықпай өз нысанама жетемін.

	Осы арада ақ ниетіммен арыла айтып арымды аршып алуым керек, мен жаман шолғыншы едім. Шалқар ойлар шарықтап туындаған, бойымды бүтіндей ғаламның жұмбағы билеген мынадай (іште өзіммен-өзім оңаша қала отырып мен кит аулаушының "Аса сақ болып, барлығын палубаға хабарлап тұр!" дейтін бұлжымас бұлтартпай қайтіп қадағалай алмақпын.

	О, нантакеттік кеме қожалары, мен сондай-ақ сіздерді барша шын пейілімен ескертуге тиіспін! Өздеріңіздің кәсіпшілік кемелеріңізге шот маңдай, жанары солғын, жадау жүзді жас жігіттерді; бостан-босқа ойға шомғыш жас жігіттерді; басына Боудичті емес, Федонды құйып жүзуге аттанған жас жігіттерді жалдаудан сақтаныңыздар. Сіздерге мұндайлардан сақтаныңыздар деймін: китті аулау үшін әуелі оны көру керек қой, ал көздері шүңірейген мына жас желөкпе сізді жер шарын он айналдырып шығып, бір шөкім спермацет алдырса, бұйырмасын. Менің сақтандыруымды бекер деп ойламаңыз. Қазіргі кезде кит аулау кәсібі құрлықтағы тіршіліктің тауқыметті қам-қарекетінен жиреніп, қарамай мен теңіз хайуанының майынан алданыш табатын көптеген асқақ күйлі, нәзік сезімді, қиялшыл-мұңшыл жаңғалақ жас жігіттердің бас сауғалайтын панасына айналыпты. Бәлкім, кей-кейде, жолы болмай, беті қайтқан кит аулаушы кеменің мачтасында Чайльд Гарольдтің нақ өзі тұрып, қату жүзбен былайша сақылдауы да сирек кездеспейтін болар.

	Жүгір шапшаң, жойқын толқын заулаған, Кит майы деп медиенге құр текке Кемелерін аттандырды аңшы-адам.

	Көбіне-көп капитандар осы бейқам жас философтарды ұрсып- сөгіп, жүзудің сәттілігіне жандары жеткілікті ашымайды, оларға бекзат намысқойлық мүлдем жат деп кінәлайды, сол себептен де олар, тіпті, жан түкпірлерінде китті көргеннен де, көрмегенді ұнатады. Бірақ бәрі де бекер: сірә, жас желөкпелер нашар көретін болса керек, яғни алыстағыны көрмейді, ендеше, көз тамырларын сонша талдырудың қажеті қанша? Ал өздерінің театр дүрбілерін олар үйлерінде қалдырыпты.

	- Ей, сен, маймыл, - деді бір күні гарпуншы осындай бір жігітке. - Біздің кәсіпшілік етіп жүргенімізге, міне, таяуда үш жыл толады, сен болсаң әлі бір китті де көтерген жоқсың. Сен жоғарыда тұрған кезде киттер тауықтың тісінен әрмен селдіреп сирек ұшырасады.

	Бәлкім, олар шын мәнінде де ұшыраспайтын болар, мүмкін, керісінше, тұтас үйірлерімен жүзіп жүретін шығар; бірақ, толқын мен тәтті қиял бесігінде тербетіліп жұбанған осынау ойшыл жасөспірімнің бұлдыраған көмескі армандарының маужыраған селқостығына шомғандығы соншалық, ақырында ол өзін-өзі сезінуден де қалады; аяғының астындағы құпия сырлы мұхит оған табиғат пен адамды бір демде кенелдіретін түпсіз терең, шымқай көк жанның суретті бейнесі болып көрінеді; оның назарынан тыс қалған өзгеше, көзге әзер шалынатын, өткінші әрі тамаша атаулының бәрі, көрінбейтін су асты мақұлығының толқын бетінде әрбір қылт ете қалған жүзгіш қанаты оған өзінің талмай ұшқан сапарында бір сәтке біздің жанымызға да ұя салатын ұстатпас ойлардың нақты көрінісі боп елестейді. Осынау ұйқылы-ояу арбаумен сенің рухың артқа, өзінің" қайнарларына қарай заулайды; Крэнмердің желге ұшырылған пантеистік күлі тәрізді, ол уақыт пен кеңістікке сіңіп, ақырында біздің бүкіл жер шарындағы әрбір жағалаудың бөлінбес бөлшегіне айналады.

	Міне, енді сенде кеменің ақырын тербетуі сыйлағаннан өзге өмір жоқ, кеменің өзі оны теңізден, ал теңіз - тәңір жұмбақтап қойған судың тасулары мен қайтуларынан алған. Тек осы бір ұйқы, осы бір тәтті қиял құшағында, қолыңды немесе аяғыңды сол қозғап байқа, саусақтарыңды жазып байқа, сен сол сәтінде-ақ өзіңді өзің шошына сезінесің. Сен Декарт құйындарының үстінде самғайсың. Сонда талтүсте, ауасы сондай тұнық, жайдары да шуақты шаңқай түсте сен қыстығып шыққан қысқа жандауыспен үзіліп түсіп, мейірімді толқындарында мәңгілік жоғалмаққа төмендегі тропикалық теңізге құлдырай жөнелуің мүмкін. Осыны есте тұтыңдар, о. пантеистер!





XXXVI тарау





ШКАНЦЫДА

	(Ахав кіреді; сосын қалғандары.)

	Бір күні таңертең, қорқор оқиғасынан соң көп ұзамай Ахав таңғы астан кейін әдеттегіше бірден шканцыға көтерілді. Құрлықтағы кейбір мырзалардың таңғы астан кейін бақшада қыдырыстап жүретініндей, мұнда бұл уақытта дағды бойынша капитандар сейілдейді.

	Міне, оның ауыр сүйек адымдары палубада тақ-тұқ етіле бастады, еденде, құдды жыныс қабаттарындағыдай, дөңгелек шұқанақтар - осы айрықша жүріс қалдырған іздер қаптап кетті. Егер оның сүйегі ырсиған бұжыр-бұжыр маңдайын қадалыңқырай шолуға батылыңыз барса, сіз одан да өзгеше іздерді - талмай түн қатқан оңаша ойлар іздерін көрер едіңіз.

	Бірақ осы бір таңда оның маңдайындағы шұқыр-жырақалар бұрынғыдан да тереңірек көрінді, оның мазасыз қадамдарының іздері палубада тереңірек таңбаланды. Ахавтың бойын алуан ойлардың кернегені соншалық, бас діңгек пен нактауздың қасындағы оның әрбір үйреншікті бұрылысында әлгі ойдың сонымен бірге бұрылып, сонымен бірге қайтадан адымдауға кіріскені көзге көрініп тұрғандай болатын; оны ойдың билеп алғаны сонша, сол ой құдды әрбір сыртқы қозғалысының ішкі сұлбасы сияқты болды.

	- Байқайсың ба, Фласк, - деді Стабб сыбырлай сөйлеп, - балапан қаратұмсықтана бастады. Көп ұзамай жұмыртқаны жарып шығады.

	Бірнеше сағат өтті. Ахав бұрынғысынша біресе каютаға қамалып отырып алды, біресе палубада көздерінен сол баяғы ызаға булыққан тәуекелшіл от шашып ерсілі-қарсылы жүрді де қойды.

	Іңір таянды. Кенет ол сүйек аяғын сол арада бұрын ойылған шұқанаққа тіреп, қолымен темір арқанға жармасып, жақтаудың қасында мелшиіп қатты да қалды, сосын Старбекке барлығын шканцыға шақыруға бұйырды.

	Кеме үстінде тек ең бір төтенше жағдайларда ғана берілетін бұйрықты естіген аға көмекші аңтарыла "сэр" деп үн қатқаны сол еді.

	- Барлығын шканцыға, - деп қайталады Ахав. - Ей, мачтадағылар! Төменге түсіңдер!

	Күллі команда жиылып, адамдар дауылдатқан көкжиектей қаһарлы Ахавқа қауіптене әрі әуестікпен көз сұқтарын қадай бастаған кезде, ол кеме сыртын шапшаң бір шолып, сосын көзін жиналғандар жаққа тікті де, алдында құдды тірі жан жоқтай алға аттап, өзінің палубадағы зіл салмақты қыдырысын қайтадан бастады. Басын шұқшитып, қалпағын маңдайына бастырмалатқан ол команданың таңырқаған күбір-сыбырын естімей, әрлі-берлі адымдай берді, содан ақырында Стабб шыдамай кетіп, Ахав сірә, мұнда өздерін жүрістен жаңа рекордтың куәгері ету үшін жинаған шығар деп Фласкқа сыбырлады. Бірақ бұл ұзаққа созылған жоқ.

	Міне, ол тоқтады да, дауысындағы бір жалынды мәнділікпен айқай салды: «

	- Халайық! Сендер китті көргенде не істейсіңдер?

	- Дыбыс береміз! - деп үйлесе үн қатты қарлыққан жиырма жұтқыншақ.

	- Жақсы! - өзінің кенеттен қойған сұрағы сиқырмен лап еткізгендей жалпы көтеріңкі көңіл күйін байқаған Ахав жабайы қуанышпен дауыстап жіберді.

	- Ал содан соң?

	- Вельботтарды түсіріп, қуалауға жөнелеміз!

	- Ескекті қандай әнмен есесіңдер?

	- "Кит өледі немесе вельбот қирайды!"

	Оның бет құбылысындағы шаттық пен мақұлдау дабыстаған сайын ғажайыптанып, айбынды бола түсті; ал теңізшілер болса, көрер көзге осынша мағынасыз сұрақтар өздерін қайтіп осындай толқулы күйге түсіргеніне өздері қайран қалғандай, аң-таң болып бір-біріне қарасты.

	Дегенмен де, Ахав өзінің айналмалы шұқырында жартылай бұрылып, темір арқанға бар күшімен жанталаса жармасып, жиірек ұстанып сөйлеген кезде, олар тағы да бір кісідей, дегбірсіздене алға лықсыды:

	- Мачтадағы шолғыншылар менің ақ китке қатысты бұйрықтарымды бұрын да естіген. Енді бәрің де мұнда қараңдар! Сендер мына испандық алтын унциясын көріп тұрсыңдар ма! - Ол жалт - жұлт еткен үлкен теңгені күн көзіне көтерді. - Мұның бағасы он алты доллар. Өзін бәрің көріп тұрсыңдар ма? Мистер Старбек, маған үлкен балға әперіп жіберіңізші.

	Аға көмекші балғаға барып келгенше Ахав үнсіз тұрып, құдды одан әрмен жарқырата түскісі келгендей, алтын теңгені бешпетінің етегімен асықпай ысқылады, және де өне бойы міңгірлеген қатқыл дыбыстар шығарып, мұрнының астынан, сөзін айтпай, ыңылдай әндетті, осынысы оның ішінде айналған өмір доңғалағының дүңгірлегеніндей болды.

	Старбектен балғаны алып, ол бас діңгекке жақындады, сосын оны бір қолымен жоғары көтеріп, екіншісімен теңгені алға қарай ұмсына созып, шаңқылдаған қатты дауыспен, сөйлей жөнелді.

	- Сендердің іштеріңнен маңдайы тыржиған, жағы ырсиған ақбас китті кім бірінші көрсе; сендердің іштеріңнен құйрығының оң қапталында үш ойығы бар ақбас кит жайында кім маған бірінші хабарласа; сендердің іштеріңнен, деймін мен, ақбас китті кім бірінші көрсе, сол мына алтын унциясын алады, балаларым менің!

	- Ур-ра! Ур-ра! - деп айқайлады матростар, олар Ахав теңгені мачтаға қағып болғанға шейін өздерінің су өтпейтін кең жиек қалпақтарын шаттана бұлғап тұрды.

	- Ақ кит, деймін мен, - деп қайталады капитан балғаны палубаға тастап. - Ақ кит. Көздеріңді кең ашып қараңдар, матростар. Ақ айдынды көзден таса етпеңдер, матростар. Бір көпіршік байқасаңдар да, дауыс беріңдер.

	Бүкіл осы уақыт бойы оны Тэштиго, Дэггу және Квикег басқаларға қарағанда зор ықыласпен қызыға тыңдап тұрған, ал енді, тыржиған маңдай мен ырсиған жақ жайындағы сөздерді естіген кезде олардың әрқайсысы өзінің әлдебір ескілікті естелігінен шошынғандай селк ете түсті.

	- Капитан Ахав, - деп тіл қатты Тэштиго, - бұл Ақ кит кейбіреулер Моби Дик деп атап жүрген емес пе?

	- Моби Дик? - деп зірк ете түсті Ахав. - Демек, яғни, сен бұл китті біледі екенсің ғой, Тэш?

	- Ол су астына кетерде құйрығын ерекше мәнермен сермей ме, сэр? - деп сұрады үндіс.

	- Оның бұрқағы да ерекше, рас қой, капитан Ахав? - деп іліп әкетті Дэггу. - Тіпті кашалот үшін де аса жойқын және өте күшті.

	- Және оның терісінен де бір, екі, үш о, көп-көп гарпун, а, капитан? - деп Квикег байланыссыз былдырлады. Сосын өзі сондай бұрама-бұлталақ... әлгі... неге ұқсайды... -деп ол сөз таппай, қолын құдды бөтелке ашқандай айналдыра бастады, әлгі, неге ұқсайды...

	- Тығын ашқышқа! - деп саңқ етті Ахав.

	- Рас, Квикег, оның денесінде гарпундар көп, барлығы да майысқан, қайысқан; рас, Дэггу, оның бұрқағы, бидайдың баулаған тұтас көпенесі сияқты үлкен және де жылдағы қырқым кезіндегі біздің Нантакеттегі тау боп үйілген қойдың жүніндей аппақ; рас, Тэштиго, сүңгігенде ол құйрығын құдды дауылда желбіреген тұмсықтағы қиық желкендей, биікке лақтырады. Өлім келсін ібіліске! Бұл Моби Дик! Моби Дик! Моби Дик!

	- Капитан Ахав, - деп тіл қатты Старбек, ол өне бойы Фласкпен және Стаббпен бірге өзінің командиріне барған сайын таңырқай қарап тұрған, бірақ енді болып жатқан жайттардың әлдебір түсінерлік себебін тапқандай кенеттен жанығып кетті. - Капитан Ахав, Моби Дик жайында мен де естігем. Ол әлгі сені аяқтан айырған Моби Дик емес пе?

	- Саған мұны кім айтты? - деп шарт ете қалды Ахав, бірақ сосын сол үндемей тұрып, былай деді: Рас, Старбек, рас айтасыңдар, қырандарым, менің мачтамды құлатқан Моби Дик, мені мына жансыз кеспелтекке тұрғызып қойған Моби Дик. Рас, рас! - деп қайталады ол жүрегі қарс айырылған арлан бұландай еңіреген, зәрені алғандай сұмдық зарлы дауыспен. Рас айтасыңдар, бұл сол, қарғыс атқыр Ақ Кит, менің палубамды қиратып, мені өле-өлгенше сорлатып, ебдейсіз шойнаққа айналдырған сол! - Сөйтіп, қолдарын көкке созып, ол өзінің шексіз қарғыстарын жаудырды: Иә! Мен оны Ізгі Үміт мүйісінің сыртында да, Горн мүйісінің сыртында да, норвег Мальштремінің сыртында да, тамұқ отының ар жағында да қыр соңынан қалмай қуалай беремін, қуалаудан бас тартуға мені еш нәрсе мәжбүр ете алмайды. Біздің жүзу сапарымыздың мақсаты осы, халайық! Қара қан бұрқағын атып, ақ ұшасы толқындарда тербелгенге шейін Ақ Киттің соңынан қуа беру. Сендер не айтасыңдар, матростар? Серттесуге дайынсыңдар ма? Былай, ер жүрек адамдар көрінесіңдер.

	- Дайынбыз, дайынбыз! - деп іліп әкеткен гарпуншылар мен матростар өршеленген капитанға қарсы, алға ұмсынды. - Көзіңе қара да, Ақ Китті қақырата соқ!

	- Құдай сендерге жар болсын, халқым! - оның даусынан әлде еңіреу, әлде шаттық естілді. Құдай сендерге жар болсын. Ей, аспаз! Мұнда ром келтір! Мистер Старбек, сенің жүзің неге түнеріп кетті? Әлде, сен Ақ Китті қуалауға келіспейсің бе? Моби Дикпен күш сынасуға дайын емессің бе?

	- Егер біздің кәсібіміз үшін қажет болса, капитан Ахав, мен оның қисық аузымен және ажалдың аранымен де күш сынасуға әзірмін, бірақ мен бұл кемеге капитанымның кегін алу үшін емес, киттерді жайрату үшін келгем. Тіпті кегіңді қайтарған күннің өзінде, капитан Ахав, кек қайыруың саған қанша күбі береді? Біздің Нантакеттің базарында ол онша қымбат бағаланбайды ғой деймін.

	- Нантакет базары! Онда менің шаруам қанша? Өзің маған жақындашы, Старбек, бұл арада тереңірек қазу керек. Мейлі, ақша дүниенің кілті бола берсін, достым, есепшілер мына кеңсе - біздің планетамызда, оны - әрбір дюймына үшеуден - түгелдей алтын гинеялармен белдеулей, өз қисаптарын түгендей берсін - бәрібір, сонда да, деймін мен саған, сонда да кегімді алу маған мына жерде пайда әкеледі!

	- Ол кеудесін ұрғылап жатыр, - деп сыбыр етті Стабб. - Онысы не қылғаны? Дыбысы қатты болғанмен, бір түрлі қаңғырлап шығады.

	Тілсіз хайуанмен өштесу?! - деп даусын көтере түсті Старбек. Сені жай әншейін соқыр түйсікпен соғып кеткен хайуанмен өштесу деген! Бұл ессіздік! Капитан Ахав, тілсіз мақұлыққа кек сақтау - құдайдан безгеннің ісі.

	- Тағы да тереңде жатқанды тыңда деймін. Көзге көрінетін заттардың барлығы - тек қатырма қағазды бетперде ғана. Бірақ ешбір құбылыста - жанды харекеттерде, ашық істерде - мағынасыз бетперденің арасынан бір саналы тіршіліктің тылсым сипаттары бой көрсетеді. Егер сен талқандайтын болсаң, әуелі осы бетпердені талқанда! Егер өзі қамалған қапастың қабырғасын қақыратпаса, тұтқын еркіндікке қайтіп шықпақ? Мен үшін Ақ Кит алдымда кесе-көлденең тұрған қабырға. Кейде мен ол тарапта ештеңе жоқ болар деп ойлаймын. Бірақ мұның маңызы жоқ. Маған соның өз қара басы жетеді, ол мені шайқасқа шақырады, мен оның тұла бойынан ақыл жетпес қаскөйлік билеген қаныпезер күшті көріп тұрмын. Міне, осы меңіреу қаскөйлікті ит етінен де жек көремін; Ақ Кит, мейлі, бар болғаны құрал немесе дербес бір күш болса да, мен өзімнің бүкіл өшпенділігімді бәрібір соған айдап саламын. Маған құдайға тіл тигіздің дегенді айтпа, Старбек, егер намысыма тисе мен, тіпті, күнді де күл талқан етуге бармын. Өйткені, егер ол менің намысыма тие алатын болса, демек, мен де оны соққылай аламын; дүниеде адал ойын ойналады ғой, әрбір жаратылыс ғаделет заңына бағынады. Ал бірақ мен осы адал ойынның өзіне де мойынсұнбаймын. Маған үстемдік ететін кім? ІІІындықта шек болмайды. Сен маған олай қарама, естисің бе? Албастының көз сұғынан гөрі кененің көзқарасы сонда да болса төзімдірек. Аха, міне енді бір қызарып, бір бозарасың; менің ыстығым сенің ашуыңды қоздырды. Бері қара, Старбек, ашу үстінде антылғанның ізі қалмайды. Қатты айтқан сөздері жанға тимейтін адамдар болады. Менің сені ашуландырғым келген жоқ. Қайтесің, ұмыт мұны. Күнге күйген теңбіл әшекейлі мына түрік тектес бет сүйекке қарасаңшы - күн сәулесі сұлбалаған тұтас жанды суреттер. О, шіркін қабылан мәжусилер, өзінің отты өміріндегі мағынадан бейхабар және соны іздемейтін осынау ессіз, құдайсыз мақұлықтар! Командаға қарасаңшы, достым Старбек! Олар Ақ Китке қарсы Ахавпен бір емес пе? Стаббқа қарашы! Ол күледі! Әне, анау чилилікке қарашы! Ол әншейін күлкіден жарылғалы тұр. Мұндай дүлей дауылда жалғыз ағаш төтеп бере ала ма, Старбек? Өзі бұл арадағы әңгіме не жайында? Өзің ойлашы. Тек китті олжалау керек - Старбек үшін сонша таңсық шаруа емес. Бар болғаны сол. Әрбір матрос қайрағын колына алған кезде Нантакеттің бірінші гарпуны аңшылыктан қалыс қалғаны бола ма екен? А-а! Байқаймын, бойыңды ұят кернеді; сені тау толқын үйіріп әкетті! Сөйле деймін, сөйле! Ия, иә, сен үндемейсің, сен үшін үнсіздігің сөйлеп тұр. (Басқа жаққа) Менің кең танауымнан бір нәрсе түсіп кетіп еді - ол оны жұтып қойды. Енді Старбек менікі; енді оған бағынуға немесе ашық бүлік көтеруге тура келеді.

	- Құдай, сақтай көр мені, - деп Старбек естілер-естілмес міңгір етті. Сақтай көр бәрімізді, Жаратқан.

	Бірақ, өзінің арбалған көмекшісінің үнсіз көнгіштігіне масаттанып қуанған Ахав оның зәрлі дабысын да, трюмнен ақырын шыққан күлкіні де, желдің жабдықтарды жұлмалаған қаһарлы гуілін де естімеді; ол, тіпті, бір сәтке ұнжырғасы түсігі кеткендей, салбыраған желкендердің кенет жалп-жалп етіп, діңгектерді шартылдай соққанын да естімеді. Старбектің төмен қараған көздерінде өмірдің жігер оты қайтадан маздады, жер асты күлкісі сап тыйылды, қатты керілген желкендерді жел кернеп, кеме толқын жалдарында ырғи тербетіле қайтадан ілгері жүзді. О, аяңдар мен нышандар! Көріне сала жоғалуға неге асығасыңдар сендер? Сендер сақтандырмайсыңдар, о, көлеңкелер, сендер әншейін біздің болашағымызды нұсқайсыңдар! Болашақты нұсқағандарың сол, жан күйімізді жайып салғызып айғаққа шығарасыңдар. Өйткені сыртқы дүние бізді тек сәл-пәл тежейді, ал бізді еліктіріп алға құлшындыратын жан күйіміздің тұңғиықтағы аңсар-мұқтаждары ғана!

	- Ром! Ром! - деп айқайлап жіберді Ахав.

	Аспаздың қолынан ернеуіне дейін шүпілдей толған күбішені алған ол гарпуншыларға бұрылып, гарпундарын жалаңаштауға бұйырды. Сосын, олардың үшеуін де өзінің қарсысына, зәкір қақпасының алдына қолдарындағы гарпундарымен сапқа тұрғызып қойды, бұл шақта шанышқыларын ұстаған үш көмекшісі оның қасына келіп тұрған, ал қалған команда бұларды құрсаулай қоршап алды, капитан Ахав бірер сәт өз бағыныштыларының жүздерін үнсіз шолды. Оның көзіне түйіскен жанарлар тап қазір күллі үйірдің алдында - өкінішке орай, үндістер жасырған торға түсу үшін - тағы бұқаның ізімен лап қоятын көсеміне қадалған койот қасқырлардың қызыл қарашықтарындай, жабайы отпен алаулап жанды.

	- Іш те көршіңе бер! - деп айқай салды Ахав, сары ыдысты тақаудағы матросқа беріп жатып. Барша команда ішсін. Шеңбермен жібер, шеңбермен! Жылдамырақ ұрттап ал, тек жұтуға асықпа; әйтпесе, сайтанның тұяғы сияқты, күйдіріп жібереді. Міне, осылай! Шеңбермен ішіліп жатыр - тамаша! Бүл сендердің сумаңдап құйылады, сосын қосарланып, көздеріңнен сығалайды. Тамаша, міне, түбі де көрініп қалды. Сапамақ ана жаққа кетіп еді, мына жақтан қайтып оралды. Қане, оны маған бер, босап қапты, түге! Матростар, сендер - аумаған жылдарсыңдар; тостаған толы өмірді тып-типыл етіп жұтып қойыңдар. Аспаз, толтыр күбішені!

	Енді тік тұрыңдар, жүрек жұтқан ерлерім! Мен сендерді мұнда бәкір қақпасының алдына жинадым; сендер, көмекшілер, өздеріңнің найзаларыңмен менің қасымда тұрыңдар; ал гарпуншылар өз гарпундарымен ана жерде тұрсын; ал сендер, сайыпқыран теңізшілер, мені қаумалап қоршаңдар, сөйтіп, мен ата-бабаларымның, балықшылардың қасиетті дәстүрін тірілтейін. Әлеумет! Мен сендерге... охо! Күбіше тағы қайтып келді ме? Жалған теңге де бұдан шапшаң қайтып оралмас. Оны бері әкеліңдер. Мен мұны қайта толтырып, шеңбермен жіберер едім, бірақ мен әулие Виттің жандайшабы емеспін. Аулақ, жылымды дырду! Бері келіңдер, көмекшілерім! Менің алдымда шанышқыларыңды айқастырыңдар. Міне, былай! Қане, белдікке қолымды тигізейін, - осыны айтып, ол қолын созды да, жалт-жұлт еткен біркелкі үш шанышқыны айқасқан кіндігінен қапсыра ұстап, кенет оны өзіне қарай қатты жұлқып қалды, өстіп, қанталаған көздерін Старбектен Стаббқа, Стаббтан Фласкқа аударды. Ғаламат ішкі серпінімен ол оларға Лейден банкісінде қорланған өзінің магниттей тартымды өмірінің отты құштарлығын беруге тырысқандай болып көрінді. Үш көмекші оның ұзақ қадалған, түсініп болмас тылсым көзқарасына шыдамады. Стабб пен Фласк көздерін тайдырып әкетті адал Старбек төмен қарады.

	- Бәрі бекер! - деп саңқ етті Ахав. Бірақ, бәлкім, осының өзі жақсылық болар. Мүмкін, сендер күндердің күнінде толық қуаттылық алсаңдар, сонда менің кеудемдегі магниттік қасиетім зым - зия жоғалар еді. Ол сендерді өлімші етіп жайрата соғуы да мүмкін. Оған мұқтаж болмауларың да мүмкін. Шанышқыларыңды төмен түсіріңдер! Ал енді, көмекшілерім, мен сендерді өзімнің үш мәжуси туысқаныма, мына үш аса асылзада, асылтекті мырзаларға - менің ер жүрек гарпуншыларыма шарап құюшы етіп тағайындаймын. Сендер бұл тағайындаудан жиренесіңдер ме? Ал ұлы папа құмыраның орнына өзінің тожтиарасын пайдаланып, мүсәпірлердің аяғын қайтіп жуады? О, менің құрметті кардиналдарым! Сол дәрежеге ізетті түрде сендердің өздерің түсесіңдер. Мен сендерге бұйырмаймын мұны сендер өз ықтиярларыңмен істеңдер. Ей, гарпуншылар! Балақ бауларын шауып, саптарын ұшынан ажыратып алыңдар. Бірінші гарпуны аңшылықтан қалыс қалғаны бола ма екен? А-а! Байқаймын, бойыңды ұят кернеді; сені тау толқын үйіріп әкетті! Сөйле деймін, сөйле! Иә, не, сен үндемейсің, сен үшін үнсіздігің сөйлеп тұр. (Басқа жаққа) Менің кең танауымнан бір нәрсе түсіп кетіп еді - ол оны жұтып қойды. Енді Старбек менікі; енді оған бағынуға немесе ашық бүлік көтеруге тура келеді.

	- Құдай, сақтай көр мені, - деп Старбек естілер-естілмес міңгір етті. - Сақтай көр бәрімізді, Жаратқан.

	Бірақ, өзінің арбалған көмекшісінің үнсіз көнгіштігіне масаттанып қуанған Ахав оның зәрлі дабысын да, трюмнен ақырын шыққан күлкіні де, желдің жабдықтарды жұлмалаған қаһарлы гуілін де естімеді; ол, тіпті, бір сәтке ұнжырғасы түсіп кеткендей, салбыраған желкендердің кенет жалп-жалп етіп, діңгектерді шартылдай соққанын да естімеді. Старбектің төмен қараған көздерінде өмірдің жігер оты қайтадан маздады, жер асты күлкісі сап тыйылды, қатты керілген желкендерді жел кернеп, кеме толқын жалдарында ырғи тербетіле қайтадан ілгері жүзді. О, аяндар мен нышандар! Көріне сала жоғалуға неге асығасыңдар сендер? Сендер сақтандырмайсыңдар, о, көлеңкелер, сендер әншейін біздің болашағымызды нұсқайсыңдар! Болашақты нұсқағандарың сол, жан күйімізді жайып салғызып айғаққа шығарасыңдар. Өйткені сыртқы дүние бізді тек сәл-пәл тежейді, ал бізді еліктіріп алға құлшындыратын жан күйіміздің тұңғиықтағы аңсар-мұқтаждары ғана!

	- Ром! Ром! - деп айқайлап жіберді Ахав.

	Аспаздың қолынан ернеуіне дейін шүпілдей толған күбішені алған ол гарпуншыларға бұрылып, гарпундарын жалаңаштауға бұйырды. Сосын, олардың үшеуін де өзінің қарсысына, зәкір қақпасының алдына қолдарындағы гарпундарымен сапқа тұрғызып қойды, бұл шақта шанышқыларын ұстаған үш көмекшісі оның қасына келіп тұрған, ал қалған команда бұларды құрсаулай қоршап алды, капитан Ахав бір сәт өз бағыныштыларының жүздерін үнсіз шолды. Оның көзіне түйіскен жанарлар тап қазір күллі үйірдің алдында - өкінішке орай, үндістер жасырған торға түсу үшін тағы бұқаның ізімен лап қоятын көсеміне қадалған койот қасқырлардың қызыл қарашықтарындай, жабайы отпен алаулап жанды.

	- Іш те көршіңе бер! - деп айқай салды Ахав, сары ыдысты тақаудағы матросқа беріп жатып. Барша команда ішсін. Шеңбермен жібер, шеңбермен! Жылдамырақ ұрттап ал, тек жұтуға асықпа; әйтпесе, сайтанның тұяғы сияқты, күйдіріп жібереді. Міне, осылай! Шеңбермен ішіліп жатыр - тамаша! Бұл сендердің иіріміңе сумаңдап құтылады, сосын қосарланып, көздерінше сығалайды. Тамаша, міне, түбі де көрініп қалды. Сапаяқ ана жаққа кетіп еді, мына жақтан қайтып оралды. Қане, оны маған берші, босап қапты, түге! Матростар, сендер аумаған тостаған толы өмірді тып-типыл етіп жүтып қойдыңдар. Аспаз, толтыр күбішені!

	Енді тік тұрыңдар, жүрек жұтқан ерлерім! Мен сендерді мұнда бәкір қақпасының алдына жинадым сендер, көмекшілер, өздеріңнің найзаларыңмен менің қасымда тұрыңдар ал гарпуншылар өз гарпундарымен ана жерде тұрсын;ал сендер, сайыпқыран теңізшілер, мені қаумалап қоршаңдар, сөйтіп, мен ата-бабаларымның, балықшылардың қасиетті дәстүрін тірілтейін. Әлеумет! Мен сендерге... охо! Күбіше тағы қайтып келді ме? Жалған теңге де бұдан шапшаң қайтып оралмас. Оны бері әкеліңдер. Мен мұны қайта толтырып, шеңбермен жіберер едім, бірақ мен әулие Винттің жандайшабы емеспін. Аулақ, жылымды дырду! Бері келіңдер, көмекшілерім! Менің алдымда шанышқыларыңды айқастырыңдар. Міне, былай! Қане, белдікке қолымды тигізейін, осыны айтып, ол қолын созды да, жалт-жұлт еткен біркелкі үш шанышқыны айқасқан кіндігінен қапсыра ұстап, кенет оны өзіне қарай қатты жұлқып қалды, өстіп, қанталаған көздерін Старбектен Стаббқа, Стаббтан Фласкқа аударды. Ғаламат ішкі серпінімен ол оларға Лейден банкісінде қорланған өзінің магниттей тартымды өмірінің отты құштарлығын беруге тырысқандай болып көрінді. Үш көмекші оның ұзақ қадалған, түсініп болмас тылсым көзқарасына шыдамады. Стабб пен Фласк көздерін тайдырып әкетті, адал Старбек төмен қарады.

	- Бәрі бекер! - деп саңқ етті Ахав. Бірақ, бәлкім, осының өзі жақсылық болар. Мүмкін, сендер күндердің күнінде толық қуаттылық алсаңдар, сонда менің кеудемдегі магниттік қасиетім зым - зия жоғалар еді. Ол сендерді өлімші етіп жайрата соғуы да мүмкін. Оған мұқтаж болмауларың да мүмкін. Шанышқыларыңды төмен түсіріңдер! Ал енді, көмекшілерім, мен сендерді өзімнің үш мәжуси туысқаныма, мына үш аса асылзада, асылтекті мырзаларға - менің ер жүрек гарпуншыларыма шарап құюшы етіп тағайындаймын. Сендер бұл тағайындаудан жиренесіңдер ме? Ал ұлы папа құмыраның орнына өзінің тәж-тиарасын пайдаланып, мүсәпірлердің аяғын қайтіп жуады? О, менің құрметті кардиналдарым! Сол дәрежеге ізетті түрде сендердің өздерің түсесіңдер. Мен сендерге бұйырмаймын - мұны сендер өз ықтиярларыңмен істеңдер. Ей, гарпуншылар! Балақ бауларын шауып, саптарын ұшынан ажыратып алыңдар.

	Бұйрыққа үнсіз мойынсұнған гарпуншылар саптарды ажыратып, өз гарпундарының үш футтық металл ұстараларын, ұштарын көкке өрлете, жоғары көтерді.

	- Ей, сендер бүйтіп мені шаншып тастайсыңдар. Төмен қаратыңдар, ұштарын төмен қаратыңдар! Тостағандар пайда болатындай қылыңдар! Қоныштары көкке қарасын. Міне, солай. Енді сендер, шарап құюшылар, жақындаңдар. Аналардың қолынан мына тостағандарды алыңдар; мен толтырып болғанша ұстап тұрыңдар! Сөйтіп, бірінен екіншісіне баяу жылжып, ол төмен қаратылған гарпундардың қоныштарын үлкен саптыаяқтағы отты зәмзәммен ернеулете толтырды. Ал енді сен алтауың бір-біріңе қарама-қарсы тұрыңдар. Ажал тостағандарын алмасыңдар! Андағыларды қабыл алыңдар -бүгіннен бастап сендер мызғымас одаққа біріктіңдер. Иә, немене Старбек? Іс бітті! Күн бұл одаққа өзінің іңір шапағының шапағатын жаудыруға әзір. Ішіңдер, гарпуншылар! Вельботтың ажалға айдаған тұмсығынан орын алған сендер ішіңдер! Ішіңдер де ант етіңдер: "Моби Дикке өлім келсін! Егер Моби Дикті қуып жетіп, ажал құштырмасақ, бізді Құдайдың қаһары ұрсын!"

	Гарпуншылар кертік шанышқылы, ұзын болат тостағандарын көтерді сөйтіп, Ақ Китке айқайлай қарғыс жаудырып, оларын қарқылдай тұрып қағып салды. Старбектің жүзі қуқыл тартып, селк ете түсіп, теріс бұрылды. Ессіз тобырдың ішінде және қайталанып, шүпілдей толған күбіше ақырғы рет шеңбермен айналып кетті, сосын Ахав бос қолын сермеді, барлығы тарап, капитан каютасына түсті.





XXXVII тарау





КҮН БАТТЫ

	(Каютада құйрық жақтағы шыны терезенің алдында Ахав сыртқа қарап отыр.)

	- Мен қайда жүзсем де кемемнің құйрығының соңынан бұлыңғыр, лайсаң із қалады, барлық жерде - бозарған толқындар, суалған жақтар. Менің ізімді жауып тастауға асығып, қос қапталдан күншіл толқын жалдары көтерілед, мейлі-ау, бірақ әуелі мен өтіп кетейін.

	Алыстағы анау жақта, мәңгі-бақи шарап толы тостағанның шетінде жылы толқындар алқызыл тартып шырайланады. Алтын маңдай көгілжім нұрға батады. Сүңгуір күн шаңқай түстің биігінен баяу сүңгіп, төменірек түседі, бірақ үздіксіз өрде қалжырағанына қарамай, менің жаным барған сайын биікке өрлей береді. Несі бар, олай болса, мен киіп жүрген тәж, мына Ломбардтық темір тәж ол жетпестей аса ауыр шығар? Ол өзі қисапсыз қымбатты асыл тастармен жалт-жұлт етеді емес пе, соны киіп жүрген маған оның жарқыратып шашқан нұры көрінбейді; мен тек оның өз басымдағы көз қарықтырар қуатын тым көмескі сезінемін. Ол алтын емес, темір - онысын білемін. Ол жарылған -мұнысын сеземін кертік жиектері шекені қысады, солқ-солқ еткен ми қатты металға соғылады о, о, айтпақшы, менің бас сүйегім берік болаттан жасалған, тіпті, ең жойқын айқаста да маған дулыға керек емес!

	Маңдайымды құрғақ ыстық буды. Таңның атуы игілікті істерге шақырып, күннің батуы көңілді жайландырған шақтар болып еді ғой. Енді олай емес. Аспанның мына жарық сәулесі маған арналмаған. Әсемдік маған тек қасірет шектіреді, менің пешенеме оған қуануды жазбаған.

	Кемел зерде сыйға тартылған мен пәни қуанышына қабілетсізбін, аса жырынды, азапты қарғыспен қарғалғанмын, жаннат саясында қарғалғанмын! Қайтейін, қайырлы түн, қайырлы түн! (Ол қолын бұлғап, әйнекті терезеден әрі кетті.)

	Бұл оншалықты қиын да емес еді. Тым құрыса біреуі бірбеткей болар деп ойлағам жоқ -менің кертікті шеңберім барлық доңғалақтарға дәл келді, барлығын да зыр айналдырды. Немесе былай деп айтуға болар: олар құдды бір менің алдымда тұрған оқ - дәрі үйінділері, ал мен олар үшін - сіреңкемін! Өкініштісі сол, басқаларды жалындату жолында сіреңкенің өзі де жанып кетеді! Мен тілеген нәрсеме бекіндім, ал мен не тілесем, соған жетпей қоймаймын! Олар мені есалаң деп есептейді - мысалы, Старбек; бірақ мен жай ғана есалаң емеспін, мен жын соққан делқұлымын, мен жын ұрып есалаңданған ессіздіктің өзімін. Тек өзін ғана саламатты зердемен ұғынатын дүлей ессіздік! Маған кемтар боп қаласың деп көріпкелдік жасалған, міне, мен - аяқсызбын. Енді мен өзім мені кемтар еткеннің өзі менен аяусыз зақым алады деп сәуегейлік айтамын. Сәуегей сәуегейлігін өзі орындасын. Бұған сендер, ұлы құдайлар, ешқашан қабілетті болған емессіңдер. Крекет ойыншылары, жұдырық сайыскерлері, саңырау Бэркилер мен соқыр боп қалған Бендиголар, мен сендерді ысқырып әжуалаймын! Мен сендерге кішкентай мектеп оқушылары ересек сотқарларға айтатындай: "Бойы өзіңе сай қарсылас ал, кішкентайға неғып соқтығасың?" -деп айтпаймын. Уа, жоқ, сендер мені аяқтан қағып оңдырмай құлаттыңдар, тек мен қайтадан атып тұрдым; бірақ сендер ше, сендер қашып кетіп, тығылып қалдыңдар. Тығылған жерлеріңнен шығыңдар, қанеки! Сендерді тау боп үйілген мақталы қапшықтардың сыртынан тым-тырақай ететін менің үлкен зеңбірегім жоқ. Бері шығыңдар, Ахав сендергс өз сәлемін жолдайды! Мені алған бетімнен тайдыра аласыңдар ма, сонда көреміз. Мені алған бетімнен тайдыру ма? Бұған сендердің шамаларың жетпейді, дұрысында, жолдан өздерің таясыңдар; адамның артықшылығы, міне, осында. Мені алған бетімнен тайдыру ма? Менің жалғыз мақсатымның жолы болат таспалармен тартылған, жанымның доңғалақтары солардың бойымен зырлайды. Түпсіз шыңыраулардың үстімен, ұңғыланған тау жүрегінің арасымен, жүйрік тасқын арнасының астымен мен алға заулаймын! Менің темір жолымда ешбір бөгесін де, бұрылыс та жоқ!





XXXVIII тарау





ЫМЫРТ

	(Старбек арқасымен грот-мачтаға сүйеніп тұр.)

	- Менің жанымды жаулап алды, жаныштап жер қылды және де осыны істеген кім? Есалаң! Қорлыққа қайтіп төзбек керек? Сергек ақыл бұл шайқаста тізе бүгуге тиісті болды! Ол менің күллі ақыл-есімді терең ұңғып, алжастырып тастады. Мен оның абыройсыз ақырын көріп тұрған сияқтымын; бірақ оның сол ақырына жетуге жәрдемдесу парызы маған жүктелгендей. Қаласам да, қаламасам да, мен енді онымен құпия дәнекерлер арқылы матасып-шатасып қалдым; ол мені сүйреткіге салып келеді, арқанды кесіп жіберетіндей пышақ менде жоқ. Ғаламат шал! "Маған үстемдік ететін кім?" - деп айқайлайды ол иә, бұл өзінен жоғарыдағылардың бәрімен демократ болады бірақ оның өз бағыныштыларына қандай озбыр екендігіне қарасаңызшы! О, менің мұндағы сорлы сықпытым өзіме айдан-анық бүлік жасай тұрып, бағыну, ол аз болса, мүсіркей тұрып, жек көру. Өйткені, мен оның көздерінен бүкіл жанымды өртеп жіберерлік қатерлі қасірет ұшқындарын көремін. Ау, үміт әлі де үзілген жоқ қой. Уақыт көп, ал уақыт небір кереметтерді жасайды. Алтын балықтардың шыны шарда жүзіп жүретіні сияқты, оның өштескен киті күллі планетаны шарлап жүзіп жүр. Мүмкін, Құдайдың құдіретімен бүл қасиет - киеден аттаған жоспардың әлі күлі көкке ұшатын да шығар. Рухым еңсені басқан қорғасын зілден құтылса, мен де дүр сілкінер едім. Ішімдегі бұрауым таусылды, зіл-жүрегім төмен түсті, оны қайтадан көтерерлік кілтім де жоқ. (Бақ жақтан көңілді шу естіледі.)

	Уа, Құдайым! Өздерінің пәнилік аналарынан адамдық сыр- сипатты қабылдап алмаған дерлік мынадай жабайылар командасымен жүзу деген. Қатыгез теңіз жылымы туғызған сұмырайлар! Ақ Кит аналардың ар-имансыз пұты. Охо, қалай-қалай құтырмады өздері! Ана тұмсық жақта неткен жын-ойнақ, ал құйрықта жым-жырт тыныштық! Өмірдің өзі де осындай шығар деп ойлаймын. Жалтыраған теңіз бетінде кеменің шаттана думандатқан көңілді кертік тұмсығы алға заулайды, тек оның жалғыз мақсаты көбіктенген жансыз іздің үстінде тулаған және құдды қасқыр үйіріндей толқындардың гүрілі қуалаған құйрықтағы өз каютасында түнеріп отырған Ахавты діттеген жеріне жеткізу! Солардың ұзақтан ұзақ ұлуы менің жүрегімді жұлмалайды. Жетер енді, сауықшылдар, барлығың да орындарыңа барыңдар! Уа, өмір! Жан дүнием өзін жабайы да тұрпайы құбылыстар нәрлендірген білімнен құлазып, қаңыраған сағатта, міне, сондай сағатта - уа, өмір! - мен ендегі қазыналы сұмдықты сезіне бастадым! Бірақ ол маған жат, ол сұмдық менен тысқары! Мен адаммын, мен әлсізбін, бірақ мен сенімен тайталасудан тайсалмаймын -қатал сүлделі елестетемін! Қолтығымнан демеп, қолдаңдар мені, белбеуімді буыңдар, уа, мархаматты ықпалдар!





XXXIX тарау





ТҮНГІ КЕЗЕК

	(Стабб фор-марста арқан саумалап отыр; ішінен айтады.)

	- Ха! Ха! Ха! Ха! Хм! Немене, даусым қарлығып қалған ба? Үнемі осы жайында ойлап жүргем, енді міне, ха-ха-ха - осыған байланысты айта алатыным тек осы. Ә, неге бұлай? Себебі сол, күлкі - бұл дүниедегі түсініксіз атаулыға берілетін ең ұтқыр һәм ең оңай жауап; және де не болса о болсын, әйтеуір, жұбанышың жаныңда қалады, бір ғана көңіл жайландырар жұбаныш іс бітті, қу кетті. Оның Старбекке не айтқанын жөнді ести алмадым, бірақ, өзімнің топырыш пайымымша, Старбектің жағдайы да менің бүгін кештегімнен мәз емес шығар. Әлбетте, қарт Моғолдың оны да қайыстай илегені айдан анық. Ал енді осылай боларын мен білдім ғой, көрдім ғой маған бір түрлі аян берілгендей болды, сондықтан, сәуегейлік айтсам да жарап жатыр екен оның бас сүйегі қандай екенін көре салысымен бәрін де түсіне қойдым. Ал, немене, Стабб, ақылдым Стабб - бұл маған тағылған атақ - қане, содан не таптың, Стабб? Жалпы алғанда, мән-жай түсінікті. Мұның бәрі немен аяқталары маған бұлыңғыр, бірақ неде болса, мен күйреуге қарсы күліп бара жатырмын. Қарай қалсаң, мына болашақ сұмдықтардың бәрі неткен күлкілі еді десеңізші! Құдай-ақы, шек сілеңді қатырады. Тра-лә-лә! Ха-ха-ха! Қазір менің үйдегі албыраған алма шырайлым неғып жатыр екен? Жылай-жылай көз жасын тауысты ма екен? Әлде, жүзу сапарынан оралған гарпуншыларды шараппен сыйлап, сенің желкеніңнің желмен желбірегеніне шаттана ма екен? Міне, мен де шатпын - тра-лә-лә! Ха-ха-ха!

	Уа!..

	Көпіршігі қалқып шығып жарылған, Бірер жұтым шараптайын қағынған, Махаббаттың шаттығы үшін ұшпалы, Кел, менімен, жайдарман жан, іш кәні.

	Әдемі шумақ! Анда мені шақырып жатқан кім? Мистер Старбек пе? Құп болады, сэр! (Басқа жаққа.) Ол менің бастығым, бірақ жаңылыспасам, оның да үстінен қарайтын біреу бар сияқты. Келе жатырмын, сэр, тек қазір тағы бір тартыңқырап жіберейін міне болды, келе жатырмын, сэр!





XL тарау





БАҚТАҒЫ ТҮНЖАРЫМ

	Гарпуншылар мен матростар. (Шымылдық көтеріледі де, енді тунгі кезек алақандағыдай көрінеді – бақтағы адамдар нені түрлі қалыптарда түрегеліп тұр, отыр, жатыр бәрі қосыла әндетеді).

	Қош бол, ару испанкалар! Қош, испанка, мәңгілікке! Капитанның бұйрығымен...

	Нантакеттік 1-матрос. Ей, жігіттер, уайымға батырып жібердіңдер ғой? Тек асқазанға зиян жасайсыңдар. Қанеки, сергектік үшін қостап жіберіңдер! (Әнді бастайды, бұған бәрі қосылады).

	Шканцыдан бір капитан Дүрбі салып қарайды. Теңізде кит бұрқақ атқан - Тағдыр біздің талайлы! Түсір тездеп қайықтарды, Ер жігіттер, есіңдер!

	Падишасын мұхиттардың Олжалайық десеңдер! Көңілдірек, жігіттер! Жаңғырықсын жер-жаһан! Біздің батыр гарпуншы Китті шаншып жайратқан!

	Шканцы дағы аға көмекшінің даусы. Ей, бақтағылар! Сегіз склянка соғыңдар!

	Нантакеттік 2-матрос. Үндеріңді өшіріңдер, әй! Сегіз шиша; естідің бе, балақан? Әй, Пип, өзіңнің, қоңырауыңды сегіз рет соқ, қара қожалақ! Ал мен барып кезекке шығатындарды тұрғызайын. Мұндай шаруаға менің жұтқыншағым күшті дәл келеді. Барқ ете түссем -зеңбірегіңнен кем емес! Қане! Қане! (Басын қақпаққа соғады). Бірінші кезек! Ахау, жігіттер! Сегіз склянка соғылды! Қане, тұрыңдар!

	Голландық матрос. Аналардың бүгін ұйқыны соғуын - ай, достым. Мұның бәрі қарт Моғолдың шарабынан, өзім солай деп есептеймін. Ол біреулерді сеспей қатырады, екіншілсрін қыздырады. Біз, міне, ән айтсақ, олар түк сезбей ұйықтап жатыр! Дөңбектердей дөңкиіп жатыстарын! Қане, бұларды тағы бір жарылқап қойсаңшы! Міне, саған өрт сөндіргіш сұрап - осыған аузыңды тақап айқайла. Олар түсінде сұлуларды көріп жатыр, солардан айырылғысы келмейді. Тірілетін уақыт жетті деп айқайла; акырғы рет бір сүйіссін де, Ақирет сотына келсін. Қа-не, қа-не! Мәссаған, барқ ете түсті деп осыны айт! Иә-иә, өңешің аметердам майымен бүлінбегені көрініп тұр.

	Француз матросы. Не білесіңдер, жігіттер? Қанеки, зәкірімізді Төсек Айлағына тастамас бұрын джигу билеп алайық та. Келісесіңдер ме? Ә, міне, жаңа кезек те келді. Бәрін де сапқа тұрыңдар! Пип! Балақан! Әкел бері дабылыңды!

	П и п (наразы әрі ұйқылы-ояу). Соның қайда екенін де білмеймін.

	Француз матросы. Ендеше, өзіңнің қарныңды соққылап, құлағыңды жалпылдат! Билеп жіберейік, бауырлар! Құмардан шыққанша думандатайықшы! Алақай! Сайтан алғыр, бізбен билегісі келмейтін кім өзі. Қанеки, жігіттер, қаз-қатар тұр да, сарт- сұрт секіре бер! Аяқты жоғарырақ ал! Қимылда!

	Исландық матрос. Туысқан, маған мұндай еден жарамайды; шарасыздан билеп жүрмін. Көңіліңді суытсам, сен енді мені кешірерсің, тек мен мұз үстінде билеуге үйренгем.

	Мальталық матрос. Туысқан, мені де қинама. Қыздарсыз неғылған би? Тек топырыш топас қана оң қолымен өзінің сол қолын қысып, "Сәлеметсіз бе" дейді. Жоқ, маған қыз әкел Сицилиялық матрос. Міне-міне. Қыз әкел! Және де көгал болсын онда мен, мейлі, таң атқанша шегірткедей секірер едім.

	Жонг-Айлендтік матрос. Жарайды, жарайды, кірпияздар, сендерсіз-ақ бірдеңе қылармыз. Орайы келген жерден ора бер деймін мен. Қазір біз аяқтарымызбен мол ырыздық жинаймыз. Е, міне, музыка. Ал, бастадық!

	Азор аралдарынан келген матрос (қолына дабыл ұстап люктен көрінеді). Ұсташы, Пип. Зәкір-қақпадан көрген жақсылығымыз мінеки. Мына жерге келсеңші! Ал, жігіттер, кеттік!

	Олардын жартысы дабылға қосылып биледі; кейбіреулері кубрикке түсті; басқалары палубада құрал-саймандардың арасында сұлап жатыр; қайсы біреулері ұйқыға кеткен. Тұздықты балағат естіледі.

	(Билеп жүріп). Қане-қане, Пип! Қаттырақ соқ, балақан! Алақайлап ұр, аяма, соқ! От шашырат! Күллі қоңыраушалар шашылып қалғанша соқ!

	Пип. Олар онсыз да шашылып жатыр. Міне, біреуі тағы үзіліп түсті - осынша қатты ұруға бола ма?

	Қытайлық матрос. Олай болса, тісіңді сақылдатып, қаттырақ қақ. Будда ғибадатханасына айналсаңшы, Пип!

	Француз матросы. Сайтандай құтыр! Қане, шеңберіңді көтерші, Пип, мен одан секіріп өтейін. Әй, қақырасын күллі желкендер! Жырт! Өрте!

	Тэштиго (жайымен темекі тартады). Осыны ақ адамдар көңіл көтеру деп атайды. Хм! Өз басым терімді текке төкпеймін.

	Мен аралынан келген егде матрос. Мына көңілді жігіттер осы арада билеп естері шығуда, ал солар өздерінің өкшелерінің астында нелер жатқанын ойлай ма екен? "Мен әлі сенің молаңның үстінде билермін" - кейде көше қиылысында түнгі желмен тайталасып тұрған қаңғыма хайуанның соңымыздан осылай деп айқайлап айбат шеккенінен қорқынышты не бар! Құдайым-ай! Көгерген су асты флотипиясы жайында, балдырларға шырматылған үйме-жүйме бас сүйектер жайында ойлау да бір қасірет! Несін айтасыз?! Сірә, оқымысты адамдар айтатындай, бүтін әлем - би мерекесі шығар ендеше, расында да барлығы билеуі керек. Билеңдер, әзір жас кездеріңде билеңдер, жігіттер. Бір кездерде мен де жас болғам.

	Нантакеттік 3-ші матрос. Уф, тыныс алайықшы! Бұл өзі желкемді күні киттің соңынан ескек есуден де ауыр ғой деймін. Темекіңнен сорайыншы, Тэштиго.

	Олар билеуді қойып, топ-топ болып жиналып тұрады. Бұл шақта аспан түнерді жел күшейді.

	Үнділік матрос. О, Брама! Сірә, қазір бізге желкендерді жинауға бұйыратын шығар, жігіттер. Желге айналған, аспан құдіретімен жаратылған, арнасы толық Ганг! Сен бізге өзіңнің қап-қара маңайыңды көрсеттің, о, Шива!

	Мальталық матрос (палубада жантайып жатып, кеңжиек қалпағын бұлғап). Қараңдар, енді ақ тақиялы толқындар да оған билеуге кірісті. Қазір құйғытып шаба жөнеледі. Егер бар ғой, толқын біткен әйел боп кетсе, менің қуанышымда шек болмай, біз олармен қосылып ап, құмарымыз қанғанша билер едік. Би кезінде алқынған биік төстердің бұлтылдай жылт еткенінен, албырай піскен мәуелерді айқасқан қолдардың жасырғанынан артық бұл дүниеде не бар, тіпті, пейіш рақатының өзі соған теңдесе ме!

	Сицилиялық матрос (шынтақтап жатып). Уай, маған бұл жайында айтпашы! Есіңде ме, а? Аяқ пен қолдар қалқып жүріп айқасады, бейімделе тербетіледі, ұяла дірілдейді! Ерінге ерін, жүрекке жүрек, бөксеге бөксе! Қорек жеткілікті-ақ қас қағымдық жанасым, бірақ татып алуға болмайды, әйтсе, қызығы таусылып қалмақ. Рас па, мәжуси? (Ананы шынтағыменен түртеді).

	Таитилық матрос (төсеніште жатып). Біздің биші арулардың қасиетті жалаңаш тәніне шапағатты нұр жаусын! Хива- Хива! Уа, тұманды жайма жамылған, биік пальмалар таралып өскен Таити! Міне, тап қазір де төсенішіңде тыныстап жатырмын, бірақ астымда сенің торқадай топырағың сезілмейді. Уа, төсеніш, өзіңді орманда қалай өргенін көргем. Мен орманнан алып келген сол бір күні сен әлі балғын көк едің енді өңің солып, сарғыш тартып қалыпсың. Екеуміздің сорымыз неткен қалың! Сен де, мен де мұндай өзгерісті көтере алмаймыз! Аспанға ұшып кеткенімізде халымыз қандай болар екен? Ойпырмай, не естіп жатырмын? Пирохити биігінен жартастарға сел боп ақтарылып, қоныстарды басқан жойқын тасқындар осылай гүрілдейтін еді! Міне, солай өршелене жөнелді! Желге қарсы бар бойымызбен өре тұрайық! (Орнынан атып тұрады.)

	Португал матрос. Толқындар жақтауды қандай тегеурінмен соққылайды! Дайындалыңдар, жігіттер, қазір су асты тауларын аламыз! Желдер жай семсерлесіп қана қойған, енді, міне, нағыз шайқастың өзі басталады.

	Дат матросы. Сықырла, шықырла, қаусаған кәрі науа! Әзір сықырлап тұрғанда сен тірісің. Бәрекелді! Аға көмекші сені дұрыс бағыттады. Оның қорқынышы Балтикаға қарсы дауылдар тынымсыз осқылаған аузында теңіз тұзы қақталып қалған зеңбіректермен соғысу үшін Каттегаттың алдынан тұрғызылған каналдан бір мысқал артық болған жоқ!

	Нантакеттік 4-матрос. Иә, бұйрықты орындайтын тек сол ғой. Мен оны қарт Ахавтың ылғи - судың тажал құйынын зеңбіректен атқылаған тәрізді - қатты желді кесуге, кемемен дауылдың қақ жүрегінен қадала соғуға үйреткенін естігем!

	Ағылшын матросы. Міне, мұны мен түсінемін! Иә, біздің шалымыз - мықты жігіт. Ана китті біз оған ұстап береміз!

	Бәрі. Дұрыс! Дұрыс!

	Мэн аралынан келген егде матрос. Oh, біздің үш қарағайымыз қалай қалтырайды! Қарағайдың бөтен топырақта басқа ағашқа қарағанда бауыр басып кетуі қиындау, ал біздің мұндағы топырағымыз тек опасыз матрос тәні ғана - өткінші тоңғақ өмір. Опасыз дүние жалған. Әй, жүргізуші! Тұтқаны берік ұста! Күн райы бүйтіп бұзылған шақта қайсар жүректер қарс айырылады һәм теңіздерде өткір тұмсықты кемелер жаңғақтай шағылады. Қарай қалыңдар, жігіттер, біздің капитанымыздың қалы бар екен, ана жақта, аспанда да тап осындай тұр әне, әне, бозамық суға төгеді, ал айналасы көзге түртсе көргісіз қап-қара түнек.

	Дэггу. Оны неғыл дейсің? Кімде-кім қарадан қорықса, сол менен қорқады! Мен өзім тұтас қара кесектен қашалғанмын!

	Испандық матрос (басқа жаққа). Ол тағы да өзінің жойқын күшімен мақтанып тұр. Мұнда менің ескі ренішім жүрегімді тырналайды. (Дэггуге жақып келеді). Дұрысты дұрыс деуіміз керек, гарпуншы, сенің нәсілің адам затындағы қара таңба, сөзімді көңіліңе алма, ібілістен де қап-қара.

	Дэггу (қаһарлана). Мені ренжіте алмайсың.

	Сантьяголық матрос. Испандық мастықтан алжасып қапты. Тек қайдан ғана десеңші? Демек, оның басындағы біздің қарт Моғолдың сұйық жалыны әлі тарқамаған ғой.

	Нантакеттік 5-матрос. Бірдеңе жарқ ете түсті? Найзағай болар?

	Испандық матрос. Жоға, ол тісін ақситқан Дэггу ғой.

	Дэггу (оған тұра ұмтылады). Саған қазір өзіңнің күллі тістеріңді жұтқызып жіберермін, тәпелтек! Ақ тері - бозарған дәрменсіздік!

	Испандық матрос (қайтпай). Уа, мен саған пышақты қалай рақаттанып сұғам десеңші! Серейген су жүрек неме!

	Бәрі. Төбелесіп жатыр! Төбелесіп жатыр!

	Тэштиго (түтін будақтатып). Төменде де төбелес, жоғарыда да төбелес, ана жақта құдайлар, мұнда адамдар, аналар да, мыналар да шуласқанды жақсы көреді! Ойпырмай!

	Белфаст ық матрос. Төбелес! Алақай! Әулие Перизат, төбелес! Ұр оны!

	Aғылшын матросы. Ереже сақталсын! Испандықтың пышағын тартып алыңдар! Шеңберге, шеңберге тұрыңдар!

	Мэн аралынан келген егде матрос. Бұйрық бойынша айнала қоршап тұрыңдар. Мінеки, көкжиектің шеңбері! Осы шеңберде Кәбіл Әбілді жайратқан. Тамаша жұмыс, дұрыс жұмыс! Ал егер олай болмаса, уа, Құдайым, сен мына шеңберді не үшін жараттың?

	Шканцыдағы аға көмекшінің даусы. Кезекшілер, темір арқандарға! Желкеннің жоғарғы бөліктері мен жақтаушаларын жиып тастаңдар! Марсельдердің желкенбау тесіктерін алыңдар!

	Барлығы. Дауыл! Дауыл келе жатыр! Шапшаңырақ, сымбаттылар! (Жан-жаққа жүгіріп кетеді).

	Пип (қорыққаннан зәкір қақпасының астына тығылып). Сымбаттылар? Сымбаттылар жақсы-ау, Құдай сақтай көр! Тарс- гүрс - тұмсықтағы қиық желкен дар айырылды. Арсы-гүрсі! Құдайым-ай! Тереңірек тығыл, Пип, бұл дегенің діңгектегі көлденең бөренені түсіріп жатыр. Мұнда ормандағы Жаңа жыл қарсаңындағы дауыл кезіндегіден де қорқыныштырақ. Мұнда каштандарға өрмелеуге әсте батылың жетер ме? Аналар, әне, өрмелеп, дүниеде түк қалдырмай сыбап, балағаттап жатыр, менің мына жерде бүрісіп отырысым мынау. Оларға жақсы-ақ, олар аспанның жарты жолына жетіп қалды. Мықталып ұстан! Қарай гөр! Дауыл деп осыны айт! Бірақ мына адамдар, олар бұдан да қорқынышты - ақбас тау толқындардан да жаман. Ақжал толқындар. Ақ Кит - менен аулақ, аулақ! Мұнда олардың осы жақында ғана, бүгін кешке Ақ Кит жайында айтып отырған әңгімелеріне құлақ салып едім, аулақ, менен аулақ! - енді, міне, дабылымнан орман, өне бойым дірілдеп қалш-қалш етеді. Ана кәрі қақпас, жауыз сұржылан бәрін өз жағына шығарып, ант беруге мәжбүр етті. О, қараңғы көктің бір қиырындағы үлкен ақ Құдай, мына төмендегі кішкентай қара балаға рақым ете көр, оны қорқуға дәті жетпейтін барлық ана безбүйрек адамдардан құтқара көр!





XLI





МОБИ ДИК

	Мен, Измаил, осы командада болдым жалпы дабыстың ішінде менің де жылап-сықтаған зарларым аспанға самғап жатты менің қарғыстарым басқалардың қарғыстарына қосылды ал мен бәрінен де қаттырақ бақырдым, боқтық-балағатты оңды-солды сапырдым, өйткені, менің жанымды үрей мазалады. Сырттан ұрланып кірген құдіретті тылсым сезім өне бойымды билеп алды. Ахавтың сарқылмас өшпенділігі маған дарыды. Мен де, барлығы да аяусыз кек алуға серттескен қаныпезер құбыжық жайындағы әңгімелерді енді құныға тыңдайтын болдық. Кашалоттарды қуалаған кит аулаушылар ғана оқта-текте жүзіп кіретін елсіз суларда жападан жалғыз Ақ Киттің арагідік көрініп қалып жүргеніне, міне, көп жылдың жүзі болды. Бірақ олардың арасында да оның бар екенін бәрі бірдей білмеуші еді; салыстырмалы түрде алғанда оны көрушілер аз-ақ, ал бұрын-соңды онымен майдандасуға батылы жеткендердің саны мүлдем де айтуға татымайды. Өйткені, кәсіпшілік кемелерінің басым көпшілігінің күллі сулы аймақтарда ешбір рет тәртіпсіз шашырауы, бұлардың біразының кей реттерде жыл он екі ай бойы бірде-бір желкен жолықпайтын және бір де жаңалық ести алмайтын меңіреу ендіктерде өздерінің қауіпті олжаларын қуалап жүруі; кит аулау сапарларының ересен ұзақтығы; жүзіп кету мен қайтып келу мерзімдерінің белгісіздігі - басқа да тікелей және жанама ықпалдармен қосылғанда осының бәрі кит аулаушылар дүниесінде Моби Дик туралы анық әрі егжей-тегжейлі мәліметтердің таралуын көптен бері қиындатып келді. Әлбетте, еш күмәнсіз, осындай уақытта һәм осындай меридианда, орасан зорлығымен және дүлей қаһарымен көзге түскен, өзіне шабуылдағандарды бірсыпыра шығынға ұшыратып, ақыры олардан құтылып кеткен кашалотпен өздерінің қақтығыстары хақында жекелеген кемелер хабарлап отырды; солардың көпшілігі бұл кашалот басқа ешкім емес, тек Моби Дик болуы әбден ықтимал деп есептеді. Алайда, соңғы уақыттарда кашалот аулаушылар қуаланған киттер тарапынан ғаламат қаныпезерлік, әккілік пен қаскөйлік коп орын алғандығын атап айтып жүрген жағдайдың арқасында, Моби Дикпен білмей айқасып қалғандардың көпшілігі мұндай қақтығыстардың күллі сұмдығын осынау жеке жануардың есебіне емес, жалпы қашалоттарды аулаудың қауіптілігі есебіне жатқызғанды артық көрді.

	Ахав пен кит арасындағы қырғын қақтығыс туралы хикая әдетте нақ осындай тұрғыдан баян етілетін.

	Алғашында, Ақ Киттің жайын естіп алып, сосын оны шалғай теңіздерде кездестірген кит аулаушылар міндетті түрде вельботтарын түсіріп, кез келген басқа кашалоттан бір мысқал артық қорқыныш пен қауіп ойламай, соңына түсіп қуып беретін. Бірақ мұндай аңшылықтан туындаған сұмдық апаттар - тек білезік пен тобықтың шығуы, сүйектің сынуы, қолдан немесе аяқтан айырылу ғана емес, - көп күйзеліс пен өлімге душар еткен зор қауіп пен адамдардың бетін талай рет қайтарған Моби Диктің жойқын тойтарысы, -осының бәрі жинақтала келе оның үрейлі даңқын одан бетер өсіріп, ақыр соңында көптеген жүрек жұтқан олжа қорлардың өжеттігін қобалжытып тынды.

	Неше түрлі сұмдық сыбыстар Моби Дикпен қақтығыстар жайындағы әңгімелерде болған ақиқатты тек әсерлеп, бөстіріп отырды. Кез келген ғажайып һәм үрейлі оқиға әрдайым неше түрлі адам сенбес сыбыстардың шығуына негіз болады ғой - жарылған ағаш діңінде солайша болса мен қына өседі оның үстіне, егер тек ақиқат өмірдің тым құрыса құйттай бір ілгешегі болса, бітті, теңізде ең өрескел сыбыстар terra тайпадағыдан әлдеқайда мол ауқымда пайда болады. Осы орайда құрлықтан теңіздің артықшылығы қаншалықты көп болса, барлық басқа теңізшілерден кит аулаушылар да өз әңгімелерінің жан түршігер ғаламаттығы мен нанып болмас өтіріктігі жөнінде соншалықты асып түседі. Өйткені, кит аулаушыларға теңіз саяхатшылары арасындағы әдепкі надандық пен ырымшылдық тон ғана емес, - өйткені, басқа теңізшілерге Қарағанда, олар мұхиттағы сұмдық һәм тылсым атаулының бәрімен жиіректе жақынырақ ұшырасады, бетпе-бет келгенде ғаламат теңіз кереметтерін жай көріп қана қоймай, олармен - тіске қарсы қолын жұмсап – қиян-кескі шайқасқа түсуіне тура келеді. Мың мильді жүзіп өтіп, мың жағалау артта қалғанда еш жерде ою - өрнекті камин плитасын немесе күн астынан қонақжайлықтың басқа бір белгісін таппай, алыс теңіздерде шарқ ұрып, қиын кәсібімен айналысуға тура келетін бойлықтар мен ендіктерде кит аулаушы өзінің жан дүниесінде көптеген құдіретті қиялдар туғызарлық ықпалдардың билігіне тап болады.

	Міне, сондықтан да толқынды теңіз шалқарында домаланған қар соқтасындай ұлғайып өсіп, Ақ Кит жайында асқынған сыбыстар ақырында табиғаттан тыс күштердің қатысы туралы түрлі-түрлі керең тұспалдармен һәм жартылай айтылған ишаралы жорамалдармен қампая келе, осының бәрі Моби Дикке құбылыстың көрініп тұрған бір ғана жағы туғыза алмайтын сондай ғаламат даңқ дарытқанына таңдануға болмайды. Ең ақырында оның адамдарға үрей ұялатқаны сонша, Ақ Китпен сырт әңгімелер арқылы болса да танысып үлгергендердің ішінде енді бұл жануармен қақтығысу қаупін бастан кешіруге батылы баратындар сирек кездесер еді.

	Бірақ мұның бұдан басқа, неғұрлым маңыздырақ әрі ақиқат себептері де бар болатын. Кит аулаушылар арасында барлық басқа левиафандар ішіндегі қаныпезерлігімен ерекшеленетін қашалоттың ежелгі даңқы әлі де ескірмеген. Гренландиялық, немесе нағыз китке ептілікпен әрі ерлікпен майдан беруге даяр, бірақ әлде тәжірибесіздік пен білместіктен бе, әлде жасқаныштан ба - әйтеуір кашалоттың алдында тайқып кететін кит аулаушылар әлі күнге шейін бар қалай болғанда да, әсіресе американдық емес жалаулардың астында жүзетін, өздері спермацетті китпен ешқашан ұшыраспағандықтан, левиафан туралы мағұлматтары Солтүстікте баяғыдан бері ауланатын әлгі жек көрінішті құбыжықпен шектелген ұлттардың кит аулаушылары аз емес; камин алдындағы кішкене балалар сияқты, осынау орта ғасырлар палубада отырып aп, ауыздарын аңқитып, Оңтүстік теңіздердегі кәсіпшілік жүзулер жайындағы таңғажайып, елірме хикаяларды үрейлене тыңдаудан әсте жалықпайды. Алайда, зордан да зор кашалоттың күллі сұмдық өзгешелігін еш жерде де тұмсығы өзінің соңынан ерген кеменің үстіндегідей сезбейді де түсінбейді.

	Біз салыстырмалы түрде бертінде танысқан кашалоттың қатыгез қуаты өзі жайында бағзы замандардан бері күңгірт сезік аңыздар туғызып келе жатқан сияқты, өйткені кейбір табиғаттанушы ғалымдардан, - мысалы, Повельсон мен Олассеннен - біз спермацетті кит -теңізде мекендейтін күллі ұсақ жәндіктер үшін ғана қатерлі емес, сонымен бірге қаныпезерлігі сонша, ол адам қанына тоймастай құмарта құныққан дегенді оқимыз. Осындай сенімдер, тіпті, Кювье заманында да сақталған. Баронның өзі - өзінің "Жаратылыс тарихында" спермацетті кит көрінген кезде барлық балықтарды (акулаларды қоса) "қатты қорқыныш билеп", "көбінесе асығыс қаша жөнелгенде жартастарға сондайлық күшпен соғылып, өздеріне шапшаң ажал табады" деп пайымдайды. Мұндай тұжырымдарға кит аулаушылар тәжірибесі енгізген барша түзетулерге қарамастан, осы нанымдар, Повельсонның қанқасап баянымен бірге, бүкіл үрей ұшыратын мәнімен, көп реттерде қауіпті кәсіптерінің айнымалы алмағайыптылығы да әсер етіп, кит аулаушылардың жан түкпірлерінде қоздап оянады.

	Сондықтан да көптеген кит аулаушылар Моби Дик жайындағы құпиялы ғажап әңгімелерді тыңдай отырып, бұрынғы замандарды еске алатыны да түсінікті болар. Ол кездерде нағыз киттердің тәжірибелі аңшыларын кейде кашалоттарды қуалауға көндіре алмайтын, себебі, олардың пайымдауларынша, көл-көсір пайдамен басқа левиафандарды аулауға болады, бірақ спермацетті кит сынды ғаламатқа шанышқы көтеру жай пенденің ісі емес. Олай ету - бірден дүрмектегі мәңгілікке лақтырып тасталу деген сөз. Осыған байланысты кейбір мағұлматтарға қанығуға болатын қызғылықты құжаттар баршылық.

	Әйткенмен, тіпті, барлық осы аңыздарды біле тұра, Моби Дикнсн күш сынасуға құлшынушылар да болды, бұған қоса, ол жайында анық, сұмдық тәптіштеулерсіз әрі әдеттегі мистикалық қоспасыз әңгімелерді шалғайдан шалыс-кеміс естісе де, бетпе-бет ұшырасқан кезде шайқастан тайқымауға ерлігі жеткендер көптеп табылды.

	Ырымшыл адамдар арасында Ақ Кит жөнінде мүлдем сеніп болмайтын әңгімелер жүретін, солардың біреуінде, мысалы, Моби Дик барлық жерде бірдей болады, оны бір мезгілде әр түрлі ендіктерде кездестірді-мыс деп айтылды.

	Ақылдың аталмыш бейімділігіне орай бұл пайымның ерекше, табиғаттан тыс мәнердегі әлдебір шындыққа жанасымды тұспалдан ада еместігін де айтуымыз керек. Гәп сонда, теңіз ағыстарының сыры тіпті білімдар ғұламаларға да ашылмай жатыр кашалоттардың құпия су асты жолдары да көп жағдайда кит аулаушыларға беймағлұм осы жағдайлар спармацетті киттің үлкен тереңдікке сүңгіп, мүмкін емес қысқа мерзімде кенет әлдебір тым шалғай жерден шыға келуіне көмектесетін жұмбақ тәсілдерге қатысты ара-тұра аса қызғылықты, әрі қайшылықты тұжырымдар тудырады.

	Американдық, әмбе ағылшындық кит аулайтын кемелерде де, мұның үстіне Скорсбидің мәртебелі пікірлерімен бұрыннан айғақталған бір дерек жақсы мәлім, соған жүгінсек, кейде Тынық мұхиттың теріскей аймақтарында денелерінен Гренландия жағалауларында қадалған гарпундар табылатын киттерді аулап алады.

	Бұл арада соңғы және оның алдындағы гарпундардың лақтырылуы арасындағы аралық, әлбетте, бірнеше күннен аспайтынын ешбір теріске шығаруға болмайды. Осыны негізге алған көптеген кит аулаушылар ұзақ уақыттар бойы адамды маңайлатпаған атақты Солтүстік-Батыс өткелі китке ешқашан кедергі болмаған деген тұжырымға келді. Бұл жағдайда тірі адамдардың көзі көрген жанды ақиқат ерте заманда Португалиядағы Стрелло тауына таңылған кереметтен кем түспейді деуге болады (оның ең биігінде бетіне алыс теңіздерде апатқа ұшыраған кемелердің сынықтары қалқып шығатын көл бар-мыс); немесе, Сиракуза маңындағы Аретузе қайнар тұмасы туралы бұдан өткен ғажайып нанымдар (оның сулары жер асты арық-арнасымен Қасиетті Жерден ағып келеді-мыс); бүкіл осы ойдан шығарылған ертегі-аңыздардан кит аулау кәсібінің шындығы бір мысқал да кем түспейді.

	Міне, сондықтан да баян етілген кереметтерге еріксізден еті үйренген және оның үстіне неше дүркін өршеленген шабуылдардан Ақ Киттің аман кеткенін білген кейбір кит аулаушылардың өз ырымшылдықтарында одан да әріге сілтеп, Моби Дикті барлық жерде бар деп қана емес, сонымен бірге ажалсыз деп жариялағанына онша таңырқап таңдай қақпаған мақұл (себебі, ажалсыздық дегеніміз - небары уақыттық тұрғыда барлық жерде бар болу ғана); олар, тіпті, оның бүйірлерінде шанышқыдан тұтас ормандар қаулап өссе де, ол бәрібір зақымданбай, дін аман жүзіп кетеді деп қыжыратады, дегенмен де, егер ол күндердің күнінде қанды бұрқақ атқыласа, ол небары албастының айласы болғаны, өйткені, аз ғана уақыт өткенде, содан жүздеген миль жерден оның жасыл жалды толқындар үстінде қайтадан мөлдір сулы баған орнатқанын көруге болады.

	Бірақ, тіпті, табиғаттан тыс қасиеттерін ескермегеннің өзінде, осынау құбыжықтың дүниялық келбетінде, оның андағайлаған асау арынында адам қиялын дүр сілкіндіретін күш-қуаты әбден жеткілікті. Басқа киттер арасында оны даралаған ұшасының орасан үлкендігі емес, - жоғарыда айтылып өткендей - қатпар-қатпар әжімдер айғыздаған, теңдесі жоқ ақшаңқан маңдай мен биік шашақ тәріздес ақ өркеш. Оның өзгешелік сипат, белгілері осындай болды, бұлар арқылы ол, тіпті, ұшы-қиырсыз дүлей теңіздерде де ескі таныстарына өзін алыстан жазбай тануға мұрсат берді.

	Оның бүкіл денесі қаптаған алабажақ жолақтар, шұбар теңбілдер мен кебін түсті білеуленген тамырлар еді, содан ақырында оған Ақ Кит деген ат әбден бекіді; тал түсте әр тұстан алтын нұр малдырып, соңынан сарғыш көбікке малынған құс жолын қара, қаракөк толқындармен заулай жөнелгенде ол шынында да айрықша болып көрінетін.

	Алайда, үрейлі даңқы үшін ол өзінің таусоғар толағайлығына, ғажайып реңіне және тіпті, сықпыты кеткен төменгі жақтарына емес, айтуға қарағанда, адамдарға шабуылдағанда талай рет танытқан теңдессіз әккі қаскөйлігіне қарыздарды. Әсіресе, оның арандатқыш шегінулері үрейді қатты ұшыратын. Өйткені, ол алғашында өзін алақайлап қуалаушылардан бейне қорқып құтылып кетуге әрекеттенгендей кейіп танытуды дағды етіп, бірақ сосын кенеттен кері бұрылып, өздеріне қарсы шауып, не өз соңынан қуалаған вельботты жаңқадай шақты, не болмаса, команданың есін шығарып, оны тұп тура кемеге қарсы сүйреді.

	Оның есебіне бірнеше кісі өлтіру жазылып қойылған. Жағалауда онша көп мәлім бола бермегенімен, мұндай нәрселер кит аулау кәсібінде айтарлықтай жиі болып тұрса да, соған қарамастан, Ақ Киттің жайы бөлек, одан қасақана жасалған тозақи қаныпезерлікті көреді, одан келген әрбір ажал мен әрбір зақымды санасыз күштердің жай ойынынан гөрі елеулірек бірдеңе деп есептейді.

	Пайымдап көріңізші, шағылған вельбот сынықтарының арасынан, арса-арса өліктердің арасынан сұмдық дүлей ашудың қайнаған ақ жылымының бегіне, құдды нәрестенің туғанын немеее үйлену тойын жарықтандырып тұрғандай, айналасына бұрынғыша күлімдей сәуле шашқан күннің төзгісіз жайбарақат нұрына қарсы қалқып шыққан кездерінде оның аңқау қуғыншылары қандай өзек өртер, ашынған ашу-ызаның тереңіне күмп берді десеңізші!

	Бір капитан өзінің жан-жағынан үш бірдей вельботының сынықтарын және тақтайлар, ескектер мен адамдар шыр айналып жатқан шапшаң иірімдерді көргенде, міне, сол капитан өзінің қираған қайығының құйрығынан селебе пышақты жұлып алып, өз қарсыласына ұмтылған арканзастық дуэльшідей, дүлей ашу үстінде алты дюймдік ұстарамен кит өмірінің өлшеусіз тереңдігіне жетпекші болып, китке тұра ұмтылады. Бұл капитан Ахав болатын. Міне, тап сол сәтте Моби Дик өзінің орақ тәрізді имек жағының көз ілеспес қимылымен, құдды шалғышының көгалда көк майсаны шапқанындай, Ахавтың аяғын шауып түсірді. Бірде-бір сәлделі түрік, бірде-бір венециандық немесе малайлық жалдамалы жендет оны мұншалықты айдан анық қасекі қатыгездікпен қиып түспес еді. Ахавтың киттен кек қайтаруды ессіз көксеуі нақ осы кезден бастап лап етіп оянғанына күмәндануға болмас, өстіп ол оның жан дүниесін барған сайын билеп алды, өйткені, ашу қысып, түнере долырған ол біртіндеп өзінің денесіндегі сырқат себебін ғана емес, сонымен бірге жан азабын тартқан барлық бақытсыздығын да Моби Диктен көретін болды. Ақ Кит оның көз алдында уайымшыл адамның жанын - жарты жүрек пен жарты өкпесін қалдырғанша - жегідей жейтін қаскөйліктің сандырақ бейнесіндей көлбеңдеп тұрып алды - уа, осыдан соң қайтіп өмір сүресің. Ақ Кит оған дүние жаратылғаннан бері ғұмыр кешіп келе жатқан, ырыққа көнбес албастыдай елестеді, тіпті, қазірдің өзінде христиандар жарты әлемді соның билігіне беріп қойған, нақ соны Шығыстағы ежелгі офицер ібіліс бейнесінде қастерлеген; Ахав оған тап соларша табынған жоқ, бірақ есалаң күйде оны өзі өштескен Ақ Киттің бейнесімен шымқап, кембағал-кемтар бір өзі соған қарсы күреске көтерілді. Ақыл-есті тұмандап азаптайтын, түптегі лайды көтеретін атаулының бәрі, қара ниетті ақиқат атаулының бәрі, сіңірді үзіп, миды кептіретін атаулының бәрі, тіршілік пен ойдың жасырын былықшылық атаулысының бәрі - есалаң Ахавтың ұғымында барлық зұлымдық атаулы Моби Дик кейпінде көрініп, кек алуға қол жетер бейнеге айналды. Адам-Ата заманынан бергі адамзат қауымының күллі ашу-ызасын, күллі өшпенділігін ол киттің ақ өркешіне атып ұрды; сөйтіп, кеудесі құдды ұрыс зеңбірегіндей-ақ, соны өз жүрегінің отқа суарылған добымен атқылады.

	Осы бір жұлынқұрттай жегі тілек оның көңілінде кенет, денесіне зақым келтірілген белгілі бір сәтте пайда болды деп жорамалдау қиын-ақ. Хайуанға пышақ ала ұмтылған сол кезде ол тек кенеттен бұрқ ете түскен ессіз күйдіргі ашудың сыртқа шығуына жол ашты, ал өзін қидалап боршалаған әлгі сұмдық соққыны алған соң, сірә, мехнатты тон азабынан басқа ештеңе сезінбеген болар. Бірақ осы қақтығыс кесірінен үйге бұрылуға мәжбүр болған кеме қақаған қыста түнере сұстанған Патагония мүйісін айналып өткенге шейін Ахав пен оның азабы ұзақ күндер, апталар мен айлар бойы бір кереуетте домаланып жатты; қансырап, пәре-пәресі шыққан тәні мен жарадар жаны тап сол кезде қосылды; өстіп оны есірік шалды. Қазіргі желікті халі оны қайтар жолда, китпен қақтығыстан кейін еңсергендігіне сондағы жол бойы оқта-текте еліре есі ауысып, қояншығы ұстаған жағдай да айғақ бола алады; тіпті, жарымжан күйде де, өзінің сығандық ыстық кеудесінде, әрі қыздырма сандырақтың әсерімен үдей түскен, жойқын күшті сақтағаны соншалық, қояншығы ұстап құтырған кездерінде көмекшілері оны тура кереуетке таңып байлап тастауға мәжбүр болды. Ол осылайша олардың жуасытқыш жейдесін киіп, долдана тулаған дауылды толқындармен ырғатыла тербетіліп жатушы еді.

	Кеме неғұрлым тынығырақ ендіктерге шығып, желкендерін керіп, тып-тыныш тропикті көктей өтіп жүзген кезде Горн мүйісінің дауылдарымен бірге қарт капитанның сырқат-сандырағы да тыйылғандай болды, сөйтіп, ол өзінің қараңғы апанынан шапағатты жарық сәуле мен ауаға талпынып шыға бастады; ақырында оның сұмдық есуастығы басылғаны үшін көмекшілері Жаратқанға рахметтерін айтқан - бірақ сол кездің өзінде де, жадау болса да, салқынқанды әрі шешімтал раймен қайтадан байсалды бұйрықтарын бере тұра, тіпті, сол кезде де Ахав өзінің жан түкпірінде жындылығын жалғастыра берген-ді.

	Адамның жындануы көбіне-көп мысықтай айлакер әрі залым болып келеді. Кейде есі дұп-дұрыс деп ойлайсың, ал іс жүзінде ол әншейін әлдебір неғұрлым сыпайы қалыпқа түседі. Есуастык Ахавты жайына қалдырмады, осынау дегдар нормантар әрі түпсіз терең сайлар арқылы тау шатқалдарының арасынан сыналап өткен кездегі тасқынды Гудзон тәрізді, ол тек сығымдалып, тұңғиыққа кете тұрған болатын. Алайда, сандырақтың енсіз ағынында әуелгі ұшан-теңіз ессіздіктің бірде-бір тамшысы шашырап шығын болмайтыны сияқты, Ахавтың да осы ұшан-теңіз ессіздігінде оның ұлан-ғайыр ақылының бір түйірі де рәсуа болмас еді. Тек бұрын оның ақылы падиша болатын, ал қазір адамдық алжасудың көнбіс құралы болып қалды. Егер мұншалықты ұстамсыз теңеулерге мұрсат етілсе, кездейсоқ алжасу оның бүкіл жалпы ақыл-парасатын атойлап басып алып, ол жалаған зеңбіректермен өзінің есуастық нысанасын атқылады деп айтуға болады, ендеше, Ахав күш- қайратынан айырылмағаны былай тұрсын, қайта, керісінше, ойдағы жалғыз-дара мақсатына жету үшін енді ол өзіне ақыл-есі түзу кезінде көңілге қонымды нысанға жұмсауға берілгендегіден мың есе артық қуат-құдіретке ие болды.

	Бүл сөздіц мәнісі көп, бірақ та Ахавтың неғұрлым мәндірек, неғұрлым тереңірек, неғұрлым залым ниетті жағы әлі ашылмай жатыр. Тереңіне кез келгеннің жетем деп талпынуы бекершілік, әлбетте, ақиқат әркез тереңде жатады. Енді осы арадан, біз тұрған мына шошақ тобелі Отель де Клюнидің кақ жүрегінен бұранда баспалдақпен тереңдеп төмен түсіңдер, қанша сән-салтанатты әсем болса да, оны жайына қалдыра тұрып, о, бекзат һәм налалы жандар, ежелгі Рим моншаларының кең саябандарына - адамның сыртқы өмірінің ғажайып қамалдарының астындағы тереңінде адам ұлылығының түп тамыры, адамның үрейлі болмыс-мәні жасырынған жерлерге, үйме-жүйме көне жәдігерлермен көмілген, антикалық мүсіндер сынықтарының тағында тыныштық тауып, ақсақалды, мың жылдық көне рух салтанатпен отырған жерлерге түсіңдер! Ұлы құдайлар қираған тақтағы тұтқын патшаны әжуалап күлкі етеді; ал ол болса, құдды әйел мүсінді бағанадай, ғасырлардың үймелей төнген күмбездерін мелшиген маңдайымен сүйеп қойып, момын қалыпта отыр. О, тәкаппар, мұңлық жандар, сонда түссеңдерші! Сосын ол тәкаппар, шерлі патшадан сұраңдар. Сендерді ойларыңның ұқсастығы қайран қалдыра ма? О, иә, о, қуғындағы жас әміршілер, бәрің де содан тарағансыңдар; және де бағзыдағы Мемлекеттік Құпияны сендер тек өздеріңнің жабырқау бабаларыңнан ғана ести аласыңдар.

	Ахав жанының әлдебір қалтарысында соны аңғарды, ол өзінің барлық әрекеттері түзік, мақсаты мен пиғылы ессіз екенін түсінді. Бірақ осыны құртуға да, өзгертуге де, елемеуге де билігі жүрме гендіктен, ол ұзақ уақыт жұрт алдында өтірік тәлімсіп жүрді, тәлімсуін белгілі дәрежеде қазір де жалғастыруда, бірақ мұнысы сырт көзге ғана еді, оның ерік-жігері мен қайрат-тәуекелі бұлжымады. Алайда, өзінің есуастығын қатты жасырғаны соншалық, ақырында сүйек аяғымен Нантакет құмына қадам басқан кезде оның жерлестерінің ешқайсысы ештеңеден күдік алмады - бәрі де ол әншейін басына түскен сұмдық бақытсыздығына жаны күйзеліп қатты қапаланады деп есептеді.

	Естіген ел оның теңіздегі ызаға булығып естен айырылуын да сол себепке таңды. Сондай-ақ, "Пеход" аттанып кеткен күнге шейін ұдайы қара жамылып, бір ашылмай қойған қырыс қабағын да солай деп жуып-шайды. Әрі мұндай күңгірт себептерге бола оның кәсіпшілік сапарды басқару қабілетіне күмән келтіруден аулақ осынау байыпты аралдың болжағыш жұрты, керісінше, нақ осы желеумен ол енді кит аулау сияқты қатерлі де қанқасап іске тек жақсырақ дайындалып, аңсары ауды деп есептеуге бейім болуы әбден мүмкін. Сырттай жалын шарпыған, іштей айықпас есуас желіктің аяусыз өткір тырнақтары қанжоса етіп азаптаған мұндай адам, егер ол тек табылар болса, тірі хайуандардың ішіндегі ең дүлейімен айқаста гарпун лақтырып, шанышқы түйреуге одан асқан бесаспап кәнігісі болмас еді. Егер әлдебір тон кемтарлығының себебінен ол бұған қабілетсіз деп саналса, бәрібір, өзінің бағыныштыларын одан артық ешкім де қиян-кескі шайқасқа айдап, айқайымен одан артық қамшылай алмас еді. Қайткенде де бір нәрсе күмәнсіз: өзінің өшпес өшпенділігінің құпиясын жеті құлыппен жауып тастаған Ахав бұл жолы "Пекодқа" отырғанда санасын сарыққан жалғыз мақсатпен - Ақ Китті қуып жетіп, жайратып жеңу мақсатымен аттанды. Егер Нантакеттегі ескі достарының әлде біреуі оның ішке бүккен сырын сезген болса, олар бұл жауыздың қолынан кемені әділ ашу-ызамен бір-ақ сәтте жұлып алар еді! Бірақ олардың ойлары табысы сыңғырлаған долларлармен есептелетін жүзу сапарының сәттілігінен басқаны қаперге ілмеді. Сөйтіп, ол адамдық табиғаттан тыс, айызы қанбас есуас кегін іздеуге аттанып кетті.

	Міне, ол, Старбектің ебедейсіз ерлігі мен дәрменсіз ақкөңілділігінің, селқос әрі қамсыз-мұңсыз Стаббтың сарқылмас жайдармандығының және Фласктың бәрін қамтитын күйкі-қораштығының қасында кемшілік-кеселдері одан әрмен бадырайып көрінген өзінің соғылған сұмдар, сілімтіктер мен адамжегіштер командасын бастап, Аюптың китінің соңынан дүниені шарлап, қарғыс жаудыра қуалаған ақ басты, арам құлықты шал. Сірә, Ахавтың кегімен әулекіленіп атойлаған мынадай команда мен мынадай сардарларды жәрдемдессін деп ібіліс-сайтандар әдейі іріктеп алған сияқты. Кәрі капитанның кәрлі ұранына бұл адамдардың мұндайлық құлшыныспен үн қатуы қалай болды; оның өшпенділігін - олардың өшпенділігіне, ал Ақ Китті - өзіне қандай болса, оларға да дәл сондай қас жауға айналдырып, жандарын жаулап алған неткен әзәзіл сиқыр; мұның бәрі қайтіп осылай болды; олар үшін Ақ Кит шын мәнінде кім еді және де ол қалайша олардың түйсік- түсініктерінде кенеттен тіршілік теңізінде ағындаған күмәні көп құдіретті сайтан боп көлбеңдеп шыға келген, - мұның бәрін ұғындыру үшін Измаилдың шама-шарқынан тереңірек сүңгу керек. Біресе аннан, біресе мұннан тұншығып шыққан күрек тықырынан біз әрқайсымыздың ішімізде қазып жатқан әлгі жер асты жұмыскерінің өз кәрізін қайда апаратынын айырып біле аламыз ба? Өзімізді бір нәрсе итермелеп, жеңімізден тартқанды қайсымыз сезген жоқпыз? Егер өзін жетпіс торт зеңбіректі соғыс кемесі сүйретіп келе жатса, құйттай ескекті қайық қозғалмай төтеп бере алар ма еді? Маған келетін болсақ, мен уақыт пен кеңістіктің ырқына берілдім; бірақ Ақ Китпен кездесуді, тіпті, дегбірсіз аңсасамда, мен одан тек қанқұйлы қатерді ғана көрдім.





XLII тарау





КИТТІҢ АҚШАҢҚАНДЫҒЫ ХАҚЫНДА

	Ақ Киттің Ахав үшін нені аңғаратынын оқырманға біршама түсіндіріп бақтым; енді оның мен үшін кім болғанын ұқтыру ғана қалды.

	Әркімнің жан түкпірінде түсінікті үрей сезімін тудырмай тұра алмайтын айқын себептерді былай қойғанда, Моби Дикте кейде басқа дүниенің барлығын мүлдем мысымен басып тастайтын буырқанысқа жеткен, бірақ әрдайым тіл жетпес тылсым боп қалып отырған тағы бір нәрсе, әлдебір көмескі, адам айтқысыз ғаламат болды, сондықтан, мен оны жеткілікті жүйелеп, ұғынықты баяндап берем деп те үміттенбеймін. Мен үшін бұл ғаламаттық киттің шаңқан ақтығында жатыр. Бүл арада қайтіп бірдеңені түсіндіре аларсыз? Дегенмен де, бұлыңғыр һәм байланыссыз болса да, мен өз сезімдерімді айтып жеткізуге тиіспін, әйтпесе, мына тараулардың барлығы түкке жарамай қалады.

	Мәрмәрдің, жапондық кәмалия гүлі мен інжудің мысалынан көретініміз сияқты, құдды өзінің ерекше сипаттарын дарытып сыйлағандай-ақ, табиғатта ақ шаңқандық көбінесе сұлулықты сырлы да сүйкімді ете түскенімен; көптеген халықтар қалай да болса осы түстің падишадай артықшылығына ден қойса да, - тіпті, ұлы Пегудің ежелгі жабайы корольдері "Ақ Пілдердің Әміршілері" атағын өз қуат-құдіреттерін лепірте мадақтаған барлық баяндардың үстінен қойған, ал Сиамның қазіргі корольдері осынау аппақ қардай төрт аяқты хайуанды король жалауында таңбалатқызған, Ганновердің туында ақбоз арғымақтың бейнесі болса, билігі зор Римнің мұрагері, ұлы Австрия империясы өзінің империялық байрағына нақ осы айбынды түсті таңдап алды; римдіктер мерекелі күндерді ақ таспен белгілегендіктен, бәрін былай қойғанда, ақ түс, тіпті, шаттық түсі болып танылса да; қалған бүкіл адами ұғымдар мен үйлесімдер бойынша да шаңқан ақ көптеген жүрек елжіретер игі-ізгі нәрселерді - қалыңдықтардың пәктігі мен қарттықтың мейірбандығын бейнелесе де; Американың қызыл өңділерінде ақ белдік - вампум сыйлау аса зор құрмет болып есептелсе де; көптеген елдерде сот қазысы киіміндегі ақтышқанның ақ түсі әділ биліктің белгісі болып табылып, әрі сүттей ақ ат түріндегі нақ соның өзі корольдер мен королевалардың күнделікті әсемдік-айдынын асырса да; аса мәртебелі діндердің асқақ құпияларында ақ түс әркез періштедей пәктік пен күш-қуаттың нышаны болып саналса да - парсының отқа табынушыларында исхрабтағы қақ айырылған ақ жалын бәрінен де артық қастерлі ал грек мифологиясында ұлы Зевстің өзі қардай аппақ ауқанның кейпіне кірген; асылтекті ирокездерде қыстың дер шағында қасиетті Ақ Итке құрбан шалу, олардың дін қағида - ырымына сәйкес ең салтанатты мереке деп қаралса да, ал мына аппақ, кит адал мақұлық өздерінің айнымас адалдықтары жөнінде жылы ақпар жіберіп тұратын Ұлы Рухпен кездесу үшін неғұрлым хабаршы боп саналғанымен; христиан пірәдарлары "albus" - ақ - деген латын сөзін шұбатылған шапанды - ряса астынан киетін өздерінің қасиетті киімдерінің кейбір бөлігін таңбалау үшін алса да; Рим шіркеуінің нұр сипатты әсемдігінде ақ түс Жаратқанның Құмарлықтарын мадақтауда өте жиі пайдаланылса да әулие Жоханның Аянында тақуаларға ақ киім кигізіліп, ақ киім мен жиырма төрт қария Қасиетті һәм Хақиқат Әмірші салтанатпен отыратын айбынды ақ тақтың алдында ақ толқын сияқты, аппақ қардай болып тұрғанымен, - сонда да болса, жақсы, асқақ және жақсы атаулының бәрімен осынау жиынтық байланыстылығына қарамастан, ақ шаңқандық мұратының өзінде аңдалмайтын, бірақ қанның қаһар төккен қызыл түсінен де үрейлі бірдеңе жасырынған.

	Нақ осы аңдалмайтын қасиетінің кесірінен шаңқан ақ санамаланған жағымды үйлестіктерден айырылып, онсыз да үрейлі заттармен салғастырылып, жаман сипаттарын одан сайын асқындырып түседі. Полярлық ақ аюға немесе тропикалық ақ акулаға қараңызшы; біркелкі аппақ қардай түсі болмаса, оларды соншалықты жетпестей қорқынышты етіп тұрған басқа немене? Жансыз ақшаңқандық осы тілсіз тағылардың жеңсікшіл-етқоректі келбетіне жексұрын жылмаңдық бітіріп, соның өзі үрейден де асқан жиреніш туғызады. Міне, нақ сондықтан да, тіпті, шұбар тонды, азуы алты қарыс жолбарыс та адамның жүрегін қардай аппақ жамылғылы аю немесе акула сияқты айбындырып, шайлықтыра алмайды.

	Немесе альбатросты алайық - әркімнің түсінігі бойынша арасында осы ақ елес қалықтайтын жан күйзелісі мен бозарған үрейдің ана қаптаған бұлттары қайдан келеді? Бүл арбаған сиқырды бірінші жаратқан Кольридж емес, мұны жасаған Тәңірінің Табиғат атты ұлы һәм жарамсақсыз лаурияат-ақыны.

	Біздің Қиыр Батыста Шалғынды Жазираның Ақ Аты – адырайған үлкен көзді, басы кішкентай, шалқақ төс және тәкаппар да асылзада мүсініне мыңдаған падишалардың айбынын тұтқан сүттей ақ әсем арғымақ жайындағы үндіс аңыздары ерекше танымал. Ол сол күндерде жайылымдары тек Жартасты таулармен әмбе Аллеган жоталарымен ғана қоршалған, мыңғырған жабайы табындардың дара билеп-төстеуші Ксерксі болды. Ол өзінің соңынан іңірдегі шырақтар шеруін сабылтып ерткен жарық жұлдызға ұқсап, есімдерімен от шашқан жер қайысқан қалың қолдың басында қарай құйғытып ақты. Жалының құйындаған сарқыра құйрығының шашақталған күлтесі оның әбзелі болды, бұдан әсемдікті оған ешбір нақыштаушы зергер жасап бере алмас . Ол бір кездерде аңшылардың көз алдында құдайдай айбынды, жабайы тұлпардай тарпаң, әрі тасыр Адам-Ата жер басып жүрген бағзыдағы бақуат замандарды тірілткен бейкүнә батыс тәңірлік, аспани сәулесі болған-ды. Кең жазықта Огайо сияқты, таусылмас тақынмен төгілген қисапсыз қосындардың басында, адьютанттары мен маршалдары қоршаған аттар магшасы шеру тартты ма, әлде, ызғарлы ақ шаңқанның аясында миарыңқыраған жылы танауларын желбірете шауып келе жатып, көз салсаң да, шалғынды жазираның көкжиегіне дейін созылған өз үмбеттерін шолды ма, - әйтеуір, олардың алдында қандай ұрық-қияпатпен көрінсе де, бәрібір, ер жүрек үндістер үшін ол , тебірене табынып, қобалжи қорқудың нысаны болып қалды. Осынау асылзада ат жайындағы аңыздардың айтқанына қарап пайымдасақ, онда, еш күмәнсіз, оның күллі тәңір сипаттылығы қиялдағы ақ шаңқандығынан бастау алған, әрі осы тәңір сипаттылық табынуға шақырып, сонымен қатар әлдебір түсініп болмайтын үрей ұялаған.

	Алайда, ақ шаңқандық Ақ Ат пен Альбатрос бөленген құпия әрі тартымды нұр-шұғыладан мүлдем жұрдай болып ұшырасқан мысалдарды да келтіруге болады.

	Бізді альбиностың сыртқы түрінен бездіріп, оны кейде, тіпті, өзінің туыс-туған жақындарының көзінде де жиренішті ететін не нәрсе? Денесін көмкерген және оған ат қойған сол баяғы.. Альбиностың дене бітімі ешкімнен кем емес - одан ешбір кемтарлық білінбейді - соған қарамастан, тәнін түгел жапқан шаңқан ақ оны ең құбыжық азғыннан да жексұрын жиренішті етеді. Неге бұлай?

	Табиғаттың өзі де, енді мүлдем басқаша тұрпатта, өзінің онша аңғарылмайтын, бірақ содан қаскөйлігі бір мысқал да кеміп қалмаған құбылыстарында күллі сұмдық атаулыға тон осынау түйіндеуші нышанның жәреукелігінен арланбайды. Оңтүстік теңіздердің сауыт құрсанған сайтаны өзінің мұзды келбетіне орай Ақ Дауыл деген ат алды. Тарих мысалдары көрсетіп отырғандай, адамның жауыздығы да өзінің қулық-сұмдықтарында осыншалық құдіретті жәрдемші амалдан жирене қоймайды. Генттің Ақ Күләпаралары өз сыбайластарының беттерін ақ ұлпа қарлы белгілермен жасырып, базар алаңында графтың басқарушысын пышақтап өлтірген Фруассардағы әне бір көрініс қаншалық әсерлі десеңізші!

	Адамзаттың көп ғасырлық дағдылы тәжірибесінің өзі де осы түстің тылсым қасиеттерінен хабардар етеді. Марқұмға қарап қалғанда бізге еш нәрсе де оның мәрмәр ағарыңқылығындай үрей ұялатпайды; бүл қуқыл ағарыңқылық о дүниедегі бақилық меңіреу тыныштықты да, әмбе пәнидегі пенделік қорқынышты да қоса баяндайтындай. Марқұмдарды орайтын кебіндердің түсін біз олардың қуқыл ақшылтымдығынан алғанбыз. Өзіміздің ырымшылдық нанымдарымызда да біз ақсүт тұманнан көтеріліп, адамның алдынан шыға келетін аруақ-елеске аппақ қардай шапан жабуды әсте естен шығарған емеспіз. Жә, тізбелей беріп қайтеміз! Одан да, мына үрейлердің аязы арқамызды тітіреткен әзірде інжілшілер суреттеп жазған үрей патшасының өзінің астындағы аты ақбоз екенін еске алайық.

	Сонымен, адам белгілі бір көңіл ауанында шаңқан ақты қандай асқақ та ізгі мұраттармен байланыстырмасын, бәрібір, өзінің тұңғиықтағы кәусар таза күйінде шаңқан ақтық адам жанында ең бір айрықша қиял елестерін туғызатынын ешкім жоққа шығара алмайды.

	Бірақ осы дерек күмән туғызбаған күннің өзінде де, біз, ажалды пенделер, оны қайтіп түсіндіре аламыз. Мұны талдап, саралау мүмкін емес болып көрінеді. Мұндай жағдайда шаңқан аққандай да бір тікелей үрей ұшырарлық белгілерден мүлдем немесе ішінара ада бола тұра соған қарамастан, түптің түбінде бізге сол баяғы жадылық әсерін тигізетінінің бірнеше мысалын осы арада келтіре отырып, осы жолмен әлдеқалай, өзіміз табуға құлшынған құпияның кілтінің үстінен түсуге үміттенуге болмас па екен?

	Әрекеттеніп көрейік те. Бірақ мұндай мәселелерде пайымның нәзіктігі ұғынудың нәзіктігіне орайластырылған, қиялдан жұрдай адам осынау салтанатты сарайларда менің соңымнан ілесіп жүре алмайды. Қалай болғанда да, осында сөз етілетін қиял-ғажайып әсерлердің тым құрыса кейбіреулерін, еш күмәнсіз, басқа кісілер де бастан кешіргенімен, сірә, соны байыптап бажайлағандары кемде-кем, сондықтан соларды бәрі бірдей естеріне де түсіре алмайды. Мысалы, бізде Ақ Жексенбі деп аталатын Үшем күнін жай еске алғанның өзі терең діни білім алмаған және шіркеу мерекелерінің өзгешелігі хақында хабары тым саяз адамның қиялында неге көздерін жаңа жауған қалың қырбақ қар басқан қолатқа тіге, баяу ілбіген ұзын-шұбар, ұнжырғасы түскен үн-түнсіз дуаналар шеруін сұлбалайды? Сондай-ақ Ақ Бауырластық немесе Ақ кит туралы үстірт тіл қатқанның өзі орталық штаттардағы әлгі бейкүнә протестанттың жанында неге әлдебір соқының көзсіз мүсіннің елесін туғызады? Лондонның Тәуіріндегі Мүпараның мұнда келген ақкөңіл американдықтарға көршілес биік қабатты ғимараттардан - Бүйір және тіпті Қанқұйлыдан да күштірек әсер ететін таңғаларлық қасиетін - қайткенде де толық жауап бере алмайтын рыцарьлар мен корольдердің қамалуы жайындағы көне аңыздардан басқа - немен түсіндіруге болады? Ал бұдан да асқақ мұнаралар ше, Ньюширдің Ақ таулары ше соларды айтқан кезде жаныңды шамасы бос қиял үңірейтіп қаузайтыны неден? - мұның есесіне Ниргинияның Көгілдір қырқасы жайындағы ойлар мөлдір шық үш мақпал сұлу арманшылдыққа толы емес пе. Сары теңіз бізді жалтыраған толқындардағы ұзақ та рақат кештер мен күн қалтқандағы маужыраған алуан бояулы іңір шапағы жайындағы осы дүние түсініктерімен әлдилеген шақта, бойлықтар мен ендіктерді елеместен, Ақ теңіздің жанымызға сондайлық тозақы ықпал жасайтыны неліктен екен? Немесе, егер тек қана адам қиялына есептелген, мүлдем заттық емес мысалдарға жүгінсек, Орталық Куропаның ескілікті ертегілерін оқыған кезде, қансыз-сөлсіз жүзі жасыл тоғайлардың ішінде дыбыссыз қалқитын Гарц орманындағы "ұзын бойлы ақшылтым кісі" бейнесінің, осы ақ елестің шыңғырған күллі Блоксберг жын-шайтанынан артық үрей ұялататыны неліктен?

	Әрі, шіркеулерді қирататын жер сілкіністері жайындағы жасқана немесе, буырқанған теңіздің арынды толқындары немесе, ешқашан жаңбыр жаумайтын аспанның көз жасы құрғаған қуаңшылығы немесе, қаланың өзінің құдды кемелердің моласы сияқты, мыжырайған зәкір қақпаларының, аударылған тас тақталардың және жапырайған айшықтардың тұтас алқабының көрінісі немесе, үйлердің қабырғалары, шашылған карталар сияқты, бірінің үстіне бірі үймелеген қала төңірегі деп айтуға болмайды, -Лиманы әлемдегі ең тосын және ең шерлі қала етіп тұрған себептердің бәрі, міне, осылар деп айтуға болмайды. Өйткені, Лима, сопы әйел сияқты, өзінің жүзін ақ бетпердемен көлегейлеген, содан оның қайғысының ақ шаңқандығында асқақ та үрейлі бір нәрсе жасырынып тұрады. Писарро тәрізді көне осынау ақ шаңқандық оның құлаған жұртына мәңгілік жаңа рең береді ол өмір шаттығына кенелген көктің қуарып солуына жол бермей, қираған қорған үйінділерінің үстіне бет-аузын қисаңдатқан қалпында қатып қалған қояншықтың мелшиген ақтаңдағын тартып тастайды.

	Менің білетінім, жалпы жұрттың пікірінше, шаңқан ақ өз-өзінен үрейлі болып табылатын құбылыстар ұялататын үрейдің әсте әуелгі себебі деп саналмайды дәл осылайша, қиялдан жұрдай адамдар үшін кейбіреулерге тек өзінің ақшаңқандығымен ғана қорқыныш ұялататын құбылыстарда, әсіресе ақшаңқандық мылқау әрі бәрін қамтитын пішінде көрінген жағдайда, әншейін, қорқынышты еш нәрсе жоқ. Өзімнің осы екі ойымды да ежіктеп түсіндіруге тиісті мысалдар келтіргім келеді.

	Бірінші деп Бейтаныс жағалауға жақындап келіп, түнде жағаға соққан толқын гүрілін естіп ұйқыдан оянған теңіз жиһанкезі аса сақтықпен құлағын тігіп, сосын күллі қабілетін қайрап ұштауға қанша қажет болса, дәл сонша қорқыныш сезінеді, бірақ та егер мүлдем ұқсас жағдайларда ол кереуеттен ысқырықпен түрегеліп, түн ішінде олардың кемесі -айдындағы ақ көбік жалдар емес, құдды тақаудағы мүйістен мұнда ақ аюлардың тұтас үйірі жүзіп келгендей сүттей ақ суда жүзіп келе жатқанын көрсе, міне, сонда ол мылқау әрі ғаламат үрейді бастан кешеді көбікті теңіздің құр қиялдағы жамылғы шелі оны нағыз құбыжық елестей үрейлендіреді тереңдік өлшеуіші теңіз түбі әлі өлшенбейтініне оның көзін жеткізе алмай босқа әуреленеді, бәрібір оның зәресі ұшып, кеме көлінің астында көк толқын қайтадан бұрқылдағанға шейін сол арадан тапжылмайды. Мұндай шақта: "Сэр, мен суасты жартасына соғыламыз деп қорыққаным жоқ, ана сұмдық ақ шаңқаннан шошып кеттім" деп қайсы теңізші сізге мойындай қойсын?

	Екіншіден. Бәлкім, соншалық ғаламат биіктікті жайлаған ұшы- қиырсыз мұзды атыраптар жайындағы түсініктер болмаса, әлде осынау меңіреу елсізде жоғалып кету жөніндегі үрейді ұшыратын әбден табиғи ойлар болмаса, перулік үндісте мәңгілік қар жамылған айдынның көрінісі басқадай қорқыныш туғызбайды. Немесе Қиыр Батысқа қоныстанушыларды алсақ, олар да мелшиген мына мызғымас ақшаңқанға көлеңке түсірер бір бұтағы, бір талы жоқ қарлы жабумен белдеуленген шетсіз шалғынды таң кешетіні басқа күй, ол жақта кей-кейде жаурап тоңып, сілесі құрыған оған, азабына үміт пен жұбаныш емексітетін кемпірқосақтың орнына, қара құстай шүйілген кеме апатының қатері төнеді, аязды ауаның әлдебір қитұрқы тозақи ойыны оның көзіне өзінің шытынап жарылған кембағал мұзды айқыштарымен аярлана ыржиған таусылмас шіркеу моласын ғана елестетеді.

	Бірақ, бәлкім, сіз маған айтарсыз, ақшаңқандық жайындағы ақиқат тарау - бұл бар болғаны қорқақ жанның тастаған ақ қорқынышы дерсіз сені дел-салдық жеңді, Измаил

	Онда маған жауап беріңізші, жыртқыш атаулыдан аулақта, Иермонттың әлдебір бейбіт алқабында дүниеге келген асау да бұла алдамшы мына мінезін немен түсіндіруге болады? - Егер сіз оның і ауырында бұқа терісінің жаңа аяққабын сілкіп қалсаңыз, кез кел шуақты күні ол оны тіпті көрмей жатып-ақ, тек ұрықбездің қолқаны қапқан иісін сезетіні, сосын міндетті түрде дір ете түсіп, қырылдап, бойын үрейлі қорқыныш билеп, көздері адырайып, аяғымен жер тарпитыны несі? Өзінің солтүстіктегі жасыл жазиралы туған өлкесінде жабайы бұқалардың мүйіздерін шайқастыра сүзіскендері оның есінде жоқ қой, сондықтан да ұрықбездің иісі оның жадында бұрынғы қауіп-қатерлерді оятпайды, өйткені, ол, Жаңа Англияның құнан шығары алыстағы Орегонның қара бұқалары жайында не біледі дейсіз?

	Әлбетте, ештеңе білмейді, бірақ бұл арада, мына тілсіз хайуанның бойында біз дүниенің сайтани тылсымдарын іштен біліп туған ғажаппен ұшырасып тұрмыз. Оны Орегоннан, мейлі, мыңдаған мильдер бөліп тұрсын - бәрібір, ол ұрықбездің сойқан иісін сезген кезде жайпағыш селдей долыра өкірген бұқа табындары оған, бәлкім, дәл осы сәтте солар тапап өткен, шалғындағы үйірінен ажырап қалған құлын сияқты ақиқатқа айналады.

	Тап солай, көбікті толқындардың тұншығыңқы гүрілі де, таудағы қыраудың суық сыбдыры да, шалғынды жазираның бұрқанған желі қуалаған қар көрпесінің өлеусірей бүлкілдеуі де - осының бәрі Измаил үшін тайды үркіткен бұқа терісінің аяққабымен бірдей еді!

	Ол да, тура мен сияқты, пешенемізге сезінілуі жазылған, сөзбен жеткізуге болмас сұмдықтардың қайда жасырынып жатқанынан мақұрым, бірақ екеуіміз де солардың әлде бір жерде бар екенін білеміз. Өйткені, мына пәни дүниеде көп нәрселер сүйіспеншілікке ірге тепкен, әйткенмен, көзге көрінбейтін әлемдердің жаратушысы - үрей.

	Бірақ қазірдің өзінде де біз шаңқан ақтағы сиқыр күштің жұмбағын шешкен жоқпыз, әлі оның жанға неліктен бұлай әсер ететінін білген жоқпыз бұдан да гөрі түсініксіздеуі әрі әсіресе ғажабы - өзіміздің көргеніміздей, оның рухани бастаулардың астары терең бейнесі және тіпті христиан құдайының өзінің ақиқат бүркеніші бола тұра, сонымен қатар неліктен адам затының зәресін ұшыратын үрей атаулыны ушықтыруға қызмет ететінін біле алмадық.

	Бәлкім, ол өзінің ұшы-қиырсыздығы арқылы бізге ғаламның жансыз бос қуыстары мен кеңістіктерін ишаралай меңзеп, Құс Жолының ақ мұнарлы тұңғиығына қараған кезде туатын қара ниетті ойымызбен ту сыртымыздан пышақ ұратын шығар? Әлде, күллі гәп мынада болар, шын мәнінде шаңқан ақ түс емес, қайта кез келген реңнің ғайып болуы шығар, сол себептен де бізге кең байтақ қарлы кеңістіктер - адамның құдіреті жетпес құдайсыздықтың алуан түсті түссіздігі мылқау, әрі мәнді болып көрінетін шығар? Егер біз оз тұрғысына сәйкес жердегі барлық бояулар, ұлылық пен сұлулықтың барлық түрлі-түсті белгілері мен рәміздері, күн батардағы аспан мен іңір шапағының әсем реңдері және қызылды - жасылды көбелектердің құлпыруы, әмбе үлпілдеген көбелектей ару қыздардың ажары - осының бәрі бар болғаны әккі алдамшы, құбылысқа хас емес, қайта оларға сырттан таңылған қасиет-сипаттар дейтін натурпәлсапашылардың басқа бір ілімін еске түсірер болсақ; демек, біздің бүкіл тәңірдей әспеттеген Табиғатымыз азғырындысын қараңғы қор ғана жасыра алатын жолтоспа сияқты опаланып боялған болып шығады; егер біз осыған іле-шала табиғаттың күллі реңкі мен бояуларын әрлендіретін құпия опа - далап құралын еске түсірсек - жарықтың өзі ұлы болмысына орай айнымастан ақ әрі түссіз болып қалады, затқа бөгде күштер арқылы емес, тікелей тура түсетін болса, ол барлық бұйымдарды ғана емес, тіпті, қызғалдақтар мен раушан гүлдерін де өзінің меншікті түссіз түсімен мөлдіретіп бояп берер еді - егер осының бәрін көзге елестетсек, әлем біздің алдымызда алапес сал аурудай болып жайылып түсер еді сөйтіп, күңгірт көзілдірік тағудан бас тартқан, Лапландияны кезген қыңыр саяхатшыларға ұқсап, құдайдан безген сорлы айналасын құрсаған айбынды ақ жабудан көзі қарығып көрмей қалады.

	Мұның бәрінің моншақталған бейнесі кит-альбинос болатын. Бұл арада ол тудырған күйдіргі өшпенділікке таңырқауға болар ма?





ХLIII тарау





ТЫНЫШ

	- Тыныш! Ана жақтан бір шуды естисің бе, Кабако?

	Түнгі кезектің уақыты еді; ай самаладай жап-жарық; матростар шкафуттағы тұщы сулы күбілерден гакаборт палубасына орнатылған бос лагун-бөшкеге дейінгі аралықта тізіліп тұрған.

	Шелектерді бір-біріне әперген олар бос бөшкені суға толтырып жатты. Қаңыраған шканцыда тұрғандар тым құрыса бір сөз айтудан сақтанды, аяқтарын алмастырудан да абайлады. Шелектер жым-жырт тыныштықта қолдан қолға өтіп жатыр, тек желкеннің анда-санда желмен жалп ете қалғаны және қайтпай заулаған кильбөрененің астындағы судың біркелкі әндеткені ғана естіледі.

	Міне, сол кезде осы үнсіздік арасында құйрықтағы қақпақтың қасында тұрған Арчи көрші метиске сыбыр етті:

	-Тс-с! Ана жақтан бір шуды естідің бе, Кабако?

	-Шелекті алсаңшы, Арчи, ашықауызданба. Қайдағы шу?

	-Miнe... міне, тағы... люктен шығады... шынымен естімей тұрсың ба? Жөтеледі... иә, жөтел тәрізді.

	-Босаған шелекті бері әкел

	-Ә, міне тағы... естимісің? Ана жақта кемінде үш адам қорылдап ұйқы соғып, дөңбекшіп жатқан сияқты.

	- Қарамба! Бос сөзді қой, бауырым. Бұл сенің қарныңдағы кешкі аста күтірлеткен үш тілім кепкен нан дөңбекшіп жатқан сияқты. Бар болғаны сол. Ұста шелекті!

	-Не десең де мейлің, туысқан, бірақ менің құлағым өте сақ.

	-Енді, оныңды білеміз, теңізде, Нантакеттен елу миль жерден тақуа кемпіріңнің тоқыма сымының сыртылын естіген сен емес пе едің?

	-Күл, күле түс, ары қарай не болатынын біз әлі көреміз. Маған илансаң, Кабако, ана трюмде біз әлі палубада көрмеген біреу бар.Мен соны сеземін, қарт Моғол да бұл жайлы бірдеңе біледі. Таяуда мен Стаббтың таңертеңгі кезекте Фласқа ауада сол тәріздес бірдеңенің иісі шығады деп айтып жатқанын естідім.

	-Жә, қойшы! Ұста шелекті!





XLIV тарау





ТЕҢІЗ КАРТАСЫ

	Өзінің есалаң жоспарын еліріп қызбаланған команда қабыл алғаннан кейінгі түнде кемеге дүрсе қоя берген дауыл өткен кезде егер қарт Ахавпен бірге оның каютасына түскен болсаңыз, сіз оның тасадағы шкафқа қалай жақындап барғанын, одан сарғыш тартқан теңіз карталарының қырыс-тырыс шиыршық орамасын алып шыққанын һәм соларды үстелінің үстіне жайып салғанын көрер едіңіз. Сосын сіз оның жайғасып отырып, назарына ілінген сансыз сызықтар мен белгілерді мұқият шола бастағанын, сонымен бірге әлі сызық тартылмаған кеңістіктердің үстінен баяу да болса батыл түрде қарындашпен жаңа бағыттарды қоса жүргізгенін көрер едіңіз. Оқта-текте басын көтеріп, қасында буда-буда боп үйіліп жатқан ескі кеме журналдарына көз қиығын салады, одан жылдың қай мезгілінде және қайсы ендіктерде тым құрыса бір кашалот өлтірілгенін немесе көзге түскенін қарап біледі.

	Ол осылай тапжылмастан отырып жұмыс істеді, шынжырдағы ауыр аспалы шам бас жағында кемемен үйлесе бірқалыпты тербетіліп, оның түюлі қабағына әрі-бері жүгірген сәулелері мен көлеңкелі жолақтарын түсірді, сондықтан, ақырында, әзірше ол өзі қырыс-тырыс картаға сызықтар мен бағыттарды түсіріп жатқанда, көзге көрінбейтін қарындаш тап сондай сызықтар мен бағыттарды оның маңдайының әжімдермен айғыздалған картасына да қондырып жатқандай боп елестеді.

	Ахавтың түнде өзінің оңаша каютасында теңіз карталарын зерттеуге шомып отырғаны бірінші рет емес. Олар құлыптаулы жерінен әрбір түн сайын шығарылатын; әрбір түн сайын дерлік олардың беттерінен бір қарындаш белгілері өшіріліп, оның орнында басқалары пайда болатын. Өйткені, Ахав өз алдына барлық төрт мұхиттың карталарын жайып қойып, өзінің есалаңдық жемір мақсатына сенімдірек жету үшін ғана оларға ағыстар мен иірім-жылымдардың қат-қабат шытырмандарын түсіріп отырды.

	Левиафандардың дағдыларымен онша таныс емес адам үшін күбі құрсауларымен бекітілмеген біздің планетаның мұхиттарында мұндай тәсілмен белгілі бір хайуанның ғана ізіне түсу әрекеті қисынға келместей үмітсіз боп көрінуі мүмкін. Бірақ Ахав мұның бұлай емесін білді. Оған барлық су тасулар мен ағыстардың бағыттары белгілі болатын; демек, кашалоттардың азығы қалай қозғалатынын есептеп алып, көз көргендердің жазбалары бойынша олардың жылдың қай мезгілінде қайсы ендіктерде кездескендігін анықтаған соң, ол өзінің олжасын қашан, қай жерде тосып алуға болатындығын бір күнге дейінгі дәлдікпен болжап біле алатын.

	Шын мәнінде, кашалоттардың белгілі бір аймақтарда көріну мерзімділігі аса кесімді түрде айқындалған дерек болып шыққандай, сондықтан да көптеген кит аулаушылар егер барлық теңіздегі кашалоттарды қадағалап бағып отыруға болатын болса, егер күллі кит аулау флотилияларының бір жылдағы кеме журналдарын мұқият салыстыруға болатын болса, онда кашалоттардың қайсы бір жерлерде ұясына қайтқандағы қарлығаштардай немесе майшабақ үйірлері сияқты тұрақтылықпен пайда болатындығы анықталар еді деп есептейді. Осыған байланысты кашалоттардың көші-қондарының тәптіштелген карталарын сызу әрекеттері жасалған да болатын.'

	Оның үстіне, бір су жайылымынан екіншісіне ауысқанда, мүлтіксіз түйсікпен немесе, дәлірек айтқанда, бәлкім, жоғарыдан түскен құпия нұсқаулар арқылы басқарылған кашалоттар, бізде айтатынындай, арналар бойымен қозғалып, мұхитта ең егжей-тегжейлі карталармен жарақтанған бірде-бір кеменің, тіпті, түсіне де кірмеген сондайлық бұлжымас дәлдікпен бағыт ұстайды. Әрбір жеке киттің бет түзеген жалпы бағдары жер өлшеушінің тартқан бораздасы сияқты әркез түзу болатындығына һәм оны қатаң түрде тек өзінің толқынды ізімен бұлтартпай қуалауға тура келетіндігіне қарамастан, оның жүзетін арнасының ені бірнеше мильге дейін жетіп (кейде көбірек, кейде азырақ, әрқалай), қатты айнып құбылуы мүмкін, бірақ ол ешқашан осы жұмбақ жолдың бойымен заулаған кит аулаушы кеме діңгегінің үстінен көрінерлік шектен асып кетпейді. Ал бұл жылдың қандай да бір белгілі мезгілінде мұндай арнаның бүкіл өне бойындағы осы тар ендіктерде киттермен жалғасуға толық негізбен үміт етуге болады деген сөз.

	Сондықтан, Ахав мөлшерлі уақытта өз олжасын кит жайылымдарының жалпыға мағлұм аудандарында қуып жетіп қана қоймай, сонымен бірге мұхиттың кең байтағын шиырлап жүргенде, тіпті, жол-жөнекей аңсарлы кездесуден күдер үзбес үшін бағытты асқан шеберлікпен есептей білді.

	Дегенмен де оның сандырақ та болса мұқият ойластырылған жоспарларының жүзеге асуын бір қарағанда қиындатыңқырағандай болып тұрған бір жағдай барды. (Алайда, тексере келе бұл да басқаша болып шықты). Кашалоттар үйірімен жүретін жануарлар ретінде белгілі бір уақытты шынында да белгілі аудандарда өткізетіндігіне қарамастан, бұдан әлі өткен жылы осы ендік пен бойлықта болған нақ сол үйір келер жылы да сол арадан табылады деп сеніммен қорытынды жасауға болмайды; әйткенмен де нақ осындай, күмән тудырмайтын жекелеген жағдайлар да айғақталған. Дәл осы ахуал негізінен - тек неғұрлым тар шеңберде -

	' Осы тарау жазылып біткеннен кейін Вашингтондағы Ұлттық обсерваториядан лейтенат Мори 1851 жылдың 16 көкегінде ресми проспект бастырып шығарды, соған сәйкес таяу уақытта нақ осындай карта жасалып, жарыққа шығады. Проспектіде осы картаның үлгілері келтіріледі. "Карта мұхиттарды бес градус ендік пен бес градус бойлық телімдеріне бөледі; бұл аудандардың әрқайсысы тігінен он екі айға сәйкесетін он екі жолаққа жіктелген; сондай-ақ осы телімдерді үш көлденең сызық кесіп өтеді, солардың біреуі әрбір айдын аталмыш ауданда өткізілген күндерін таңбалауға қызмет етеді, ал қалған екеуі мұнда нағыз және спермацетті киттер байқалған күндер санын таңбалайды". -Автор ескертпесі.

	жалғызбасты киттерге, саяқ дуана киттерге, кәрі тарлан кашалоттарға да тән болып келеді. Өстіп, тіпті, егер Моби Дик өткен жылы, айталық, Үнді мұхитының Сейшель аймағында немесе жапон жағалауындағы Жанартау шығанағында байқалған болса, мұның өзі "Пекод" жылдың сәйкес мезгілінде сол жерлерден оны міндетті түрде кездестіреді деген сөз емес. Сол жерден немесе ол бұған дейін кейде қарасын көрсеткен қандай да бір басқа аудандардан. Мұның бәрі ол үшін ұзақ саялап-сабаттайтын жерлер емес, тек қысқа мерзімді кездейсоқ баспана-бекет, былайша айтқанда, оның мұхиттағы керуен сарайы ғана еді. Міне, нақ сондықтан да бұған дейін Ахавтың өз мақсатына жетуі жайында әңгіме қозғалғанда тек болжалды, үстеме, жол-жөнекей мүмкіндіктер ғана еске алынғанды, ал түптің түбінде күллі ықтималдылықтың бәрі мүмкін болатын, әмбе Ахавтың арман етіп, сенгеніндей, мүмкіннің өзі жүзеге асты дерліктей, уақыт пен орынның әлдебір қапысыз ұштасуына қол жеткізу керек еді. Уақыт пен орынның бұл қапысыз ұштасуы "экватордағы маусым" деген бір кәсіпшілік терминмен таңбаланғанды. Өйткені Моби Дикті, міне, қатарынан бірнеше жыл бойы нақ сол жерде және нақ сол мезгілде байқаған, Күн өзінің жылдық айналысында бір Зодиак белгісінен тапжылмайтыны сияқты, ол да белгілі бір уақыт аралығында сол сулардан шықпай қойды. Ақ Китпен арадағы барлық қиян-кескі қақтығыстар тап сол арада болды, ол жердегі толқындардың өзі оның ерлігі жайлы аңыздарды сақтаған әрі қиянпұрыс шалдың жын ұрған кекшілдік желігі қоздаған қасіретті жер де нақ сонда. Бірақ Ахав осы аяусыз қуғынға айдап салған өзінің шерлі жанының қажымас қырағылығы мен қалт етпес сақшылдығында барлық үмітін, қанша сенімді боп көрінсе де, тек жоғарыда айтылған түйінді сәтке ғана артып қоюға жол бермес еді; өзінің анты хақындағы ұйқысыз ойлармен азаптанған ол жауыққан жүрегін жуасыта алмайды, із кесуін болашаққа қалдыра алмайды.

	"Пекод" Нантакеттен "экватор маусымының" нағыз басталған шағында аттанып кеткен. Оның командиріне мұншалық қысқа мерзімде оңтүстікке қарай ұзақ қашықтықты алып, Горн мүйісін айналып өтуге, сосын алпыс градус ендікке көтеріліп, мұнда кәсіппен айналысуға үлгеру үшін Тынық мұхиттың экваторлық суларында дәл уақытында болуға ешқандай құдірет көмектеспес еді. Осылайша оған тек келесі маусымды күту ғана қалған. Алайда, ой-жоспарының бүкіл күрделілігін ескерсек мезгілінен ертеректеу болып көрінген "Пекодтың" аттанысын Ахав, сірә, дұрыс та белгілеген болар. Өйткені, оның құзырында енді үш жүз алпыс бес күн мен түн болды - егер сейіл-серуенін тұрақты жайылымынан ' алыста өткізетін Ақ Кит жырымдалған маңдайын Парсы немесе Бенгал шығанақтарының айдындарында, қытай теңіздерінде немесе оның туыстары баратын кез келген басқа атыраптарда су бетіне қылқитып шығара қалған жағдайда бұл мерзім жағалаудағы дегбірсіз де әрекетсіз күтудің орнына, жол-жөнекей аңшылыққа арнау үшін қажет емес пе. Ендеше, муссондар да, памперо да, солтүстік самалы да, гарматан да, пассаттар да -әйтеуір левантиндік пен самумнан басқа кез келген жел Моби Дикті бүкіл жер шарын ақ көбікпен белдеулеген "Пекодтың" жаһанды айналған шиырлы да шытырман ізіне алып келуі де әбден мүмкін-ді.

	Тіптен, бұл шын мәнінде осылай болған күннің өзінде де, бәрібір, салқынқанды, салауатты пайымға салғанда ұшы-қиырсыз шалқар мұхитта әлдебір жалғыз китті кездестірген аңшы оны Константинопольдың дулы көшелеріндегі ақ сақалды мүфти сықылды ажыратып тани алады-ау деген ойдың өзі ессіз болып көрінбей ме? Иә, иә, тани алады, көзіңізге елестетіп көріңіз. Өйткені, Моби Диктің ақша қардай маңдайы мен дәл сондай аппақ өркешін бір рет көргесін, содан соң ешнәрсемен шатастыруға болмайды. Сосын, бұл китке мен өзім ен салған жоқпын ба, деп Ахав әдетте карталарға шұқшиып түн жарымынан аса отырғаннан кейін қайтадан өзінің ессіз қиялдарына беріле толғанады, ал ол сонда кетіп қоймақ па? Оның жалпақ жүзгіш қанаттары, адасқан қойдың құлақтары сияқты, шұрқ-шұрқ тесік және кертік-кертік. Сөйтіп ол ақыл-есі ақыры шаршап тұманданғанға шейін есалаң ойымен жанталасқан қуғынға кірді. Онымен де тоқтамай, палубаның таза ауасында ол қайтадан өзінің қайрат-жігеріне жәрдемші тыныс іздеді. Құдіретті Құдайым, орындалмаған бір ғана кек алу тілегі жегідей жеген адам үшін ұйқы неткен азап еді десеңізші. Ол жұдырықтарын түйіп ұйықтап жатыр, ал оянған кезде оның алақанға қадалған тырнақтары өзінің қып-қызыл қанына боялады.

	Оны азапты әрі төзгісіз жан-жарық түнгі түстері төсегінен жұлып тұрғызған кездері аз емес, олар күндізгі қажымас ойды іліп әкетіп, оны құтырынған ессіздіктің жын-ойнағына өз соңынан ілестіре кетеді; олар оның алаулаған миында құйын боп үйіріле береді, үйіріле береді, өмірінің тынысы төзгісіз азапқа айналғанға шейін үйіріле береді; кейде мынадай да болды: жын-шайтанның құйынына араласқан ол бар болмысымен жерден көтеріліп, оның ішінен бір шыңырау ашылды да, сонда жалын мен жасын тілдері сумаңдап, жексұрын сайтандар оны өз қастарына түсуге ымдап шақыра бастады; төменде тозағы үңірейген кезде зар еңіреген дауыс күллі кемені басына көтерді; сол кезде көздері жарқ-жарқ еткен Ахав, құдды отты төсектен қашқандай, каютадан атып шықты. Бұл өзінің тәуекелінен қорыққан құпия дәрменсіздіктің белгілері емес еді, бұл осы тәуекелдің қаншалықты беріктігінің бұлтақсыз дәлелдері болатын. Себебі, оны төсектен үрейлене атып тұруға мәжбүр еткен күш жаңағы кезде ұйықтауға жатқан Ахавтың өзі емес, Ақ Китті қайтпай, қаймықпай, қайсарлана қуалаған есуас Ахав емес. Бұл күш мәңгілік өмір қайнары - оның жаны болатын; үнемі өз мақсаттарына жетуге итермелеген ақыл-естің билігінен ұйықтап жатқанда уақытша азаттық алған ол аз уақытқа онымен бір тұтастығын қоя тұрып, оның долырған ашуының күйдіргісінен құтылуға ұмтылды. Бірақ ақыл-ес жанынан безген адамда өмір сүре алмайды: міне, сол себептен де Ахав өзінің бүкіл ақыл-парасаты мен ерік-жігерін біртұтас, жоғарғы ой-жоспарға бағындырған кезде, бұл ой-жоспар, сайып келгенде, өзінің осы күшімен һәм жаны ірілігімен, күллі құдайлар мен сайтандарға қасақана, өзіне өзі дербес жеке өмір жасап алды. Енді ол өзінің қаскөй өмірімен алаулай жанып атой салды, бұл шақта оның өз ішінде бүрлеп пайда болған анау өмір көңілі қаламаған заңсыз перзенттен зәресі ұшып, тұра қашты. Ахав болып көрінген әлгі нәрсе каютадан жүгіріп шыққан кезде, тәни көзбен қарап, қасірет шеккен рух шын мәнісінде бар болғаны бос қабық, пішінсіз кембағал делқұлы, алдында сәулелендіретін дәнеңесі жоқ андағайлаған жарықтың сәулесі ғана еді, себебі оның өзі бекершілік, бос қуыс болатын. Сені құдай өзі кешірсін, шал, сенің ойларың өз ішінде жаңа жан иесін тудырды; ал тынымсыз ойлары Прометейге айналдырған ана біреу мәңгі-бақи өз жүрегін паршалап құзғынға жегізеді; оның құзғыны - әлгі өзі тудырған жан иесі.





XLV тарау





АНТ ІШІП КУӘЛІК ЕТЕМІН

	Егер осы кітапта қызықты не бар деп айтар болсақ, кашалоттардың дағдыларындағы кейбір таңсық әрі өзгеше ерекшеліктерді жанама түрде қозғайтын алдыңғы тараудың осы томдағы кез келген басқасынан маңызы ешбір кем емес; алайда, оның басты тақырыбы әлде де болса неғұрлым терең әрі мұқият қарастыруға зәру; олай болмаған жағдайда көп нәрселер түсініксіз болып қалады әмбе осы істен мүлдем мағлұматсыздығынан, бәлкім, кейбіреулерде суреттелген оқиғалардың анықтығына туған күмәнді сейілтуге менің шамам келмейді.

	Мен іске ғылыми жүйелілік тұрғысынан кіріспекші емеспін; өзіме кит аулаушы ретіндегі жеке тәжірибемнен немесе сенімді адамдардан белгілі жекелеген деректерді тізбелеу арқылы қалаған нәтижеге жетсем, маған сол да жеткілікті болмақ: менің пайымдауымша, қажетті тұжырымдар өздері-ақ туындайды.

	Біріншіден. Менің жеке өзіме мынандай үш жағдай мәлім: жұлынып шығып қашып құтылған, бүйіріне гарпун қадалған китті белгілі бір уақыт өткеннен кейін (бір жағдайда -үш жылдан кейін) сол аңшы екінші рет гарпун шаншып өлтіреді, киттің ұшасынан екі гарпун алынады, екеуінде де гарпуншының өзінің жеке ен-таңбасы бар. Гарпунның қос мәрте шаншылуының арасында үш жыл бәлкім, тіпті, одан да көбірек - өткен жағдайда соларды сілтеп лақтырған адам әлгі аралықта Африкаға бара жатқан сауда кемесіне кіріп, сосын сол жақта жағалауда түсіп қалады да, зерттеу экспедициясына қосылып, онымен бірге құрлықтың терең қойнауларына сұғынып кіреді, онда екі жылға жуық саяхаттап, жыландардың, түземдіктердің, жолбарыстардың шабуылдарына, улы шірінділердің әсеріне және де әдетте беймәлім елдің қақ жүрегінде қаңғырып адасушылардың жолында ұшырасатын басқа да сан түрлі қауіп-қатерлерге тап болады. Ал бұл шақта оның гарпун қадаған киті де, сірә, саяхаттап жүрген болар; ол, еш күмәнсіз, Африка жағалауларын жамбасымен сүйкей, жер шарын кемінде үш рет белдеулеп шыққан болар, бірақ соның бәрі де бекер. Адам мен кит тағы да бетпе-бет кездесіп, біріншісі екіншісін мерт етті. Мен өз басыма осындай үш жағдай мәлім деймін; яғни гарпундардың қалай лақтырылғанын және екінші қақтығыстан кейін кит ұшаларынан ен-таңбасы бірдей екі майысқан ұстара қалай суырылып алынғанын мен екі рет көрдім. Ал кит гарпун соққысына екінші рет үш жылдан кейін тап болған жағдайда, тіпті, екі ретінде де өзім вельботта отырып, соңғы ретте киттің көзінің астындағы осыдан үш жыл бұрын назарымды аударған ғаламат зор меңге ұқсас бірдеңені айқын шырамыттым. Мен үш жыл деймін, бірақ іс жүзінде бұдан артық екендігіне шүбәсізбін. Сөйтіп, ақиқаттығына өзім кепілдік еткен үш мысал сізге мінеки; бұдан басқа да көптеген жағдайлар жайында жұрттан естігем, олардың да шыншылдығына күмән келтіруге негізім жоқ.

	Екіншіден. Кит аулау кәсіпшілігінің тарихында - құрлықта бұл жайында аз білетіндігіне қарамастан - көптеген жылдар бойында әлдебір жалғыз киттің атағы жер жарып, мұхиттардың байтағында күллі жұрт айырып таныған бірнеше есте қаларлық анық жағдайларға куәлік етілген. Сайып келгенде, бұл оны басқа киттердің арасында даралап тұрған дене ерекшеліктерімен түсіндірілмейді, өйткені бұл ерекшеліктер қанша мәнді болғанымен, егер китті өлтіріп, ерекше бағалы май етіп қорытып алса, көп ұзамай олардың да күні бітеді. Жоқ, бұл арада себеп басқада: қайғылы жайттар мұндай киттерді, Ринальдо Ринальдинидің даңқына ұқсас, қаскөй де қаһарлы даңққа бөледі, сондықтан, кит аулаушы онымен жолығысқан кездегі көпшілік жағдайларда неғұрлым жақын таныстыққа талпынбай, амандасу ишарасы ретінде тек өзінің кең жиек қалпағына қолын апарумен ғана шектелді. Құрлықта да тап осылай, ашушаң әрі зор адаммен таныс-білістігі бар қайсыбір мүсәпір оны көшеден көре сала, жақындайын десе, бұл мардамсуы үшін түптің түбінде таяқ жеп қалудан қауіп ойлап, алыстан сыпайы ғана бас изейді.

	Бұл аз болса, осы тамаша киттердің әрбіреуі үлкен жеке мәшһүрлікке немесе, дәлірек айтқанда, бүкілмұхиттық даңққа бөленді; тірісінде атаққа шыққанды былай қойғанда, жан тәсілім еткеннен кейін де матрос аңыздарында өлмей өмір сүре берді; сонымен қатар өз есімінің иесі ретінде де барлық құқықтар мен артықшылықтарды, өзгешелік белгілерін пайдаланды; Камбиз немесе Цезарьдан кем емес өзінің есімі болды. Әлде, бұл осылай емес пе, о, Тимор Томы - құдды мұзтау сияқты, өн бойыңды тыртық қаптаған даңқты левиафан, бұрқағың Омбайдың тропикалық жасыл жағалауынан жиі-жиі байқалған, нақ осы есіммен аталатын Шығыстағы бұғаз суларында сонша ұзақ жасырынған сен өзің айтшы? Бұл осылай емес пе, о Жаңазеландиялық Джек - ойма суреттер еліне көрші толқындарды шарлаған барлық кит аулағыштардың дүлей тажалы? Бұл осылай емес пе, о, Моркан - Жапония әміршісі, қауесетке қарағанда, биік бұрқағың кейде аспан төрінде қалықтаған аппақ айқышты еске түсірген сен? Бұл осылай емес пе, о, Дон Мигуэль -арқасы, көрі тасбақаның сауыты сияқты, жұмбақ шимайлармен көмкерілген чили киті? Қарапайым қара сөзбен айтсақ: Мариям немесе Сулла есімдері классикалық көнелік білгірлеріне қандай болса, дүниеде Китнама тарихындағы мамандарға да сондай жақсы таныс төрт кит болған.

	Әлі бұл ғана емес. Сайып келгенде, көптеген кемелердің вельботтарын тып-типыл еткен қисапсыз шабуылдар жасаған Жаңазеландиялық Джекке де, Дон Мигуэльге де жоспарлы аңшылық ұйымдастырылды, олардың екеуін де ер жүрек кит аулаушы капитандар іздеріне түсіп, өлтірді, бұлар да айлақтарында әлі зәкір көтермей жатып өз алдарына нақ осы мақсатты қойған еді, бұл мақсаттың да үндіс королі Филипптің әскербасы көсемі, даңқты әрі қаныпезер жабайы Аннавонды ұстау үшін Наррагансет ормандарының шытырманына тереңдеп кірген кездегі капитан Батлердің мақсатынан айқындығы бір мысқал кем емес болатын.

	Менің пайымдауымша, бүкіл осы Ақ Кит тарихының анықтығын, әсіресе, оның қайғылы ақырын баспа бетінде айғақтауыма көмектесетін болғандықтан, аса мәнді тағы кейбір мәліметтерді келтіруім үшін бұдан қолайлы жер табуым қиынырақ болар. Өйткені бұл арада біз ақиқаттың өзі өтіріктен бетер растауға мұқтаж күйінішті жағдайлардың бірімен бетпе-бет келіп отырмыз. Құрлықтағы мамандық иелерінің көп ретте әлемнің көзге көрініп, қолмен ұсталып тұрған кереметтеріне қатысты хабарсыздығы сондай, егер мен мұнда кит аулау флотилиясының өткені мен бүгінінен қарапайым деректерді келтірмесем, олар Моби Дикті әлдебір құбыжық ертегі немесе, бұдан да жексұрын сұмдығы сол, төзгісіз қорқынышты аллегория деп ойлаудан тайынбас еді.

	Біріншіден. Осынау ұлы кәсіптің қауіп-қатерлері хақында көпшіліктің азын-аулақ көмескі әрі солқылдақ жалпы ұғымдары болғанымен, ешкімнің де солар жайында, солардың біздің ісіміздегі қаншалықты жиілігі жайында өмірлік нақты түсініктері жоқ. Бәлкім, мұның себебі мынада шығар: атап айтқанда, кәсіпшіліктегі елу бақытсыз жағдайдың біреуі-ақ, тым құрыса аз уақытқа, айтыла салып бірден ұмытылу үшін болса да, туған елінде жариялылық игілігіне айналмайды. Ана бейбақтың есімін - бәлкім, дәл осы сәтте Жаңа Гвинея жағалауында қарамайланған арқанмен бұғалықталып, сүңгіген левиафан теңіз түбіне тартып әкеткен осы бейбақтың есімін сіз ертеңінде тағы бір шыны аяқ кофе үстінде газет азанамасынан көре аламын деп ойлайсыз ба? Жоқ, біздің тұрақтарымыз бен Жаңа Гвинея аралындағы пошта қатынасы тым сирек. Өзі, жалпы, сіз бұрын-соңды Жаңа Гвинеядан хабар-ошар естіп көріп пе едіңіз? Ендеше, мен сізге айтайын, бірде, Тынық Мұхитта жүзіп жүрген кезімізде біз аңшылықта әрқайсысы команданың бір немесе бірнеше мүшесін жоғалтқан отыз кемені және вельботтың бір-бір экипажы түгел қаза тапқан үш кемені кездестірдік. Құдай қақысына, өздеріңіздің шамдарыңыз бен шырақтарыңызға үнемді болыңыздар! Сіздер жаққан әрбір қадақ май үшін бері салғанда бір тамшы адам қаны төгілгенін есте ұстаңыздар.

	Екіншіден. Жағалаудағы жұрттың, әрине, кит дегеніміз - жойқын күшке ие, орасан зор мақұлық екендігі жөнінде бірлі-жарымды бұлдыр түсініктері бар; бірақ та мен осы қосарланған орасан үлкендік көрініс тапқан бір жеке оқиғаны айтып беруге әрекеттенген кезімде олар әрбір жолы менің тапқырлығымды мысқылдағандай мақтап-мадақтай бастады, әйткенмен, құдай көріп тұр, мен тапқырлыққа Мұсаның Мысырдағы обаны суреттеген кезіндегісінен артық ұмтылған жоқпын.

	Бірақ, бақытқа қарай, бұл жолы өз дұрыстығымды дәлелдеу үшін мен мүлдем бөгде куәліктерге жүгіне аламын. Мен кашалоттың жекелеген жағдайларда үлкен кемені қасақана соғып, қиратып, суға батыру үшін жеткілікті күші, жеткілікті машығы мен қаскөй естілігі бар деп пайымдаймын; ол - ол ма, мен мұның бәрін кашалот талай рет істеген деп тұжырымдаймын.

	Біріншіден. 1820 жылы нантакеттік "Эссекс" кемесі капитан Поллардтың басқаруымен Тынық мұхитта аулау кәсібінде жүрді. Бір күні қарауылдағылар көкжиектен атқылаған бұрқақтарды көрді, вельботтар түсіріліп, кашалоттардың тұтас үйірін қуалауға кірісті. Көп ұзамай бірнеше кит жайратылды, кенет бір орасан зор кит үйірден бөлініп шықты да, қайықтарды айналып өтіп, кемеге заулап тартты. Осылай жүйткіген бетінде ол маңдайымен кеменің жақтауына соқтығысып, қаңқасын опырып жіберді, сондықтан "он минут өтпей-ақ", ол аударылып, су түбіне кетті. Теңіздің бетінде жаңқасы да қалмады. Ауыр тауқымет тартқан команданың бір бөлігі шлюпкалармен жағалауға жетті. Ақырында еліне оралған капитан Поллард басқа кемемен Тынық Мұхитқа қайтадан аттанды, бірақ кемені беймәлім жартастарға соғып қиратқан құдайлар оған тағы да апатқа ұшырауға бұйырыпты, кемеден екінші рет айырылған соң ол теңізден біржола бас тартты, сөйтіп, сол шақтан бері ешқашан жүзуге шыққан емес. Капитан Поллард әлі күнге шейін Нантакетте тұрады. Мен осы оқиғалардың кезінде "Эссексте" аға көмекші болған Оуэн Чейспен кездестім; оның қарапайым да шыншыл әңгімесін оқыдым; оның ұлымен әңгімелестім; міне, осының бәрі апат орнынан небары бірнеше миль жерде ғана.'

	1 Чейс әңгімесінен бірнеше үзінді келтірейін: "Бәрі де іс қимылдарын басқарып тұрған жалан кездейсоқтық еместігін паш етті; ол кемеге қысқа үзіліспен екі мәрте шабуылдады, екі ретте де оның соққыларының бағыты бізге барынша кеп зақым келтіретіндей етіп есептелді, өйткені ол тұмсықтан тап берді, сол арқылы қозғалушы екі заттың да жылдамдығын өз соққысына пайдаланды, ал мұны тек өте дәл айлалы ептіліктің арқасында ғана іске асыруға болар еді. Оның түрі өте қорқынышты, ашу-ызадан түтігіп кеткен. Хайуан біз жаңа ғана қуып жетіп, үш китті гарпунмен шаншып үлгерген үйірден бөлініп шықты. Ол солардың азабы үшін өшіккені анық". Басқа бір жерінде: "Қайткенде де бұл менің көз алдымда болғандықтан және менде кит тарапынан жасалған есепті, қасақана зұлымдық әсерін қалдырғандықтан (менің сондағы әсерлерімнің көбі қазір ұмытыла тұрса да), осы жағдайлардың бәрін ескере келгенде, мен сонда өзімнің дұрыс пайымдағаныма көзім жетті".

	Олар әйтеуір бір кездерде қонақжай жағалауға жетуден түңіле жаздап, кеме опат болған соң көп ұзамай қараңғы түнде шлюпкада жүзіп келе жатқан кездегі оның ойлары мінеки: "Бізге қара мұхит пен дөңбекшіген жал-жал толқындар қорқынышты емес еді; долы дауылға жұтылу немесе құпия жартастарға соғылып жайрау қаупі, сол сияқты басқа да әдепкі үрейлер – мұның барлығы жайында, тіпті, ойлап та қажеті жоқ боп көрінді; кеме апатының қасіретті көрінісі мен киттің сұмдық кек кернеген келбеті жаңа күн туғанға шейін менің ойларымды тұтастай жаулап алды".

	Басқа бір жерде (45-6.) ол "хайуанның ақыл жетпес әрі қантөгіс шабуылы" туралы айтады. - Автордың ескертпесі.

	Екіншіден. Ол да Нантакеттен шыққан "Юнион" кемесі 1807 жылы Азор аралдарының маңында ұқсас жағдайларда суға батырылады, бұл жайында кит аулаушылардан талай рет естіп жүрсем де, бірақ оның опат болуының анық егжей-тегжейін еш жерден біле алмадым.

	Үшіншіден. Бірде, осыдан он сегіз-жиырма жыл бұрын ол кезде бірінші сыныпты американ корветін басқарған коммодор Дж.-ның бірде Сандвич аралдарындағы Оаху айлағында нантакеттік кеменің үстінде бірнеше кит аулаушы капитандармен бірге түстенуіне тура келген. Әңгіме киттер жайына ойысқанда, коммодор осындағы мырзалардың оған таңған ғаламат күш-қуаты туралы әңгімелеріне сенімсіздікпен қарады. Ол бұған үзілді-кесілді қарсы шығып, мысалы, оның корветін берік қабырғасы ойылып тесілетіндей және тым құрыса бір оймақ су кетерліктей күшпен бірде-бір кит соға алмайды деп лепірді. Несі бар, тамаша; бірақ іс мұнымен тәмамдалмады. Бірнеше апта өткен соң коммодор өзінің тесілмейтін кемесінің желкендерін көтеріп, Вальпараисоға бет түзеді. Бірақ жол-жөнекей оған тұрпатты кашалот кездесіп, бір шұғыл шаруаға байланысты одан шамалы көңіл бөлуін өтінді. Бұл шаруаның мәнісі сол, коммодордың кемесіне жасалған соққының жойқындығы сондай, оның енді барлық сораптарды іске қосып, ең жақын айлаққа бар жылдамдығымен жүйткіп, докта жөндеуге тұрудан басқа амалы қалмады. Мен ырымшыл емеспін, бірақ коммодордың китпен бұл жолығысуынан мен Құдайдың құдіретін көремін. Тарстық Савл да әуелі үрейді бастан кешіп барып сенбеушіліктің бетін аудармап па еді? Сізге айтайын, кашалотпен байқап әзілдескен абзал.

	Ал енді маған өзімнің ықыласымды баурап, қызығушылығымды қоздырған сол баяғы бір мәселеге байланысты Лангедорфтың "Саяхаттарына" жүгінуге рұқсат етіңіздер. Өздеріңізге мәлім болуға тиісті, Лангедорф біздің ғасырдың басында жүзеге асырылған орыс адмиралы Крузенштерннің атақты зерттеу экспедициясына қатысқан. Өзінің он жетінші тарауын капитан Лангедорф былайша бастайды: "Отызыншы мамырда біздің кемеміз жүзіп кетуге әзір болды, сөйтіп, келесі күні біз ашық теңізге шығып, Охотекіге бағыт ұстап келе жаттық. Күн шайдай ашық әрі тымық болса да, аяз сондай қатты еді, содан да біз тонымызды шешпедік. Бірнеше күн бойы ауа райы толықтай желсіз тымық болды, тек он тоғызы күні ақыры солтүстік батыстан саф самал соқты. Судың дәл бетінде денесінің үлкендігі біздің кемеден асып түсетін зор кит жатты, бірақ борттағылар оны барлық желкендерді керіп келе жатқан кеме әбден тақап, соқтығысқан кезде ғана байқаған. Бізге сұмдық қатер төнді, өйткені арқасын күжірейткен алып мақұлық кемені су бетінен кем дегенде үш футқа көтерді. Мачталар сықырлап, күллі желкендер салбырап қалды, төменде жүрген біздер сол сәтінде-ақ, кеме су асты жартасына кезікті деген кәміл сеніммен, палубаға атып-атып шықтық; алайда, мұның орнына төтенше маңғаз, әрі салтанатты кейіппен әрмен жүзіп кетіп бара жатқан теңіз құбыжығын көрдік. Капитан Д Вольф соққыдан кеме қаңқасы зардап шеккен-шекпегенін білмекші болып бірден сораптарға асықты, әйткенмен, бақытымызға қарай, ешбір зақымсыз құтылғанымыз анықталды. Осында кеме командирі ретінде аталатын капитан Д Вольфтың шыққан тегі Жаңа Англиядан, теңізде неше түрлі шытырман оқиғаларға толы, тұтас бір ғұмыр кешіп, қазіргі уақытта Бостонның маңайындағы Дорчестер кентінде тұрады. Маған оның жиені болу құрметі бұйырған. Мен одан Лангедорфтың осы оқиғасына байланысты арнайы сұрастырып, білдім. Ол мұндағы әрбір сөзді растайды. Рас, олардың кемесі шағын болған екен - Сібір жағалауында жасалған және өзің туған жағалаудан сонда жеткізген затқа менің нағашым айырбастап алған орыс кемесі.

	Ерлік рухына толы һәм ғажайыптардың шынайы суреттеріне бай, ескі сәндегі шытырман оқиғалардың басқа бір кітабында, - Дэмпир шалдың серіктерінің бірі Лайонель Вэйфердің саяхаттарында, - мен жаңа ғана өзім Лангсдорфтан келтірген жайға соншалықты ұқсас әңгімеге ұшырасып, дегбірсізденгенім сондай, оны мұнда керек бола қалған жағдайда тағы бір айғақтаушы мысал ретінде кіргіздім.

	Оқиға, Лайонельдің қазіргі Хуан-Фернандесті атайтынындай, "Джон-Фердинандо" аралына бара жатқан жолда болған. "Сонда бет түзеген сапарымызда, - деп жазады ол, -таңғы сағат төрттер шамасында, американ құрлығына жүз елу лига қалғанда кенет біздің кемемізді ғаламат дүмпу шайқалтып дүр сілкіндірді, одан жұрттың абыр-сабыр әбігерге түскені сондай, ешкім не істеп, не қоярын білмей, бәрі өлімге дайындала бастады. Дүмпу тұтқиылдан әрі аса күшті болды, біз кеменің жартасқа соқтыққанына күмәнданған жоқпыз; алайда, алғашқы шошынуымыз сейілгесін тереңдік өлшеуішті тастап едік, түпті қармалай алмадық... Дүмпудің қаттылығы сонша, тұғырдағы зеңбіректер дүрс-дүрс секіріп, кереуеттегі кісілер құлап түсті. Ал тапаншасын басына жастап ұйықтап жатқан капитан Дэвисті әншейін каютадан атып жіберген!.. Лайонель бұдан әрі дүмпудің себебін жер сілкінуімен түсіндірмекші болады, осыған дәлел ретінде шамамен дәл осы шақта болған күшті жер сілкінісінің шын мәнінде де испан жағалауының бүкіл өн бойында елеулі зиян жасағандығына жүгінеді. Бірақ мен өз басым сайып келгенде, мұның тереңнен тік көтеріліп, кеме қаңқасын қағып-соғып жүзіп шыққан, таң қараңғысында ешкім байқамаған киттің соққысы болып шыққанына таңданбас едім.

	Мен әлі де өзіме түрлі жолдармен белгілі болған кашалот күші мен қаскөйлігінің мысалдарын көптеп келтіре алар едім. Кей реттерде ол кемелеріне қайтқанға шейін өзіне шабуылдаған мельботтарды қуалап қана қоймай, сонымен бірге палубасынан кит аулаушылар лақтырған шанышқыларды елең қылмастан кеменің өзінің де соңына түсті. Бұл жайында ағылшындық "Пьюзи- Холл" кемесінің командасы оны-мұны айта алар еді; ал киттің күшіне келетін болсақ, бұл арада мынадай жағдайды еске алмағым ләзім: кашалоттың ұшасына бойлай қадалған гарпундағы қара майлы арқанның бір ұшын желсіз тымықта кеме палубасына тастап, байлап қойған, сонда кит ауыр кемені теңіз бетінде өзінің соңынан арбаға жеккен аттай сүйреп жүйтки жөнелген. Сонымен қатар, көп дүркін байқалған бір жайт, егер жаралы кашалоттың ес жиюына уақыт берсе, ол, әдетте, көзсіз ашуға берілмеген, дұшпанды құртуға ұмтылып, саналы қасекілікпен әрекет еткен; сондай-ақ, оған тон боп келетін мына бір машықта да көп мән бар сияқты: шабуылға тап болғанда ол көбінесе арандай ашқан аузын үңірейген үрейлі қалпында біршама уақыт ұстап тұрады. Бірақ мен енді небары бір ғана, қорытынды мысалмен шектелуге мәжбүрмін, бұл да аса қызғылықты әрі нанымды, бұл да сізге осы кітапта баяндалған ғажайып жағдайлар замани оқиғалармен үйлесіп қана қоймай, сонымен бірге бұл керемет (әлемдегі барлық кереметтер сияқты) тек баяғы замандардағы болған нәрселердің қайталауы ғана болып табылатынын бұлтартпай дәлелдейді; ендеше, біз Сүлейменнен кейін миллионыншы рет айтамыз: шындығында, күн астында жаңа ештеңе жоқ, әмин.

	Христиандықтың алтыншы жүз жылдығында, Юстиниан император, ал Велизарий қолбасшы болған кездерде Константинопольдегі христианмагистраты, Прокопий деген біреу өмір сүріпті. Біраз жұрт білуге тиісті, ол қай тарапта болсын айрықша құнды кітап, өз заманының тарихын жазды. Ең ірі ғұламалар - қазір әңгіме болатын нәрсеге қатысы жоқ аз-маз өзгешеліктерді айтпағанда - оны әрдайым неғұрлым шыншыл әрі сенімге әбден лайықты тарихшы деп санады.

	Міне, сол Прокопийдің өз тарихында жазуы бойынша, ол әкімшілік еткен жылдарда Константинопольдың қасындағы Пропонтиданың тұңғиығынан, басқаша айтқанда, Мәрмәр теңізінен елуден астам жыл бойы жағалау суларында кемелерді опат етіп батырып отырған ғаламат зор теңіз жалмауызы ауланып алыныпты. Тарих жылнамаларында аққа қара жаққандай ап-анық таңбаланған бұл деректі жоққа шығара алмайсың. Соның қажеті де жоқ-ау. Бұл теңіз құбыжығының нақты қандай түрге жатқандығы жөнінде шежіреде айтылмайды. Әйткенмен, ол кемелерді суға батырғандықтан, сондай-ақ, бірқатар басқа да себептерге байланысты мен мұны кит болды деп жобалаймын; оның үстіне, оны кашалот деп есептеуге аса бейіммін. Неге бұлай екенін қазір түсіндірейін. Мен ұзақ уақыттар бойы Жерорта теңізі мен оның төңірегіндегі тұңғиықтарда кашалоттар ешқашан болмаған деп ойлап келгем. Бұл жерлерде заманымыздың ығытына орай кашалот үйірлері тіршілік ете алмайтындығына қазір де сенімім кәміл. Алайда, таяудағы егжей-тегжейлі зерттеулер маған христиандық дәуірде Жерорта теңізінде кашалоттардың көрінуінің жекелеген жағдайлары куәландырылғанын көрсетіп берді. Қандай да бір сенімге лайықты адамдар маған британдық коммодор Дэвис деген біреудің Варварий жағалауының маңында кашалот қаңқасын тапқанын айтқан. Енді, егер әскери кеме Дарданелл арқылы еркін өтетін болса, онда кашалотқа да сол жолмен Жерорта теңізінен Пропонтидаға өте салу сөз боп па.

	Шамам жеткенше анықтауыма қарағанда, Пропонтидада нағыз киттер қоректенетін, планктон деп аталатын ана өзгеше заттар жоқ. Бірақ кашалоттың азығы - ұсақ кальмар балықтары мен теңіз құрттары - бұл теңіздің түбінде молынан жасырынып жатыр деп жорамалдауға менің барлық негіздерім бар, өйткені, айдынның бетінде, әлбетте, бұл түрдің ең ірілері болмағанымен, жекелеген үлкендері кездесіп тұрады. Егер сіз қазір бүкіл осы мәліметтерді тиісінше салыстыра, солар жөнінде кішкене ойлансаңыз, жарты ғасыр бойы Рим императорының кемелерін қақыратып келген спермацетті кит екендігінің ықтималдылығына әбден көзіңіз жетіп түсінесіз.





XLVI тарау





БОЛЖАЛДАР

	Өзінің аңсар-талабының аптап жалынымен өртенген Ахав бүкіл жұлын-жүйесі мен ой-әрекетін түпкі мақсатқа - Моби Дикті ұстауға бағындырса да; жалғыз ынтызарының жолына жалғанның барлық қызықтарын тәрк етуге дайын болса да, ол дегенмен де, әрі өзінің табиғатынан, әрі көп жылдық әдет-дағдысына орай - сірә, қат-қабат кит аулау ісі сүйегіне сіңісті болып кетсе керек, сондықтан да ол жол-жөнекей кәсіпшіліктен біржолата бас тарта алмады. Егер бұл бұлай болмаған күнде, демек, оның басқа ой-ниеттері жеткілікті болғаны. Тіпті оның қозбалы желігін былай қойғанда, Ақ Китке деген өшпенділігі белгілі бір дәрежеде жалпы кашалот атаулыға таралды немесе ол теңіз құбыжықтарын неғұрлым көбірек өлтірген сайын оларға келесі ұшырасатын кит тура оның іздеген жеккөрінішті нысаны болып шығатынының ықтималдылығы солғұрлым арта берді деп жорамалдау ақылға мүлдем сыйымсыз болар еді. Бірақ мұндай болжам қисынды болған күннің өзінде, сондай-ақ, басқа қосымша пайымдар да болды, олар оның басты ынтызар-аңсарының күллі бет қаратпас қаһарымен толық сәйкесе бермесе де, соған қарамастан, сөзсіз, оған өз әсерін тигізді.

	Ойлаған мақсатқа жету үшін Ахавқа құралдар қажет болды; ал ай астында пайдаланылатын барлық құралдардың ішінде тез тозып, жарамсыз боп қалатыны -адамдар. Мысалы, ол өзінің ('тарбектің мысын басқан баурағыш билігі қанша күшті болғанымен, бұл билік, сонда да болса, көмекшісінің жанын түгел жауламағанын түсінді, бұл бар болғаны көп реттерде рухани үстемдікті де соңынан ілестіре кететін тоны артықшылық еді. Старбектің тәні мен тұтқындалған ерік-жігері әзірше Ахав өзінің магнитін оның самайында ұстап тұрғанда Ахавтың құзырында болды; дегенмен де ол бас көмекші жанының қалтарысында капитанның ниетінен шошынатынын әмбе, мүмкін болса, мұндай істен қуана-қуана жылыстап кетерін немесе, тіпті, істің өзін құрдымға жіберерін білді. Бәлкім, олар Ақ Китті тапқанша бірталай уақыт өтер. Егер тек қандай да бір күнделікті, ұсақ-түйек зифа қам-қарекетпен көңілін аударып отырмаса, бұл екі арада Старбек өз капитанының билігіне ұдайы ашықтан ашық қарсы шығып бағады. Бірақ әлі бұл да түк емес; Ахавтың әккі ессіздігінің өзі оның жүзу сапарын қара ниетті қияли жамылғысынан әзірше арылту қажеттігін, бұл аңшылықтың бүкіл сұмдық мағынасын тасада ұстау керектігін (өйткені, ара-тұра іс-қимыл араласып тұрмаса, ұзақ ой-толғанысқа қарсы төтеп беретін өжеттік кім-кімде де сирек), ұзақ түнгі кезекте тұрған кездерде өзінің командирлері мен матростарына Моби Диктен гөрі анағұрлым жақын әрі қарапайым бірдеңе жайында ойлаудың абзалдығын көре білген ақылдылығы мен көрегендігінен айқын танылды. Себебі, оның жабайы командасы мына сұрапыл сүргіннің жариялануын қанша елеуреп, қанша құмарлана естері шығып қош алғандарымен, әлемдегі барлық теңізшілер тым тұрақсыз әрі көп сене беруге болмайтын қауым; олар әркез құбылмалы ауа райының ықпалында болып, оның айнымалылығын қабылдап алады; ақыр соңында қандай нөпір қуаныштар күтіп тұрса да, өне бойы алыстағы бұлдыр мақсатқа бастағанда, ең алдымен, кез келген күнделікті тыныс-тіршілігі мен істері оларды шешуші айқасқа үнемі сақадай-сай ұстап тұруы қажет.

	Ахавка басқа бір жай да мәлім еді. Ұлан-асыр тебіреніс сәттерінде адамдар кез келген күйкі пендешілікті жеркенішпен ысырып тастайды; бірақ мұндай сәттер тез өтеді. Құдайдың бұл жаратылысы үшін, деп ойлады Ахав, әдепкі, табиғи қалып - бейшара құлқыншылдық. Айталық, Ақ Кит менің жабайы командамның жүректерін жалындатып, тіпті, күстәна көкіректерінде серілік дарқандық пен дегдарлыққа ұқсас бірдеңе туғызды делік; бәрібір, таза құштар желікпен Моби Диктің соңынан қуалаған олар сонымен катар өздерінің дағдылы, күнделікті тілектерінің солығын басатын да қорек алулары тиіс. Тіпті, байырғы замандардың асқақтата әспеттелген крест көтеруші рыцарьларына да Қасиетті Мазарға бола шайқасу үшін құрлықта екі мың миль жол жүру аздық етті - жол бойы олар кілетті бұзып ұрлық жасауға, бөтен қалталарды ақтарыстыруға һәм кездейсоқ табыстарды тырмысып табудың басқа да тәупиқты тәсілдеріне жүгінуге тиісті болды. Егер олар өздерінің түпкі асқақ мақсаттарымен қатаң түрде шектелуге мәжбүр болса, солардың көпшілігі-ақ мұндай түпкі асқақ мақсаттан жеркенішпен теріс айналар еді. Мен өз адамдарымның, деп ойлады Ахав, ақыларын алуға деген үміттерін үзбеймін - иә, иә, ақыларын алады. Бәлкім, қазір олар пайдақорлықты жек көретін де шығар; бірақ бірнеше ай өтер, сонда осы мүлгіп жатқан ақы туралы ашкөз ой бір тамаша күні олардың ішінде бүлік салары ақиқат, міне, сол кезде, әлбетте, Ахавтың төлеуіне тура келеді.

	Сондай-ақ Ахавтың өзімен тікелей байланысты тағы бір пайым болды. Бір сәттің ықпалымен және осы арада, көрініп тұрғанындай, жүзу сапарының басты, бірақ өте-мөте өзіндік жеке мақсатын біршама ертерек әйгілеп қойған Ахав енді сонысымен өзін озбыр басып алушы деген айыптаудан ешбір қорғана алмайтындай жағдайға қойғанын айқын түсінді; сондықтан да, егер қаласа және қолдарынан келсе, матростар толықтай моральдық әрі заңдық негізде өз капитандарына бағынудан бас тартып, тіпті, одан сардарлықты күшпен алып та қоюларына болар еді. Әлбетте, Ахав өзін, тіпті, озбырлық жөніндегі айтылған айыптаулардан да, егер мұндай құпия ойлар тарала қалса, тууы мүмкін барлық ықтимал салдарлардан да арашалауға тырысты. Ал бұл үшін, өктем ақылдан, жүрек пен қолдан басқа, әлі командаға жасалатын кез келген құйттай атмосфералық әсерлерді де қалт еткізбес ынталы ықылас қажет.

	Барлық осы, сондай-ақ, сөзбен айтып жеткізуге тым күрделі басқа да болжамдардың арқасында Ахав сырт көзге бұрынғыша кит аулаушының бастапқы, байырғы парызына адалдығын сақтауы, кәсіптің күллі жораларын қадағалауы және жалпы кит аулау ісіндегі өзінің көпшілікке мәшһүр мүдделілігін барынша әйгілеуі керектігін айқын түсінді.

	Қалай болғанда да, енді оның даусы палубада жиі естілетін болды, ол шолғыншыларға үн қатып, оларға көкжиекті жақсылап қарап отыруға және тым құрыса дельфин көрінсе де хабарлауға бұйырды. Көп ұзамай-ақ бұл қырағылықтың өтеуі қайтты.





XLVII тарау





ТӨСЕНІШ ТОҚЫП ЖАТҚАНБЫЗ

	Күн бұлыңғыр әрі тымырсық еді, матростар палубада еріне басып, сенделіп жүрді немесе жақтаудан еңкейіп, қорғасын түсті толқындарға ойсыз қарап тұрды. Біз Квикег екеуміз өзіміздің вельботымызға тым-тырыс төсеніш тоқып жатқанбыз. Айнала төңірек сондай тып-тыныш, ауада құдды әлдебір сиқыр жасырынғандай, бір қуаныш уәде етілгендей, әрбір үнсіз матрос балқыған нұрмен араласып, көрінбей мөлдіреп тұрғандай.

	Төсеніш-мат тоқу барысында мен Квикегтің қасындағы көмекші немесе қолбала міндетін атқардым. Қайықтың орнына өзімнің меншікті қолымды пайдаланып, ұзын арқау жіптердің арасынан көлденең жіптерді өткізіп жатқан шақта қапталда тұрған Квикег оқта-текте жіптердің арасынан өзінің ауыр емен семсерін сұғып, теңіз қиырына селқос көз тігіп, қарамастан, ойланбастан, көлденең талшықтарды тығыздап ұрып тұрды, кеменің және күллі теңіздің үстін бір түрлі мүлгіген тосын тыныштық жайлап алған, бұл тыныштықты тек анда-санда ағаш семсердің қатқыл соққысы ғана бұзады - міне, осының өзі маған бейне алдымда - Уақыттың Тоқыма Құралы тұрғандай болып көрінді, ал мен өзім - Тағдырдың матасын тоқып, ерсілі-қарсылы еріксіз зыр жүгірген тоқымашы қайық сияқтымын. Менің алдымда қайталанбалы жеңіл дірілі арқылы көлденең жіптермен тығыз қиюласа өрілген, қозғалмайтын арқау жіптер керулі тұр. Арқау, деп ойладым мен, бұл -қажеттілік, міне, мен өз қолыммен сол арқылы өз қайығымды өткізіп, оның қозғалмайтын жіптерінің бойында өзімнің жеке тағдырымды тоқимын. Бұл екі арада Квикегтің самарқау да шәлкес айбалтасы көлденең жіптерді кейде серпінді, кейде әлсіз, кейде қисық, кейде қалай болса солай ауа жайылып қылыштады; дайын матаның қандай болып шығатындығы осы ақырғы түйгілеуге байланысты болады; арқау жіптің бойындағы қайықтың жұмысына түпкілікті түр беретін жабайының мына семсері деп ойладым мен; мына селқос, қамсыз-мұңсыз айбалта дегеніңіз - кездейсоқтық; иә, иә, кездейсоқтық, ешбір жағдайда да бір-бірін жоққа шығармайтын, өзара әрекет бірлігінде айқаса өріліп жататын ерік бостандығы мен қажеттілік. Қажеттілік-арқаудың түзу жіптерін өз бағытын өзгертуге еш нәрсе мәжбүрлей алмайды, тіпті, жеңіл дірілдің өзі оның беріктігін тек арттыра түседі; табыс етілген арқаудың бойында өз қайығын жылжыту еркіндігі берілген еркін ерік; және де қажеттіліктің түзу сызықтарындағы өз ойынында шектеулі бола тұрса да, өзінің қозғалысында қапталдан еркін ерікпен бағытталған кездейсоқтық сол себептен де екеуіне бірдей бағынады, кездейсоқтықтың өзі оларды алма-кезек басқарады, әрі оқиғаның бет-бейнесін айқындайтын соңғы соққы соған тиесілі.

	* * *

	Біз осылай тоқи бердік, тоқи бердік, кенет мені әлдебір адам айтқысыз жабайы әрі әндете созылған бір түрлі тосын дыбыс селк еткізді, еркін ерік-жігердің шумақталып оралған домалақ жібі қолымнан түсіп кетті, мен осы айқай қанатын қаға құлдилап түскен бұлттарға көзімді тіктім. Менің үстімде биіктегі кәсек көмкермесінде ана гейхедтік есуас -Тэштиго тұрған. Құдды скиптер сияқты, бүкіл денесімен алға иіле ұмсынып, қолын алыстарға айқара созған ол қысқа да тұтқиыл үзілістермен өзінің жабайы зарын ұластыра түсті. Өздерінің кит аулаушы кемелерінің үстінде нақ осындай бас айналарлық биіктікке көтерілген жүздеген шолғыншылар дәл осы сәтте бүкіл теңіз байтағында дәл осындай қиқулы айқай көтерген болар; бірақ осынау ежелгі кит аулаушы ұраны басқа ешкімнің де кеудесінен үндіс Тэштигодағыдай әсем құйқылжып құйылмайтын шығар.

	Қызыл тәнді қарауыл құдды біздің үстімізде әуеде қалықтағандай, көкжиекке сұрапыл ашқарақтықпен үңіле қадалғаны соншалық, ол жазмыштың көлеңкесін көріп, өзінің жабайы қиқу-зарымен соның жақындап қалғанын жария еткен әлдебір пайғамбар немесе сәуегей сияқты болып көрінді.

	Көкжиекте бұрқақ! Әне, әне! Көкжиекте бұрқақ! Бұрқақ!

	- Қайда, қай жақта?

	- Тура оң жағымызда, осы арадан екі миль шамасында! Үйірімен жүр!

	Сол сәтте бәрі демде қозғалысқа келді.

	Кашалот бұрқақты сағаттың шықылдағанындай сенімді біркелкілікпен атқылайды. Кит аулаушылар бұл балықты оның тұқым-тегіндегі басқа өкілдерден осы белгі бойынша ажыратады.

	- Құйрықтарын көрсетіп жатыр! - Тэштигоның даусы тағы шықты; киттер су астында көрінбей кетті.

	- Тезірек, аспаз! - деп айқай салды Ахав. - Уақыт!

	Майтоқаш төменге зау етіп домалап түсіп, сағатқа қарады да, бір минутқа дейінгі дәлдікпен Ахавқа уақытты айтты.

	Бұл екі арада кеме желге үйлестіріліп, енді жайымен толқында тербетілді. Тэштиго киттердің беттерін желге түзеп, су астына кеткенін хабарлады, сондықтан, біз оларды енді тақ тұмсығымыздың астынан көретінімізге қалтқысыз сендік. Өйткені, бір бағытта сүңгіп, қалың су қабатын жамылған тереңде қайтып бұрылып, үлкен жылдамдықпен тұп-тура қарама-қарсы жаққа жүзетін өздерінің ғажайып өнеріне, кашалоттарда көп дүркін байқалған осынау зымиян амалға киттер бұл жолы бармас еді; себебі, Тэштиго байқаған киттер тап осыдан дүрлігіп, біздің жақындағанымызды әлдеқалай сезіп қалды деп жорамалдауға болмайды ғой. Ал әзірше вельбот командасына енбеген және үнемі кемеде қалуға тиісті матростардың біреуі грот-мачтаның ұшар басындағы үндісті ауыстырды. Фок және бизань-мачталардағы шолғыншылар палубаға түсті, қарамайланған арқан кеспектері өз орындарына орнатылды, қайықкөтермелер қапталдарға шығарылды, үлкен көлденең-келтек жылжытылып, үш вельбот, жағалаудың тік жартастарындағы үш қорап теңіз дәмшөбі сияқты, толқындардың үстінде салбырап тұрды. Бойларын бір дегбірсіздік билеген олардың жасақтары жақтау қасында тізіліп, бір қолдарымен тұтқадан ұстап, аяқтарын тепкішекке апарды. Абордажға алуға бара жатқан әскери кеме жақтауының қасында матростар осылай тықыршып дайын тұратын.

	Бірақ осы шешуші сәтте кенет жұрт назарын киттерден қабағы қату Ахавқа аударуға мәжбүр еткен бір барқ еткен қатты дауыс шықты. Селк ете түскен біз оның жаңа ғана ауадан пайда болғандай бес қара елестің ортасында тұрғанын көрдік.





XLVIII тарау





ВЕЛЬБОТТАР ТҮСІРІЛДІ

	Елестер - олар әуелде біздің алдымызға осындай бейнеде келді - палубаның басқа жағында қимылдап, онда салбыраған шлюпкалардан арқандар мен бекіткіштерді жылдам да дыбыссыз алып тастады. Бұл шлюпка оң жақтаудағы шканцыда ілулі тұрып, капитандікі деп аталғанымен, бізде ылғи да қосалқы деп саналатын. Енді оның тұмсығында сұрғылт еріндерінің арасынан жалғыз күрек тісі содырлана сойдиған ұзын бойлы, қоңырқай жүзді сұлба тұрды. Бұл адамның үстіндегі бар киімі қара мақта-матадан тігілген, ұйпа-тұйпа қытай күртесі мен дәл сондай кең қара шалбар- тұғын. Бүкіл осы эбен ағашындай азалы қаралықты ғажап түрде жалт-жұлт еткен ақ шиыршық шалма аяқтады, оның астында басын орай бұрымдалып өрілген шашы жатты. Әлгінің көмекшілері аса қоңырқай көрінбеді, олардың денесі Филиппиннің кейбір ежелгі һәм байырғы мекендеушілеріне - өзінің әзәзіл жауыздығымен мәшһүр осынау тайпаға тән, жарқыраған жолбарыс-сары реңді болды. сол себептен де көптеген аңқау ақ матростар оларды ібілістің судағы ақылы тыңшылары және құпия жансыздары деп есептейді, ал олардың әміршісінің кеңсесі, матростардың пайымдауынша, басқа бір жерде орналасқан болуы керек.

	Оларға әмірін жүргізген ақ шалмалы шалға тіл қатқан Ахавтың даусы шыққанда кеме экипажы әлі де абыржуы басылмай, беймәлім адамдарға тесіле қарап тұрған-ды:

	- Бәрі әзір ме, Федалла?

	- Әзір, - деп ысылдай жауап берді анау.

	- Вельботтарды суға түсіріңдер! - деп Ахав бүкіл палубаны басына көтере барқ етті. -Естимісіңдер? Вельботтар түсірілсін!

	Оның үнінде жарқылдаған нажағайлы қуат болғандай, абыржығандарына қарамастан матростар лезде планширден секіріп-секіріп өтті; шығыршықтар зыр айналып, салдыр-гүлдірден құлақ тұнды, үш вельбот бар пәрменімен суға жалп ете түсті; адамдар кеме жақтауынан сонау төменде, толқындарда шайқалып тұрған қайықтарға тек кит аулаушылар арасындағы дағдылы ептілікпен һәм өжеттікпен, бейне ешкілердей-ақ секіріп-секіріп түсе қалды.

	Бірақ олардың ық жағынан есіп кете бергендері сол еді, кеменің ар жағынан құйрықты айналып өткен, ескектерінде әлгі бес бейтаныс отырған төртінші қайық көрінді, оның арт жағында бар бойымен түрегеліп тұрған Ахав Старбекке, Стабб пен Фласкқа мүмкіндігінше неғұрлым кең ауқымды қамтып, суда бір-біріңнен аулағырақ қанат жайыңдар деп қатты айқай салды. Әйтсе де барлық көздер қайтадан қоңырқай жүзді Федалла мен оның жігіттеріне қадалған-ды, сондықтан вельботтардағылар бұйрықты естімей қалды.

	- Кешіріңіз, капитан? - деп Старбек қайта сұрады.

	- Созылыңдар, - деп айқайлады Ахав. - Кеңірек! Төрт қайықтың бәрі де, Ей, Фласк, желдің ығымен төмен түс!

	- Құп болады, сэр! - деп Сукесер тәпелтек көңілді үн қатып, өзінің бағыттаушы үлкен ескегін артқа қайшылады. - Жабылыңдар, жігіттер! Ал қане, тағы! тағы! Тағы бір рет! Міне, олар, тап тұмсықта! Жабылыңдар!

	- Сары сұмырайларға неғып аңырая қалдың, Арчи?

	- Жай әншейін, сэр, - деп жауап берді Арчи. - Мен бұлар жайында бұрыннан білгем. Олардың трюмдегі дабыр-дұбырын естімеді деп пе едің? Мына Кабакоға да айтқам. Ал, қане, енді не дейсің, Кабако? Бұлар билетсіз жолаушылар, мистер Фласк.

	- Басыңдар, бар күштеріңмен басыңдар, батырларым, басыңдар, балаларым, басыңдар, балақандарым, - деп бар ықыласымен мейірлене созған Стаббтың даусынан әлде де мазасыздық сезілді. - Арқаларыңды неғып ерініп бүгесіңдер? Қайда қадалдыңдар? Капитан шлюпкасындағы ана жігіттерге ме? Көрмеген қоқай емес! Бізге тағы бес қызметкер қосылды - олардың қайдан сап ете түскені бәрібір емес пе? Көбірек болсақ, көңілдірек боламыз. Қане, басыңдар, бар күштеріңмен басыңдар! Күкіртті аруақта біздің шаруамыз қанша? Сайтандар да жаман жігіттер емес. Міне, осылай, міне осылай! Мүлдем басқаша жұмыс, міне, мынау мың фунттық қайрат, мұндай қайрат қандай бәстің де жынын қағып алады! Спермацеттің алтын тостағаны жасасын, батырларым! Үш дүркін ура, бауырлар, - сендермен далада қалмайсың! Әй, ақырын, ақырынырақ; асықпаңдар, асықпаңдар! Сындырыңдар ескекті, ай, алаяқтар-ай! Қане, ырылдасыңдар, иттер! Қане, қане, жақсы болды, болды! Міне, солай, міне, солай! Әрірек апарып, бар күшпен бас. Әй, ақырын! Ah, сайтан алғырлар, қаңғырған қайыршылар, ана жақта немене, ұйықтап қалдыңдар ма? Қорылдағанды қойып, ескекті еңсеріңдер. Бар салмақтарыңмен басыңдар, естисіңдер ме? Бар салмақтарыңмен деймін сендерге! Салмақтарыңды саласыңдар ма, жоқ па? Барлық ібілістердің ақысы үшін, неге салмайсыңдар салмақтарыңды? Жонарқаларың үзіліп кетсе де, жабылыңдар! Бар салмақтарыңмен басыңдар, көздерің адырайып, маңдайларыңнан шықса да мейлі! Ал, қане! - Сөйтіп, ол белдігінен өткір селебесін суырып алды. - Барлығың бір кісідей пышақтарыңды шығарыңдар, ұстарасын тіске салып, ал, қане, есіңдер. Міне, солай, міне, солай. Ақыры жұмысқа кіріскен сияқтысыңдар; болат ауыздықтарыңды тістеп отырыңдар. Ал қане, зауладық, зауладық, күміс қасықтар! Зауладық, матрос қадалары!

	Бұл арада Стаббтың өз экипажына арнауы сөзбе-сөз келтіріледі, өйткені ол әсіресе ескек есудің қасиетті ережелерін уағыздаған кезде матростармен сөйлесудің аса өзіндік дара мәнерімен ерекшеленетін. Оның уағыздарының жоғарыда келтірілген үлгісіне қарап бейне ол оқта-текте бұлқан-талқан болып, ашу үстінде өзінің дін қарындастарына дүрсе қоя беруге қабілетті деп ойлауға болмайды. Мүлдем де олай емес, оның басты өзгешелігі де тап осында. Оның бүкіл осы үрейлі сөздерді әзілдеп ашуланған бір түрлі тосын раймен айтатын дағдысы бар еді, мұндағы бойын кернеген ашу, сайып келгенде, тек әзіл-қалжыңның тұздығы болар еді, сөйтіп оның қарғысқа толы арбау сөзімен дуаланған әрбір ескекші, бұл арада құдды өмір мен өлім айқасы болып жатқандай, ескектерге бар күштерімен құлап, сонымен бірге осыдан бейне бір жан рақатын тапқандай болатын. Оның үстіне ол өзі бағыттаушы ескекті соншалық еріне аударыстырып, аузын аңқитып аша есінеп, емін-еркін бейқам түрден айнымайтын, осының қарама-қайшылығының өзі-ақ күллі командаға сиқыр күштей тыншытып ерекше әсер ететін. Сонымен қатар, Стабб әзілкештердің ерекше тобынан еді, кейде оның әзілдерінің астарлы-айлалы болатыны соншалық, бағыныштылары бұйрық тыңдағанда әр кез сақтанып тұратын.

	Ахавтың белгісіне мойынсұнған Старбек енді Стаббқа кесе-көлденең жүрді, вельботтар сол уақытқа жақындасып қалғанда Стабб аға көмекшіге тіл қатты:

	- Мистер Старбек! Еһей, вельботтың сол жағындағы! Сізге бір нәрсе айтайын деп едім, сэр, егер рұқсат етсеңіз!

	- Хэлло! - деп жауап қатты міз бақпаған Старбек, басын сынық сүйем де бұрмастан және өзінің ескекшілеріне ақырын да болса айбарлы түрде дем беріп.

	- Мына сары сықпытты сұмырайлар жайында сіз не айтасыз, сэр?

	- Аттанар алдында әлдеқалай кемеге кіріп алған. (Басыңдар, басыңдар, жігіттер), - өз командасына сыбырлай айтып, сосын қайтадан бар даусына көшті. Бұл оңды іс емес, мистер Стабб! (Көбік көбірек болсын, балаларым!) Бірақ сіз мазасызданбаңыз, мистер Стабб, бәрі жақсы болады. Жігіттеріңіз ескектерді жұмыла ессін, не болса да көріп аламыз. (Сермеңдер, тағы бір сермеңдер!) Бізді алда спермацет толы күбілер күтіп тұр, мистер Стабб, осында соған бола жүзіп келдік емес пе. (Жабылыңдар, жігіттер!) Қалай болғанда да, бұл біздің борышымыз; борыш және табыс, қоян-қолтық.

	- Иә, сэр, мен өзім де солай ойлағам, - деп ағытты өзінің сыр тиегін Стабб, қайықтар екі айырылып кеткен кезде. - Оларға қарап қалғанымда бірден тап солай ойлағам. Иә, иә, оның трюмге сонша жиі түсетіні осы екен ғой. Майтоқаш бұл жайында әлдеқашан айтып берген. Олар сонда жасырылып қойылған. Мұндағы бүкіл гәп Ақ Китте жатыр. Несі бар, жарайды, мейлі, солай-ақ болсын. Бұл арада не істеуге болады? Жарайды! Кеттік, жігіттер! Әзірге әлі Ақ Киттің соңынан қуалап бара жатқан жоқпыз. Жабылыңдар!

	Палубадан вельботтарды түсіріп жатқан жанталас шақта жұртқа мына әлем-жәлем бейтаныстардың күтпеген жерден сап ете түсуі көптеген матростарда әбден орынды ырымшыл түсінбестік туғызды; дей тұрсақта, бәрі естіген, бірақ әуелде ешкім мән беріп сенбеген Арчидің таңғаларлық жаңалығы белгілі бір дәрежеде команданы осы оқиғаға дайындап та қойған екен. Олардың таңдануы біршама әлсіреп, басылып қалды, одан тағы өзінің байсалды әрі байыпты уағыздарымен Стабб шықты, сондықтан, матростар уақытша жоққа нанғыш ырымшыл күдіктерінен арыла тұрды; әлбетте, соның өзінде де, әуел басынан бұл іске тұнжыраған Ахавтың қаншалықты қатыстылығы турасындағы ең жабайы жорамалдарға жол ашық қалды. Маған келетін болсақ, мен сол бір тұманды таңсәріде өзімнің көз алдымда "Пекодтың" палубасына өтіп кеткен құпия көлеңкелерді, сондай-ақ жұмбақ Илияның тылсым тұспалдарын үнсіз есіме түсірдім.

	Бұл шақта даусы енді басқа шлюпкаларға жетпей, алыстап кеткен Ахав сол жақтағы шеткі қанатта шепке тұрып, басқа вельботтардан озып, алда келе жатты - бұл оның ескекшілерінің бүкіл қайрат-күшін танытатын жағдай еді. Осынау жолбарыс-сары жан иелері құрыш болаттан һәм кит мұртынан жасалған сияқты; бейне бұралып қойылғандай, Миссисипидің бойымен кемелерді қуалайтын бу қозғалтқышынан бір кем емес олар шлюпканы алға заулатқан бір мезгілдегі жойқын тегеурінде біркелкі көтеріліп әрі төмен түсіп отырды. Гарпуншы ескегінде отырған Федалла өзінің қара күртесін шешіп тастап, оның жалаңаш кеудесі сулы көкжиектің сусылдаған аясындағы планшир үстінен айқын сұлбаланды. Қайықтың екінші шетінде, семсерлесуші тәрізді, тепе-теңдігін жоғалтпас үшін қолын артында қалдырған және өзін Ақ Кит мертіктіргенге дейінгі мыңдаған мәрте сияқты, бағыттаушы ескекті емін-еркін меңгерген Ахав көрінді. Кенет оның артқа созылған қолы тартылды да қатып қалды, ізінше бес ескек те ауада қозғалыссыз қалшиды. Міз бақпай мелшиген команда отырған қыбырсыз қайық толқында тербетілді. Оның соңынан іле-шала басқа үш вельбот та тоқтады. Барлық тараптағы киттер көгілдір тұңғиыққа кетті, сондықтан, алыстан, тіпті, олардың бағытын байқауға да болмай қалды, әйткенмен, оларға басқалардан гөрі жақынырақ келген Ахав мұны анықтап үлгерген екен.

	- Жан-жаққа аңқайып аңыраймаңдар! - деп айқай салды Старбек. - Түрегел, Квикег!

	Тұмсықтағы үш бұрышты төбешікке шапшаң қарғып шыққан жабайы бойын барынша созып, әлгінде ғана хайуандар бой көрсеткен жерге ширыққан ашкөздікпен үңіле қарады. Оған қарама-қарсыдағы құйрықта да вельбот планширінің деңгейіне көтерілген үш бұрышты алаңша бар еді, онда өзінің қаусаған қайығының шайқатылуымен бір ырғақта сабырлы қалыпта, өте ептілікпен тепе-теңдігін сақтай ырғатылған һәм мұхиттың үлкен көкпеңбек көзіне үнсіз қадалған Старбектің өзі тұрды.

	Әредікте Фласктың вельботы да осылай, тіршілік нышанын білдірмей тербетілді, ал жүрек жұтқан командирдің өзі астыңғы бөренеге орнатылған әрі құйрықтағы алаңшадан екі фут жоғары тұрған жуан бағанаға шығып алып қасиды. Бұл бағана гарпун арқанының орамын тарқатуды баяулату үшін пайдаланылады. Оның жоғарғы кесігінің жалпақтығы көп болса кісі алақанындай ғана, өстіп Фласк кеңірдегіне шейін қылқылдап су астына кеткен, бейне батып бара жатқан кеме мачтасындағы тұғырда тұрғандай еді. Тәпелтек Сукесер аласа да кішкене болғанымен, алайда, бұл тәпелтек Сукесеріңіздің талабы таудай биік әрі зор-тұғын, сол себептен де бағана үстінен ашылған айнала көрініс Сукесерді мойындата қоймады.

	- Үшінші толқынның ар жағынан ештеңе көрмей тұрмын, әлде, мен өрмелей алатындай етіп, ескекті тігінен қойсақ па екен?

	Бұл сөздерден соң Дэггу құлап қалмас үшін вельбот жақтауларынан қос қолдап ұстап, арт жаққа тез жетіп барды да, сол арада бар бойымен тіктеліп, Фласқа тұғыр ретінде өзінің зәулім иықтарын тосты.

	- Міне, сізге ештеңеден кем емес мачта, сэр. Үстіме шығасыз ба?

	- Шықпағанда қалай, рахмет саған, достым, тек бойың бұдан елу футқа биігірек болғанда тіпті қатып кетер еді.

	Сол кезде дәу зәңгі қайықтың жақтауларына аяқтарын алшайта нық тіреп, сол еңкейді де, Фласкқа тепкішек орнына өзінің жалпақ алақанын тосты, содан соң Фласктың қолын өзінің қаралы қауырсын көмкерген басына апарып, Дэггу оны жоғары көтергенде өзің де секіріп кет деп айқайлап, бір ғана епті серпінмен тәпелтек Фласкты өз иығына ырғыта лақтырып, аман-есендік еткізіп қондыра қойды. Енді Фласк сол жерде, үшінші көмекшінің таянуы үшін басынан асыра көтерген Дэггудің қолынан ұстап тұрды.

	Тасқындап бұрқанған бірбеткей де өршіл толқындар жан-жаққа қақпақылдай лақтырған өзінің вельботында тұрған кит аулаушының соншалық үйреншікті де ойсыз ептілікпен тепе-теңдік сақтауы жаңадан көрушіні қашанда таң-тамаша қалдырады. Суреттелген жағдайдың үстіне әсіресе оның бағана басында тепе-теңдік сақтап тұрғанын көру тіптен таңданарлық. Әйткенмен, Дэггу сияқты дәудің иығына қондырылған қолтоқпақтай Фласкты көрудің қызығы одан да ғажап еді - бекзада зәңгі сондай бір селқос та сабырлы, қамсыз да ойсыз, жабайы әсемдікпен өзінің сом денесін теңіз шайқауымен үйлестіре, ырғақты күйде тербетіп тұрды. Оның иықтарында ақшыл шашты Фласк әншейін ақ ұлпадай елестеді. Көлік өз жолаушысынан гөрі бекзаттырақ болып көрінді. Ұшқалақ, қызба әрі кеудемсоқ тәпелтек Фласк кей реттерде ашу үстінде аяғымен тепкілегенімен, ол бәрібір зәңгінің падиша кеудесінен бірде-бір артық күрсініс шығара алмады. Мен Кәрілік пен Менменшілдіктің дарқан да мейірімді жерді ызаланып аяқпен тепкілегенін көргем, бірақ жер бұған елең етіп, өзінің айналуы мен ұшу бетін өзгертпеді.

	- Бұл шақта екінші көмекші Стабб мұндай қиянға қиялаған беймазалық таныта қоймады. Бәлкім, киттер жай шошып сүңгімей, су бетінде мөлшерлі уақыт болғаннан кейін, енді тереңге ұзаққа кеткен шығар; егер солай болса, онда Стабб, мұндай жағдайлардағы үйреншікті әдетіне бағып, өзінің сарғайып күтуін қорқор тартып көріктендіруге ниеттенді. Ол онысын әркез қауырсынға ұқсап қиғаштай сорайып тұрған жерінен - қалпағының әдібінен суырып алып шықты. Оны сұқ саусағының ұшымен темекіге толтырып, уқалап, өзінің құдды зімпарадай дөкір алақанына сіреңке шағып тұтатқаны сол еді, көздері бейне темірқазық жұлдыздай жайнап жел жақты көзеген гарпуншы Тэштиго кенет тұрған орнында найзағайдай безілдеп, жын қаққандай асығыс есірікпен айқай салды:

	- Ескекті, ескекті суға салыңдар! Жабылыңдар! Әне, әнеки олар!

	Егер теңізші болмасаңыз, сіз сол сәтте ешқандай китті, тым құрыса жалғыз шабақтың шөкімдей белгісін - көбіктенген ақшыл - жасыл судан, оның үстінде құдды домаланған көбікті толқындардан шашыраған ұйпа-тұйпа тамшы бауларындай, жел бір жаққа ықтырып қалықтаған сирек ұшпа бұлттардан басқа ештеңе көрмес едіңіз. Бейне қатты қызған темір пештің үстіндегі сияқты, кенет айналадағы ауа тітіреп, суылдап, желпілдеп қоя берді. Жұқа су қабаты жасырған осынау әуе толқындары мен құйындарының астында киттер жүзіп жүрді. Барлық басқа белгілерінен бұрын байқалған, демдерімен шыққан булы мұнар олардың келе жатқандығын сүйіншілеген хабаршы, жаршыларындай болды.

	Енді барлық төрт вельбот су мен ауа біркелкі толқынданған жерге ұшыртып келе жатты. Бірақ оған жету де онша-мұнша оңай болмады; бейне таудан құлаған тасқын жазық алапқа жүйткітіп әкетіп бара жатқандай, көпіршіктер мен көбіктер нөпірі барған сайын алға қарай заулап ұша берді.

	- Басындар, басыңдар, жігіттер, - деп нықтады өзінің командасына Старбек ақырын да болса, аса зорлана сыбырлап, ал оның қалт еткізбес қырағы көздерінің қарасы бейне сенімді екі кеме құбыланамасының көз ұшындағы екі тіліндей, қайықтың тура алдында ұшып отырды. Ол өзінің адамдарына ләм-мим демеді дерлік, олар да оған тіл қатпады. Шлюпкадағы үнсіздікті анда санда біресе ашулы бұйрық, біресе мейірімді өтініш боп естілгем оның ащы сыбыры ғана бұзды.

	Әбігер тәпелтек Сукесердің вельботында мүлдем басқаша болды.

	- Қане, бір айқайға басып жіберейік, інішектер! Есіңдер де шулаңдар, сайыпқырандарым менің! Заулап барып, қайықтарымызды олардың тұп-тура қара арқаларына қондыра қояйық, жігіттер; тек осыны істеңдерші, мен сонда сендерге, батырларым менің, әйеліммен және баламмен қосып, өзімнің Вайньярдтағы фермамды беремін, Соқ, соқ, саба! О, Жаратқан-Жасаған! Қазір мен жынданып кететін шығармын! Әне, әнеки, ақ су! -Айқай ұйқаймен ол басындағы қалпағын аяғының астына атып ұрып, тапап тастады, содан кейін жерден алып, алыс толқындарға лақтырды, ақыр соңында шалғынды жазирадағы ойнақтаған тай сияқты, қайықтың құйрығында аласұрып, безек қақты.

	- Бұл жігітке тек қарай көріңіз, - деп білгішсінді оның соңында қол созымда келе жатқан, әлі тұтатылмаған қорқорын тісінің арасына қыстырған Стабб. - Қояншығы ұстады ма, мына Фласкқа не болды?

	- Қояншық? Дұрыс, қояншықты көрсетейік оларға! Жақсылап тұрып соғайық! Көңілдірек, көңілдірек, балаларым! Бүгін кешкі асқа пудинг! Көңілдірек! Жабыл, балақайлар! Жабыл ботақандар!

	Бір деммен басыңдар! Ей, ненің ақысына асықтыңдар? Ақырын, ақырын және бірқалыпты, жігіттер. Сендер тек дұрыстап басыңдар, басқа ештеңе талап етілмейді. Жоталарыңды үзіп, пышақтарыңды тістегеннен басқа жұмыс керек емес. Ақырын, ақырын, өкпелерің өшкірлер, ақырын деймін!

	Бірақ жұмбақ Ахав өзінің жолбарыс-сары командасына айтқан сөздерді, ол сөздерді біз одан да осы арада қалдырайық; өйткені сіздер інжіл мемлекетінің шапағатты шуағына жылынып өмір сүресіздер ғой. Тек арамза акулалар ғана өршеленген толқындарда қабағын қарс түйген, көзімен қан шеңгелдеген, көбіктене жымдасқан еріндерімен өз олжасының соңынан жүйткіген Ахавтың не айтқанына батылдары жетіп құлақ салды.

	Ал, вельботтар әлі де алға заулап келеді. Ара-тұра Фласк тура өз вельботының тұмсығының астынан жүзіп, сендіруіне қарағанда, оны құйрығымен мазақ еткен-мыс, ойдан шығарылған хайуанды тұспалдап, "әне бір кит" жайында қоймай айта берді, сөйтіп, бұл сөздердің нанымды, өршеленіп желігудің шынайы болғаны сондай, оның адамдары ақырында теңіз құбыжығын өз көздерімен көрмекке құмартып, жан-жақтарына әлсін-әлі үрейлене қарады. Бұл енді ережеге қайшы келеді, ескекші көзін тығындап, ештеңені көрмеуі, мойнына қамыт кигендей, басын көтермеуі керек, өйткені, теңіз ғұрыптары мұндай жанталас шақтарда ескекшілердің құлақ пен қолдан басқа дене мүшелері болмауын талап етеді.

	Бұл бір ғажайып, ғаламат көрініс еді! Құдіретті мұхиттың тау толқындары, ұлан-ғайыр көгалда домалаған алып ойын доптары сияқты, дөңбекши жалданған дүлей шеруінде ышқына шығарған , үдемелі қатты гүрілі, арқау-бөренені әне-міне қақ бөліп жіберерлік ұстарадай өткір жалда тұмсығын көкке шүйіре қатып қалған вельбот жанталасының қас қағым сәті; сулы алаптар мен шатқалдардың түбіне тұтқиылдан тереңдеп шому; жандәрмен, өлдім-талдым дегенде келесі төбенің басына заулап жету; соның беткейімен тоқтаусыз, құлдилап сырғанау - осының бәрі қайықшылардың зарымен, гарпуншылардың айқайымен және ескекшілердің үзік-үзік толайым тынысымен бірге, дүрлігіп балапандарына жүгірген ұябасар сияқты, желкендерін жайып, тура вельботқа қарай жүрген, кит сүйегімен ағараңдаған ертегілі "Пекодпен" бірге бұл бір ғажап құбылыс болды. Тура әйелінің құшағынан бірінші ұрыстың от-жалынына түскен жас жауынгер де, о дүниедегі беймәлім елестермен алғаш ұшырасқан өлі аруақ та - кашалотты жасырған жын-ойнақ көбікті жылымға кірген вельботта бірінші рет ескекші боп отырған адамнан артық ешкім де неғұрлым күшті де таңғажайып сезімдерді бастан кешірмек емес.

	Қуғыншылар көпіршіткен көбіктің көлбеңдеген шаңқан ақтығы мұхит бетіне бұлттар түсірген, барған сайын қоюлана түскен қоңыр көлеңкелердің аясында енді анығырақ біліне бастады. Бу бұрқақтары енді бір-бірімен араласпады, бірақ бар тараптан да, оңнан да, солдан да көтерілді; киттер әр жаққа бөлініп кетуді ұйғарғандай көрінді. Вельботтар айдында қайтадан қанат жайды: Старбек желдің ығына шыққан үш киттің соңына түсті. Біз желкенді керіп, күшейген жел қуалап, алға соқтыртып бара жаттық; вельботтың жүйткігені сондай, ықтағы жақтауда ескек есу мүмкін болмай қалды - оларды ернеудегі тұтқаларынан жұлқып-жұла берді.

	Көп ұзамай біз кең жайылған тұман бүркенішінің арасынан жүзіп өттік; кеме де, шлюпкалар да көзден ғайып болды.

	- Жайырақ, жігіттер, - деп сыбыр етті Старбек желкеннің жалпақ кенебін артқа қарай әлде де қайыра түсіп, - Дауыл соққанға шейін китті жайратуға әлі уақытымыз жетеді. Ана тұста тағы ақ су көрінді! Мүлдем жақын! Жабылыңдар!

	Осыған іле-шала көп ұзамай біз оңымыз бен солымыздан, бірінен соң бірі жеткен, басқа екі вельботтың киттерді жаралағаны жайында хабарлаған айқай-ұйқайды естідік; сол-ақ екен, Старбектің: "Түр!" деген, ысқырына ысылдаған қысқа сыбыры шықты - гарпунын оңтайлай ұстаған Квикег атып тұрды.

	Ескекшілердің тым құрыса біреуі өздеріне алдан төнген ажал қаупін көре алмады, олар аға көмекшінің қатулана ширыққан жүзінен шешуші сәттердің таяғанын түсінді; сонымен қатар олар суға құдды жүздеген пілдер күмп етіп түскендей ауыр шалпылды естіді. Шлюпка тұман ішінде ұшыртып келе жатты, толқындар ызаланған жыландардай жалдарын көтеріп, ирелеңдей ысқырынды.

	- Міне, міне, оның өркеші. Қане, қане, тарттыр сазайын! - деп сыбырлады Старбек.

	Қайықтан зау еткен қысқа дыбыс зың етті - бұл гарпунын лақтырған Квикег болатын. Дәл сол сәтте шайқатылған екпінімен вельботты алға дүрсе лақтырып, бір мезгілде тұмсығымен суасты жартасына соғылғандай болды. Желкен жалп етті де құлады, тап қасымыздан жоғарыға ыстық бу ағыны шапшып атылды, астымыздағының бәрі теңселіп, жер сілкінген кездегідей солқылдап кетті. Тұншығып естері шыққан команданы лақылдаған ақ қайнар ауқымына топылдатып, жан-жаққа атып-атып жіберді. Лықсыған нөпір, кит пен гарпун - бәрі мидай араласып кетті; гарпун сәл-сәл ғана сыдырта тиген кит ұзай берді.

	Вельбот батып кете жаздады, бірақ әйтеуір зақымданудан мүлдем аман дерлік. Айналасында жүзіп жүріп ескектерді жинап алдық, оларды планширге байлап, өз орындарымызға өліп-талып тырмысып әрең шықтық. Күллі көлденең арқалықтар мен отырғыштарды басып қалған суды тізеден кешіп шыға келдік, сол себептен де, төмен қараған көзімізге теңіздің түбінен бойлап бетіне шейін дерлік өскен маржан қайықта отырғандай болып көріндік.

	Жел қатая түсті: ол енді бар пәрменімен гуілдей соқты; толқындар қақпақыл ойнады; гүрілдеген нөпір жалдар бұлталақтай үйіріліп, бейне шалғынды жазирада алаулай жүйткіген ақ жалындай, маңдайымызда шатырлай шашырап жатты, сонда біз, ажал аузындағы ажалсыздар, соның ішінде жанбай жанып жатқандай болдық! Басқа қайықтарды шақырғанымыз да бекер далбаса еді; мынадай дауылда бұл дегеніңіз сақырлап қызған пештің мұржасы арқылы лаулаған жалыннан шоқ шақырғанмен бірдей болатын. Бұл шақта көбік будалары, жел айдап жалбыраған бұлттар мен тұман таянған түн құшағында барған сайын қарауыта түскен. Кеуделеп аласұрған жал толқындар шлюпкадағы суды төгіп тастауға мүлде мұрша бермеді. Ескектер ендігі жерде бізге қозғалтқыш қызметін атқара алмады, оларды тек құтқарушы шеңбер орнына ғана пайдалануға болар еді. Сіреңкелер сақталған, тасып бітелген күбішені ораған жіңішке арқанды кескілеп, Старбек ақыры, көп мехнаттанып барып үлкен май шамды жақты, содан кейін оны бір сырыққа бекітіп, Квикегке - үзілген үміттің ту ұстаушысына беріп қойды. Ол болса өзінің дәрменсіз шырағын құдіретті түнектің қақ жүрегінде жоғары көтере ұстап, тұмсықта отырды. Түңілген, торыққан, бірақ түңілу тұңғиығының өзінде де үміт отын ақырына шейін жоғары ұстаған ол тұмсықта отырды.

	Таң атты, малмандай су болып, суықтан қалш-қалш еткен, кемені немесе вельботты қайта көруден күдерімізді үзген біз басымызды көтердік. Теңізді басқан тұман әлі сейілмепті, жанып болып, шағылған шам шлюпканың түбінде жатыр. Кенет Квикег атып тұрып, алақанымен құлағын қалқалай қойды. Бәріміз желкен- жарақтар мен мачталардың әлсіз сықырын естідік, бейне бұған дейін дауыл тұншықтырып тастағандай. Дыбыс бірте-бірте жақындай берді; бұлдырап пайда бола бастаған көмескі, зор сұлбаның алдында қалың тұман ығысып жол ашты. Зәреміз ұшқан біздер суға жалма-жан секіріп үлгергеніміз сол, ақыры тұманнан айқын көрінген кеме біздің вельботымызға қарай заулаған бетінде оны тапап тастады.

	Толқын бетінде қалт-құлт еткен біз өзіміз безіп кеткен шлюпканың бір сәтке кеме тұмсығының астында сарқырама етегіндегі жаңқадай қалтақтап билегенін көрдік, сосын абажадай киль-бөрене оның үстінен домалай езіп өтті, ол көзден ғайып болды да, құйрықтың соңынан үйме-жүйме ретсіз сынықтар болып су бетіне қайтадан шықты. Толқын тақтайларға сарт-сұрт лақтырған біздер оған тағы жүзіп бардық, ақыры бізді жиып-теріп, кеменің үстіне аман-сау күйімізде көтеріп алды. Басқа вельботтар дауыл жақындағанын көріп, гарпундардың арқандарын кесіп, кемеге дер кезінде қайтып үлгерген екен. Кемедегілер бізді ендігі опат болды деп санапты, бірақ біздің мерт болған жерімізде, бәлкім, ескек немесе шанышқының сабы тәрізді қандай да бір заттай айғақтарды ұшыратып қалармыз деген үмітпен бұрынғы бағытқа әлі бет бұрмапты.





XLIX тарау





ҚОРҚАУ

	Өмір деп аталатын осынау шым-шытырық тосын істе күллі ғалам адамға бір үлкен қыршаңқы қалжың болып көрінетін түсініксіз сәттер мен жағдайлар болады, әйткенмен, бұл қалжыңның күлдіргі тапқырлығын ол тым күңгірт түсінеді және түбінде келемеж боп қалатын өзімнен басқа ешкім емес деп күдіктенуге де оның негізі әбден жеткілікті. Соған қарамастан, ол ұнжырғасын түсірмейді әмбе дау-дамайға бармайды. Талғаусыз ас қорытуы оқ пен мылтық шақпақтасын да жұтуға мүмкіндік беретін түйеқұс тәрізді, ол бастан кешкеннің бәрін, барлық діндерді, сенімдер мен нанымдарды, көзге көрінетіні, көрінбейтіні бар, барша тауқыметтерді қыл-қыбырымен қылғытып жұта беруге әзір. Ұсақ қиындықтар мен қам-қарекеттерге, алдағы апаттарға, өлім қауіптері мен мертігулерге келетін болсақ - ажалдың өзін қосып алғанда, мұның бәрі ол үшін бар болғаны көзге көрінбейтін қарт әзілкеш сыйға тартатын жеңіл де ақкөңіл тепкілер мен достық рәуішті түртулер ғана. Мұндай ғажайып әрі сирек жан күйі адамды ұлы бақытсыздықтар кезінде ғана билеп алады; ол оған қара түнек уайым меңдеткен қапалы күндерінде келеді, сөйтіп, жаңа ғана ұлан-ғайыр маңызына тең табылмастай асқақтап тұрған нәрсе енді бір ғаламдық қалжыңның шөкімдей ғана бөлігі болып қалады. Осы торығудың ойнақы да жеңілтек әулекі пәлсапасына еш нәрсе де кит аулау кәсібінің қаншелек қауіп-қатерінен артық жағдай жасамайды. Ендігі жерде мен "Пекодтың" бүкіл жүзу сапарын және оның нысанасын - ұлы Ақ Китті нақ осындай көңіл күйі тұрғысынан қарастырдым.

	- Квикег, - дедім мен, өзімді палубаға ең соңынан тартып шығарған кезде, үстімдегі суды сілікпек болып босқа әуреленіп жатып. - Квикег, достым, мұндай жайттар шынымен-ақ жиі болып тұра ма?

	Суға малмандағаны менікінен бір кем емес ол, алайда, сезімге аса берілмей, мұндай нәрселер шынында да жиі болып тұратынын маған ұқтырды.

	- Мистер Стабб, - деп тіл қаттым мен жаңбыр астында, барлық түймелері салынған өзінің клеенка күртесімен, жайбарақат қорқор шегіп тұрған осы бір қадірменді мырзаға, - мистер Стабб, меніңше, өзіңіз жолықтырған кит аулаушылардың ішінде біздің аға көмекші мистер Старбек ең сағы және естісі деп сіздің айтқаныңызды мен бір естіп едім. Олай болса, тұман ішіндегі желкен керген жорық пен тура жүзіп бара жатқан китке тап берген алай-дүлей кит аулаудағы естіліктің шыңы болуы тиіс пе?

	- Болмағанда ше? Менің Горн мүйісінің қасында дауыл соғып тұрғанда, әрі тесілген кемеден вельбот түсіруіме да тура келген.

	- Мистер Фласк, - дедім мен жақын жерде тұрған тәпелтек Сукесерге, - сіз өмір көрген тәжірибелі адамсыз, ал мен соның бәрінен мақұрыммын. Маған айтпас па екенсіз, мистер Фласк, кәсіптің бұлжымас ережесі шынымен-ақ ескекшілерге аркасын қайыстырып өз ажалдарына қарсы есуге және соған міндетті түрде арқасын беріп отыруға бұйыра ма?

	- Жә, жә, сыпайырақ айтуға болмас па? - деді Фласк. - Иә, заң солай. Китке қайықтың құйрығымен, өздерінің бетін қаратып бара жатқан команданы көрсемші. Ха-ха! Оларға кит сонда бір қараса, қызық сонда болады!

	Осылайша, жалған айтпайтын үш куәдан мен осы оқиғаны толық зерделейтін мәліметтер алдым. Міне, сондықтан да, вельботтарды тоңқаратын алай-дүлейлер мен одан кейінгі ашық теңіздегі түнемелдер кәсіпшілік тіршілігіндегі қатардағы көнбіс оқиғалар болып табылатынын; китке шабуылдың ең қиян-кескі шағында мен өз өмірімді рульді ұстаушыға - кейбірде бұл сәттерде естен айырылып еліргеннен қайықтың түбін өкшесімен ойып жіберетін халге жететін адамға сеніп тапсыруға міндетті екенімді еске ала отырып; біздің вельбот бастан кешкен бақытсыздық негізінен Старбектің теңіздің дәл бұрқанған шағында китті қуалауынан болғандығын еске ала отырып; оның үстіне Старбектің кәсіпке өзінің асқан сақтығымен атаққа шыққанын еске ала отырып; менің осы өзгеше зерделі Старбектің командасында екенімді еске ала отырып; әрі, ең ақырында, Ақ Киттің кесірінен өзімнің қандай қиямет шырғалаңға тап болғанымды еске ала отырып, -жоғарыда баяндалғандардың бәрін, деймін мен, еске ала отырып, осы бетімде кубрикке түсіп, өсиетхатымды қаралай жазып қойғаным теріс болмас еді деп ойладым.

	- Квикег, - дедім мен, - жүр бері. Сен менің сенген өкілім, өсиетімді орындаушым һәм мұрагерім боласың.

	Бір түрлі тосын көрінуі мүмкін, бірақ күллі адам затында өздерінің өсиетхаттарымен және ақырғы аманаттарымен әуреленуді сондай жақсы көретіндер нақ осы теңізшілер, әлемде басқа ешкім бұл ермекке мұндай бейімділік танытпайды. Өзімнің теңіз саяхатындағы өмірімде осымен төртінші рет сол іспен шұғылдануға кірістім. Бүкіл рәсімді атқарып болған соң тағы да бір жеңілдік сезіндім; иығымнан ауыр жүк түскендей еркін тыныстадым. Мұның үстіне, менің ендігі өмір сүретін күндерім енді кайта тірілгеннен кейінгі Лазарьдің өмір сүрген күндеріне ұқсас болады: сонша күн мен сонша аптадағы қосымша таза пайда. Мен өстіп өзімнің өмірімді ұзарттым, өзімнің өлімімді жолда қалдырдым, менің ажал сағатым мен жер қойнына берілуім сандықта қамауда түр. Мен енді жайлы әулеттік сағана шарбағының сыртында отырған ары таза бейбіт аруақ сияқты, айналама жайланған барақат сабырмен қарадым.

	Мінеки, деп ойладым мен, күртемнің жеңін жайдан-жай ойсыз түріп, енді маған әлгі ажалың мен өліміңді әкеле бер; көңілім жайланды, мен онымен күш сынасуға әзірмін, әлсіз әдірам қалсын.





L тарау





АХАВТЫҢ ВЕЛЬБОТЫ ЖӘНЕ ЭКИПАЖЫ Федалла

	- Ойлап қарасаңшы, Фласк! - деп желпіне сөйледі Стабб. –

	Егер небары бір аяғым болса, мені қайыққа мінуге ештеңемен қызықтыра алмас еді. Тек ағаш өкшемен түбіндегі тесікті тығындауға болмаса. Ал біздің шалға қарап көр!

	- Ал, меніңше, мұнда тұрған соншалықты ерекше ештеңе де жоқ, - деді Фласк. - Егер оның аяғы қара санынан жұлынып алынған болса, әне, онда әңгіме басқа. Онда бұған оның шамасы келмес еді. Әйтпесе, оның бір тізесі бүтін, екіншісінен де қалған жұрнақ аз емес.

	- Тізелердің жайын білмеймін, достым, әзірше оның тізерлегенін көрген жоқпын.

	Кит кәсіпшілерінің арасында жүзу сапарының бақуатты аяқталуы үшін капитанның екі рет берілмейтін өміріне вельботтағы қуғынның күллі қауіп-қатерін төндіруі дұрыс бола ма деген мәселе төңірегінде келіспеушілік талай мәрте туындаған. Ақсақ Темірдің аламан шеріктері де тап осылай, оның соншалық баға жеткісіз өмірін қидаласқан ұрыстың ортасына апару керек пе деп, көздерінен жас тама, өзара талай таласқан.

	Бірақ Ахавтың жағдайында бұл мәселе біршама басқа мағынаға ие болды. Егер қауіп туған кездерде адам екі аяқта да әрең тұратынын еске алсақ; егер китті қуалаудың жекелеген әрбір сәті ажалмен арпалыстыратын толассыз төтенше қиындықтармен байланысты екенін еске алсақ, онда мұндай жағдайларда жарымжан адамның вельботпен кит соңынан қуалауы ақылға сыя ма? Әлбетте, "Пекодтың" тең иелері бұл сұраққа "жоқ" деп жауап беруге тиісті еді.

	Егер өзінің сол арада болып, тікелей бұйрық беру үшін вельботпен аңшылық орнына жақын, бірақ қауіпсіз қашықтыққа келгенін білсе, нантакеттік достары, бәлкім, оншалықты алаңдай да қоймайтынын Ахав жақсы түсінді, алайда, капитан Ахавтың қарауында аңшылық кезінде өзі рулінде отыратын меншікті вельботының болуы, оның үстіне, капитан Ахавтың өз қарауында осы вельботтың экипажын құрайтын артық бес адамды ұстауы туралы ойлар, - иә, ол өзі де тамаша түсінгеніндей, мұндай ағыл-тегіл ойлар "Пекод" иелерінің бастарына ешқашан келмеген-ді. Сондықтан да ол олардан қосымша шығын да талап етпеді, бұл орайдағы өзінің пиғылын да ешбір білдірмеді, тек жай ғана ақырын кейбір шараларды ойластырып жүзеге асырды. Сонымен, Кабаконың ашқан жаңалығы паш етілгенге шейін кемедегілер ештеңеден күдіктенбеді, әйткенмен де, жүзіп кеткеннен кейін біршама уақыт өткенде команда вельботтарды жарақтау жөніндегі барлық әдепкі жұмыстарды аяқтаған кезде; көп ұзамай оқта-текте Ахавтың өз қолымен оң жақтауда ілулі тұрған және қосалқы деп саналған шлюпканың ағаш ескек тұтқасының үшкір қадасын істегенін, тіпті, арқан босатылғанда тұмсықтағы науаға қойылатын кішкентай ағаш доғашықтарды алдын ала қамдап шауып жатқанын байқаған кезде; осының бәрі, әсіресе, бейне кейін өзінің сүйек аяғының қысымына жақсырақ төтеп беруі үшін осы шлюпканың түбін қосымша мықтаған мұқияттылығы; сондай-ақ, жұқа тірек тақтайшаның немесе гарпун лақтырғанда яки шанышқымен жұмыс істегенде тізені тірейтін қайықтың тұмсығындағы көлденең тақтайдың тастамалы қырлы бөрененің дұрыс пішініне байланысты оның мазасыздығы байқалған кезде; оның осы қайықта өзінің жалғыз тізесін жұқа тақтайшадағы жарты шеңберлі ойыққа тіреп қойып, оны балташының қашауымен әне жерін оймыштап, мына жерін тегістеп жиі тұрғаны байқалған кезде, -осының бәрі сол кездің өзінде де әжептәуір қызығушылық пен айтарлықтай әуестікті қоздырған болатын. Бірақ біздің бәріміз дерлік Ахав осынау ажалды жалмауызды өз қолымен жайратпақшы ниетін жария етіп қойғандықтан, ол тек Моби Диктің соңынан қуалайтын ақырғы жорық жайын ойлап қана вельботтың дайындығына күйіп-пісіп қам жеп жүр деп ойлағанбыз. Тек мұндай болжам ешбір орайда да оның бұл вельботқа арналған ерекше командасы бар деген, тіпті, ең күңгірт күдіктермен де байланыстырылмаған-ды.

	Алайда, енді ескекші-елестердің ғайыптан сап ете түсуінің арқасында қайдағы-жайдағы күмән сейілді; кит аулаушы кемелерде күмән қашан да тез сейіледі. Оның үстіне кит аулағыштардың, осы жүзбелі кезбелердің экипаждары көбінесе жалғанның жарығына біздің жер шарындағы ең бір беймәлім түкпірлер мен ең бір қараңғы қуыстардан шыққан көрмеген-білмеген ұлттардың керден кеткен азғындары мен сілімтіктерінен құралатындығы сондай; кей реттерде кемелердің өздері де тура теңіз үстінен толқындарда тақтаймен, апат сынықтарымен, ескекпен, тоңқарылған вельботпен, қайықтардың түр-түрімен, аударылған жапон джонкасымен және тағы басқаларымен ыққан сирек сұмдарды теріп алатыны сондай, тіптен, егер Вельзевулдің өзі кит аулағыштың үстіне көтеріліп, капитанмен әңгімелесуге каютаға кірсе, бұл палубада онша-мұнша толқу туғызбас еді.

	Бірақ, қалай болғанда да, бір нәрсе айқын: көп ұзамай ескекші-елестер командамен біте қайнаспағанымен, әйтеуір сіңіскен шақта олардың шалма басты сардары Федалла ақырына дейін шешілмеген жұмбақ күйінде қала берді. Ол қайдан келді, біздің өнегелі әлемге қалай өтті, Ахавтың өзгеше тағдырымен түсіндіріп болмас дәнекер-байланысы қандай, кейде, тіпті, оған әлдебір ықпалы, бәлкім, тіпті, билігі жүруінің сыры неде? -Құдай куә - мұны ешкім білмейді, бірақ матростар Федаллаға селқос қарай алған емес. Бұл бір қоңыржай белдеулердің мәдениетті, ізгілікті тұрғындары көмескі түрде түсінде ғана көре алатын сондай тылсым жан иесі еді; бірақ бұл сияқтылар анда-санда, мыңжылдықтарда мызғымай қатып қалған азиялық мемлекеттер тұрғындарының арасында, әсіресе құрлықтың шығыс бетіндегі аралдарда қарасын көрсетеді - бұлар, тіпті, біздің қазіргі су жаңа заманымызда да жердегі алғашқы буынның рухани бастауларын сақтап отырған оқшау, байырғы һәм бұлжымас елдер; сол күндерде алғашқы адам жайындағы жадынама әлі ұмытылмаған-ды, ал оның барлық ұрпақтары өздерінің шыққан тегін білместен бір-бірін ақиқатында елес деп есептеп, өздерінің неліктен және нендей мақсатпен жаратылғанын Күн мен Айдан сұраған; бұл кездерде, Өсиет Кітабына сәйкес, періштелер шын мәнісінде де адамзат қыздарымен некелескен, дәстүрден тыс раввиндердің қосқандарына қарағанда, сайтандардың өздері де пәни дүние махаббатының ләззатына берілген.





LI тарау





EЛЕС БҰРҚАҚ

	Күндер мен апталар өтіп жатты, сөйтіп, кит сүйегімен әшекейленген "Пекод" желкендерін жиыра, төрт кәсіпшілік аймағынан: Азор аралдарының қасынан, Жасыл мүйіс Аралдарының қасынан, Үстірт делінетін жерден (Ла-Плата өзенінің сағасына таяу аудан) және Әулие Елена аралының күнгейіндегі межеленбеген айдын су - Кэррол ауданынан асықпай көктеп өтті.

	Өстіп, Кэррол суларында қалқыған, толқындар жақтау сыртында бейне күміс шиыршықтардай жыбырлай домалап, өзінің нәзік құйқылжыған сылдырымен меңіреу үнсіздікті емес, құдды күміс тыныштықты ұйытып тұрғандай болған мүлгіген осындай бір айлы да мипаз түнде; ақ көбікке оранған кеменің тік тұмсығының алдынан күміс бұрқақ пайда болды. Ай жарығына шомылған ол теңіз тұңғиығынан көтерілген, аспанның жалт-жұлт еткен құс құдайындай болып көрінді. Оны бірінші байқаған Федалла. Өйткені, осынау айлы түндерде ол грот-мачтаның ұшар басына көтеріліп, тапа-тал түстегі сияқты таңертеңге шейін шолғында тұратын әдет тапқан. Ал, түнгі уақытта киттер, тіпті, үйірлеп өріп жүрсе де, жүз кит аулаушының біреуінің вельботтарды түсіруге тәуекел етуі екіталай ғой. Сондықтан, мұншалық мезгілсіз уақытта сәлдесі мен ай екеуі бір аспаннан жарқырап, мачтада тұрған осы қартаң азиялыққа матростардың қандай сезіммен қарағанын көзге елестету киын емес. Бірақ ол сонда қатарынан бірнеше түн бойы бұлжымай өз кезегін атқарып әрі сонша уақытта бір де дыбыс шығармай, оның жым-жырт тыныштықта ай сәулесімен жалт-жұлт еткен күміс бұрқақтың пайда болуын хабарлаған ерекше даусы шыққан кезде, ұйықтап жатқан барлық матростар, бейне бұл желкенге қонып, пәнилік экипажды өз назарына шақырған әлдебір қанатты аруақтай-ақ, кереуеттерінен атып-атып тұрды. "Көкжиекте бұрқақ!". Сол жерде періште кернейінің үні естілсе, оларды мұндай діріл билеп алмас еді, алайда, олардың бойын үрей емес, дұрысында, рақат кернеді. Себебі, мезгілсіз уақытта шықса да, бұл дыбыстың аса өктем естіліп, өзінің есірік заржағымен жұртты дүрліктіргені сондай, кеме үстіндегілердің бәрі бір кісідей бірден қуғынға шығуға әзір бола қалды.

	Бір аяғымен сылти басып, жүріп бара жатқан бойда брамсельдер мен бом-брамсельдерді қоюға және қалқа-шымылдықтарды ысыруға бұйрық беріп, палубадан асығыс Ахав өтті. Штурвалға ең кәнігі жүргізуші қойылды. Енді міне, әрбір мачтаның ұшар басына шолғыншы шығарған кеме желдің ырқында барынша жүйткіп келе жатты. Өзгеше асау жел арттан қуалай соғып, қисапсыз көп желкендердің бәрін толтыра кернеп, кемені әлсін-әлсін көтеріп, ырғыта секірткені сонша, бұлтылдап, жан біткен палуба аяқ астында мүлдем сезілмей қалды; бұл екі ортада кеме алға заулай берді; онда ымырасыз екі құлшыныс тайталасқандай болып көрінді, біреуі - тіке ту биікке, аспанға, екіншісі - алыс қиырға, көкжиектегі көмескі нысанаға тартты. Егер сіз осы кезде Ахавтың жүзін көрсеңіз, оның бойында да екі дұшпан күштер соқтығысып жатыр деп ойлар едіңіз. Оның жанды аяғының адымдары палубада жаңғырығып жатты, алайда, өлі аяғының әрбір түрткісі табыт қақпағын соққан балғаның тарсылындай естілді. Өмір мен өлім - бұл шалдың тұрған тұғыр-тиянағы осы еді. Бірақ кеме қанша жылдам жүйткісе де, әркімнің көзінен ұшқан жебелердей, ашқарақ назарлар қанша ыстық болса да, - күміс бұрқақ бұл түнде енді қайтып көрінбей қойды. Оны көрдім деп әрбір матрос ант іше алар еді, тек екінші рет оны ешкім көрген жоқ.

	Осыдан бірнеше күн өткенде, нақ сол түн жарымындағы жым-жырт мезгілде кенет тағы да айқай шыққан кезде бұл оқиға ұмытылғандай еді; жұрттың бәрі тағы да түнгі бұрқақты көрді; тағы да қуалау үшін желкендер керілген сәтте-ақ ол мүлдем болмағандай, көзден ғайып болды. Осылай бірнеше түн бойы қайталанды, енді біз оған тек таңырқап қарайтын болдық. Осы бір жұмбақ нәрсе біресе ай жарығымен, біресе жұлдыздар жарқылымен аспан төріне самғап шығып, қайтадан күні бойы, екі немесе үш күн бойы жоғалып кетеді; және де жаңадан көрінген әрбір жолы бізден озып, еліктіріп соңынан ерткендей, барған сайын алыстай берді.

	Теңізшілер тайпасына тән ғасырлар бойғы ырымшылдық пен "Пекодты" қоршаған табиғаттан тысқары тылсымдыққа орай матростар арасында ана ұстатпайтын бұрқақты, оны қашан және қай жерде көріп қалса да, ол қандай бейуақытта, қандай шалғай ендіктерден бой көрсетсе де, бұл бұрқақты атқылаушы әрқашан сол жалғыз кит - Моби Дик деп ант етуге даяр адамдарда кемдік болмады. Кейде осы ұшпалы елес пайда болған кезде кеме үстіндегі адамдарды әлдебір тосын үрей билеп алады: елес бізді әдейі, құбыжық ақыр соңында тарпа бас салып, алыстағы дүлей теңіздерде опат қылуы үшін өз соңынан зымияндықпен алдап шақырғандай боп көрінді.

	Сондай күңгірт әрі сонымен қатар сондай қатерлі бұл үрейлер, біздің ойымызша, көк тұнық тыныштығының сыртында әлдебір әзәзіл арбау жасырынған айнала жайбарақаттықпен астасқан ерекше күшке ие болды; ал біз болсақ, күндер өткен сайын мынадай зарықтырған медиен тыныштықтың арасында алысқа ұзай бердік, біздің кеменің кек кернеген кильбөренесінің алдынан бейне кеңістіктің өзі қақ жарыла жол ашып, тіршілік атаулы тым-тырақай қашқандай боп елестеді де тұрды.

	Ақырында шығысқа, Ізгі Үміт мүйісі жаққа бұрылған "Пекод" дөңбекши тулаған қарымды толқындарға көміле ырғып ойнақшиды, төңіректе дауылдатқан желдер гуілдеп соға бастады; ақ азулармен безенген кеме қатты жел екпінімен күрт жантайып немесе, қара толқындарды тұмсығымен құтырына соққылаған кездерде жақтаулардың сыртынан көбік ұлпалары күміс жарықшақтар жаңбыры болып жауды, сол кездерде күллі мына мелшиген меңіреулік ғайып болып, бұдан да асқан, еңсені басқан қара түнек құбылыстарға орын босатты.

	Бізбен қатарласа, жақтаудың тап қасынан толқын үстінде беймәлім мақұлықтар жүйткіп өтіп жатты, ал арт жақта жұмбақ теңіз қарғалары бұлттай қаптады. Арқандарымызға тізіле қонақтаған бұл құстарды біз күнде таңертең көріп жүрміз, айқайлап үркітуге қанша әуреленсек те, олар елең қылмай, арқандарда ұзақ отырады, бейне "Пекодты" қаңырап иесіз қалған, толқындар мен желдердің ырқына тасталған кеме, сондықтан да өздері сияқты панасыз пақырлардың қонақтауына әбден жарамды деп есептейтіндей. Құдды өзі жасаған ауыр күнәлары мен қылмыстары үшін өкініп азап шеккен ұлы жаһандық жанның сырқат ар-ұяты сияқты, мына жақта мұхиттың ұшы-қиырсыз қаракөк айдынының төсі тынымсыз тулап, толассыз бүлкілдейді.

	Сені Ізгі Үміт мүйісі деп атай ма? Саған Дауылдар Мүйісі деген ескілікті атың әлдеқайда жақсырақ жарасар еді, өйткені, ұзаққа созылған опасыз тымықпен әлдиленген біздер кенеттен осы әлдебір қанатты аруақтай-ақ, кереуеттерінен атып-атып тұрды. "Көкжиекте бұрқақ!". Сол жерде періште кернейінің үні естілсе, оларды мұндай діріл билеп алмас еді, алайда, олардың бойын үрей емес, дұрысында, рақат кернеді. Себебі, мезгілсіз уақытта шықса да, бұл дыбыстың аса өктем естіліп, өзінің есірік заржағымен жұртты дүрліктіргені сондай, кеме үстіндегілердің бәрі бір кісідей бірден қуғынға шығуға әзір бола қалды.

	Бір аяғымен сылти басып, жүріп бара жатқан бойда брамсельдер мен бом-брамсельдерді қоюға және қалқа-шымылдықтарды ысыруға бұйрық беріп, палубадан асығыс Ахав өтті. Штурвалға ең кәнігі жүргізуші қойылды. Енді міне, әрбір мачтаның ұшар басына шолғыншы шығарған кеме желдің ырқында барынша жүйткіп келе жатты. Өзгеше асау жел арттан қуалай соғып, қисапсыз көп желкендердің бәрін толтыра кернеп, кемені әлсін-әлсін көтеріп, ырғыта секірткені сонша, бұлтылдап, жан біткен палуба аяқ астында мүлдем сезілмей қалды; бұл екі ортада кеме алға заулай берді; онда ымырасыз екі құлшыныс тайталасқандай болып көрінді, біреуі - тіке ту биікке, аспанға, екіншісі - алыс қиырға, көкжиектегі көмескі нысанаға тартты. Егер сіз осы кезде Ахавтың жүзін көрсеңіз, оның бойында да екі дұшпан күштер соқтығысып жатыр деп ойлар едіңіз. Оның жанды аяғының адымдары палубада жаңғырығып жатты, алайда, әлі аяғының әрбір түрткісі табыт қақпағын соққан балғаның тарсылындай естілді. Өмір мен өлім - бұл шалдың тұрған тұғыр-тиянағы осы еді. Бірақ кеме қанша жылдам жүйткісе де, әркімнің көзінен ұшқан жебелердей, ашқарақ назарлар қанша ыстық болса да, - күміс бұрқақ бұл түнде енді қайтып көрінбей қойды. Оны көрдім деп әрбір матрос ант іше алар еді, тек екінші рет оны ешкім көрген жоқ.

	Осыдан бірнеше күн өткенде, нақ сол түн жарымындағы жым-жырт мезгілде кенет тағы да айқай шыққан кезде бұл оқиға ұмытылғандай еді; жұрттың бәрі тағы да түнгі бұрқақты көрді; тағы да қуалау үшін желкендер керілген сәтте-ақ ол мүлдем болмағандай, көзден ғайып болды. Осылай бірнеше түн бойы қайталанды, енді біз оған тек таңырқап қарайтын болдық. Осы бір жұмбақ нәрсе біресе ай жарығымен, біресе жұлдыздар жарқылымен аспан төріне самғап шығып, қайтадан күні бойы, екі немесе үш күн бойы жоғалып кетеді; және де жаңадан көрінген әрбір жолы бізден озып, еліктіріп соңынан ерткендей, барған сайын алыстай берді.

	Теңізшілер тайпасына тән ғасырлар бойғы ырымшылдық пен "Пекодты" қоршаған табиғаттан тысқары тылсымдыққа орай матростар арасында aна ұстатпайтын бұрқақты, оны қашан және қай жерде көріп қалса да, ол қандаи бейуақытта, қандай шалғай ендіктерден бой көрсетсе де, бұл бұрқақты атқылаушы әрқашан сол жалғыз кит - Моби Дик деп ант етуге даяр адамдарда кемдік болмады. Кейде осы ұшпалы елес пайда болған кезде кеме үстіндегі адамдарды әлдебір тосын үрей билеп алады: елес бізді әдейі, құбыжық ақыр соңында тарпа бас салып, алыстағы дүлей теңіздерде опат қылуы үшін өз соңынан зымияндықпен алдап шақырғандай боп көрінді.

	Сондай күңгірт әрі сонымен катар сондай катерлі бұл үрейлер, біздің ойымызша, көк тұнық тыныштығының сыртында әлдебір әзәзіл арбау жасырынған айнала жайбарақаттықпен астасқан ерекше күшке ие болды; ал біз болсақ, күндер өткен сайын мынадай зарықтырған медиен тыныштықтың арасында алысқа ұзай бердік, біздің кеменің кек кернеген кильбөренесінің алдынан бейне кеңістіктің өзі қақ жарыла жол ашып, тіршілік атаулы тым-тырақай қашқандай боп елестеді де тұрды.

	Ақырында шығысқа, Ізгі Үміт мүйісі жаққа бұрылған "Пекод" дөңбекши тулаған карымды толқындарға көміле ырғып ойнақшыды, төңіректе дауылдатқан желдер гуілдеп соға бастады; ақ азулармен безенген кеме қатты жел екпінімен күрт жантайып немесе, қара толқындарды тұмсығымен құтырына соққылаған кездерде жақтаулардың сыртынан көбік ұлпалары күміс жарықшақтар жаңбыры болып жауды, сол кездерде күллі мына мелшиген меңіреулік ғайып болып, бұдан да асқан, еңсені басқан қара түнек құбылыстарға орын босатты.

	Бізбен қатарласа, жақтаудың тап қасынан толқын үстінде беймәлім мақұлықтар жүйткіп өтіп жатты, ал арт жақта жұмбақ теңіз қарғалары бұлттай қаптады. Арқандарымызға тізіле қонақтаған бұл құстарды біз күнде таңертең көріп жүрміз, айқайлап үркітуге қанша әуреленсек те, олар елең қылмай, арқандарда ұзақ отырады, бейне "Пекодты" қаңырап иесіз қалған, толқындар мен желдердің ырқына тасталған кеме, сондықтан да өздері сияқты панасыз пақырлардың қонақтауына әбден жарамды деп есептейтіндей. Құдды өзі жасаған ауыр күнәлары мен қылмыстары үшін өкініп азап шеккен ұлы жаһандық жанның сырқат ар-ұяты сияқты, мына жақта мұхиттың ұшы-қиырсыз қаракөк айдынының төсі тынымсыз тулап, толассыз бүлкілдейді.

	Сені Ізгі Үміт мүйісі деп атай ма? Саған Дауылдар Мүйісі деген ескілікті атың әлдеқайда жақсырақ жарасар еді, өйткені, ұзаққа созылған опасыз тымықпен әлдиленген біздер кенеттен осы буырқанған суларға тап болдық, мұнда құстар мен балықтар кейпіндегі күнәлі жандар тыныш айлаққа жетуден үміттерін үзін, шетсіз-шексіз мұхитта жүзуге немесе көкжиектен бейхабар, қара түнек әуеде шарқ ұруға мәңгілік жазаға тартылғандай боп көрінді. Бірақ соның өзінде де бұрынғысынша, өзінің күміс қанатын арсыға бағыттаған, бұрынғысынша, бізді соңынан еліктіріп ерткен, бейбіт те бұлжымас, қардай аппақ жалғыз бұрқақ анда-санда көрініп тұрды.

	Дүлейдің абыржытқан топыр-топалаңындағы бүкіл осы күндерде малмаңдаған, қатерлі палубаның үздіксіз дерлік басқаруын өз қолына алған Ахав аса көңілсіз күйде тұйықталып, қабағы салыңқы жүрді, ал өзінің көмекшілеріне әдеттегіден де сирек тіл қатты. Дауылды ауа райында, палубадағы құрал-жабдықтардың бәрі арқандалып бекітіліп, желкендер жиыстырылған соң, қимыл-қыбырсыз дауылдың ақырын тосқаннан өзге дәнеңе қалмайды. Мұндай күндерде капитан мен оның командасы жазмыштың құлдарына айналады. Өзінің сүйек аяғын үйреншікті шұңқырға тіреп, бір қолымен темір арқаннан мықтап ұстап алған Ахав ұзақ сағаттар бойы бетін желге қаратып, көзін алға қадап тұратын да қоятын, сонда тұтқиылдан ұйтқып соққан карлы бораннан оның кірпіктері мұздап қатып та қала жаздаған-ды. Ал бұл шақта бушприт түбіне тарс-гүрс соққан жойқын жалдар бактан қуып шыққан матростар шкафуттағы жақтауды жағалай сапқа тұрып, толқындардың шабуылынан сенімдірек қорғану үшін әрқайсысы, құдды тартылмаған белбеудей, тұтқаға бекітілген тұзақ тәрізді бірдеңені өзіне кигізе салып, енді толқын биімен әрлі-берлі шайқатылды. Тым құрыса ләм деп тіл қатқан адам сирек; сөйтіп, экипажы бейне балауыз қуыршақтардан құралғандай үн-түнсіз кеме жын-перілердің алақайлаған есірік ойнағы арасында күннен-күнге алға ұшыртып заулай берді. Түн баласында да кемені өкірген теңіз құшағындағы сол баяғы мылқау-меңіреулік жайлап алды; матростар бәз баяғы тұзақтарда сол үнсіз күйлерінде бұлталақтады, дауыл өтіндегі үнсіз Ахав та селт етпей солай тұра берді. Тіпті, болмыс-табиғатының өзі тыныс тілегенде, ол бұл тынысты өзінің кереуетінен іздемеді. Старбек бір жолы түнде барометр көрсеткішін белгілеп алу үшін каютаға түскенінде сол жерден қарт капитанды көргенін ұмыта алмайды: ол өзінің еденге бұралып бекітілген орындығында арқасын тіктеп, көздерін жұмған қалпы отыр екен, сулығы мен қалпағынан жаңбыр мен еріген қар тамшылары оның маңайына баяу шұбырып ағуда. Қасындағы үстел үстінде жоғарыда әңгіме болған теңіз карталарының ораулы шиыршығы жатыр.

	Қатты түйген жұдырығында шам ұстаған. Ол қақиып тік отыр, бірақ басын артқа шалқайтып, жұмылған көздерін палуба діңгегінде орнатылған "өсекшіге'" қадапты.

	"Сұмдық шал! - деп ойлады Старбек селк ете түсіп. - Тіпті, жойқын дауыл соғып тұрғанда ұйықтап жатып та сенің көзің көңіліндегі нысанаңа қадалыпты-ау".





LII тарау





"АЛЬБАТРОС"

	Нағыз китті аулайтын ырғын аудан орналасқан Ізгі Үміт мүйісінің оңтүстік-шығыс жағындағы алыстағы Крозе аралдарының маңында, қақ маңдайымыздағы көкжиектен "Гоуни" ("Альбатрос") деп аталатын желкенді кеме көрінді. Ол бізге қарсы баяу жылжып келе жатты, мен фок-мачтаның ұшар басындағы өз орнымның биігінен жаңа адам үшін осынау тамаша көріністі - туған айлағынан аттанып кеткелі талай заман өткен алыс жүзу сапарындағы кит аулайтын кемені жақсылап көру мүмкіндігіне ие болдым.

	Толқындар, бейне шұға басушының жұмыр білігіндей, оның қабырға-қаңқасын жағалауға шығарып тасталған морж сүйегінен кем ағартпапты. Жақтаулардың өн бойына ұзынша қызғылтым тот жолағы түсіпті, ал күллі рангоут пен такелаж үлпілдек қырау басқан ағаштардың жуан бұтақтарына ұқсап қалған. Кемеде тек төменгі желкендер ғана керіліпті. Әсіресе, оның сидиған үш мачтасының ұшар бастарындағы ұзын сақалды шолғыншылар көңілге қорқыныш кіргізерлік құбыжық көріністер еді. Төрт жылдық дерлік жүзуге төтеп берген киімдерінің жалба-жұлба, жыртық жамаулығы сондай - олар аң терілеріне оранғандай болып көрінді. Мачталарға қағылған темір шеңберлерде тұрған олар түпсіз тұңғиық иірімінің үстінде желбірей шайқатылды. Алты шолғыншы бір-бірімізге әуеде оз мачтамыздан бөтендікіне бір-ақ қарғып өтерліктей жақындасақ та, олардың желкенді кемесі арт жағымыздан баяу жылжып өтіп болғанша бізді көздерімен жабырқай ұзатып салған бұл бейбақтар біздің шолғыншыларға бір ауыз да тіл қатпады, тек төмендегі біздің шканцыдан:

	- Ей, "Альбатростағылар"! Ақ Китті көрген жоқсыңдар ма? - деген дауыс шықты.

	‘Капитан каютасындағы құбыланама "өсекші" деп аталады, өйткені, соның арқасында капитан штурвал құбыланамасына шықпай, төменде отырып-ақ, кеменің бағытын тексере алады. — Автор ескертпесі.

	Бірақ бөтен капитан ақталған тұтқалардан еңкейіп, дыбыс зорайтқышты аузына апара бергенде, онысы кенет қолынан түсіп кетіп, теңізге құлдилады; бұл екі ортада жел қайтадан ысқырынып, ол дыбыс зорайтқышсыз айқайын асырмаққа текке әуреленді. Сөйтіп, кеме бізден барған сайын ұзай берді. Ақ Кит жайында басқа кемеден білмекші болған бірінші әрекет кезіндегі осы жайсыз жағдайды матростар көңілдеріне үнсіз түйіп қойды; Ахав болса бір сәтке қобалжып қалды; егер күшейе түскен жел болмаса, ол бейтаныстың палубасына өзі көтерілу үшін суға шлюпка түсіруге әзір тұрғандай көрінді. Бірақ мінеки, өзінің жел жақтағы жағдайын пайдаланған ол дыбыс зорайтқышты ала салып, түріне қарап анықтауы бойынша бұл да Нантакеттен һәм енді елге қайтып бара жатқан желкенді кемеге қатты айқайлады:

	- Ей, кемедегілер! Мен - "Пекодпын", жерді айналып жүземін! Сәлем айтыңдар, хаттарды Тынық мұхитқа жіберсін! Егер үш жылдан кейін осы мезгілде үйге оралмасам, онда хатты...

	Бұл шақта кемелер екі айырылып кетті, кенет көп күндер бойы біздің жақтауларымызды қаумалап алаңсыз жүзіп келе жатқан бейбіт балықтар үйірі өздерінің тосын дағдыларына бағып, жүзгіш қанаттарын желпілдете басқа жаққа жалт беріп, бейтаныс кеменің құйрығы мен тұмсығын ала қос қапталынан орналасты. Тегінде, Ахав өзінің сансыз жүзу сапарлары кезінде мұндай құбылыстарды бұрын да талай көріп-біліп жүрсе де, енді есіл-дертін мына желік жаулап алған шақта оған, тіпті, түкке тұрмайтын ұсақ-түйектердің өзі ойда-жоқта аса мәнді болып көріне бастады.

	- Мені тастап қаштыңдар ма? - деп күбір етті ол суға қарап. Бұл сөздерден ерекше ештеңе білінген де жоқтай, бірақ солардан есуас шал әлі бұрын-соңды айтпаған соншалықты терең, үмітсіз торығу аңдалды. Әйткенмен, міне, жүрдектігін кеміту үшін кемені өне бойы желге көлденең ұстаған жүргізушіге бұрылған Ахав өзінің бұрынғы ащы даусымен саңқ ете түсті:

	- Рульді бүйірге бұр! Бағыт - жер жүзін айналып өту, осылай ұста!

	Жер жүзін айнала жүзу! Бұл лепес мақтаныш сезімін туғызбай тұра алмайды, алайда, мұндай, әлемді айнала жүзу саяхаты қайта апармақ? Сонда қисапсыз тауқыметтерді кешіп жететініміз - өзіміз әуелде сапарымызды бастаған және артымызда қауіпсіздікте қалдырғандардың бәрі бүкіл осы уақытта бізден озып, алдымызда жүрген әлгі сол жер болмақ па.

	Егер біздің әлеміміз шексіз жалпақ жазық болса, егер шығысты бетке алып жүзгенде біз үнемі жаңа қиырларға ұзап, кез келген Киклада немесе Сүлеймен Патша аралынан да әсемірек, ғажайыбы молырақ жаңа жерлерді ашсақ, әне сонда біздің жүзу сапарымыз мәнді де мағыналы болар еді. Бірақ біз өз қиялдарымыздың тұманды құпияларының соңынан салпақтаған немесе ерте ме, кеш пе, әрбір пенденің жанын міндетті түрде арбап тарта бастайтын әзәзіл елестерді азаптана қуалаған кездерде, осынау домалақ шардың өн бойында солардың ізін кескен кездерде, олар бізді не қайырсыз шытырмандарға ертіп апарып адастырып, не болмаса, қабырғаңды қақырата ойып, жарты жолда қалдырады.





LIII тарау





ТЕҢІЗДЕГІ КЕЗДЕСУЛЕР

	Бұдан бұрын айтқанымыздай, Ахавтың қарсы жолыққан кемеге бармай қалған көпе-көрнеу себебі мынаған сайған: жел мен теңіз дауыл қаупін төндірді. Бірақ, тіпті, ондай қауіп болмаған күннің өзінде де ол бәрібір, бәлкім, -ұқсас жағдайлардағы оның кейінгі мінез-құлқынан пайымдауымызға қарағанда - егер дыбыс зорайтқыш арқылы жүргізген келіссөзде өз сұрағына теріс жауап алған болса, онда бармас еді. Себебі, кейін анықталғандай, егер басқа кемелердің капитандары өзін ашкөздендіре қызықтырған сұрақтар бойынша ешқандай жаңа мағлұматтар айта алмаса, онда олармен — тым құрыса ең қысқа сәттік болса да — тіл қатысып сөйлесуге оның құйттай да зауқы болмады. Алайда, осы жағдаят тәптіштеліп тиісті бағасын алуы үшін бұл арада кит аулаушылар бөтен суларда және де әсіресе кәсіпшілік аудандарда кездескен кездерде ескілікті жоралар бойынша өздерін қалай ұстау керектігі жайында аз-маз баяндау қажет.

	Егер Нью-Йорк штатындағы Пайн-Бэрренс шақатты тақыршығын немесе Англиядағы одан бетер қаңырап жатқан Солсбери-Плейн мекенін көктеп өтуші екі бейтаныс кісіні алсақ; осыншалық қатқыл қабақты медиен жерде кездейсоқ жолығысқан осы екеуі, ықыластары мүлдем жоқ бола тұра, өзара амандықтан ешбір жалтарып кете алмайды; жаңалық алмасу жөнімен азырақ аял жасамай тұра алмайды, немесе, тіпті, серіктесіп, аз уақытқа бірге дем алуға отырулары да мүмкін, - бұл жағдайда ұшы-қиырсыз мұхит байтақтары мен айдындарында, қайдағы бір жер шетінде - қиялдағы Фаннинг аралының немесе қияндағы Гильберт аралдарының қасында - екі кит аулаушы кеме бір-бірін көргесін, әлбетте, деймін мен, мұндай жағдайларда бұл кемелердің тек дыбыс зорайтқыш арқылы сәлемдесіп қана қоймай, неғұрлым тығыз, неғұрлым достық рәуіштегі өзара сыйластық қатынастарды өрбітуі әбден табиғи, мың мәрте табиғи жай емес пе. Әсіресе, егер осы екі кеме бір айлаққа тіркелсе, ендеше, олардың капитандары, офицерлері және команданың көпшілігі бір-бірімен көзбе-көз таныс, демек, әңгіме-дүкен үшін жүрекке қымбатты әдемі тақырыптар да аз емес қой.

	Теңізге жақында шыққан кеме, бәлкім, көп жыл жүзу сапарында жүргендерге хат апара жатқан болар; қалай болғанда да, ол оларға өз қоржындарындағы май-май болып кірлеген бумадағы соңғы газеттегіден бір жыл немесе екі жыл кейінгі уақыт көрсетілген бірнеше газет берері анық. Ал бұл ілтипаттарына орай кәсіпшілікті бастаған кеме өздері бағыт ұстаған кәсіпшілік ауданына қатысты ең соңғы жаңа мәліметтерге қанығады, бұл дегеніңіз ол үшін төтенше бағалы нәрсе.

	Мұның бәрі белгілі бір дәрежеде, тіпті, екеуі бірдей туған айлақтарын тастап шыққалы талай заман болғанына қарамастан, жолдары бір кәсіпшілік ауданының шегінде тоғысқан кит аулағыштарға да қатысы бар жайлар. Осы екі кеменің біреуі жолдаған поштаны қазір шалғайға шығандап кеткен әлдебір үшінші кемеден алуы да бек мүмкін ғой; ал хаттардың ішіндегі кейбіреулері, бәлкім, қарсы келген кеме экипажының мүшелеріне арналған шығар. Оның үстіне олар кәсіпшілік жаңалықтарын алмасып, рақаттана шүйіркелесіп әңгімелесе алады. Өйткені, оларды теңіз саяхатшыларының өзара ілтипаттары ғана емес, сондай-ақ ортақ кәсіп және бастан бірге кешкен тауқымет-мұқтаждар мен қауіп-қатерлер арқасында туындаған өзгеше туыстық та байланыстырады.

	Егер кездескен кемелер әp түрлі елдерден болса, бәрібір, мұның да маңызы шамалы, тек, әлбетте, олар, айталық, американдықтар мен ағылшындар сияқты, бір тілде сөйлессе -болғаны. Әрине, ағылшын кит аулағыштарының саны аз болғандықтан, мұндай ұшырасулар жиі бола бермейді, ал, дегенмен де, ондайлар болған кезде кемелердің арасында әйтеуір бір дүрдараз қырбайлық пайда болады; өйткені, ағылшынды айтсақ, ол тым ұстамды, ал, янкиге келсек, ол өзінен басқа ешкімді де адамсынбады. Бұған қоса, ағылшын кит аулаушылары кейде американ кит аулаушыларының алдында қайдағы бір имперлік тәкаппарлықпен паңсып, тұрпайы қылықтарына тіл жетпес, ұзынтұра һәм арық Нантакет тұрғынын өзіндік бір теңіз ауылбайы деп қарайды. Шындығында, күллі янкилер бір күнде мұхиттардан күллі ағылшындардың бірігіп, он жыл аулайтынынан артық кит аулайтындықтан, ағылшындардың тәкаппарлығына не нәрсе дем беретіндігін дөп басып айту тым қиынырақ. Бірақ мұның бәрі ағылшын кит аулаушыларының бар болғаны құйттай бейкүнә босаңдығы ғана, Нантакет теңізшісі оны көңіліне алмайды, себебі, сірә, оған өзінің де кейбір босаңдықтары мәлім болар.

	Сонымен, теңіздерде жападан жалғыз шарлап жүзетін барлық кемелердің ішінде көпшіл болуға себебі көбірегі де осы кит аулағыштар - әлі күнге солай болып та жүр. Көпестер кей реттерде Атлантиканың ортасында кездесе қалғанда, Бродвейдегі екі сәнқой тәрізді, ашық теңізде бір-біріне өшпенділік зәһарын жаудырып, бұл екі арада, бәлкім, екіншісіне күллі құрал-жабдығы қаншаға түскендігін табалай санап та үлгеріп, тым құрыса бір амандық сөзін айтыспай, қастарынан жүзіп өте шығады. Әскери кемелерге келетін болсақ, теңізде жолығысқан жағдайда олар әуелі соншалықты ұзақ та ақымақ түрде тәжім етісіп, құйрықтағы жалауларын сырғытып төмен түсіреді, енді бұл арада нағыз шын тілектестік пен бауырмалдық сезімнің ешбір ізі де қалмайды. Ал, құл сатушылар болса, олардың әрдайым таңғаларлық асығыстықта жүретіні сондай, бір-бірінен тек тезірек, жылысып зытып кетуге тырысып тұрады. Ал енді қарақшылар, егер өздерінің будандасқан сүйектері айқасып тоғыса қалса, олар ең алдымен: "Қанша бас сүйек?" - деп айқайлайды тура "Қанша күбі?" деп айқайлайтын кит аулаушылар сияқты. Бұл сұраққа жауап алған соң қарақшылар бірден-ақ әр тарапқа табандарын жалтыратады, себебі, олардың бәрі жексұрын зұлымдар, өздерінің зұлымдық кейіптерін тамашалау оларға рақат-ләззат бермейді.

	Ендеше, ізгілікті, сыпайы, ақкөңіл, бауырмал да айбынды кит аулаушыға қарасаңызшы! Аз-маз түзу қабақты ауа райында кит аулағыш кеме егер басқа бір кит аулағышты ұшырастырса не істейді? Ол "ұшырасым-хана" жасайды - мұның басқа кемелерде беймәлімдігі сондай, оларда бұл сөзді, тіпті, естімеген, ал егер кездейсоқ ести қалғанның өзінде олар тек күліп, "бұрқақшылар", "май қорытушылар" жайындағы түрлі сандырақтар мен тағы сондай келемеж қалжың сөздерді қайталап айта бастайды. Барлық көпестік кемелердің, сол сияқты, барлық қарақшылық, барлық әскери кемелердің, барлық құл саудагерлерінің кит аулағыштарға соншалық жек көріп қарайтындары несі екен? Бұл сұраққа жауап беру қиын. Сондықтан да, мысалға, ана қарақшыларды алайық, немене, олардың мамандығы сонша даңқты ма? Әрине, кей реттерде ол жоғарыға да шығарады, тек онысы дар ағашында ғана. Егер адам осы өзгеше тәсілмен жоғарыласа, ол мұндай биіктікке қажетті тиянақ-тұғырынан айырылады. Ендеше, менің пайымдауымша, Қарақшыда кит аулағыштың алдында өзінің керемет жағдайымен кеуде қағып мақтанарлықтай сенімді негіз жоқ.

	Әйткенмен, "ұшырасым-хана" деген не? Сіз бұл сөзді сөздік беттерінен іздеп, өзіңіздің сұқ саусағыңызды қанын шығара құр текке бекер қажадыңыз; профессор Джонсон мұндай білімдарлық биіктеріне жетпеген; ол Ной Вебстердің киелі кемесінде де жоқ. Сөйте тұра осы аса бейнелі сөз, міне, коп жылдардан бері он бес мың ақиқат, төлтума янкилер арасында тұрақты қолданыста жүр. Әлбетте, оның мән-маңызын айқындап, тілге енгізу қажет. Осы мақсатпен мен оның ғылыми түсіндірмесін бере кетпекпін.

	"Ұшырасым-хана" (зат есім) екі (немесе одан да көп) кит аулаушы кеменің, көбінесе кәсіпшілік ауданындағы достық рәуішті кездесуі, бұл кезде олар сәлемдесіп, сондай-ақ экипаж мүшелері бір-біріне қонақжай қабылдауға барысады: капитандар бір кеменің үстінде, аға көмекшілер - екіншісінің үстінде жүздеседі.

	Әңгіме ұшырасым-хана жайына ойысқан соң сондай-ақ тағы бір кішкентай жайтты ұмытпаған абзал. Әрбір мамандықтың өзіне тән елеусіз ерекшеліктері болады; ондайлар кит аулау кәсіпшілігінде де бар. Қарақшылық, әскери немесе құл тасушы кемелерде бір жаққа өзінің шлюпкасымен аттанғанда капитан көбіне-көп ыңғайлы жұмсақ отырғыш орнатылған құйрыққа жайғасып, алабажақ бау-ленталармен әшекейленген, ойыншық тәрізді кішкентай румпельді көп ретте өзі басқарады. Ал, вельботтың құйрығында ешқандай отырғыш, ешқандай да жастықшалар мен ешқандай румпельдер атымен жоқ. Енді жетпегені кит аулағыштардың капитандарын буын сырқаты бар қадірменді қарттарға ұқсатып, толқындарда мүгедектер арбашасымен қалқытып жүру еді. Румпельге келетін болсақ, бірде-бір вельбот мұндай әлпештеулерге жол бермейді; ал, кездесулер кезінде кемені түсірілген вельботтың бүкіл командасы - соның ішінде оның гарпуншы, жүргізушісі де - қалдырып кететін болғандықтан, мұндай жағдайларда бағдарды басқаратын сол, ал, қайықта отыратын орны жоқ капитан өзінің шағын сапарнамасына қарағайдай қақиып тұрған қалпында аттанады. Мұндайда көзге жиі шалынатын бір көрініс, қайықта түрегеліп тұрған капитан қос кеменің үстінен жақын төңіректегі жанар біткен түгелдей өзіне тігілгенін сезініп, жандәрмен тепе-теңдігін сақтауға һәм абыройсыздықта қалмауға бар күшін салып бағады. Бұл өзі онша-мұнша оңай да емес, өйткені, оның ту сыртынан абажадай бағыттаушы ескек сорайып тұрады, ол оны деміл-деміл белінен соққылайды, сонымен қатар алдынан есуші ескек тізелерінен ұрғылайды. Сондықтан, ол алдынан да, артынан да мүшкіл қыспаққа ұшырап, оған тек қос қапталына жайылып, аяқтарын кеңірек алшайтып қоюдан басқа түк қалмайды, бірақ осының өзінде де вельботтың қапияда қатты жұлқуы оны оп-оңай ұшырып жіберуі мүмкін, өйткені, ұзын тиянақтың енінің тарлығы тәуір демесін болып жарытпайды. Екі сырықты циркульге ұқсатып доғал бұрышпен жай қойып байқаңыздаршы, сонда сіздер олардың тиянақ таппағанын көресіздер. Сонымен бірге бүкіл ақ ниетті әзиз қауымның көз алдында кең алшайтқан аяқтарымен тепе-теңдік ұстаған капитанның әлдебір нәрсеге қолымен жармасып, өзін тым құрыса сәл-пәл демеуіне ешбір болмайды, айтып тұрмын ғой, ешбір болмайды; бұл аз болса, өзінің аспас-саспас сабыр-қажырының айғағына, ол, әдетте, қолдарын шалбарының қалталарына салып тұрады; әлбетте, әдетте, ірі де ауыр бұл қолдар таразы басын теңестіруші жүк қызметін атқаруы да мүмкін. Дегенмен де, капитанның қандай да бір қысылтаяң шақта - айталық, тұтқиылдан дауыл үйірілген кезде - ең жақын ескекшінің шашына жабысып, ырыққа көнбес ажалдың тап өзіндей, солардан тастай қатып ұсталынған әрі сенімді куәлік етілген жағдайлар да болған.





LIV тарау





"ТАУН-ХО" ХИКАЯСЫ "

	Алтын мейманханада" айтылған қалпында

	Ізгі Үміт мүйісі, маңайындағы күллі сулы атырап сияқты, тоқсан жолдың тоғысқан дулы торабына қатты ұқсайды, жер шарының басқа бірде-бір пұшпағынан мұнша саяхатшыларды ұшырата алмайсыз.

	"Альбатроспен" кездескеннен кейін көп ұзамай біз үйге оралып келе жатқан тағы бір кемені - "Таун-Хо'" кит аулағышын көрдік. Ондағы экипаж түгелдей дерлік полинезиялықтардан құралған екен. Біз шұғыл ұйымдастырылған қысқа "ұшырасым-хана" кезінде Моби Дик жайында небір ғажап жаңалықтар естідік. "Таун- Хо" хикаясындағы бір жағдайға байланысты біздің қайсы біреулеріміздің Ақ Китке деген ықыласымыз енді шексіз арта түсті, бұл әңгіме алыстан бұлдыратып, қай-қайдағы қарама-қарсы мағынасында китке, оқта-текте кейбір адамдар зауалын тартатын, Жаратушының үкімін орындайтын әлдебір таңғажайып қасиет таңғандай болып көрінді. Өзінен туындайтын, былайша айтқанда,

	' Кит аулағыштағы шолғыншылар киттің көрінгенін хабардар ететін байырғы жар-дабыс; Галапагос ауданында ол қазір де қолданыста. - Автор ескертпесі.

	қасіреттің құпия бөлігін құрайтын ерекше салдарлармен һәм тұжырымдармен бірге қазір баяндалатын бұл жағдай капитан Ахав пен оның көмекшілерінің құлағына ақыры шалынбай қалды. Өйткені, бұл хикаяның құпия бөлігі "Таун-Хо" капитанының өзіне де мәлім емес еді. Бұл осы кеменің үш ақ матросына ғана белгілі жайлар екен, солардың біреуі, кейін анықталғанындай, үндемеске сұмдық серт бергізіп, оны Тэштигоға жария етіпті; бірақ сол түні Тэштиго ұйықтап жатқанында сандырақтап, осылайша көп жай онсыз да дабыраға шықты, сөйтіп, оянған соң ол қалғанын айтпай тұра алмады. Соған қарамастан, мән-жайына түгел қаныққан бұл құпияның "Пекод" матростарына ықпалы соншама зор болды, әрі мен айтар едім, өздерін өзгеше кірпияздық билеп алғаны сондай, осылар жайындағы сыбыс кубриктің сыртына шықпады. Әңгіменің ресми нұсқасына тиісті жерлерінде құпия жіптерді астастыра өріп, мен осынау ғажайып уақиғаны толық ауқымында баяндап, мәңгі есте қалдыруға кірісемін.

	Мен бір себептен мұны бір жолы, бір қасиетті мейрам қарсаңында, Лимадағы "Алтын мейманхананың" алтынды әлеміш-жылтырақтармен аямай безелген ауыз үйінде, өзімнің испандық достарымның ортасында жантайып темекі тартып жатып айтқан мәнерімді сақтағым келді. Осы сылқым жігіттердің екеуі, балғын жастар дон Педро мен дон Себастьян менімен жақын таныс болатын - сондықтан да олар анда-санда мені сұрақтармен кідіртіп, соған орай уақтылы жауап алып отырды.

	Өздеріңізге әңгімелегелі отырған оқиғалар жайында алғаш естігенімнен екі жыл бұрын, мырзалар, "Таун-Хо", нантакеттік кит аулағыш осында, Тынық мұхитта, "Алтын мейманхананың" қонақжай үйінен батысқа қарай бірнеше күндік жерде жүзіп жүрді. Ол экватордың солтүстік жағында жүрген болатын. Бір күні таңертең, матростар дағдысымен сораптардың қасына барып тұрған кезде, трюмде су әдеттегіден көбірек жиналғаны байқалды. Содан кеменің қаптамасын семсер-балық тескен екен деп ұйғарды, мырзалар. Алайда, өздерін осы ендіктерде күтіп тұрған-мыс сирек сәттілікке тек өзіне ғана мәлім себептермен құлай сенген капитан бағытты өзгертуді қаламады: теңіздегі толқу едәуір қиындатқан іздеу кезінде тесік табылмағанымен, ол кезде саңылау әлі кішкентай әрі қауіпсіз болып көрінді; сөйтіп, кеме өз сапарын жалғастыра берді, бұл шақта аса қиналмай, аз уақыт жұмыс істеген сорап қасындағы кезектер ауысып тұрды. Әйткенмен, олардың жолы болмады, тесік таптырмағаны былай тұрсын, судың кіруі тым ұлғайып кеткендігі сонша, мазасызданған капитан кемені сол жақта судан көтеріп, жөндету үшін аралдардағы ең жақын айлаққа барынша тездетіп жетуге шешім қабылдады.

	Жүзіп баратын жер сонша жақын болмаса да, егер тек қандай да бір төтенше жағдайға ұшырамаса, кеме жолшыбай суға батады деп капитан мүлде қорықпайды, өйткені оның сораптары тамаша болатын, әрі отыз алты матрос алмасып отырып, саңылау, тіпті, екі есе ұлғайса да, суды онша-мұнша қиындықсыз сыртқа сораптап төгіп тастай алар еді. Бүкіл жол бойы оларды арттан қуалай соққан жел асықтырды, еш күмәнсіз, егер капитанның аға көмекшісі, вайньярдтық Рэднидің дөрекі өктемдігі және де содан қоздаған, көлдерден, Буффалодан келген өжет жігіт Стилкилттің қайтпас кекшілдігі болмаса, "Таун-Хо" кемежайға ешбір қатерлі оқиғасыз аман-есен жетер еді.

	- Көлдерден! Буффалодан! Құдай ақы, қайдағы көлдерден? Және бұл Буффало деген не өзі? - деді дон Себастьян өзінің аспалы торынан көтеріле түсіп.

	- Біздің Эри көлінің шығыс жағалауындағы қала, дон... Бірақ рақым етуіңізді сұраймын. Қазір сізге бәрі де түсінікті болады.

	Мінеки, мырзалар, сіздердің көне Кальяодан алыстағы Манилаға аттанатын үлкен де берік кемелерден көлемі қалыспайтын бригтер мен үш мачталы шхуналарда жүзетін бұл көлдер жігіттері біздің құрлықтағы тұйық Американың қақ жүрегінде, әдетте, ашық мұхиттың әсеріне жатқызатын, жүгенсіз флибустьерлік тәрбие алған. Өйткені, неше түрлі тайпалар мен халықтардың коршауындағы біздің ұлан-байтақ тұщы теңіздеріміз - Эри, Онтарио, Гурон, Ұлы және Мичиган - өздерінің өзара байланысты тұтастығында мұхиттың шалқарлығы мен басқа көптеген мұхиттық асыл қасиеттерге ие. Полинезия суларындағы сияқты, оларда көркем аралдар сақиналары жатыр; Атлантикадағы сияқты, олардың жағалауларында бір-бірінен соншалықты өзгеше екі ұлы халық тіршілік етеді; олар өз суларының айналасына орналасқан біздің шалғайдағы көптеген колонияларымызға шығыс жақтан теңіз жолын ашады, оларға әр тұстан жағалау қаруларының батареялары қаһарлана көз тігіп, құлама тік жартастардан қол жетпес Макиноның көне зеңбіректері суға төнеді; теңіздегі жеңістерді сүйіншілеген флотилияның күркіреген салюттарын олар естіген; оқта-текте олардың құмдақ беткейлерінде боялған қып-қызыл жүздері терілер ілініп тасталған сопақ үндіс лашықтарында қараң-

	' Флибустьер - 17—18 ғасырлар шегінде Кариб теңізі ауданында әрекет еткен пират, теңіз қарақшысы және контрабандашы. - Аудармашы ескертпесі.

	Қабылдайтын жабайы варварлар пайда болады; көптеген шақырымдар бойы олар готикалық шежірелердегі корольдер сияқты, биік қарағайлар иін тіресе тұрған, қанқұмар африкан жыртқыштары мен жібектей үлпілдеген терілері татар императорларының асыл киімдерін әсемдеген кішкентай аңдар жасырынған ежелгі, жан баспаған жыныс ормандармен шектеседі; олардан Буффало мен Кливлендтің астаналық үйлері, сондай-ақ виннебаг қоныстары көрініс тауып, кескінделеді; олардың сулары өз айдындарында алаяқ көпес кемесін, мемлекеттің қарулы крейсерін де, пароходты да, шамшат каноэсін де жүздіреді; олардың үстінде тұзды теңіз толқындарын тулататын, сондай сұмдық, жойқын да дүлей солтүстік желдері өршеленеді; оларға кеме апаттары да мәлім, өйткені, түнгі уақыттарда олардың тұйық та болса, ұшы-қиырсыз суларында бүкіл шошынған экипажымен бірге кемелер опат болған. Иә, мырзалар, Стилкилт елдің ішкері қойнында өссе де, буырқанған мұхит оның жан дүниесіне жақын болды; ерлік пен өрлікте ол бірде-бір теңізшіге дес бермеді. Рэдниге келетін болсақ, ол сәби кезінде теңіздің аналық омырауына жабысып, Нантакеттің елсіз құмды жағасында жатқанымен, кейінірек біздің айбарлы Атлант және сіздердің арманшыл Тынық мұхиттарын талай шиырлап шарлағанымен, сонда да болса, ол да орманның түкпірінде пышақтасқан төбелес пен кек жайлаған көлдердің теңізшілері тәрізді, кекшіл әрі сыйымсыз болды. Дегенмен де Нантакет тумасында жақсы қасиеттер де бартұғын, ал көлдердің теңізшісі нағыз албасты бола тұра, егер оған жексұрын құлға да заңды түрде тиесілі адамдық қадір-қасиеттерін қарапайым да ашық мойындау арқылы иін жұмсартқан қажырлы қатаңдықпен қараса, ол ұзақ уақытқа тілалғыш әрі залалсыз болып қала алар еді. Қалай десек те, кезіне дейін ол өзін солай ұстады да; бірақ Рэдни дауасыз еді, ессіздік оның маңдайына жазылған-ды, Стилкилт болса... әйткенмен, мырзалар, қазір сіздер бәрін де білесіздер.

	"Таун-Хоның" ен жақын айлаққа бет түзегенінен кейін көп болса бір немесе екі күн өткен, судың кіруі қайтадан ұлғайды, рас, бар болғаны сораптармен күнделікті бір сағат немесе одан сол көбірек жұмыс істейтіндей ғана көлемде еді. Сіздер білулеріңіз керек, біздің Атлантика сияқты сондай сырбаз да сыпайы мұхитта кейбір капитандар бүкіл сапар бойы су төксе де, бағытты өзгертуді ойламайды. Рас, егер кезектегі капитан жұртты ұйқы меңдететін мимырт түнде бұл жайында ұмытып кетсе, онда ол да, кемедегі басқалар да енді қайтып оны, бүкіл команда тып-тыныш су түбіне бататын себепті, еске алмайтын жағдайлар болады. Әрі сіздерден батысқа қарайғы шалғайда жатқан елсіз де дүлей теңіздерде, мырзалар, егер, тіпті, айтарлықтай ұзақ жолдың өн бойында күллі команда толық құрамында сораптардың қасында алма-кезек жұмыс істесе, кемелерде мұны ерсі санамайды. Әрине, бұл орайда жолдың азды-көпті ашық жағалаудан өтетінін немесе тығырықтан шығарар басқа бір есті амал барлығын ескерту керек. Тесікті кеме алыстағы ашық мұхитта жүрген және жақын маңда ешқандай жер болмаған жағдайда ғана капитан кішкене мазасыздана бастайды.

	"Таун-Ходағы" іс жайы нақ осылай болды, сондықтан, судың кіруі қайтадан ұлғайғаны анықталған кезде экипаждағы кейбіреулер, әсіресе капитанның аға көмекшісі Рэдни біршама алаңдаушылық танытты. Ол бом-брамсельдерді жел дұрыс кеулеп-керетіндей етіп қоюға бұйырды. Мырзалар, сіздерге Рэдни онша-мұнша қорқақ болмағанын айтуым керек; құрлықта немесе суда ұшыратуға болатын кез келген алаңғасар өжет сабаз сияқты, өз ғұмырында ол қандай да бір күйгелек үрей көрінісіне бейім емес еді. Сондықтан, кеменің қауіпсіздігі жөнінде ол мынадай қамшылдық көрсеткен кезде, матростар гәп бұл арада ол кеме иелерінің бірі екендігінде-мыс деген әңгіме айта бастады. Дәл сол кеште, олар сораптардың қасында тұрған кезде де оның тарапына көңілді әзілдер аз айтылмады, бұл шақта матростардың аяқтарын сарқырап келіп мөлдір теңіз суы шайды - мырзалар, тура тау бұлағындай мөлдір - бұл су сораптардан атқылап шығып, палубада жайыла ағып, ық жақтағы суағарлар арқылы теңізге үздіксіз селдеп құлап жатты.

	Сіздерге жақсы мәлім болғанындай, мейлі, сулы немесе кез келген басқа, біздің шарттылыққа толы дүниемізде көбіне-көп былай болады: өз бауырластарының үстінен қарайтын бастық етіп қойылған адам солардың біреуі тәкаппар ер жүректігімен өзінен анағұрлым үстем түсіп жатқандығын аңғарып білсе, ол соны ит етінен бетер жек көре бастайды; егер ыңғайлы сәті туа қалса болды, мырзалар, ол оны бір уыс бейшара тозаңға айналдырып, өз бағыныштысының мысын басып, жынын жермен-жексен етіп қағып алуға тырысады. Қалай болғанда да, мырзалар, Стилкилт, римдік сипатты басымен, сіздердің соңғы вице-корольдеріңіздің атқорасындағы асау арғымақ жабуының шашағына ұқсас, жұмсақ құлаған алтынды сақалымен, тұрпатты да текті азамат болатын, мырзалар, ақылы, жүрегі мен жаны оны, ол тек соның әкесінің ұлы болып туса, Карл Ұлы дәрежесіне жеткізер еді. Ал, Рэдни, капитанның көмекшісі, қашыр сияқты, ұсқынсыз, сондай-ақ, қыңыр, парықсыз әрі кекшіл болды. Ол Стилкилтті жек көрді, мұнысын Стилкилт те білетін.

	Жақындап келген капитанның көмекшісін байқаған Стилкилт суды тартып шығарушы басқа матростармен бірге оны өтірік көрмегенсіп, өзінің көңілді қалжыңдарын қорықпай жалғастыра берді:

	- Иә, жігіттер, сорғалайды деп осыны айт! Қанеки, біреуің құмыра тоса қойыңдаршы, қанеки, адам сияқты, ауыз толтырып ұрттайықшы. Сайтан алғыр, шөлмектерге кұйып алсақ та күнә емес қой! Сендерге айтам, достар, қария Рэдтің бүкіл сыбағасы мына ойыққа кетеді-ау. Ол кеменің өзіне тиесілі бөлігін кесіп алып, үйге сүйретіп апарса артық болмас еді. Аһ, шындықты айтсам, бауырлар, семсер-балық істі тек бастап қана қойған, сосын ол ара-балық, балташы-балық, балға-балықтарды тобырымен топырлатып ертіп қайта келген, сөйтіп, сол күллі тобыр жұмысқа енді жақсылап кіріскен - түбін келістіріп кесіп, аралап береді; бірдеңе дұрыс болмаса, бірден ретке келтіреді. Қария Рэд қазір осы арада болса, мен оған жақтаудың сыртына секіріп, оларды тым-тырақай қууға кеңес берер едім! Уа, олар сенің меншігіңді бөлшектеп бөліп, түк қоймай таратып әкетеді дер едім мен оған. Бірақ біздің Рэд, өзі ашық ауыз, оның үстіне өзі сұлу! Жігіттер, ол қалған бүкіл дәулетін айнаға салды дейді. Шіркін, мен байғұсқа мұрнының көшірмесін сыйға тартса ғой!

	- Сайтан алсын сендерді! Сорап ненің ақысына жұмыс істемей тұр? - деп ақырып жіберді Рэдни, матростардың әңгімесін естімеген кейіп танытып. - Қане, іске кірісіңдер!

	- Құп болады, сэр! - деп жауап қатты Стилкилт мәз-мейрам болып. - Уа, қане, жабылыңдар, жігіттер!

	Сол-ақ екен, су тартқыш ондаған өрт сөндіргіш сораптардай күркіреп жүре берді; матростар шаруаға шындап кірісті, көп ұзамай адамның күллі қайрат-күшінің қабындап ширыққанын айғақтайтын өзгеше ауыр тыныс естілді.

	Ақыры басқалармен бірге жұмысты тоқтатқан Стилкилт ентіге, су тартқыштан әрірек кетіп, зәкір-қақпаға отырды да, маңдайына шып-шып шыққан терін сүртті, жүзі қызара бөртіп, көздері қанталап тұрды. Мырзалар, оның үстіне осындай ашулы күйдегі адаммен байланысуға мәжбүр етерліктей, Рэдниді қандай сайтан түрткенін білмеймін; бірақ бұл нақ осылай болды. Стилкилтке менмен түрмен жақын келген капитанның аға көмекшісі оған сыпырғышты алып палубаны сыпырып шығуға, сосын палубада серуендеген шошқа қалдырған нәжісті күрекпен лақтырып тастауға бұйырды.

	Мырзалар, теңізде палубаны жиыстыру - қатты дауылдардан басқа кез келген ауа райында әрбір кеш сайын атқарылатын жұмыс екендігін сіздерге айтуым керек; ол, тіпті, су түбіне батып бара жатқан кемелерде де атқарылғандығы мәлім. Теңіз ғұрыптарының мызғымастығы және кейбіреулері әуелі жуынып алмай суға кетуден бас тартатын теңізшілердің тәртіпке деген түйсікті махаббаты, мырзалар, міне, осындай. Бірақ барлық кемелерде сыпырғышпен жұмыс істеу, егер ондайлар бар болса, тек жас теңізшілерге ғана тапсырылады. Оның үстіне, алма-кезек су тартқыштар қасында жұмыс істеген ауысымдар "Таун-Хоның" ең қайратты матростарынан құралған болатын; Стилкилт баршасының ішіндегі ең күштісі ретінде ұдайы үлкендікке тағайындалатын, демек, өзінің жолдастары сияқты, сайып келгенде, кемені жүргізу міндеттерімен байланысты емес басқа ұсақ-түйек шаруалардан босатылуы тиіс-тұғын. Бұлардың бәрін тәптіштеп айтып жатқаным - бұл екі адамның арасындағы жағдай әбден түсінікті болсын дегендігім.

	Алайда, іс мұнымен мүлдем де біте қоймады: күректі ал деген бұйрық көпе-көрнеу бейне Рэдни оның бетіне түкіріп жібергендей, Стилкилттің намысына тиіп қорлауға бағытталған-ды. Мұны кит аулағышта матрос болғандардың кез келгені түсінеді. Капитан көмекшісінің пәрменін естіген кезде орман түкпірінің тұрғыны мұның бәрін түгелдей (тіпті, анағұрлым көбірек) зерделеп ұғынды. Бір сәтке ол капитан көмекшісінің кекті көздеріне қадала қарап, кеудесіндегі оқ-дәрі толы күбілердің үсті-үстіне үймелей топырлағанын әмбе соларға біртіндеп жылдам жақындаған білтенің дыбыссыз жанып бітуге таяғанын сезініп, қозғалмай отырып қалды; өзіне айқын есеп бермегенімен, ол мұны сезінді, бірақ, мырзалар, оны бір тосын ұстамдылық билеп алды, ол онсыз да сабырдан айырылған ашушаң адамды енді одан сайын ызаландыруды қаламады (көбіне-көп мұндай естен айырыла мелшию - жалпы, ол туындай қалса - тіпті, олар ызаланған кездің өзінде шын мәнісіндегі ер жүрек адамдарға тән болады).

	Міне, сондықтан да Стилкилт дәл сол кездегі аса шаршап қалжырағаннан аздап қана қарлыққан дағдылы даусымен палубаны жиыстыру - оның шаруасы еместігін және ол жұмыспен айналыспайтынын айтты. Содан соң, күрек жайындағы әңгімені мүлде еске алмай, ол палубаны күнде сыпырып жүрген үш матросты нұсқады - су тартқыштың қасында болмаған олар күні бойы дерлік (немесе мүлдем) жұмыс істемеген-ді. Бұған Рэдни балағатпен жауап беріп, бір жексұрын өктемдікпен бұйрыққа сөзсіз бағынуды талап ете, сол бетінде қасындағы күбіден алған қысқа сапты балғаны жоғары көтеріп, әлі де қозғалмай отырған Стилкилтке өңмендей төніп келді.

	Қара терге түскен Стилкилт сорап қасындағы ауыр еңбектен соң қажып, ашулы отырған-ды, бұл істі жанжалға жеткізбеу жөніндегі әуелгі байыпсыз тілегіне қарамастан, капитан көмекшісінің мұндай өрескелдігіне ендігі жерде ұзақ төзуі екіталай еді, бірақ, сонда да болса, бұрыңғысынша, кеудесінде өршіген жалынды басуға тырысып, ақырында құтырынған Рэдни асқынған ашу-ызамен бағынуды талап етіп, балғаны бетінің алдында сілкігенге шейін, орнынан тапжылмай, қасарысып отыра берді.

	Стилкилт түрегеліп, асықпай зәкір-қақпаның артына шықты да, бір қолымен балғаны басынан асыра көтерген қалпы соңынан қоймай қуалаған капитанның көмекшісіне үзіп-үзіп, өзінің бағыну ниеті жоқтығын қайталап айтты. Алайда, бейбіт райы құйттай да әсер етпейтінін көргесін, ол бүгілген қолының сұсты қимылымен жын буған әумесерді сабырға шақырмақшы болды, әйткенмен, бәрі де бекер еді. Олар осылайша зәкір-қақпаны баяу айналып жүрді, ақыры, шегінуді тоқтатуды ұйғарған һәм шамасы келгенше бар қорлыққа төздім деп ойлаған Стилкилт люктің қақпағына шығып көмекшіге былай деді:

	Мистер Рэдни, мен сізге бағынғым келмейді. Балғаны орнына қойыңыз, әйтпесе, жаман болады!

	Бірақ сайтан түрткен капитанның көмекшісі тапжылмай тұрған Стилкилтке тіптен жақын келіп, ауыр балғаны аузына тигізе жаздап сермеп қалды, сонымен қатар төзгісіз боқтық-балағатты аямай жаудырып жатты. Дюймнің мыңнан бір үлесіне де шегінбеген және дұшпанын өз көз қарасының қайтпас қанжарымен түйреген Стилкилт арқасына ұстаған оң қолының жұдырығын түйіп, оны ақырын жоғары көтерді де, өзінің қуғыншысына егер тек балға бетіне тиіп кетсе, ол (Стилкилт) оны өлтіремін деді. Бірақ, мырзалар, әумесерді бұл шақта құдайлардың өзі қасаптың қара қарғысымен таңбалап қойғанды. Балға Стилкилттің бетін жанап өтті, келесі сәтте капитанның көмекшісінің шықшыты опырылып, кит сияқты, қан түкіріп, люктің қақпағына құлады.

	Айқай-шу капитан каютасына жетіп үлгергенше, Стилкилт өзінше екі досы шолғында тұрған мачта басына дейін созылған бакштаг арқанын жұлқып қалды. Олар екеуі де каналдықтар болатын.

	- Каналдықтар? _ деп дауыстап жіберді дон Педро. - Біздің айлақтардан талай кит аулаушы кемелерді көріп едік, бірақ сіздің каналдықтарыңыз жайында ешқашан естімеппіз. Ғафу етіңіз, олар кімдер өздері және немен айналысады?

	- Каналдықтар дегеніміз, дон, біздің үлкен Эри каналындағы қайықшылар. Сіздер бұл туралы естіген шығарсыздар.

	- О, жоқ, сеньор, мына көңілсіз әрі ыстық, сіресіп қалған аса керенау елде біз сіздердің жігерлі Солтүстіктеріңіз жайында білетініңіз жоққа тән.

	- Шынымен бе? Несі бар, дон, маған тағы да құйыңыз Сіздердің чичаларыңыз керемет. Әңгімемді жалғастырмас бұрын мен сіздерге біздің каналдықтардың жай-жапсарын түсіндірейін, өйткені, бұл мағлұматтар, бәлкім, менің хикаямның жаңа бір сырларын ашатын болар.

	Мырзалар, дулы қалалар мен көркейген қыстақтар арқылы, түнерген ұлан-ғайыр елсіз батпақтар мен құнарына тең табылмайтын бітік егіндіктер арқылы, бильярдханалар мен шарапханалар арқылы, қасиетті-киелі ұлы ормандар арқылы, үндіс өзендерін белдеулеген римдік көпірлермен бүкіл Нью-Йорк штатын көктеп өткен үш жүз алпыс мильдің өн бойында, көлеңке мен күншуақта, шат немесе қайғылы жүректердің қасында, ырысты Мохок жерлерінің сұлу табиғатты кең байтағында, мұнаралары жол бойындағы бағаналардай сорайған ақ шаңқан шіркеулердің іргелерінде венециандық бұзық әрі кей реттерде қылмысты өмір бір толассыз тасқынмен селдетіп ағады. Онда нағыз жабайылар елі, мырзалар, ол жақта мәжусилер қырғын салуда, барлық жерде, сіздің тап қасыңызда да, шіркеулердің саялы көлеңкесінде де солар, рақым жасалып сенімді түрде паналатылған. Өйткені, мырзалар, әлдебір таңғаларлық жазмышты заңдылық бойынша, көп адамдар айтатындай, әрқашан әділ сот ордаларының маңында қоныстанатын сіздердің Отаңдарыңыздағы қарақшылар тәрізді, күнәкарлар да негізінен ғибадат орындарының төңірегінде мекендейді.

	- Ана жақта кім келе жатыр - тақуа ма? - деп сұрады дон Педро қызық үреймен төмендегі қыж-қыж қайнаған дулы аланға қарап.

	- Біздің теріскейлік досымыздың бақытына қарай сеньора Изабелланың инквизициясы Лимада әлсіреп бастады, - деп күлді дон Себастьян. - Айта беріңіз, сеньор.

	- Бір кішкене! Кешіріңіздер! - деп дауыстады осындағылардың біреуі. - Біздің бәріміздің, Лима тұрғындарының атынан сізге мәлімдегім келеді, сэр теңіз саяхатшысы, алыста бұлдыраған Венецияны осы замандық Лимаға алмастырмаған сіздің сыпайылығыңыз біздің назарымыздан тыс қалған жоқ. Өтінемін, рахмет айтпаңыз және таңырқаған болып көрінуге тырыспаңыз - сіз күллі жағалау жұртының аузындағы "Лима сияқты бұзық" деген мәтелді білесіз ғой. Әрі бұл оның үстіне сіздің суреттеуіңізбен толық сәйкес келеді; мұнда бильярд үстелдерінен шіркеулер көп, олар әрқашан ашық әрі "Лима сияқты бұзық". Венецияда да тап осылай; мен онда, ізгілікті інжілші Марктың қасиетті қаласында болдым! (Оны әулие Доминиктің арылтуын тілеймін!). Сіздің стақаныңыз, сэр! Рахмет, мен құямын! Ал енді қайтадан толтыралық!

	- Егер каналдық пен оның міндет-парызын еркін бейнелейтін болсақ, мырзалар, - өте толымды да көркем күнәкарлығы сондай - одан тамаша драмалық қаһарман шығар еді. Марк Антоний тәрізді, ол өзінің шабдалыдан аумайтын саржағал санын күншуақ палубада қызғылттандырып, қызыл шырайлы Клеопатрасын сұқтана қызықтап, күн сайын жасыл реңді Ніл бойымен маужырай жүзеді. Бірақ жағалауда бүкіл осы нәуетектік сап жоғалады. Каналдық нағыз басбұзардың кейпіне масаттана кіреді; жиегі түсірілген, түрлі-түсті ленталармен безендірілген жатаған қалпақ оның ғажап кескінін толықтыра түседі. Ол өзі қасынан жүзіп өтетін қыстақтардың күлімсіреген пәктігінің қас жауы; оның қара торы өңі мен қайтпас өжеттігінен қалаларда да қаймығады. Бір күні каналда саяхаттап келе жатқанымда мені апаттан бір каналдық құтқарды; оған шын жүректен алғысымды айтамын; жақсылықты білмейтін жан мен емеспін; мұндай қарақшылардың байғұс бейтанысты бақытсыздықта демеуге және алдынан шыққан байды тонауға бірден әзір тұруының өзі әдетте олардың барлық күнәларының басты өтеуі де болады. Жалпы алғанда, мырзалар, каналдардағы өмірдің бейбастығын біздің дырдулы кит аулау кәсібіне осы мектептің соғылған сұмдары сұғынып кіріп кететіндігі және адамзаттың өзге өкілдерінің ешқайсына да (сірә, сиднейліктерден басқа) біздің кит аулаушылардың дәл сондай сенбестікпен қарамайтындығын айқын дәлелдейді. Расында да, таңғаларлық емес пе? Ал біздің осы су арнасының жағалауларында туған көптеген мың жас өспірімдер мен жігіттеріміз үшін қиын сындарға толы Ұлы Канал тіршілігі христиандық бейбіт егін орағынан мәжусилік теңіздерді ессіз шиырлауға апаратын бірден-бір саты болып табылады.

	- Түсінікті! Түсінікті! - деп қызбалана айқай салды дон Педро, күміс жіппен кестеленген шілтерлі жең ұштарын чичамен суарып.

	- Саяхаттаудың керегі қанша? Күллі әлем - Лиманың тап өзі! Мен сіздердің қоңыржай Терістікте де адамдар таулар сияқты салқын да әділетті шығар деп ойласам... Бірақ сіздің әңгімеңіз!

	Мырзалар, мен Стилкилттің бакштаг арқаның жұлқып қалған жерінде тоқтағам. Дәл сол кезде оны капитанның үш көмекшісі мен төрт гарпуншы қоршап алып, жақтауға ығыстыра бастады. Бірақ осы сәттерде екі каналдық арқандардың бойымен төменге қатерлі кометалардай зу-зу етіп жылдам сырғанап түсті де, өз жолдастарының басқа шығуына көмектесу үшін топырдың ортасына қойып кетті. Оларға көмекке басқа матростар ұмтылды, сол арада ойран-топан болды, ал айбынды капитан қауіп-қатерден аулағырақ, қолына шанышқыны ұстай секіріп, өзінің сардарларына оңбағанды шканцыға қуып тығып сабауға әмір етті. Анда-санда ол үздіксіз үйіріліп айналған үйме-жүйме адамдар тобының шетіне жүгіріп келіп, өз өшпенділігінің нысанасын көздей, қақ ортаға шанышқысын лақтырды. Алайда, олар Стилкилт пен оның сайыпқырандарын жеңе алмады; бұлар бақты басып алды, сөйтіп, бірнеше үлкен күбіні домалатып әкеліп зәкір-қақпаның қос бүйірінен қатар-қатар қойған осынау теңіз париждіктері баррикада сыртында бой тасалады.

	- Қанеки, шығыңдар, қарақшылар! - деп қаһарлана күркіреген капитан өзіне жаңа ғана аспаз әкеп берген тапаншаларды екі қолында бірдей шошаңдатты. - Шығыңдар, бұзақылар!

	Стилкилт баррикадаға қарғып шығып, өзіне кезелген тапаншаларға өршелене қасқиып жүріп өтті; алайда, ол капитанға оның (Стилкилттің) өлімі теңіздің қантөгіс бүлігін бастауға берілген белгі болатынын айқын білдірді. Іштей дәл солай болады деп қауіптенген капитан зілін біршама бәсеңдетті, сонда да болса ол бүлікшілерге дереу қайтып барып өз міндеттерін орындауға бұйырды.

	- Егер солай істесек, бізге тиіспеуге уәде бересіз бе? - деп сұрады олардың басшысы.

	- Қанеки, жұмысқа кірісіңдер! Жұмысқа кірісіңдер! Мен ештеңе уәде етпеймін! Өз шаруаларыңды істеңдер! Сендер немене, кемені суға батырғыларың келе ме? Бүлік шығаратын уақытты тапқан екенсіңдер! Барыңдар жұмысқа! - Өстіп, ол тағы тапанша көтерді.

	- Кемені суға батыру ма? - деп айқай салды Стилкилт. - Несі бар, мейлі, батса бата берсін! Бізге қол көтермейміз деп сіз ант бергенше, біреуіміз жұмысқа оралмаймыз. Не айтасыңдар, жігіттер? - деп сұрады ол жолдастарына бұрылып. Олар елеурей құптап тіл қатты.

	Капитаннан бір сәтке де көзін айырмай, үздік-создық айқайлай сөйлеп, Стилкилт баррикаданы айналып шықты:

	- Біз кінәлі емеспіз; біз мұны қалаған жоқпыз; мен оған балғаны таста деп айттым ғой; бұл балаға да түсінікті емес пе; ол мені білуге тиісті еді; мен оған қодасты ызаландырма деп айттым ғой; сайтан алғыр, шықшығына соғып, саусағымды шығарып алған тәріздімін; біздің пышақтарымыз қайда, жігіттер, кубрикте ме? Оқасы жоқ, жігіттер, құдай сәтін салсын деңдер! Капитан, сізге айтарым, сақтаныңыз! Бізге сөзіңізді беріңіз, ақымақ болмаңыз; мұның бәрін ұмытыңыз, біз жұмысқа тұруға дайынбыз; бізге адамша қараңыз -сонда біз тіліңізді аламыз, бірақ өзімізді сабатпаймыз!

	- Жұмысқа шығыңдар! Түк те уәде етпеймін. Жұмысқа шығыңдар деймін сендерге!

	- Қане, тыңдаңыз, капитан! - деп айқайлады Стилкилт қолын ашулана сермеп. - Біздің арамызда тек бір ғана жүзу сапарына жалданғандар (мен де солардың қатарынанмын) бірталай, солай ғой? Сіз жақсы білесіз, сэр, кеме әйтеуір бір жерге зәкір тастасымен біз босатуды талап ете аламыз. Біз жанжалдасқымыз келмейді, оған мүдделі емеспіз; біз бәрі де тыныштықпен аяқталғанын тілейміз; біз жұмысқа шығуға әзірміз, тек сабауға көнбейміз!

	- Жұмысқа! - деп күркіреді капитан.

	Стилкилт бір сәтке тоқтап, жан-жағына қарады да, сосын былай деді:

	- Сізге айтарым мынау, капитан. Егер тек өздеріңіз бастамасаңыздар, біз сіздерге тиіспейміз - анадай пасық жексұрынды өлтіріп, сосын мачтаның көлденең келтегінде салбырап теру маған сондай қатты керек пе екен? Бірақ сіз бізге тиіспейміз деп уәде бергенге шейін, саусағымыздың ұшын да қимылдатпаймыз.

	- Онда төменге, кубрикке түсіңдер, ақылдарың кіргенше, мен сендерді сонда ұстаймын! Төменге, деймін сендерге!

	- Немене, кеттік пе? - деп айқайлады басшы өзінің жолдастарына. Олардың көпшілігі қарсылық білдірді, бірақ содан кейін Стилкилтке бағынып, оның алдынан қара жыраға түсіп, наразы түрде күңкілдей ұрсып, апанға кірген аюлардай, сонда жоғалып кетіп жатты.

	Стилкиттің жалаң басы палуба деңгейімен теңескен кезде капитан өзінің жасағын ертіп баррикададан қарғып түсті де, люктың қақпағын тез жауып, барлығы жабылып үстінен баса қойды. Аспазға осындай сатыда ілулі тұрған ауыр мыс құлыпты әкелуге әмір етті. Содан соң люктің қақпағын сол ашып, капитан саңылаудан бірдеңе деп сыбырлады да, қақпақты жауып, сырттарынан құлыпты салдырлатып салды - олар он еді - ал, палубада бұған дейін бейтарап болған жиырмадан астам матрос қалды.

	Түні бойы бүкіл офицерлер ұйқы көрмей палубада, әсіресе кубрик пен сондай-ақ, егер төмендегі қалқа-қабырғаны бұзуды ойлаған жағдайда, бүлікшілердің шығуынан қауіптенген тұмсықтағы люктің маңайында қарауылда тұрды. Әйткенмен, түнгі уақыт тыныш өтті; жұмысты тастамаған матростар сораптардьң қасында жандарын сала еңбек етті, соның жабырқау тарсыл-гүрсілі кей шақтарда түнерген түн құшағындағы күллі кемені жаңғырықтырды.

	Таң сәріде капитан каютасынан шыға сала палубаны тақылдата қағып, тұтқындарды жұмысқа шақырды; олар айқай-шумен бас тартты. Содан соң оларға су түсіріп, бірнеше уыс қытырлауық жұқа нан тастады; сосын құлыптың кілтін қайтадан бұрап жауып, оны қалтасына сүңгіткен капитан шканцыға қайтып оралды. Осы жағдай үш күн бойы тәулігіне екі реттен қайталанып тұрды; төртінші таңда тұтқындарға әдепкі талапты айтып тіл қатқан кезде даурығысқан дау-талас, содан кейін төбелескен апыр-топыр естілді; кенет люктен атып шыққан төрт матрос жұмысқа шығуға әзір екендіктерін айтты. Сасық иісті тымырсық пен ашқұрсақ мәзір міндетті түрде жаза тарту қаупімен қосыла келе оларды жеңген жақтың ықтиярына көшуге икемдеді. Осы жаймен қанаттанған капитан өзінің талабын қалғандарына да және қайталап айтты. Бірақ Стилкилт оған төменнен қайдағы жоқты шатып-бұтқанды қойып, келген жағыңа тайып тұр деп айбат шегe ақырды. Бесінші таңда өздерін төменде жанталаса ұстап қалуға тырысқан жолдастарының қайратты қолдарынан палубаға тағы үш бүлікші құтылып шықты. Енді тек үшеуі ғана қалды.

	- Берілгендерің жақсы емес пе, ә? — деп капитан келекелей мырс етті.

	- Бізді тағы да қамаңдар, түсінікті ме? — деп айқай салды Стилкилт.

	- Оған күмәндары болмасын, — деп жауап қатқан капитан құлыпты сарт еткізді

	Мырзалар, осы кезде, өзінің бұрынғы жеті жолдасының - опасыздығына зығырданы қайнаған, жаңа ғана душар болған келеке-мазаққа қорланған және үмітсіздік құрдымындай қараңғы кубриктегі ұзақ қамаудан есі шыққан Стилкилт осы кезде бұған дейін өзіне адалдығын сақтағандай боп көрінген каналдықтарға бұлардың жүзбелі қамалының гарнизоны шканцыға жиналған мезгілде палубаға бұзып-жарып өтіп, кит майын кесуге арналған өткір пышақтармен (екі ұшында да саптары бар ұзын, доғадай иілген ауыр құралдармен) қаруланып, оңды-солды сермей, бушприттен гакабортқа шейін жетіп, кемені басып алуға өлермен әрекет жасауды ұсынды. Олар өзіне қосылсын-қосылмасын, бірақ Стилкилт бұған өзінің тәуекел еткенін айтты. Ол енді мына қапаста бір түн де қалмайды. Алайда, оның пиғылы екі каналдық тарапынан ешқандай қарсылық кезіктірмеді; олар осы немесе басқа кез келген ессіз іс-қимылға, қысқасы, тек берілмес үшін бәріне әзірміз деп ант етті. Ол - ол ма, палубаға бұзып-жарып өту уақыты келгенде екеуі бірдей бірінші болуға тілек білдірді. Әйткенмен, олардың басшысы бұған үзілді-кесілді қарсы болып, біріншілікті өзінде қалдырды; атап айтқанда, бір себептен, бұл таласта екі жолдасы да бір-біріне жол беруді қаламады, тек ол екеуі ешбір жағдайда да бірінші бола алмас еді, өйткені, сатыға бар болғаны бір ғана кісі сыятын. Бірақ осы арада, мырзалар, мен сіздерге ана екі оңбағанның арам ойынын ашып көрсетуге тиіспін.

	Өз басшыларының есуастық ұсынысын тыңдаған соң олардың әрқайсысы жеке-жеке іштерінен бір опасыздық жоспарын қиялдап әлпештей бастады. Бұл, атап айтқанда, онның соңғысы болса да, үштің біріншісі болып берілу үшін палубаға бірінші өту, сөйтіп, осындай қылықпен қол жеткізуге болатын кешірімге аз-маз үмітті қамтамасыз ету ниеті еді. Алайда, Стилкилт оларды ақырына дейін бастайтын өзінің батыл байламын айтқан кезде екеуі бір қисынын тауып, оңбағандықтың әккі қитұрқысымен, осыған дейін құпия ұстаған өздерінің сатқындық жоспарларын қосып біріктіре қойды; содан, басшыларының қалғып кеткені сол, олар екі-ақ ауыз сөзбен ауыз жаласып үлгеріп, ұйқыдағы кісіні байлап алды, аузына жүн-жұрқа тығып, түн жарымында капитанды айқайлап шақырды.

	Жағдайдың қан тартып тұрғанын сезген капитан өзінің қарулы көмекшілері мен гарпуншыларды ертіп бакқа ұмтылды. Шамалыдан кейін люк қақпағы ашылып, серт бұзған сыбайластар аяқ-қолы байланған, бірақ әлі қарсыласуын қоймаған басшыларын палубаға лақтырып тастап, өздерінің қантөгіс ойластырған адамды ұстап берген еңбектері ескеріледі деген үміттерін білдірді. Алайда, оларды ұстап алып, үшеуін бірдей, сойылған ұшадай, палубада сүйретіп, бизань-мачтаның арқандарына асып қойды, сол жерде олар таң атқанша салбырап тұрды.

	- Сайтан алғырлар-ай, - деп барқылдады капитан олардың алдында, палубада әрлі-берлі жүріп. - Сендерге, тіпті, құзғындар да тиіспейді, сұмырайлар!

	Таң сәріде ол бүкіл матростарды жинап, бүлікшілерді көтеріліске қатыспағандардан бөлек қойды да, алғашқыларға оларды жаппай ұрып-соғу жазасына кесуге үзілді-кесілді ұйғарғанын мәлімдеді - жалпы, шамасы, солай істейтін де шығармын, солай істеуге тиіспін, әділет соны талап етеді - бірақ дәл қазір, олардың дер кезінде тізе бүккенін ескере келе, тек сөгіспен ғана шектеледі, сөгісін ол тиісінше аса қатты балағат-боқтық сөздермен айтып та шықты.

	- Ал сендерді, алаяқтар, - деп зіркілдеді ол арқанда салбырап тұрғандарға бұрылып, мен сендерді кескілеп шауып-шауып, май қорытатын қазанға тастаймын! - Сөйтті де, қарамайланған қысқа арқанды ала салып, бар пәрменімен екі сатқынның арқаларына шүйілді, өстіп, оларды дыбыстары шықпай, дарға асылған қос қарақшыны бейнелеген суреттердегідей, жансыз бастары иықтарына салбырап қалғанша аяусыз соққылап сабады.

	- Сендердің кесірлеріңнен білегімді ауыртып алдым! - деп барқылдады ол ақырында. -Бірақ сен үшін, көкетай, әлі дырау арқан табылады. Қане, мынаның аузынан тығынын алыңдар, қайтіп ақталады екен, тыңдалық.

	Діңкелеген бүлікші бір минут шамасында жанталаса өзінің сіресіп қалған жақтарын қозғауға әрекеттенді, содан кейін мойнын ауырсына иіп, ызыңдай сыбырлады.

	- Менің сізге айтарым мінеки, ал сіз бұл жөнінде ойланыңыз: егер мені дүрелесеңіз, мен сіздің көзіңізді құртамын!

	- Өй-дөйт деген, рақым етіңіз! Мені қалай қорқытқаныңды көрдің бе! - Өстіп, капитан арқан-қамшыны сығымдаған қолын көтерді.

	- Одан да тиіспеңіз! - деп ысылдады Стилкилт.

	- Жоқ, болмайды! - Арқан ұстаған қол дүрелеу үшін тағы көтерілді.

	Осы арада Стилкилт ысылдап бірдеңе деді, онысын өзінен басқа ешкім естімеген капитан барлық матростарды аң-таң етіп, ыршып түсті де, палубада сасқалақтап ерсілі-қарсылы бірнеше рет жүріп өтті, сосын арқанды оқыстан тастай салып, айтты:

	- Мен райымнан қайттым, босатыңдар ананы, жіптерді кесіңдер, естисіңдер ме?

	Алайда, бағыныштылар бұйрықты орындауға ұмтылғанда, оларды басы таңылған, қанын ішіне тартқан қуқыл жүзді кісі тоқтатты - бұл капитанның аға көмекшісі Рэдни болатын. Палубадағы қақтығыстан кейін ол өне бойы өзінің кереуетінде жатқан, бірақ осы таңда у-шуды естігесін әлсіздігін жеңіп, жоғарыға шығып, не болғанның бәрін көрді. Ол жағын ашып сөйлей алмайтын дерлік халде еді; алайда, капитанның тәуекелі жетпеген нәрсені зор зауықпен орындаймын деп міңгірлеген ол арқаншаны жерден алып, өзінің байлаулы тұрған жауына беттеді.

	- Қорқақ, - деп ысылдады Стилкилт.

	- Солай-ақ, болсын, бірақ менен сазайыңды тартасың! - Рэдни құлаштан сермеді, бірақ тағы да ызыңдаған сыбыр ұрмаққа көтерілген қолды тоқтатты. Ол сәл тоқталыңқырап қалып, алайда, сосын, қандай мазмұнда болса да, Стилкилттің қорқытқан қоқан-лоққысына қарамастан, қобалжусыз, өз ниетін орындап шықты. Содан кейін үш бүлікші босатылып, бәрі жұмысқа шықты, үн-түнсіз матростар тағы да су тартқыштардың қасында тұнжырай ауысып, олардың тарсыл-гүрсілі бұрынғысынша бар кемені жаңғырықтырды.

	Сол күні ымырт жабылып, кезегі ауысқанда төмен түсе сала, кубриктен бір шу естілді; қалш-қалш еткен екі сатқын палубаға жүгіре шығып, команданың қалған мүшелерімен бірге болуға қорқатындарын айтып, капитан каютасын босатпай қойды. Үгіт те, құйрықтан тебу мен шапалақ та оларды кубрикке кайтып баруға көндіре алмады; ақыры, өздерінің өтініші бойынша, өмірлерін сақтау үшін оларды кеме трюміне орналастырды.

	Бұл шақта матростар арасында ешқандай толқу нышаны білінбеді. Керісінше, сірә, Стилкилттің ұсынысына ден қойған олар қатаң тәртіп сақтауға, барлық бұйрықтарға ақырына дейін бағынуға, содан соң кеме айлаққа келген кезде, оны бәрі бірден тастап кетуге ұйғарды. Сол мақсатта, жүзу сапарының мүмкіндігінше тезірек аяқталуы үшін олар тағы бір нәрсеге - атап айтқанда: киттер көріне қалған жағдайда дыбыс бермеуге келісті. Өйткені, су кіргеніне және басқа да қауіптерге қарамастан, "Таун- Хо" мачталарында әлі күнге шейін таңды таңға ұластырған шолғыншылар тұрған; капитан бұрынғысынша, кәсіпшілік суларына алғаш кірген күндегідей, олжаны қуалауға құлшына құмартты, ал Рэдни өзінің саудыраған жағын ұмытып, кез келген сәтте кереуетін вельботқа ауыстыруға, сөйтіп, киттің жалмауыз аузымен күш сынасып, оның өңешіне ажал кергішін сұғуға әзір еді.

	Матростарды бағыныштылық шеңберінен шықпауға көндіргенімен, Стилилт жүзу сапарының аяғына шейін оның жүрегін қатал соққымен қарс айырған кісіден өзінің өш алу жоспарын ешкімге айтпады. Ол аға көмекші Рэднидің кезегінде болатын, ал осынау есуас, бейне өзінің өліміне асыққандай, бизань-мачтаның түбіндегі оқиғадан кейін капитанның ашықтан-ашық сақтандырғанына қарамастан, өзінің түнгі кезегін қояр да қоймай қайтадан басқаруға бел байлады. Стилкилттің мұқият ойластырылған өш алу жоспары дәл осыған, сондай-ақ басқа да кейбір жағдайларға сүйенген-ді.

	Түндерде Рэдни, әдетте, кәнігі теңізшінің істемейтін ісі - шканцы планширіне жайғасып, жақтау сыртында ілулі тұрған шлюпкаға шынтақтап отыратын. Жұртқа мәлім болғанындай, осы қалыпта ол кейде қалғып та кететін. Шлюпка мен кеме жақтауының арақашықтығы едәуір, ал төменде тулаған теңіз. Стилкилт уақытты мұқият есептеді; оның рульге тұратын кезегі өзін сатып кеткен түннен кейінгі үшінші таңдағы сағат екіден бастап келетін. Ал әзірше кезектегі жұмыс кезінде бос уақыты бола қалса, ол бірдеңені ынталана өруге кірісетін.

	- Сен андағы жерде не істеп отырсың? - деп сұрады одан біреу.

	- Өзің қалай ойлайсың? Бұл неменеге ұқсайды?

	- Қоржынның бауы тәрізді, тек, меніңше, мынауың бір түрлі тосындау.

	- Иә, тосындау, - деп жауап қатты Стилкилт бау ұстаған қолын алға созып. - Бірақ жарап қалар деп ойлаймын. Білесің бе, достым, мендегі жіңішке арқан таусылды, сенде азырақ жоқ па?

	Бірақ кубрикте жіңішке арқан жоқ болып шықты.

	- Барып Рэд қариядан сұрауға тура келеді. — Стилкилт солай деп орнынан тұрды.

	- Сен немене, соған қарызданғың келе ме? - деп шар ете түсті матрос.

	- Қарызданса қайтеді екен? Ол менің бетімді қайтарады деп ойлайсың ба? Сайып келгенде, бұл оның өзіне пайдалы болады, достым! - Содан бірінші көмекшіге жақындап келген ол оған жайбарақат қарады да, өзінің кереуетін жөндеуге деп жіңішке арқан сұрады. Оның өтініші қолма-қол орындалды, бірақ осыдан кейін арқанды да, бауды да қайтып ешкім көрген жоқ; ал келесі түнде, Стилкилт бушлатын басына жастық орнына бүктеп салайын деп жатқанда, қалтасынан торға тығыз қапталған шағын темір доп домалап түсті. Жиырма төрт сағаттан кейін ол — үнемі теңізшінің иегінің астында үңірейген моланың үстінде талай рет қалғыған адамның қасында - штурвалға тұруы керек болатын, жазмыштың зауал сағаты сонда соғуға тиісті еді; қазірдің өзінде Стилкилттің дегбірсіз көкірек көзінің алдында Рэдни маңдайында опырылған жарасы бар, қыбырсыз серейген өлік болып жатқан-ды.

	Әйткенмен, мырзалар, болашақ қылмыскерді ойластырған қанды істі орындаудан әумесер өзі құтқарды. Дегенмен де, қанды кекке қолын былғамаса да, Стилкилттің кегі түгелдей қайтты. Өйткені, тағдырдың тылсым ұйғарымымен ол ойлаған сұмдық істі атқаруды көктің өзі мойнына алғандай боп көрінді.

	Келесі күннің таң сәрісінде, күн әлі шықпай, команда палубаны жуып жатқанда, науадан су алуға шыққан, Тенерифтен келген бір делқұлы матрос оқыстан айқайға басты:

	- Кит! Кит!

	Құдайым, қандай кит десеңші! Бұл Моби Диктің өзі еді.

	- Моби Дик! - деп дауыстап жіберді дон Себастьян. - Әулие Доминик!.. Сэр теңіз саяхатшысы, киттердің есімдері болушы ма еді? Моби Дик деп сіз кімді айтасыз?

	- Бұл атақты, қардай аппақ, ажалсыз әрі қанқұйлы құбыжық, дон, бірақ ол жайында әңгіме тым ұзаққа кетеді...

	- Айтыңызшы! Айтыңызшы! - деп дуылдай жөнелді менің айналамда топырлаған жас испандықтар.

	- Жоқ, сеньорлар! Сеньорлар, бұл мүмкін емес! Мен қазір бұл тарихқа бойлай алмаймын. Таза ауамен тыныстайыншы, мырзалар.

	- Чичи! Чичи! - деп дауыстады дон Педро. - Біздің айбынды досымыз әлсіреп қалды. Оның тостағанын толтырыңдар!

	- Алаңдамаңыздар, мырзалар; бір ғана сәт - сосын мен жалғастырамын. Сонымен, мырзалар, кемеден елу ярдтай жерден соншалық оқыстан қардай аппақ китті көргесін тенерифтік матростың қобалжығаны сондай, команда мүшелері арасындағы келісімді ұмытып ол құбыжықты әлдеқашан байқаған мачталардағы үш шолғыншы үнсіздікті сақтағанымен, еріксіз айқайлап жіберген. Содан бір сұмдық дүрбелең басталды да кетті. Үрейлі сыбыстар сескендірмеген, осы атақты да баға жетпес балықты жеңуді армандаған капитан, көмекшілер мен гарпуншылар "Ақ Кит! Ақ Кит!" деп айқайға басты; бейне таңертеңгі көк теңіздегі жылтыр тас сияқты, шығып келе жатқан күн шапағымен көз қарықтыра жарқыраған қорқынышты әсемдікке бөленген сүттей ақ алып денеге матростар тұнжырай қауіптеніп, қарғыстарын жаудырып, шұқшия қарап қалды. Бейне бәрі әлемдік тарих сұлбаланғанға дейін-ақ алдын ала болжанып қойылғандай, бұл оқиғалардың өне бойын тылсым жазмыш зілмауыры басып тұрды. Бүлікші көмекшінің вельботында ескекші болды; гарпун лақтырылып, Рэдни шанышқысымен тұмсыққа тұрғаннан кейін ол оның қасында отырып, соның бұйрығы бойынша қарамайланған арқанды бірте-бірте босатуға немесе саумалап жинауға тиісті болды. Вельботтар суға түсірілген кезде аға көмекші бірінші жүзіп кетті, Стилкилт құшырлана есіп, өзінің жаугер атойымен барлық дауыстарды баса, шаттана айқайлады. Біршама уақыт олар құтырына есті, содан кейін гарпуншы гарпунды қадады да, Рэдни қолына шанышқы ұстап тұмсыққа ырғыды. Рэдни аңшылық кезінде қорқу дегенді білмейтін. Ол өз матростарына тура киттің арқасына есіңдер деп айқайлады. Стилкилт арқанды тез жинап алып, вельбот құбыжықтың шаңқан ақтығымен тұтаса астасып көзге шағылысқан көбікке тура жүзіп келе жатты; кенет шлюпка су асты жартасына соғылғандай, бір жағына оқыс жантайып, тұмсықта тұрған Рэдни суға ұшып түсті. Ол киттің тайғанақ арқасына құлап түскен кезде вельбот түзеліп, бірақ толқын қайықты бірден аулаққа үйіре атып жіберді, ал Рэдни теңізге, киттің арғы жағына ұшты. Ол киттің төңірегінде бұрқылдап қайнаған иірімге құлады, матростар шашыраған тамшылар шымылдығы арасынан бір сәтке оның әлде де болса Моби Диктің көзіне түспеуге жанталаса тырмысып жатқанын күңгірт бейуақта көргендей болды. Бірақ оқыстан ашу кернеген кит алға ұмтылып, оны өзінің алпамсадай азуларымен қарпып алып, судың үстінде тіке шапшыды да, басымен төмен сүңгіген бойда тұңғиық жылымда көрінбей кетті.

	Бұл екі ортада иірімнен шығып кетуге ұмтылған Стилкилт шлюпканың түбі бірінші соғылғанда-ақ арқанды босата бастаған; ол көз алдында болып жатқан жайларға жайбарақат қарап, өз ойымен отырды. Бірақ кенеттен шлюпканы төменге жойқын күшпен тартқан кезде, ол ойланбастан, пышақты алып, арқанды кесіп жіберді - кит азат етілді. Едәуір уақыттан кейін Моби Дик аулақта су бетіне қайтадан көтерілді, сол кезде Рэднидің қызыл жүн күпәйкесінің желқом үзіктері өзін шайнап тастаған тістердің арасында жалбырап тұрды. Барлық торт шлюпка қайтадан қуалай жөнелді, алайда, кит қуғыннан жалт беріп, ақыры, көзден мүлдем ғайып болды.

	Бірнеше күннен кейін "Таун-Хо" кемежайға жетті; бұл бір түземдіктер ғана тұратын жабайы, елсіз жер еді. Сол күні Стилкилт бастаған барлық матростар (тек бірнеше марстықты айтпағанда) жағалауға шығып, баяу адымдап, пальмалардың арасына сіңіп жоғалды; ақырында, кейін анықталғанындай, олар түземдіктердің екі үлкен әскери ұзын қайықтарын басып алып, аралдан жүзіп кетеді.

	Кемеде бұрынғы экипаждың бірен-саран адамдарымен ғана қалған капитан түпті судан көтеріп, тесікті бітеу жөніндегі қиын жұмысқа аралдықтардан көмек сұрайды. Алайда, олардың қауіпті одақтастары тарапындағы азғана ақ тәнділерден күндіз-түні соншама қалт етпес қырағылық қажет етілгені соншалық, атқарылған еңбектің аса ауыр болып, қажытып жібергендігі соншалық, ақыры, кеме жүзуге дайын болған кезде, олардың бәрі сондай әлсіреп, құр сүлделері қалғандықтан, капитан мұндай командамен үлкен кемені теңізге шығаруға жүрегі дауаламады. Көмекшілерімен ақылдаса келе, ол "Таун-Хоны" жағалаудан мүмкіндігінше әрірек зәкірге қойып, тұмсыққа екі зеңбіректі алып шығып, оқтатқызды, арт жақтағы сандалдарға мушкет-мылтықтарды орнатқызды, сөйтіп, аралдықтарды өрем қауып өлейін демесе, кемеге жоламасын деп ескертті де, өзі қасына бір кісі ертіп, ең жақсы шлюпкасымен, арттан қуалаған желмен ұшырта, экипаж толықтыру үшін, бес жүз миль қашықтықтағы Тантиге аттанды.

	Жүзіп келе жатқан төртінші күні олар аласа маржан аралшығына тұмсық тіреген үлкен ұзын қайықты байқады. Капитан шлюпкасын дереу басқа жаққа бұрды, бірақ жабайы қайық бұлардың соңынан жүйткіді, көп ұзамай ол өзіне су түбіне кеткің келмесе тоқта деп бұйырған Стилкилттің даусын естіді. Капитан тапаншасын суырды. Аяқтарын қосып байланған екі ұзын қайықтың тұмсықтарына алшайта басқан Стилкилт оған жеркене күліп, егер тек шүріппенің шырт еткенін еститін болса, өзінің бірден капитан шлюпкасын су түбіне жіберетініне көзін жеткізді.

	- Саған менен не керек? — деп айқайлады капитан.

	- Сендер қайда барасыңдар? Не үшін? - деп сұрады Стилкилт. — Тек жалған айтушы болма.

	- Тантиге, экипаж толықтыруға.

	- Жақсы. Қане, мен сендерге жақынырақ жүзіп барайын. Менің қаруым жоқ.

	Осы сөздермен ол ұзын қайықтан секіріп, шлюпкаға малтып келді де, жақтаудан аударылып түсіп, капитанның алдында бетпе-бет тұрды.

	- Қолдарыңызды айқастырыңыз, сэр, басыңызды көтеріңіз. Ал енді менің соңымнан қайталаңыз: Стилкилт мені қалдырып кетісімен шлюпканы аралға сүйреп шығарып, сонда алты күн болуға ант етемін. Егер осыны істемесем, мені қаһар соқсын.

	- Жақсы шәкірт! - деп мәз бола күліп жіберді Стилкилт. - Cay боп тұрыңдар, сеньорлар! — Сөйтті де, теңізге қарғыған ол өз жолдастарына жүзіп келді.

	Шлюпканы жағалауға шығарып, кокос пальмаларына жақындатып апарғанын қадағалаған Стилкилт ары қарай жүзіп, межелі мерзімде көздеген жері — Тантиге жетті. Ол жақта да жолы бола кетті; екі кеме Францияға аттануға дайындалып жатыр екен, тағдырдың алқауымен оларда дәл мұның соңындағы матростардың санына тең жетіспеушілік бар боп шықты. Олар осы кемелерге жалданып, бұрынғы капитанының өздерін заңды жазаға тартуға аңсары ауып кеткендей жағдай бола қалса, онымен ұшырасу қаупінен мәңгіге құтылды.

	Француз кемелері жүзіп кеткеннен кейін он күн өткенде вельбот та келіп жетті, сөйтіп, капитан өркениеттен аз-маз хабары бар, теңіз кәсібін кішкене білетін бірнеше тантилықты жалдады. Жергілікті шағын шхунаны жалға алып, ол сосын өз кемесіне оралды, онда бәрін аман-есендікте көріп, жүзу сапарын жалғастырды.

	Мырзалар, Стилкилттің қазір қайда екенін ешкім білмейді, ал Нантакет аралында Рэднидің жесірі өліктерді қайтармайтын теңізге қарай-қарай көзі талды, ол түсінде үнемі күйеуін опат еткен қорқынышты Ақ Китті көреді.

	* * *

	- Сіз аяқтадыңыз ба? - деп дон Себастьян ақырын ғана сұрады.

	- Иә, дон.

	- Олай болса, сізден жалынып сұраймын, маған шыныңызды айтыңызшы: расында да бәрі осы қазір сіз әңгімелеп бергендей болған ба? Бұл мүлдем адам сенбейтін ғажап сияқты! Сіз бұл оқиғаны сенімді жерден білдіңіз бе? Менің мұнша қадала сұрағанымды ғафу етіңіз.

	- Бізді де ғафу етіңіз, сэр теңіз саяхатшысы, бірақ біз бәріміз дон Себастьянның өтінішіне қосыламыз, - деп қалғандары да ашқарақ әуестіктерін жасырмай, шу ете қалды.

	- Мырзалар, "Алтын мейманханада" қасиетті Інжіл табылмас па екен?

	- Жоқ, - деді дон Себастьян. - Бірақ мен осы маңдағы қадірменді әкейді білемін, егер оған өтініш айтсам, көп күттіре қоймас. Мен Інжілге барып келейін. Әйтсе де сіз жақсылап ойландыңыз ба? Бүл сізге зор қиындық жүктеуі мүмкін.

	- Мен сізден пірәдар әкейді де ертіп келуді өтіне алам ба, дон?

	- Лимада қазір дінге шәк келтірмеушілерді өртеу болмағанымен, - деді осындағылардың біреуі екіншісіне, - дегенмен де, біздің теңізші досымыз епископ әкейлердің ашуына тие ме деп қорқамын. Ай сондай жап-жарық екен, келіңдер, одан да көлеңкеге жасырынайық. Білмеймін, мұның қажеті қанша еді...

	- Сіздің соңыңыздан жүгіргеніме кешіріңіз, дон Себастьян. Сондай-ақ мен сіздің сондағы ең үлкен Інжілді алуыңызды қатты өтініп сұрай алам ба?

	***

	- Міне, әулие әкей де келіп қалды, ол сізге Інжіл әкелді, - деді ұзын бойлы салиқалы кісіні ертіп қайтып оралған дон Себастьян салтанатпен.

	- Қане, мен қалпағымды шешейінші. Ал енді, қадірменді пірәдар, жарыққа тұрыңыз да мен жанаса алатындай етіп Қасиетті Кітапты алдымда ұстаңыз: аспан жәрдем ете көрсін, мырзалар, сіздерге мен айтып берген хикая өзінің негізгі ұзын-ырғасында, бүкіл мән-мағынасында рас екендігіне арыммен ант етемін. Мен мұның шындық екенін білемін, бұл біздің планетамызда болған оқиға, мен сол кемеде болғам, сол матростармен кездескем, Рэдни өлгеннен кейін Стилкилтпен жүздесіп, әңгімелескем.





LV тарау





КИТТЕРДІҢ ҚҰБЫЖЫҚ СУРЕТТЕРІ

	Ең бір таяу болашақта мен сіздерге кенепсіз, қаншалықты мүмкін болғанынша, кит шын мәнінде кит аулаушының көзіне тұтас ұшасымен кеме жақтауына тақала байланып, үстінен, тіпті, жүруге болатын кезде қандай боп көрінсе, нақ сондай анық суретін салып беремін. Осыған байланысты әлі күнге шейін құрлықтағы тұрғындардың сенгіштігіне сәтімен бөленіп жүрген киттердің аса сирек қиял-ғажайып бейнелеріне алдын ала жүгінген орынды болар еді. Мұндай түсініктердің түбірімен қате екендігін дәлелдей, дүниенің осы орайда көзін ашатын уақыт жетті.

	Осынау бейнелік адасулардың бастапқы бастау көздері ежелгі үнді, мысыр және грек мүсіншілері болуы әбден ықтимал Ғибадатханалардың мәрмәр тақталарында, мүсіндердің тұғырлары мен қалқандарда, медальондарда, тостағандар мен теңгелерде дельфин, Салахаддин сияқты, сауыт құрсандырып және әулие Георгий тәрізді, дулыға кигізіп бейнеленген сонау тапқыр, бірақ дәлдікті онша сақтай бермеген замандардан бері мұндай еркінсулер киттер жайындағы жай бұқара жұрттың ұғым-түсінігінде ғана емес, кей реттерде, тіпті, ғылыми пайымдарда да молынан ұшырасады.

	Бір күмәнсіз нәрсе: әйтеуір китке долбарлап ұқсайтын неғұрлым көне кескін-сурет Үндістандағы атақты Элефанта үңгір-ғибадатханасында тұр. Браминдердің тұжырымдауынша, осы көне ғибадатханада сақтаулы қисапсыз мүсіндерде адам шұғылданған барлық жұмыстар, барлық кәсіптер, мүмкін боларлық барлық мамандықтар бейнеленген, бұларда солар жер бетінде шын мәнінде пайда болғанға дейінгі неше ғасыр бұрын көрініс тапқан. Сондықтан, онда біздің асылзада кит аулау кәсібіміз де болжалданғаны таңғаларлық емес. Біз әңгіме қылып отырған үнділік китті сол арада Вишнудың ғылымдағы аты Матсья-Аватар дейтін левиафанның кейпіне кіру көрінісі паш етілген қабырғаның жеке бір телімінде кездестіруге болады. Алайда, бедерлі мүсіннің жартылай кісі, жартылай кит болғанына қарамастан, соңғысының мұнда тек құйрығы ғана бар, дей тұрсақ та, тіпті, сол шағын үзіктің өзі де мүлдем қате бейнеленген. Ол киттердің зор жүзгіш қанаттарының жалпақ қалақтарынан гөрі әбжыланның бірте-бірте жіңішкерген құйрығына көбірек ұқсайды.

	Бірақ көне галереяларды аралап, ұлы христиан сұңғатшысының қылқаламынан шыққан мына балықтың суретіне қараңызшы; осы соңғының атамзаманғы үнділіктерден асып кеткен ештеңесі жоқ. Мен Персей Андромеданы теңіз жалмауызынан немесе киттен құтқарып жатқан Гвидоның картинасы туралы айтып тұрмын. Қызығы сол, мынандай мүмкін емес нәрсені жасау үшін Гвидо үлгіні қайдан алды екен? Мұны айтасыз, өзінің "Персейдің жерге түсуінде" дәл сол көріністі бейнелеген Хогарт та содан тәуір болмай шықты. Хогарт құбыжығының алып ұшасы суға сынық сүйем ғана батып, тұтастай ұшан теңіздің үстінде тербеледі. Оның арқасында көмкерме далдалы піл ер-тұрманы тәрізді бірдеңе бар, теңіз толқындары құйылған, кең ашылған азулы аузы Темзадан Тауэрге апаратын Сатқындар Дарбазасынан аумай қалған. Сондай-ақ, кәрі шотландық Сиббальдтың өрнек-суреттеріндегі киттер және одан соң Тәураттың ескілікті басылымдарындағы бедерлі оюлар мен мөртаңбаларда һәм байырғы әліппелерде бейнеленгендегідей, Жоһанның киті бар. Бірақ бұлар жайында бұл арада айтты не, айтпады не! Немесе, міне, кеме зәкірінің сүмбісін жүзім сабағындай шырмаған кітап түптеушілердің киттері, - олардың зерленген суреттері көптеген ескі де жаңа кітаптардың мұқабалары мен алғашқы беттерін безендірген бұл мақұлықтар өте көрікті, бірақ түгелдей ойдан шығарылған, әрі көне вазалардағы суреттерден көшіріп алынған болуы керек деп ойлаймыз. Олар барлық жерлерде дельфин деп есептелгенімен, мен соған қарамастан, бұл мұқабалық балықты китті бейнелеу әрекеті деп жариялаймын, өйткені, бұл белгіні жаңадан пайдалана бастаған бастапқы кезде-ақ осылай ойластырылған болатын. Оны қолданысқа шамамен он бесінші ғасырда білімдарлықтың қайта өркендеген дәуірінде бір қарт итальян кітап баспагері енгізді, ал, ол заманда, тіпті салыстырмалы түрде бертінге дейін, дельфин - левиафанның бір түрі деп саналған.

	Кейбір көне кітаптардың ішіндегі ою суреттер мен басқа да өрнек-нақыштарынан кейде киттерді бейнелеудің өте қызық әрекеттерін кезіктіруге болады, олардың түгесілмес бас сүйектерінен неше түрлі бұрқақтар, ыстық сулар, бұлақтар, Саратога мен Баден-Баденнің тұтас қайнарлары шапшып атқылайды. Қызықты киттерді сондай-ақ "Ғалымдықты дамытудың" бірінші басылымының алғашқы бетінен де көруге болады.

	Енді әуесқойлық тәжірибелерді қоя тұрып, дәлдік пен ғылымилықтан үміткер һәм білімдар кісілердің қылқаламынан шыққан левиафандардың суреттеріне жүгінейік. Гарристің көне жинағында б.д. 1671 жылы басып шығарылған және "Кит Қарнындағы Жоһан" кемесімен кит аулау үшін Шпицбергенге жүзу", шкипері Фрисландиялық Петер Петерсон" деген тақырып қойылған бір голландық саяхат кітабынан алынған бірнеше кит суреттері бар. Сол ою-өрнектердің бірінде киттер мұзтаулар арасында қалқып жүрген жойқын бөрене-салдар түрінде көрсетілген, олардың бүлкілдеген жоталарында ақ аюлар балпаңдап жүгіріп жүр. Басқа бір оюда сұмдық қате кеткен - киттің құйрығы тік қалақ етіліп бейнеленген.

	Немесе, міне, Британ флотының бірінші рангілі капитаны Колнет деген біреу жазған әмбе "Спермацетті киттерді аулау аймағын кеңейту мақсатында Горн мүйісінің ар жағындағы Күнгей теңіздерге жүзу сапары" деп аталған in Quarto-ның сондай қомақты томы бар. Бұл кітапта "1793 жылдың тамызында Мексика жағалауларында мерт етіліп, палубаға көтерілген кит көлемінде түсірілген Физетердің немесе Спермацетті Киттің келбетін" паш етуге тиісті болған сурет нобайы берілген. Капитан осы шыншыл суретті түсіріп алуға бұйырғанда бүкіл еңбектің дұрыстық-дәлдігіне қам жегеніне мен күмәнданбаймын. Тек бір айта кететін жайт, мысалы, бұл киттің көзі сондай, егер оны осы қолданылған көлемге сәйкес ересек кашалотқа жапсырып қойса, онда көздің орнына ұзындығы бес футтық күмбезді терезе орнап шыға келеді. Аһ, менің айбынды капитаным, сен неге бұл көзден Жоһан сығалап қарап тұратын қылып істемедің?

	Тіпті, балғын жастардың тәлімі үшін құрастырылған жаратылыс тарихы бойынша ең ұқыпты мазмұндамалардың өздері бұдан бір де кем түспейтін сұмдық қателерден сау емес. Мысалы, Голдсмиттің мәшһүр кітабы "Тірі Табиғатты" алайық. 1807 жылғы Лондондағы қысқартылған басылымында "кит" пен "нарвалды" бейнелеген мыс суреттер бар. Мен дөрекі болып көрінгім келмейді, бірақ осы өте қораш кит аяқтары шабылып тасталған шошқаға қатты ұқсайды, ал нарвалға келетін болсақ, көзің бақырая таң қалу үшін оған үстірт көз салудың өзі жеткілікті: біздің білімге сусындаған он тоғызыншы ғасырда сауатты мектеп оқушыларының алдында мұндай будан құбыжықты қалайша шынға балап жайып салуға болады?

	Ары қарай; 1825 жылы ұлы табиғаттанушы Бернар Жермен, граф де Ласепед, левиафандардың алуан түрлерінің жекелеген өкілдерін бейнелейтін суреттермен бірге киттердің жіктемесі жөнінде оқымыстылық еңбек жариялады. Олардың бәрі мүлдем жаңсақ, ал гренландиялық киттің, Mysticetusa-ның (яғни, былайша айтқанда, нағыз киттің) суретіне келетін болсақ, тіпті, бұл түрді танудағы аса тәжірибелі кісі, Скорсбидің өзі табиғатта оның түр - тұлғасы бар екенін теріске шығарады.

	Әйткенмен, осы шатысқан былықтың шырқау шыңына ғұлама Фредерик Кювье, атақты баронның бауыры жетті. 1831 жылы ол өзінің "Жаратылыстағы киттер тарихын" жариялады, сонда, оның сөздеріне қарағанда, кашалоттың бейнесі болуға тиісті бір нәрсе келтіріледі. Мұндай суретті кез келген Нантакет тұрғынына көрсетуді ойлаған адам бұл аралдан жылдамдата жылыстап кету жағын ертерек қамдап қойғаны артықтық етпейді. Фредерик Кювьенің кашалоты - бұл кашалот емес, әншейін асқабақ. Әлбетте, автор кит аулау жорығына тікелей қатысу артықшылығынан ада (бұл сияқтылардың аталған артықшылыққа ие болатындары сирек), бірақ менің бір білгім келетіні, дегенмен де, ол осы суретті қайдан алды екен? Бәлкім, ол бұларды оның дәл осы саладағы ізашары -Демаре өзінің айдан анық азғындарын көшіріп алған жерлерден қымқырған шығар. Мен қытай суреттерін айтып тұрмын. Ал, қытайлық сурет салғыштардың қандай қалжыңқой жігіттер екендіктері жөнінде көптеген ғажайып кеселер мен табақшалар сіздің сауатыңызды ашып береді.

	Ал біз көшелерде кит майын сататын саудагер дүкеншелерінің үстіндегі маңдайша жазулардан көретін киттер жайында не айтуға болады? Әдетте, олар түйе өркешті һәм ғаламат қаныпезер, кит кейіптес Ричард Үшіншілер түрінде көрінеді; таңғы асқа үш-төрт матрос бәліштерін (теңізшілер толы үш-төрт вельботты) жалмап алған бұл ұсқынсыз ұшалар көк бояулы қанды теңізде тырбаңдап қалқиды.

	Бірақ китті бейнелеудегі бүкіл мұншалық қаптаған қателіктер, сайып келгенде, мүлдем де сондай таңғаларлық емес. Өздеріңіз ойлап қараңыздаршы. Сурет нобайлары көпшілік жағдайда жағалауға шығарып тасталған өлген киттерден жасалған, олардың анықтығы шамамен, апатқа ұшыраған, палубасы қираған кеменің суреті, тұрық-тұрпаты мен рангоутының күллі сән-салтанатымен қоса, осынау тәкаппар туындының әу бастағы айбынды келбетін көз алдыңызға елестеткендегі анықтығындай болады. Міне, пілдердің өздерінің белден салынған кескіндемелеріне бір қалыпта тапжылмай тұрған жағдайлары болған, ал тірі левиафандар әлі ешқашан өз суреттерін салдыру үшін қалыпқа тұрушы болып көрген емес. Күллі айбынымен һәм бүкіл тасқын қуатымен көз сүйіндірер тірі китті тек теңізден, түпсіз тұңғиықтан ғана көруге болады; оның қалқыған таудай ұшасы, жүрдек әскери кеме сияқты, қас қаққанша көз ұшында бұлдырап жоғалады; үстіндегі айбынды төбелері мен шоқы-шыңдарын сол қалпында қалдыра отырып, оны судың дүлей топанынан көтеруге ешбір тірі пенденің шамасы келмейді. Емшек еметін жас кит пен тау тұлғалы ересек левиафан сұлбаларындағы кереметтей зор айырмашылықты айтпағанның өзінде, егер тіпті емшектегі китті палубаға сүйреп шығарған күнде де, оның табиғаттан тыс, жылан тәрізді жылмағай, сумаңдаған сусымалы пішінін игеруге сайтанның өзінің де жүрегі дауаламас.

	Сірә, кейбіреулер жағалауға шығарып тасталған киттің тұлдырсыз қаңқа-сүйегіне қарап оның шынайы келбет-тұрпатына қатысты қандай да бір сенімді мағлұматтарды алуға болады деп ойлайтын шығар. Қайдағы! Левиафанның аса ұлы ерекшеліктерінің бірі сол, оның қаңқа-сүйектері өзінің тірі келбетінің жайынан мүлдем дерлік түсінік бермейді. Ал мына, өсиетін орындаушылардың біреуінің кітапханасында аспалы шамдал орнына ілінген Иеремия Бентамның қаңқасы осы қадірменді Иеремияның өзге де барлық жеке ерекшеліктерімен бірге, тоңмойын әрі пайдакүнем кәрі мырзаның келбетін дұрыс көрсетіп береді; бірақ бұтарланып бөлінген левиафан жіліктерінен іліп аларлық ештеңе табу мүмкін емес. Шынында да, ұлы Хантер айтқандай, киттің қаңқа-сүйегі толық түр-тұрпатындағы қыртыс-қабаттарымен бірге қосып алғандағы жануардың өзіне көбелек ішіндегі құрт-құмырсқа құрлы жақын жанаспайды. Бұдан арғы жол-жөнекей баяндау көрсететініндей, бұл ерекшелік бастың бітімінде неғұрлым бұлтартпай білінген. Ол сондай-ақ бүйірдегі жүзгіш қанаттың бітімінде де өте қызғылықты кейіпте көрініс тапқан, оның қаңқа сүйегі адам қолының қаңқасынан аумайды, тек бас бармақ жоқ. Жүзгіш қанатта төрт нағыз сүйек саусақ: сұқ саусақ, ортан терек, шылдыр шүмек, кішкене бөбек бар. Алайда, адам саусақтарының матадан тігілген қолғаппен қапталғанындай, олардың бәрі тірі ет биялаймен мәңгілік көлегейленген. "Кей шақта кит бізге қаншалықты аңдаусыз дүрсе қоя бергенімен, - деп әзілдеген бірде Стабб, - ол бізді жалаңаш қолдарымен ұстайды деп ешқашан айта алмайсың".

	Бүкіл осы себептерге байланысты, қалай десең де, бәрібір, ұлы Левиафан - қағазда да, кенепте де суреті салыну пешенесіне жазылмаған әлемдегі жалғыз жан иесі мақұлық екендігіне еріксіз қол қоюға тура келеді. Әрине, бір сурет екіншісінен дәлірек бола алады, бірақ олардың ешқайсысы да ешқашан нысанаға дөп тие алмайды. Сондықтан, киттің шын мәнісіндегі кескін-келбетін көрудің ақиқат мүмкіндігі жоқ. Демек, оның тірі түр-тұрпатын тым құрыса шамамен елестетудің бірден-бір жалғыз амалы - кит аулау кәсіпшілігіне өзің аттану; бірақ бұлай еткенде сіз кез келген сәтте киттің шабуылына ұшырап, су түбіне кететін қатердің қыл көпірінде тұрасыз. Менің пайымдауымша, осы себептен де сізге Левиафанның сырт пішінімен танысу әрекетінде шектен тыс жансебіл болмаған абзал





LVI тарау





КИТТЕРДІҢ НЕҒҰРЛЫМ ШЫНДЬІҚҚА СЫЙЫМДЫ СУРЕТТЕРІ МЕН КИТ АУЛАУ КӘСІБІНІҢ ШЫНШЫЛ КАРТИНАЛАРЫ

	Киттердің жантүршігерлік суреттеріне орай мен киттер жайындағы одан өткен қияпат әңгімелермен айналысу құштарлығын бастан кешудемін, бұларды әрі көне, сол сияқты, жаңа кітаптардан да, әсіресе, Плинийден, Парчестен, Хаклюйттен, Гарристен, Кювьеден және басқалардан табуға болады. Әйткенмен, мен мұны аттап өтемін.

	Маған ұлы Кашалоттың: Колнеттегі, Хаггинздегі, Фредерик Кювьедегі һәм Бийлдегі жарияланған төрт суреті ғана мәлім. Колнет пен Кювье хақында бұдан бұрынғы тарауда айтылды. Хаггинздің суреті олардыкінен анағұрлым артық; бірақ ең жақсы суреттер, әлбетте, Бийлдің кітабында. Бийлде екінші тарауды түйіндейтін "Әр түрлі қалыптағы үш кит" суретіндегі орталық тұлғадан басқа, бұл киттің барлық бейнелері тым жақсы. Кейбір мейманжайларда, күмәнсіз, сыпайы сенімсіздік тудырғанымен, оның "Қайықтар кашалотқа шабуылдайды" дейтін фронтисписі' егжей-тегжейдің дәлдігімен тамаша әрі, жалпы алғанда, шындыққа сыйымды, Дж.Росс Браунның кашалотты бейнелейтін кейбір суреттері өте дәл, тек ою-өрнектері тым нашар. Әйтсе де, бұл оның кінәсі емес.

	' Фронтиспис - кітаптың бірінші бетіне салынған сурет. - Аудармашы ескертпесі.

	анықтығы шамамен, апатқа ұшыраған, палубасы қираған кеменің суреті, тұрық-тұрпаты мен рангоутының күллі сән-салтанатымен қоса, осынау тәкаппар туындының әу бастағы айбынды келбетін көз алдыңызға елестеткендегі анықтығындай болады. Міне, пілдердің өздерінің белден салынған кескіндемелеріне бір қалыпта тапжылмай тұрған жағдайлары болған, ал тірі левиафандар әлі ешқашан өз суреттерін салдыру үшін қалыпқа тұрушы болып көрген емес. Күллі айбынымен һәм бүкіл тасқын қуатымен көз сүйіндірер тірі китті тек теңізден, түпсіз тұңғиықтан ғана көруге болады; оның қалқыған таудай ұшасы, жүрдек әскери кеме сияқты, қас қаққанша көз ұшында бұлдырап жоғалады; үстіндегі айбынды төбелері мен шоқы-шыңдарын сол қалпында қалдыра отырып, оны судың дүлей топанынан көтеруге ешбір тірі пенденің шамасы келмейді. Емшек еметін жас кит пен тау тұлғалы ересек левиафан сұлбаларындағы кереметтей зор айырмашылықты айтпағанның өзінде, егер тіпті емшектегі китті палубаға сүйреп шығарған күнде де, оның табиғаттан тыс, жылан тәрізді жылмағай, сумаңдаған сусымалы пішінін игеруге сайтанның өзінің де жүрегі дауаламас.

	Сірә, кейбіреулер жағалауға шығарып тасталған киттің тұлдырсыз қаңқа-сүйегіне қарап оның шынайы келбет-тұрпатына қатысты қандай да бір сенімді мағлұматтарды алуға болады деп ойлайтын атығар. Қайдағы! Левиафанның аса ұлы ерекшеліктерінің бірі сол, оның қаңқа-сүйектері өзінің тірі келбетінің жайынан мүлдем дерлік түсінік бермейді. Ал мына, өсиетін орындаушылардың біреуінің кітапханасында аспалы шамдал орнына ілінген Иеремия Бентамның қаңқасы осы қадірменді Иеремияның өзге де барлық жеке ерекшеліктерімен бірге, тоңмойын әрі пайдакүнем кәрі мырзаның келбетін дұрыс көрсетіп береді; бірақ бұтарланып бөлінген левиафан жіліктерінен іліп аларлық ештеңе табу мүмкін емес. Шынында да, ұлы Хантер айтқандай, киттің қаңқа-сүйегі толық түр-тұрпатындағы қыртыс-қабаттарымен бірге қосып алғандағы жануардың өзіне көбелек ішіндегі құрт-құмырсқа құрлы жақын жанаспайды. Бұдан арғы жол-жөнекей баяндау көрсететініндей, бұл ерекшелік бастың бітімінде неғұрлым бұлтартпай білінген. Ол сондай-ақ бүйірдегі жүзгіш қанаттың бітімінде де өте қызғылықты кейіпте көрініс тапқан, оның қаңқа сүйегі адам қолының қаңқасынан аумайды, тек бас бармақ жоқ. Жүзгіш қанатта төрт нағыз сүйек саусақ: сұқ саусақ, ортан терек, шылдыр шүмек, кішкене бөбек бар. Алайда, адам саусақтарының матадан тігілген қолғаппен қапталғанындай, олардың бәрі тірі ет биялаймен мәңгілік көлегейленген. "Кей шақта кит бізге қаншалықты аңдаусыз дүрсе қоя бергенімен, - деп әзілдеген бірде Стабб, - ол бізді жалаңаш қолдарымен ұстайды деп ешқашан айта алмайсың".

	Бүкіл осы себептерге байланысты, қалай десең де, бәрібір, ұлы Левиафан - қағазда да, кенепте де суреті салыну пешенесіне жазылмаған әлемдегі жалғыз жан иесі мақұлық екендігіне еріксіз қол қоюға тура келеді. Әрине, бір сурет екіншісінен дәлірек бола алады, бірақ олардың ешқайсысы да ешқашан нысанаға дөп тие алмайды. Сондықтан, киттің шын мәнісіндегі кескін-келбетін көрудің ақиқат мүмкіндігі жоқ. Демек, оның тірі түр-тұрпатын тым құрыса шамамен елестетудің бірден-бір жалғыз амалы - кит аулау кәсіпшілігіне өзің аттану; бірақ бұлай еткенде сіз кез келген сәтте киттің шабуылына ұшырап, су түбіне кететін қатердің қыл көпірінде тұрасыз. Менің пайымдауымша, осы себептен де сізге Левиафанның сырт пішінімен танысу әрекетінде шектен тыс жансебіл болмаған абзал.





LVI тарау





КИТТЕРДІҢ НЕҒҰРЛЫМ ШЫНДЫҚҚА СЫЙЫМДЫ СУРЕТТЕРІ МЕН КИТ АУЛАУ КӘСІБІНІҢ ШЫНШЫЛ КАРТИНАЛАРЫ

	Киттердің жантүршігерлік суреттеріне орай мен киттер жайындағы одан өткен қияпат әңгімелермен айналысу құштарлығын бастан кешудемін, бұларды әрі көне, сол сияқты, жаңа кітаптардан да, әсіресе, Плинийден, Парчестен, Хаклюйттен, Гарристен, Кювьеден және басқалардан табуға болады. Әйткенмен, мен мұны аттап өтемін.

	Маған ұлы Кашалоттың: Колнеттегі, Хаггинздегі, Фредерик Кювьедегі һәм Бийлдегі жарияланған төрт суреті ғана мәлім. Колнет пен Кювье хақында бұдан бұрынғы тарауда айтылды. Хаггинздің суреті олардыкінен анағұрлым артық; бірақ ең жақсы суреттер, әлбетте, Бийлдің кітабында. Бийлде екінші тарауды түйіндейтін "Әр түрлі қалыптағы үш кит" суретіндегі орталық тұлғадан басқа, бұл киттің барлық бейнелері тым жақсы. Кейбір мейманжайларда, күмәнсіз, сыпайы сенімсіздік тудырғанымен, оның "Қайықтар кашалотқа шабуылдайды" дейтін фронтисписі егжей-тегжейдің дәлдігімен тамаша әрі, жалпы алғанда, шындыққа сыйымды, Дж.Росс Браунның кашалотты бейнелейтін кейбір суреттері өте дәл, тек ою-өрнектері тым нашар. Әйтсе де, бұл оның кінәсі емес.

	' Фронтиспис - кітаптың бірінші бетіне салынған сурет. - Аудармашы ескертпесі.

	Нағыз киттің ең тәуір нобайлары Скорсбидің қолынан шыққан; тек бір өкініштісі, олар қажетті әсерді берерлік дәрежеде емес, тым ұсақ ауқымда орындалған. Онда кит кәсіпшілігінің көрінісі бар, бірақ соның өзі небары біреу ғана; бұл да өзек өртейтін өкініш, өйткені, егер жақсы орындалған болса, тек сондай суреттердің арқасында ғана тірі кит аулаушылардың көзімен көрілетін тірі кит туралы біршама дұрыс түсінік алуға болады.

	Бірақ, жалпы алғанда, кит пен кәсіпшілік көріністері суреттерінің, бәлкім, барлық қолда барының ішіндегі ең дәлі болмаса да, неғұрлым сәттілері Гарнери деген біреудің картиналарынан көшірілген екі үлкен француздық тамаша өрнектер болып табылады. Олар кашалот пен нағыз китке жасалған шабуылды бейнелеген. Бірінші өрнекте дегдар кит өз қуатының асқан айбынымен, мұхит тереңінен тура вельботтың астын ала көтеріліп, шашылған тақтай сынықтарын шүйдесімен көкке атқан алай-дүлей сәтінде көрсетілген. Вельботтың құйрығы қандай да бір кереметтің күшімен аман қалып, енді киттің қыр арқасында бұлтақ-бұлтақ етеді; оның үстінен сіздер дәл осы сәтте бұрқ-сарқ қайнаған кит ағынының атқағына көміле, қатерлі секіріске дайындалған қайықшыны көресіздер. Тап осы суреттегідей бәрінің жақсы әрі дәлме-дәл жасалуы сирек кездесетін жағдай. Қарамайланған арқаннан жартылай босаған, ақшулан теңіз бетінде шайқалған күбі, сынған гарпундардың судан қиғаштай сорайған ағаш саптары, киттің жан-жағына шашылған, зәресі ұшқан матростардың қылқиған бастары және де қара түтек қиырдан тура сізге төніп келе жатқан кеме. Киттің анатомиялық бітімінен елеулі қателіктерді табуға болады, бірақ біз оларға тоқталмаймыз, өйткені, өлтіріп тастасаңдар да, мен өмірі мұндай керемет сурет сала алмаймын.

	Екінші өрнекте бейне Патагония жағалауларында опырылып түскен жартастың мүк басқан сынығы сияқты, балдырға шырмалған қара ұшасы суды қақ айырған зордан-зор нағыз киттің оқыстан шыға келген бүйіріне жүзіп келе жатып жақтауымен қапталдасқан сәтіндегі вельбот бейнеленген. Оның бұрқағының тік шапшыған ағыны аса қуатты әрі күйедей қап-қара; мұндай будақтаған түтінді көргенде төмендегі қазандарда дәмі тіл үйірген кешкі ас пісіріліп жатыр деп ойлап қаласың. Теңіз құстары шаяндарды, крабтарды және нағыз кит өзінің ажал төндірген арқасында жиі тасып жүретін басқа да теңіз тәтті-дәмділерін шоқиды. Бұл екі ортада дүрдік ерін левиафан өзінің соңында нешеме тонна көпіршіген ақ көбік қалдырып, жылымды қақ айыра, алға заулайды, ал жаңқадай жеңіл вельбот мұхит пароходының есуші доңғалағының астына кеткен қаусап қалған қайықтай-ақ, соның қасындағы толқындарға сүңгиді. Картинаның алдыңғы жағындағылардың бәрі дүлей қозғалыста; тымық теңіздің айнадай айдыны, дәрменсіз кеменің малмандай салбыраған желкендері және жайратылған киттің қыбырсыз ұшасы қараңдайды - бұл тізе бүктірілген қамалдың үстінде кит тыныстайтын тесікке тығылған ұзын сырықтағы кит аулаушылар жалауы жеңімпаздардың туы болып самарқау желбірейді.

	Гарнери неғылған суретші болғанын - немесе боп жүргенін - мен білмеймін. Бірақ қолымды кесіп беруге кепілмін, ол өз тақырыбымен не жеке басының тәжірибесінде танысқан, не болмаса, әлдебір кәнігі кит аулаушыдан аса бағалы ақыл-кеңестер алған. Француздар жалпы полотнода іс-әрекетті тамаша жеткізеді. Барыңыздар, еуропалық сұңғат өнерін зерттеңіздер - көрермен Францияның ұлы шайқастары арқылы өзіне бас-көз жоқ қойып кетіп жол салатын, әрбір семсер солтүстік шұғыласының жарқылындай болып көрінетін, ал жарақты корольдер мен императорлар бейне атты әскер шабуылындағы падиша кентаврлардай, бірінің соңынан бірі жүйткіп өтетін Версаль сарайының салтанатты залынан болмаса, полотнолардағы өміршең қозғалыстың мұндай галереясын сіз басқа қай жерден табасыз? Осынау галереядан Гарнеридің теңіз шайқастары ойып тұрып орын алуға қақылы.

	Күллі сурет атаулыға деген франдуздардың тума таланты кәсіпшілік көріністерін бейнелейтін полотнолар мен өрнек-бедерлерде ерекше жарқырап көрінді. Кит аулау кәсібінде ағылшындық тәжірибенің оннан біріне де немесе американдық тәжірибенің жүзден біріне де жетіспеген олар соған қарамастан кәсіптің әйтеуір біршама шынайы ауанын беретін бірден-бір толыққанды суреттер жасап, ана екі ұлтты да жолда қалдырды. Ағылшындық және американдық кит суретін салушылар көбінесе сызықталған бұлдыр кит сұлбасы тәрізді заттардың мелшиген нобайларын қанағат тұтады, ал бұл, сайып келгенде, мысыр пирамидасының сұлбасынан әсерлі емес. Тіпті, бар тарапта шүбәсіз бедел, абыройы асқан Скорсби, нағыз киттің орайында бізді оның бүкіл тұрқымен алынған салтанатты портретімен һәм нарвалдар мен қоңыр дельфиндердің екі-үш әдемі кішкентай суретшелерімен жарақтандырып, сол арада бізге тағы шлюпканың ілгекті бақандарын, фленшерлі пышақтар мен қармақтарды бейнелеген классикалық өрнек-бедерлердің тұтас топтамасын тықпалайды, одан әрі Левенгуктың сондай ұсынақты тиянақтылығымен жаураған дүниенің қарауына Арктиканың үлкейтілген қар ұлпасының тоқсан алты көшірме-үлгісін береді. Мен бұл аса көрнекті саяхатшының еңбегін кеміткім келмейді (өзім оны ардагер ретінде құрметтеймін), алайда, мұндай маңызды істе ол әрбір қар түйіршігінің растығының дәлеліне гренландиялық әділ қазының қатысуымен ант беріп алынған жазбаша айғақты тек аңдаусыздықпен ғана келтірмегені күмәнсіз.

	Гарнери картиналарынан жасалған ана тамаша екі ою-өрнекке қосымша, ынта қоюға тұрарлық, "А.Дюран" деп қол қоятын адам орындаған, әлі екі француздық өрнек-бедер бар. Олардың біреуі қазіргі талқының тақырыбына толық сәйкес келмесе де, соған қарамастан, басқа тұрғыдан атап өтуге лайықты. Онда Тынық Мұхиттағы аралдың қасындағы мамыражай тал түс бейнеленген: француз кит аулағышы жайбарақат тұщы су қорын алып, тыныш шығанақта зәкірде тұр, арт жақта кеменің бейқам желкендері мен жіңішке пальма жапырақтары желсіз ауада дәрменсіз салбырап қалыпты. Егер сенің алдында шығыстағы саялардың бірінде сирек тыныста ер жүрек кит аулаушылар тұрғандығын еске алсақ, әсер өте күшті. Екінші өрнекте мүлдем басқа нәрсе бейнеленген: өзінің заулаған жүрісін мұхит төрінде, левиафандар тіршілігінің қақ ортасында тоқтатқан кеме, жақтаудың қасында ғаламат үлкен нағыз кит, сондықтан, ұшаны союмен айналысқан кеменің өзі, айлаққа тұмсық тіреген сияқты, сол теңіз толағайына арқандалып байланғандай боп көрінеді, оның жақтауынан арт жақта қараңдаған киттерді қуалауға шұғыл түрде вельбот түсіріліп жатыр. Гарпундар мен шанышқылар сақадай сай, үш ескекші мачтаны орнатуға, ал кенеттен үйірілген толқындағы шағын вельбот, артқы аяғынан тік тұрған арғымақтай, судан жарым тұрқына дейін қылқия сорайған. Кеменің үстінде, құдды бүтін бір ұстаханалар қыстағының үстіндегідей, қаратүтек түтін будақтайды - бұл кит ұшасын қайнатып жатқаны, ал жел жақтан дауыл мен жаңбырдан хабар айтқан һәм қандары қызған теңізшілерді асығуға шақырған қара бұлт қаптап келеді.





LVII тарау





БОЯУЛЫ КИТТЕР; СҮЙЕКТЕН, АҒАШТАН, ҚАҢЫЛТЫР МЕН ТАСТАН ЖАСАЛҒАН КИТТЕР; ТАУДАҒЫ КИТТЕР; ЖҰЛДЫЗДАР АРАСЫНДАҒЫ КИТТЕР

	Бәлкім, сіз Лондондағы Тауэр-Хиллде, доктарға бара жатқан жолда қолында өзі аяғынан айырылған кездегі қайғылы көріністің

	' Док - айлақтарда кеме жөндейтін жер. - Аудармашы ескертпесі.

	бейне суреті салынған тақтайша ұстап тұрған кемтар-қайыршыны ұшыратқан боларсыз. Онда үш кит пен үш вельботтың суреті салынған, солардың біреуі (болжал бойынша, қазіргі жетіспей тұрған аяқ тұтастай бастапқы бүтін қалпында соның ішінде болған) алдыңғы киттің алапат азуларының қыспағында қалған. Соңғы он жылда ол бұл суретті, дейді, алға қанша созып, өзінің кескен аяғын көрсеткенімен, оған ешкім сенгісі келмейді. Ақыры оған деген әділет тек енді ғана салтанат құрды. Оның үш киті Уоппингтің кез келген басқа киттерінен титтей де осал болмай шықты, ал оның кесілген саны Батыстағы кесілген орман орындарындағы кез келген түбір сияқты ақиқат. Бірақ ақырғы деміне шейін, құдды жылжымалы мінбердегідей, өзінің ағаш аяғында тұрған бақытсыз кит аулаушы ол жерден арандатушы сөздер айтпайды, тек өзінің жарымжандығына күйінішпен қайғылана көз салады.

	Тынық мұхиттың шартарабында, сондай-ақ Нантакетте, Нью- Бедфордта да, Сэг-Харборда да кашалот тістерінен немесе кит мұртынан жасалынған, әйелдердің жалпақ белбеудегі тақташаларынан, сонымен бірге кит аулаушылар мұхиттағы бос уақыттарында табиғи қатты заттардан сондай әдемі қылып оятын осы тәрізді ұсақ-түйек әшекей әлеміштерде кит аулаушылардың өздері шимайлаған киттер мен кәсіптік көріністердің жанды суреттеріне кезігуге болады. Кейбір теңізшілер сүйекке ою-өрнек салуға әдейі арналған, тіс емдейтін секілді нәзік аспаптар қорапшасын алып жүреді. Бірақ олардың көпшілігі тек бәкі ғана пайдаланады; міне, осы аса құдіретті матрос құралының көмегімен олар сізге не керектің бәрін, қарапайым теңіз жаны қиялдай алатын дүниені толық бейнелеп береді.

	Христиандық өркениетті әлемнің шегінен ұзақ уақытқа аласталу адамды міндетті түрде оны бір замандарда Жаратушы Құдай түсіргендей күйге, атап айтқанда, жабайылық (варварлық) деңгейге келтіреді. Нағыз кит аулаушы дегеніміз - жабайы, ешбір анау-мынау ирокезден кем емес. Мен өзім де жабайымын, тек бір ғана адам жегіштер патшасына бағынамын, соның өзіне де әрбір сәт сайын қарсы бүлік шығаруға дайын тұрамын.

	Үйкүшік-жабайыны басқа адамдардан қолөнердегі сирек ыждағаттылық ерекшелейді. Ақылға сыймастай күрделі де ғажайып ойма-өрнекпен әшекейленген ежелгі гавайлық ұрыс келдегі немесе ескек-шанышқы адамзат табандылығының Латын Сөз қорымен

	' Ирикездер - Солтүстік Американы мекендейтін тайпа - Аудармашы ескертпесі.

	пара-пар ұлы жетістігі болып табылады. Осынау ағаш шілтерлердің ертегідей шым-шытырығы қайдағы бір қарапайым қабыршықтың немесе акула тісінің көмегімен жасалып, оған ұзақ та табанды еңбек жұмсалған, сондықтан ұзақ әрі табанды жылдарға татиды.

	Ақ тәнді жабайы-теңіз саяхатшысының жағдайы да тура жабайы-гавайлықтыкі сияқты. Ол сізге таңғажайып шыдамдылықпен һәм сол баяғы жалғыз акула тісті пышағымен өзінің сүйек мүсінін бедерлеп ойып береді, бәлкім, соншалықты шебер болмас, бірақ Ахиллдің қалқанына тер төккен ежелгі жабайы-грек сияқты, ол да оны дәл сондай ию-қию өрнектерге толтырады, сөйтіп, оған даңқты неміс жабайысы Альбрехт Дюрердің ойма-суреттеріндегідей жабайылық әмбе арбағыш рух береді.

	Ағаш киттер, яғни, Күнгей теңіздерде қару-жарақ жасауға жұмсалатын асылтек ағаштардың қырлы қоңырқай бөренелерінде қырынан қарата ойылған киттер американдық кит аулағыштардың кубриктерінде аз кездеспейді. Олардың кейбіреулері айта қаларлықтай шеберлікпен жасалған.

	Қала сыртындағы шошақ төбелі ескілікті үйлерден кейде, есік балғасының орнына, құйрығынан асып ілініп қойылған қола киттерді көреміз. Бұл арада бәрі қақпашыға байланысты; егер ол ұйқышылдыққа бейім болса, онда ең дұрысы - "кит-төсті" пайдаланған абзал. Алайда, бұл балға киттер өздерінің шындыққа сыйымдылығы тұрғысынан бағалы болатын жағдайы сирек. Кейбір ескі сәндегі шіркеулердің төбесіндегі сүмбілерінде желбаққыш ретінде орнатылған қаңылтыр киттерді көруге болады, бірақ олардың биікке самғап кеткені сондай, әрі, оның үстіне, шындығын айтқанда, өздеріндегі "Қолмен ұстауға болмайды" деген жазудың ишарасы тым айқын болғандықтан, оларды дұрыстап көру мүмкін емес және қадір-қасиеттері жайында да пайымдауға қиынырақ.

	Шандырланып ырсиған айтақыр жерлерде, жазықтарда жартастардың сынықтары таңғаларлықтай үйме-жүйме болып шашылған биік таулардың баурайларында тасқа айналған левиафандарға ұқсас, мелшиіп қатқан пішіндерді жиі ұшыратамыз, олар жарым-жартылай желді күні айналасында жасыл көбікті иірімдермен тулай толқындаған шөп теңізіне шомған.

	Жиһанкезге әрдайым асқақтаған шоқы, төбелер қоршайтын таулы жерде, бұралаң, бұрмалы жоталардың әр тұсындағы соқпақ жол бойында, оңтайлы орын табыла қалса, киттің әрең танылатын сұлбасын байқауға болады. Тек оны көру үшін бар жан-тәніңмен кит аулаушы болу керек; бұдан да ғажабы, егер сіз қайта оралып, оған тағы бір рет көз салғыңыз келсе, өзіңіз оны алғаш байқаған жердің дәлме-дәл ендігі мен бойлығын күні бұрын белгілеп қоюыңыз қажет, өйткені, бұл құбылыстар бүтіндей кездейсоқтық ермегі болып табылады, ал сіздің бұрынғы болған орныңыздың екінші рет аян беруі қисапсыз қиындыққа түседі; сол сияқты Сүлеймен аралдары да бізге күні бүгінге шейін terra incoqnita , дей тұрсақ та, ол жерде бір кездерде крахмалды бұғағын салбыратып Менданья қыдырыстап жүрген және мұны қария Фигероа суреттеп жазған болатын.

	Биіктегі зат көзімізді жоғарыға тігуге мәжбүр еткен кезде, ол жақтан да, аспандағы жұлдыздар арасынан да сіз ғаламат зор киттер мен кит аулайтын кемелердің сұлбаларын көресіз: осылайша, жылдан-жылға соғыс туралы ойлармен арпалысқан шығыс халықтары бұлттардан шайқасып жатқан тұтас әскер қосындарын көрген. Мен Теріскейде, Полюстің айналасында өзін маған алғаш сұлбалап берген сәулелі нүктелердің жарқылында менен алыстай түсіп, үйіріліп айналған левиафанның соңынан қуаладым. Ал нұр сәулелі антарктика аспанының астында мен Арго Кемесінің үстінде Гидра мен Ұшатын Балықтың қиыр шетіндегі алыста жұлдызды Китті қуалап зауладым.

	Уа, шіркін, ауыздық-зәкірді езулете тартып, өкшетемір-гарпунды қадап, осы китті ерттеп мініп, аспанның шырқау шыңдарында шарықтап самғасам ғой, сонда қисапсыз пейіш шатырлары менің пендешілік көзім жетпейтін жерлерде тігілгені рас па екенін өз көзіммен көрер едім-ау!





LVIII тарау





ПЛАНКТОН

	Крозе аралдарынан солтүстік-шығысқа бет түзеген біз көп ұзамай кең байтақ "брита" жайылымдарына - нағыз киттер қоректенетін күлдей майда сары планктон қоспа-быламығына тап болдық. Бейне біз толықсып піскен ұшы-қиырсыз сары алтын бидай алқабында жүзіп келе жатқандай, ол айналамыздағы көптеген миль жерлерді түгел бүркеп, бүлкілдей тербеліп жатты.

	Екінші күні бізге нағыз киттер ұшыраса бастады, алайда, олар "Пекодтың" кашалотқа аттанған аңшыларын қызықтырмады; ауыздарын аңқитып ашқан олар планктон қойыртпағында еріне жүзді, ол әлдебір ғажайып перделерді еске түсірген олардың дүрдік еріндерінің талшықты шашақтарында тұтылып қалды, бұл шақта су сыртқа кедергісіз лақылдап ақтарылды.

	Иықтаса тұрып, шыққа малынған биік шалғын ішінде ақырын сусылдата жол салған таң сәрідегі шалғышылар сияқты, бұл жалмауыздар сырылдата тілгендей, бір түрлі тосын, шөптесін дыбыс шығарып, өз соңындағы саржағал суларда үздіксіз көгілдір шалғы жолын қалдыра, жүзіп келе жатты .

	Алайда, дұрысында, "бритті" сүзгенде олардан шыққан тек осы бір жалғыз дыбыс қана пішеншілерді еске түсірген. Сырттан қарағанда, әсіресе, бір сәтке қыбырсыз қатып қалған кездерінде олардың ғаламат зор қап-қара ұшалары жансыз тас кесектерге көбірек ұқсап кетті. Үндістанның аң қағатын жазира байтақтарында сырттан келген кісі кей реттерде жазық алапта ұйқыдағы пілдің қасынан, тіпті, оны піл деп сезіктенбестен, жалаңаш қара шоқыға балап өтіп кететіндей, теңізде бұл левиафандарды алғаш көрушілер де осындай жағдайды бастан кешіреді. Тіпті, сіз ақырында қалайда мұның кит екеніне көзіңізді жеткізген кезде, бәрібір осыншалық шектен тыс далиған долаң денеде итте немесе, жылқының бойында қайнаған тіршіліктей жан барына илану да өте қиынға соғады.

	Шын мәнінде де, теңіз тұңғиығын мекендеушілерге жердегі хайуандардай қарау қисынсыз. Ескі замандарда көптеген табиғаттанушылар әрбір жер хайуанының теңізде өз сәйкестігі болады деп тұжырғанымен; бәлкім, мұның өзі жалпы және тұтастай алғанда солай да шығар, - дегенмен де, егер ерекшеліктеріне ойысатын болсақ, мысалы, мінез-құлқы жағынан біздің ақкөңіл әрі ақылды итімізге ұқсайтын балықты мұхитта қайдан табарсыз? Тек жұрттың бәрі қарғайтын акуладан әлдебір ұқсастық іздейміз бе?..

	Әйткенмен, құрлықтағы мамандық иелері әдетте теңіз тұрғындарына соншалық жақтырмай, жаратпай, жеккөрушілік сезіммен қарай тұрса да; теңіз тұңғиықтары біз үшін мәңгі-бақи terra incoqnita екендігіне және Батыстан жер үстіндегі бір беймәлім әлемді aшy үшін ғана Колумбіге сан жеткісіз беймәлім әлемдерді көктей жүзіп өтуге тура келгеніне қарамастан; есте жоқ ескі замандардан бері теңіздерде жүзуге аттанған көптеген мың адамдардың басым көпшілігі біле тұра сұмдық бақытсыздықтарға ұшырағанына қарамастан; ең ақырында, сәби-адам өзінің өнер- білімімен қалай мақтанса да және сол өнер-білім жарамсақ уақыт ағынында қанша көбейсе де, - бәрібір, мәңгі-бақи, Ақирет күнінің өзіне шейін теңіз адамдарды мазақ етіп қордауын, адамдардың өмірін харап етуін және тәкаппар да берік фрагменттерді тас- талқан етуін тоқтатпайды, дей тұрсақ та, өне бойы толассыз бір сезімді бастан кешірген адам, сайып келгенде, теңіз туғызатын бастапқы табиғи үрей сезімінің өзінен айырылып қалды.

	Бізге мәлім алғашқы кеме бірде-бір жесірді тірі қалдырмай, күллі әлемді таза португалдық кекшілдікпен суға батырған мұхитты көктеп жүзді. Біздің айналамызда бүгін де сол мұхит тербеледі, тап сол мұхит биыл да біздің кемелерімізді қиратып жатыр. Иә, иә, уа, дауасыз пенделер, Нұх топан суы әлі біткен жоқ, бүгінгі күнге шейін біздің даңқты әлемнің үштен екісін жапқан.

	Егер жердің кереметі суда мүлдем де керемет болмай қалса, теңіз бен құрлықтың арасындағы айырмашылық неде? Корей мен оның сыбайластарының аяқтарының астында қара жер қақ айырылып, оларды мәңгіге науыт қылғанда жойыттарды сұмдық үрей биледі, ал біздің заманымызда тулаған теңіздің дәл осылайша қақ айырылып, кемелерді экипаждарымен қоса-қабат жұтып жібермейтін бірде-бір күн болмайды.

	Бірақ теңіз өзіне жат адамға ғана дұшпан емес, ол өз перзенттеріне де қатыгез; өзінің қонақтарын бауыздаған әлгі парсылық қожайынның жауыздығынан да асып түскен ол тіпті, өз құрсағын жарып шыққан жан иелеріне де рақымсыз. Оқыста өз күшіктерін шайнап тастаудан тайынбайтын, джунглиде аласұрған долы ұрғашы жолбарыс тәрізді, теңіз, тіпті, ең зор қуатты киттердің өзін жартастарға лақтырып, оларды сонда, тас-талқаны шыққан кеменің сұрықсыз сынықтарының қасында аунатып тастайды. Теңіз аяушылық-қайырымды білмейді, өзінікінен басқа өктем әмірді білмейді. Қаны қызып алған бас иесіз асау арғымақтай осқырып - пысқырынған жүгенсіз дүлей теңіз біздің планетамызда тасып-төгіліп жатыр.

	Сіз тек ойлап қараңыз, теңіз не деген жауыз: шапағатты көгілжімнің астында аярлықпен жасырынып, ең бір үрейлі мақұлықтар суда білінбей дерлік жүзіп жүреді. Ал, кейде оның ең қаныпезер мекендеушілері, мысалы, кескін-келбеті кемелдікке жеткен акула қандай жарқылдаған сұлу болады десеңізші. Сондай-ақ, теңізді жайлаған қанқұмарлықты да ойлаңыз, оның барлық мекендеушілері бірін-бірі жұлып жеп, әлмисақтан бері өзара қантөгіс соғыс жүргізіп келеді.

	Осының бәрі жайында ойлаңыз, содан кейін біздің жап-жасыл, мейірбан, көнбіс жерімізге көз салыңыз - бұларды, теңіз бен жерді салыстырыңыз, осы арада сіз өз ішіңіздегі бір нәрсемен біртүрлі тосын ұқсастықты байқайсыз ба? Өйткені, дүлей мұхит гүлденген жерді жан-жағынан қоршап тұрғанындай, сол сияқты адам жанының да өз Таитиы, өз шаттығы мен тыныштығының аралы бар, ал соның айналасында беймәлім тіршіліктің сансыз сұмдықтары бұрқанып тулап жатады. Құдай сақтасын сені, адам! Осы аралды тастап шығып, жүзуге аттанушы болма. Одан оралу жоқ!





LIX тарау





СЕГІЗАЯҚ

	Планктон алқаптарынан баяу жылжып өткен "Пекод" бұрынғысынша Ява аралын нысанға алып, бағытын солтүстік-шығыстан аудармады; самалдап соққан жел кемені алға қуалап, үшкір төбелі үш биік мачта айдынды суда құдды жазықтағы солқылдаған үш пальмадай тербетілді. Бұрынғысынша күміс айлы түндерде көкжиектен анда-санда арбаушы жалғыз бұрқақ көрініп қояды.

	Бірақ бір күні мөлдіреген көгілжім таңда, теңіз үстін бұл дүниелік емес, бір жат, алайда, сарсылған өлі тыныштық салбырап басқан кезде; бейне біреу құпияны білдірмеуге ымдап, алтын саусағымен толқынды тежегендей, күн сәулесінің ақ таңдақтары суға ұзын жолақтарымен сұлаған кезде; шымырлаған толқындар жүгіре сыбырласып, алыс жаққа дыбыссыз бүлкілдеп акқан кезде - көз көрім төңіректі түгел жайлаған осы мүлгіген тыныштықта грот-мачтаның ұшар басында шолғында тұрған қара өңді Дэггуге кенеттен тосын әлдене елестеді.

	Алдыңғы жақта, алыста теңіз түбінен бір ақ дене баяу қалқып шықты да, су бетіне бірте-бірте жақынырақ көтеріле келе, толқын астындағы көкшілдігінен арылып, енді қақ маңдайымызда таудан құлаған қар көшкініндей ағараңдады. Ол оның алдында қас қағым сәт жалт-жұлт етті де, сосын қайтадан ақырын суға шомып, көрінбей кетті. Сосын толқында ағараңдап кайта көтерілді. Китке ұқсамайды. "Кенет бұл дегенмен де Моби Дик болса ше?" - деп ойлады Дэггу. Ақ елес қайтадан тереңге шомды, ол осы жолы тағы көрінген кезде зәңгі, тура, мүлгіген тыныштықты қанжармен тіліп жібергендей, ащы айқайға басты:

	- Әне! Әне ол! Су бетіне қалқып шықты! Тура жолымызда! Ақ Кит, Ақ Кит!

	Матростар сол сәтінде-ақ, ағаш бұтақтарына үйірілген аралардай, арқандарға тұра жүгірді. Ахав жалаң бас, кез келген сәтте руль ұстаушыға белгі беру үшін қолдарын артына жіберіп, бушприттің қасында таңғы күн сәулесіне шомылып тұрды, сөйтіп, Дэггудің биікте қимылсыз созылған қолы нұсқаған жаққа ашқарақ дегбірсіздікпен қарап қапты.

	Кім біледі, мүмкін, өзінің ұдайы көрінуі арқылы мына жападан - жалғыз мылқау бұрқақ ақырындап Ахавқа әсер еткендіктен де, ол енді дамыл мен тыныштық жайындағы түсінікті өзіне жеккөрінішті кит бейнесімен байланыстыруға дайын-тұғын; немесе, бәлкім, оны өзінің шыдамсыздығы алдаған шығар; қалай болғанда да, ол толқындардан ақ толағайды көре сала, сол сәтінде-ақ велботтарды түсіруге асығыс әмір етті.

	Көп ұзамай Ахавтың жеке шлюпкасы бастаған төрт вельбот толқындарда тербеліп, олжаның соңынан жылдамдата жүйткіді. Ал, ол болса, бұл екі ортада судың астында көрінбей кетті. Біз ескектерді көтеріп, оның көрінуін күттік, кенеттен өзі шым батып кеткен дәл сол орнынан ол баяу қалқып су бетіне шықты. Моби Дик жайында ойлауды да ұмытқан біздер тылсым теңіз бұрын- соңды адам көзіне көрсетпеген ең ғажайып көріністі тамашаладық. Біздің алдымызда көлденеңі мен ұзыны жеті жүз футтан, түгелімен құбылып ойнаған бір түрлі сарғыш-ақ түсті етжеңді жайқын дене жайылып жатты, оның ортасынан жан-жаққа, бүтін бір әбжыландар ордасындай үйіріліп иреңдеген һәм маңайында ұшырасқанның бәрін не нәрсе болса да талғамай қармай беретін қисапсыз көп ұзын қолдар тараған. Оның алды да, арты да, басы да, аяғы да, сезім немесе, түйсік мүшелерінің ешбір белгісі көрінбеді; толқындарда бұл дүниелік емес, пішінсіз елес болып тербетіліп тұрған мағынасыз өмірдің өзі еді.

	Жұтып әкетердей ақырын дыбыспен ол толқындардың астында қайтадан жоқ болып кеткен кезде Старбек ол шын батып кеткен орындағы бұрқылдаған суға қарап, торыққан үнмен дауыстап жіберді:

	- Уа, ақ елес, сені көргенше, Моби Диктің өзін керіп, сонымен шайқассам етті!

	- Бұл не болды, сэр? - деп сұрады Фласк.

	- Жайқын сегізаяқ. Оны көрген кит аулаушылардың туған айлақтарына қайтып, бұл жайында айтып бергендері тым сирек.

	Бірақ Ахав үн қатпады, ол өз вельботын кері бұрып, кемеге бет түзеді, қалғандары да үнсіз соның соңынан ерді.

	Кит аулаушылар бұл мақұлықтың тап келуін қандай ырым-нанымдармен орап-шымқамасын, бір нәрсе анық - бұл көріністің өзгешелігі соншалық, осының бір өзі-ақ қатерлі мәнді нышандамай тұра алмайды. Оның сирек ұшырасатыны сондай, теңіз саяхатшылары сегізаяқ-спрутты бірауыздан мұхиттардағы ең ірі жанды мақұлық деп жарияласа да, соған қарамастан, оның шын болмысы мен сыртқы пошымы жөнінде жөнді ештеңе дерлік білмейді, әйткенмен, бұл жай олардың осы хайуан кашалоттың бірден-бір азығы екендігіне сенулеріне бөгет жасамайды. Гәп сонда, киттердің барлық басқа түрлері су бетінде тамақтанады, адамдар, тіпті, олардың қалай ауқаттанатынын бақылай да алады, ал, спермацета кит болса, өзінің күллі нәпақасын беймәлім тереңдерден табады, сөйтіп, адамға оның жейтін тамақ мәзіріне қатысты долбарлап тон пішу ғана қалады. Кейде ерекше жанталас қуғындар кезінде осынау олжасы өз бойынан сегізаяқ қармалағыштарын атқылайды, солардың ішінде ұзындығы жиырма-отыз футқа жететіндері де бар деседі. Осы қармалағыштармен қаруланған құбыжықтар әдетте сонысымен мұхит түбіне тастай қатып жабысады деп жобалайды, міне осы арада, қалған левиафандардан бір өзгешелігі, кашалоттың әлгілерді теңіз түбінен жұлып алып жайрататын тістері бар.

	Меніңше, пірәдар Понтоппиданның ғаламат кракені, сайып келгенде, сегізаяқ деп ойлауға әбден болатын сияқты, Пірәдардың суреттегеніндей, оның су бетіне біресе қалқып шығып, біресе шым батуы және басқа да кейбір аталған ерекшеліктері сондай керемет қабысады. Бірақ оған пірәдар таңатын адам сенгісіз көлемге келетін болсақ, оны айтарлықтай түзетулермен қабылдауға тура келеді.

	Мұнда суреттелген жұмбақ мақұлық жайындағы күңгірт сыбыстарды естіп-білген табиғаттанушылардың бір бөлігі оны тарбақ теңіз кұрттарымен (каракатица) бір топқа енгізеді, бірқатар сыртқы белгілері бойынша оны осы топқа жатқызған да жөн, тек ол өз тайпасындағы Енак сияқты болатын болсын.





LX тарау





АРҚАН

	Сәл-пәл төменіректе баяндалатын кит аулау көрінісіне байланысты, сондай-ақ өзге де барлық ұқсас көріністерді түсіндіру мақсатында мен бұл арада сиқырлы, әрі кей шақтарда ажалға сүйрейтін гарпун арқаны жайында әңгіме қозғауға тиіспін.

	Бастапқыда кәсіпшілікте қолданылатын арқандардың, кәдімгі арқандардан бір өзгешелігі, олар шайыр түтінімен шамалы ысталып, қатты сіңірілмей кендірдің ең жақсы сұрыптарынан дайындалатын болған; гәп мынада, шайыр кендір жіптерін есуге икемді етіп жұмсартса да, соның әсерінен арқанның өзі де матростың қолында оңтайлы ұсталғанына қарамастан әдепкі мөлшердегі шайыр гарпун арқанын тар шығанақтарда оралымсыз, икемсіз тым қатты етіп қана қоймай, жалпы, қазіргі көптеген теңізшілердің түсінігінде, шайырды қолдану арқандардың беріктігі мен мықтылығын мүлдем арттырмайды, тек оларды жұмыр етіп, жалтырата түседі.

	Соңғы жылдарда американ кит аулағыштарында арқандарды түгелдей дерлік манилалық арқандар ығыстырып шығарды, өйткені, бұлар дайындалатын абака, жабайы банан талшықтары, кендірге қарағанда тезірек тозғанымен, есесіне, анағұрлым берік, жұмсағырақ әрі иілімді, бұған қоса мен оларды (әсемдік сипат әрбір затта болатындықтан) кендірден әлдеқайда әдемірек және кемеге қонымдырақ дер едім. Кендір - ол үндіс әйелі тәрізді, қоңырқай тәнді қара салтақ күң, ал маниланың сыртқы түрі - сары бұйра шашы төгілген шеркес аруы.

	Гарпун арқанының жуандығы - небары дюймнің үштен екісіндей ғана. Бір қарағанда, ол сондай мықты деп те ойламайсың. Алайда, тәжірибе көрсетіп отырғанындай, оның елу бір өрімінің әрқайсысы жүз жиырма фунт жүкке шыдас береді, демек, арқан тұтастай алғанда үш тоннадай салмақты бұйым көрмейді. Кашалот кәсіпшілігіне арналған гарпун арқанының ұзындығы әдетте екі жүз теңіз сажыны болады. Вельботтың құйрығына күбі қойылып, ол оған қатты керілген шеңберлермен, айырғыш құрылғыдағы жылан-түтік сияқты емес, қабат-қабат етіліп тығыз жайғастырылған дөңгелек ірімшік пішінінде - егер титтей өзекшені - осынау жіп ірімшіктің дәл кіндігінен бастап пайда болған тік тар тесікті есептемесек, ешқандай саңылау-сәулесіз дерлік, жиырыла шиыршықталып салынады. Осы қарамайланған арқанды тарқатқан кезде құйтымдай тұзақ немесе түйіншек әлдебіреудің қолын, аяғын, әйтпесе, күллі денесін түгелімен жақтау сыртына жұлып алып кету қаупін төндіретіндіктен, арқан күбіге асқан мұқияттылықпен орналастырылады. Кейде гарпуншылар бұл арқандарды жоғарғы кермелерден төмен түсіре тартып, ораған кезде ол еш жерде түйіртпектеліп, бүктеліп қалмауы үшін шығыршық арқылы саумалап өткізіп, осы іспен бүкіл таң бойы әуре болады.

	Ағылшын вельботтарында бір күбінің орнына екеуін қатар қояды, сөйтіп, бір арқан екі күбіге тең бөлініп салынады. Мұның өз артықшылықтары бар, өйткені, егіз-күбілердің көлемдері әлдеқайда шағын болады, қайыққа оңай орнатылады және оған көлденеңі үш футқа жуық әрі биіктігі де сондайлық американ күбілеріндей ауырлық түсірмейді, ал ол, расында да, жарты дюймдік тақтайлардан құрастырылған қайық үшін айтарлықтай қомақты жүк болып табылады, себебі, вельботтың түбі, егер біркелкі бөліп қойса, бірталай салмақты қайыспай көтеретін жұқа мұз тәрізді, бірақ сол салмақты бір нүктеге түсірсе, ол бірден опырылып кетеді. Американдық күбіні сырланған брезентпен жапқан кезде, вельбот киттерге тарту етіп апару үшін кемеден ғаламат үлкен той бәлішін бөліп алғандай боп көрінеді.

	Арқанның екі ұшы да сыртқа шығарылады, тұзақталған немесе, күрмеп байланған төменгі ұшы күбінің түбінен қабырғаны бойлата көтеріліп, кемерінен асыра салбыратып ілінеді. Мұнда екі мақсат көзделеді. Біріншіден, егер шаншылған кит су астына тым тереңдеп кетіп, гарпунға бастапқыда байланған арқан толқындарға көмілетіндей қауіп туса, оған көрші вельботтың арқанын жалғау оңайырақ болу үшін. Мұндай жағдайларда китті әншейін, бір саптыаяқ ағылшын сырасы сияқтандырып, бір вельботтан екіншісіне тапсырып береді, дегенмен де, бірінші вельбот, қажет бола қалса, өзінің серіктесіне көмек көрсету үшін, осы маңнан ұзамайды. Екіншіден, бұған жалпы қауіпсіздік мақсаттары мәжбүрлейді, себебі, арқанның төменгі ұшы қайыққа бекітілген болса, кейде су астына барлық арқанды бір демде сүйретіп жұтатын жарадар кит мұнымен де тоқтамай, теңіз тұңғиығына міндетті түрде өзінің соңынан шарасыз вельботты да тартып әкетеді, сонда оны ешқандай хабаршылар мен жаршылар іздеп таба алмайды.

	Вельботты суға түсірер алдында арқанның жоғарғы ұшы күбіден созыла саумаланып, артқы жақтаудың ашасына кіргізіледі де, сосын бір-біріне қиғаштай, қос катар болып отырған ескекшілердің арасындағы қайықтың бүкіл ұзына бойына төселеді, одан тура ескектердің білікшелерінің үстінен созылып өтеді, сондықтан, ескен кезде матростардың қолдары оған тиіп отырады, сөйтіп, ол вельботтың тұмсығындағы қорғасын науашықты тиянаққа шейін жетеді, ал одан тайып шығып кетуіне ұзындығы қаз қауырсынындай ағаш тиек жібермейді. Тұмсықтағы арқан жақтаудың сыртында жалбыршақтана салбырап тұрады, сосын қайтадан ішке лақтырылады; мұнда арқанның он-жиырма сажындық (алғы шептегі арқан деп аталатын) бір бөлігі оралып, осы араға, тұмсыққа жиылып қойылады, қалған арқан жақтаудың қапталымен арт жаққа созылып, сонда гарпунның өзіне жалғасатын қысқа ілгешек-сүйреткіге бекітіледі; алайда, бұл ілгешек-сүйреткі мұның алдында, тізбелеп жату тым жалықтырып жіберерлік, неше түрлі, бас қатыратын жұмбақ әрекет-амалдарға ұшырайды.

	Өстіп, гарпун арқаны вельботты олай да бұлай белдеулеп орап, шырмайды. Әрбір ескекшіні ажалдан бұрмаларымен қақпалайды, сонда, жаңадан келгеннің жасқаншақ көзіне бұлар қауымның көңілін көтеру үшін улы жыландармен шырмалған үнділік амалшылар сияқты боп көрінеді. Дағдыланбаса, ескекті бар күшімен еңсеріп, ешкімге мәлім емес кез келген сәтте гарпун лақтырылуы мүмкін һәм мына үрейлі иреңдердің бәріне құдды сақиналы нажағайдай жан бітеді-ау деп ойлаған пәнилік әйелдің бірде-бір ұлы осынау кендірлі шытырманның арасында дегбір тауып отыра алмайды; бұл жайында сай-сүйегіңізді сырқыратпай ойлау әсте мүмкін емес. Алайда, дағды - ғажайып нәрсе, шіркін, дағды не істемейді десеңізші! Командасы құдды жіпке ілініп қойылған дарға асылушылардай алты матростан құралған вельботтың жарты дюймдік ақ кедр тақтайларының үстіндегідей көңілді әзіл-оспақты, ондай қатты күлкіні, ондай ғажап қалжыңдар мен тапқыр жауаптарды сіз өзіңіздің қызыл ағаштан жасалған үстеліңіздің басында ешқашан естімейсіз; олар король Эдуардқа келген Каленің алты азаматы тәрізді, ажал аранына мойындарындағы тұзақпен тура тартып келеді деп айтуға болады. Тарқатылып жатқан арқан матросты бұғалықтап, жақтаудың сыртына, суға тоғытқан кезде - оқта-текте тіпті баспасөзде де атап өтілетін - бақытсыз жағдайлардың кәсіпшілікте неліктен тым жиі болатын себебін сіз енді, сірә, оншалықты қиындықсыз аңғаратын боларсыз. Өйткені, арқан гарпунның соңынан жүйткіген кезде вельботта отыру - бәрібір, екі иінінен дем ала ырсылдай заулаған паровоздың ішінде, жан-жағыңыздан зырылдап айналған әр түрлі біліктер, ерсілі-қарсылы қозғалған қозғалтқыш тетіктер мен доңғалақтар тиіп кетіп, құлақ тұндырған ысқырық пен шыжыл-быжылдың арасында отырғанмен бірдей. Ол - ол ма: қиямет қауіп-қатерлердің қоршауында қалған сен, тіпті, қимыл-қозғалыссыз отыра да алмайсың, өйткені, қайық бейне бесік сияқты тербеліп, сені ешбір ескертусіз оңды-солды лақтырады; сондықтан да сен тек дер кезінде қолданылған тепе-теңдік сақтау өнері мен ерік-жігерді жан дәрмен ширықтырудың арқасында ғана Мазепаның тағдырына тап болудан һәм көрмейтіні жоқ күн сәулесінің өзі соңыңнан ілесіп жете алмайтын жаққа жұтылып кетуден құтыла алмақсың.

	Тек бұл ғана емес. Көбінесе дауылдың алдын алып, соның хабаршысы ғана болатын желсіз тымық бізге сол дауылдың өзінен де сойқанырақ болып көрінеді; өйткені, желсіз тымық - дауылдың сыртқы орауыш, қабығы ғана; сырттай қарағанда, өз бойында өлім себетін оқ-дәріні, бармақ басындай қорғасын оқты һәм атыстың өзін жасырып ұстайтын момын мылтық сияқты, ол да дауылды өз құшағында қысып ұстайды; дәл осылайша, әзірше өзін қимылға келтіргенше ескекшілердің қасында үнсіз шырматылған гарпун арқанының әсем қозғалыссыздығы - міне, тап осы қозғалыссыздық қауіптің өзінен бетер нағыз қарақасқа үрей тудырады. Бірақ артық сөз не керек? Біздің бәріміз де гарпун арқаны шырмаған дүниеде өмір кешеміз ғой. Туа сала мойнына бір-бір кендір жіп байламаған кім бар; бірақ тек тұтқиылдан, қас қағымда буындырған ажал тұзағына түскенде ғана, адамдар өмірдің мәңгілік мылқау да нәзік қауіп-қатерін тек сонда ғана түсінеді. Егер сен пәлсапашы болсаң, онда өз вельботыңда, кешкіліктерде камин алдында отырып, қасыңда гарпун емес, бар болғаны залалсыз көсеу жатқандағыдан артық үрейлене қоймассың.





LXI тарау





СТАББ КИТТІ ӨЛТІРЕДІ

	Егер Старбекке сегізаяқтың тап келуі қатер нышанын аңдатса, Квикег үшін оның мүлде басқаша мағынасы бар еді.

	- Сенікі сегізаяқты көрген кезде, - деді жабайы жоғарыға ілінген вельботтың тұмсығы үстінде гарпунын қайрап тұрып, - сонда сенікі кашалотты тез-тез көреді.

	Ертеңінде тыныш әрі тымырсық болғаны сондай, онша-мұнша шұғыл шаруалары жоқ "Пекодтың" командасының сабат теңізден самалдаған қалғып-шұлғуға қарсы тұрарлық дәрмендері болмады. Үнді мұхитының қазір біз шиырлап келе жатқан пұшпағын, кит аулаушылар айтатындай, дулы-думанды жер деп айтуға болмайтын; мұнда дельфиндерді, шоршыма шабақтар мен теңіздің басқа да шат-шадыман мекендеушілерін, айталық, Ла-Плата маңындағыдан немесе Перу жағалауларындағыдан әлдеқайда сирек ұшыратар едіңіз.

	Фок-мачтаның төбесінде тұратын кезек менікі болатын; жоғарғы бөліктердегі салбыраған керме арқандарға арқамды тоса сүйенген мен бейне арбалып қалғандай, ту биікте бірқалыпты ырғақпен тербетіліп тұра беріппін. Бұл арада ешқандай жан сірілігі төтеп бере алмас еді, сөйтіп, тәтті мүлгу құшағында айнала-төңірегімді түгел ұмытып, жаным тәнімді тастап кетті, әлбетте, өзін түрткен күш енді қайтып әсер етпегеннен кейін де ұзақ тербетілетін сағаттың салбырама тілі тәрізді, денем бұрынғысынша тербетіле берді.

	Бірақ талықсып қалғу бойымды түгел меңдетіп билеп алғанға дейін мен грот пен бизаньдағы шолғыншылардың ұйықтап қалғандарын байқап үлгердім. Міне, енді, сөйтіп, біз үшеуміз де арқандарда құр сүлдеріміз салбырап қалдық, ал төменде біздің тербелісіміздің ырғағына үйлесе штурвал ұстаушы қалғып-шұлғыды. Толқын жалдары да жалқаулана бүлкілдеді, мұхиттың маужыраған байтағы арқылы Батыс Шығысқа бас изеді, шырқау көктен күн шұлғыды.

	Кенет жұмулы көзімнің алды көпіршіктенгендей болды, қолдарым арқанды тастай жабысып қысып алды - көзге көрінбейтін қайырымды біреу мені ажалдан қақты; мен селк ете түсіп, есімді жидым. Қарасам: ық жақта, "Пекодтан" көп болса қырық сажындай жерде толқындарда қоңырқай реңді жарқыраған кең арқасы күн сәулесімен шағылыса жал-жұлт етіп, құдды аударылып түскен фрегаттай алып кашалот жүзіп жүр екен. Мұхит төрінде керенау тербетіліп, анда-санда бұрқағының буын будақтатып қойып қалқыған ол түстіктен кейін қорқорын шеккен келісті қалалықтан аумай қапты. Өкінішке орай, байғұс кит, бұл сенің ақырғы темекі шегуің. Құдды сиқырлы таяқша сермеліп әмір еткендей, өзінің ұйқыдағы командасымен бірге мүлгіген кеме бір сәтте дүр етіп оянып, үш шолғыншымен бір мезгілде кеменің әр тұсынан жиырма шақты өңеш орасан зор балықтың аспанға тұзды тамшылар бағандарын бірқалыпты баяу атқылағанына қарата, үйреншікті атой-айқайларына басты.

	- Вельботтарды дайындаңдар! Желге бағыт түзеңдер! - деп айқайлаған Ахав өз әміріне өзі бағынып, руль ұстаушының тұтқаға жармасуын күтпестен, штурвал доңғалағын шұғыл бұрап жіберді.

	Кемеде кенеттен шыққан айқай китті үркіткен болуы керек; біз вельботтарды түсіріп үлгергенше, ол маңғаздана кері бұрылып, соңындағы суды да көбіктендірмеген сабырлы пішінде ары қарай жүзе жөнелді; сондықтан, Ахав, сонда да болса, бәлкім, ол әлі бізді байқамаған шығар деп үміттеніп, қайықтарда сыбырлап сөйлесуге және ескектермен емес, қысқа қалақшалармен есуге бұйырды. Содан, біз вельботтардың үстіне жайғасып алып, құдды Онтариодағы үндістер сияқты, қалақшаларды үнсіз әрі жылдамдата сермеледік, себебі, желсіз тымыққа бола шуылсыз желкендерді пайдалана алмадық. Осылайша біз олжаға қарай құйғытып бердік, бірақ кенеттен құбыжық өзінің зор құйрығын судан қырық футтай тік көтере сермеді де, жылым қақ айырыла жұтқан мұнарадай, тұңғиыққа қолқ етіп түсті де кетті.

	- Құйрығын көрсетті! - деген айқай естілді де, содан соң Стабб іле-шала сіреңкесін алып шығып, тыныс сәті туғандықтан, қорқорын тұтата бастады. Суға шомудың әдепкі мерзімі өткенде, кит қайта көтеріліп, енді темекі шегушінің вельботының алдынан ойқастап шыға келді, сөйтіп, басқа қайықтар едәуір аулақта қалғандықтан, Стабб бұл жолғы сәтті аңшылықтың абыройын өзім еншілеймін деп үміттенді. Киттің қуғыншыларды байқағаны айдан анық еді. Сондықтан да үнсіздіктің және басқа да сақтықтың енді түкке де керегі жоқ боп шықты. Қалақшаларды тастай салып, матростар ебіл-себіл ескектерді қолға алды. Стабб әлде де болса қорқорын түтіндетіп, өзінің жігіттерін дем беріп, қамшылауға кірісті. Иә, енді құбыжық балықтың қылығы күрт өзгерді. Төнген қауіпті түйсінген ол бұрқылдаған көбіктің қою бұлты ішінде қисая күжірейген басын су үстінде көтере жүзіп келе жатты.

	- Қуалаңдар оны, қуалаңдар оны, жігіттер! Тек асықпау керек, бізде уақыт көп - сендер тек тынбай қуалаңдар, сазайын дұрыстап беріңдер! - деп айқайға басып тұрған Стаббтың аузынан түтін бұрқылдап шығып жатты. - Қане, көрсетіңдер оған; Тэш, ұлым менің, берші сыбағасын, балаларым; жә, жә, ақырынырақ, ақырынырақ, қызбаланбаңдар, қарақтарым, ақырынырақ, албасты басқырды өлімші қылып, өлгендер көрінде аунап түсердей етіп, тек қуалауды біліңдер. Қуалаңдар оны!

	- У-ху-у! Уа-хи-и! - деп шыңғырды бұған жауап қатқан гейхедтік үндіс өз халқының ежелгі жауынгерлік ұранын атойлап, сөйтіп, дегбірсізденгенде ескекпен суда қатты жұлқи сермегені сондай, барлық ескекшілерді артқа қарай шайқап жіберді.

	Оның жабайы зарына тап осындай жабайы әрі қаныпезер басқа дауыстар жалғасты.

	- Ки-хи-и! Ки-хи-и! - деп құлақ тұндырды Дэггу құдды тор ішінде аласұрған жолбарыстай, тұрған орнында біресе алға, біресе артқа еңсеріліп.

	- Қа-ла! Ку-лу-у! - деп ұлыды Квикег, құдды сілекей шұбыртқан үлкен бифштексті көргендей тамсанып.

	Осылайша, қайықтар теңіз айдынын ескектермен һәм зар-шыңғырулармен тілгіледі. Ал, Стабб болса, бұрынғысынша, қуғынның алдында, өз адамдарына дем беріп, түтінін будақтата екіленді. Ақыры, матростар естен айырыла діңкелеген кезде көптен күткен бұйрық естілді: "Тұр, Тэштиго! Соқ оны!". Гарпун заулап ұша жөнелді. "Артқа есіңдер!" Ескекшілер есуге кірісті, дәл осы сәтте олардың білектерінен ыстық бір нәрсе ысқыра сырғанап өтті. Бұл сиқырлы арқан болатын. Соның алдында ғана Стабб оны лагреттің сыртына тағы екі мәрте лақтырып үлгерген-ді, енді будақталған арқанның жылдам иреңдегені соншалықты лагрет үстінде темекі түтінінің біркелкі будақтарымен араласып, көгілдір кендір түтіні көтерілді. Лагрет төңірегінде дөңгеленіп шиыршықталар алдында арқан қолғаптары - осындай жағдайларға арналған сырма кенептің шаршы қиындылары Стаббтың алақандарына түсіп кетіп, күйдіре заулады. Мұның өзі қарсыласың қолыңнан жанталаса бұрап жұлып алуға тырысқан екі жүзді семсердің ұстарасын қарысып ұстағанмен бірдей еді.

	- Сула, суласаңшы арқанды! - деп айқайлады Стабб күбінің қасында отырған ескекшіге, ол дереу басынан қалпағын ала сала, онымен су көсіп алды. Арқанды лагреттің айналасына тағы бірнеше қайтара орап, бекітіп қойды. Енді вельбот, акула сияқты, бұрқылдаған көбік ішінде жүйткіді, ал Стабб пен Тэштиго орын алмасты - Тэштиго құйрыққа, Стабб тұмсыққа барды, - мынадай шайқау кезінде бүл айтарлықтай сенімсіз шаруа еді.

	Қайық үстінде керіле тартылған арқан серпінді ішектей дірілдеді; вельботтың екі табан-тиянағы бар сияқтанды: вельботтың жауласушы екі дүлейді бірдей жеңіп, көбікте еркін жүйткуі үшін бірі суды, екіншісі ауаны тілгіледі. Тамшылардың толассыз желпуіші тұмсықтан шашырады, үздіксіз иірім құйрықтың соңында бұрқылдап қайнады, қайықта біреу-міреу қыбыр етсе, тіптен, саусағын қимылдатып қалса болды, зарлана діріл қаққан қайық жақтауымен жанұшыра суға аунайды. Олар осылай алға жүйткіп келе жатты, теңізге топ ете түспес үшін әркім жан дәрмен ортадағы діңгекке жармасты, ал қолына бағыттаушы ескекті ұстаған ұзын бойлы Тэштиго барынша жаныштай бүгіліп, осылайша өзінің ауырлық кіндігін төменге ауыстырды. Осынау ұшырта самғаған вельботпен олар күллі Атлантика мен күллі Тынық мұхитты көктеп өткендей боп көрінді, бірақ осы кезде кит жылдамдықты біртіндеп баяулата берді.

	- Жиыстыр! Жиыстыр! - деп дауыстады Стабб алдыңғы матроска. Енді бүкіл команда беттерін китке бұрып, сол жүйткіген бойда оған вельботты жақындатып тарта бастады. Міне, олар енді қатарлас келеді. Жылжымалы білеу бөренеге тізесін нық тіреген Стабб китке шанышқы лақтырды, ал ескекшілер оның әмірімен, бұрқылдаған көбіктен құтылып шығу үшін біресе артқа есті, біресе ол соққы жасауы үшін қайтадан алға жылжыды.

	Құбыжықтың қос бүйірінен, төбенің жан-жағына жамыраған бұлақтардай, қызыл ағындар шұбыра сорғалады. Ауырсынуы жанына батқан ұша енді суда емес, тіпті, соңдарында жүздеген сажын жерде бұрқылдай көбіктеніп қалып жатқан қанды жалдай алпарысты. Күннің қиғаштай түскен сәулелері теңіз ортасындағы осынау алқызыл көлдің бетінде құбылып ойнап, матростардың жүздерін шарпып, оларды қызыл тәнділерге айналдырды. Бұл екі ортада киттің тыныстау тесігінен қайта-қайта жан ұшырған ақ бу бағандары зорлана шығып жатты, ал вельбот сардарының аузынан будақ-будақ түтін бұрқылдады; шанышқыны лақтырып қадаған соң, Стабб майысқан қаруды оған байланған арқаннан тартып суырып алып, жақтау шетіне асығыс екі-үш рет ұрып-соғып түзете сала, темірмен китті қоймай-қоймай шұрқ-шұрқ тескілей берді.

	Діңкелеп сілесі құрыған киттің ашу-ызасы толас тапқандай болған кезде: - Есіңдер, есіңдер! - деген жаңа бұйрық саңқ етті. - Жақындата ес! - Сөйтіп, вельбот кит қапталына жақындап келді. Осы арада, жақтаудан аса еңкейген Стабб балықтың ұшасына өзінің ұзын өткір найзасын ақырын қадап, құдды жалмауыз жұтып жіберген һәм енді өзі суырып жатқанда сындырып алам ба деп қорыққан кит денесіндегі алтын сағатты сипалағандай, оны абайлап ырғап, біртін-біртін бойлатып сұға бастады. Бірақ ол іздеген алтын сағат киттің әзиз өмірі болатын. Міне, ол соған жетті, талықсығаннан есін жиып алған құбыжық төңіректе құтырына бұрқылдаған, қалың ну көбік шымылдығын көтеріп, өз қанының теңізінде жанталаса аласұрғаны сондай, қайық қатер төнген сәтте кейін шегініп, мына алай-дүлей түнектен жалғанның жарығына әрең сытылып шықты.

	Сосын киттің тулап долырғаны басылды, ол қайтадан вельботтардың алдынан көрінді, бүйірлері бір көтеріліп, бір төмен түсті, тыныс тесігі жан ұшыра біресе кеңейіп, біресе тарылып, жанталас үстінде қырылдаған қысқа дем шығарды. Кенет құдды қара шарап тұнбасы сияқты қоңыр-қызыл қою қан бұрқағы үрей билеген ауаға атыла жөнеліп, кері құлағанда қан оның мелшиген бүйірлерін сорғалай айғыздап, теңізге ағып жатты. Оның жүрегі қақырап қарс айырылды!

	- Ол өлді, мистер Стабб, - деді Дэггу.

	- Иә, екі қорқор да сөніп бітті. - Осылай деп аузынан қорқорын суырған Стабб суыған күлді толқындардың үстіне бұрқырата ұшырып, орасан зор өлікке - өз қолынан келген іске бір сәт ойлана қарап тұрып қалды.





LXII тарау





ГАРПУН ЛАҚТЫРУ

	Алдыңғы тарауда баяндалған бір жайтқа байланысты бір ауыз сөз.

	Вельбот кемеден жүзіп кеткен кезде кәсіптің бұлжымас ғұрпы бойынша вельбот сардары, яғни, киттің жаналғышы уақытша руль ұстаушы ретінде құйрықта отырады, ал китті арқанға жектіру міндеті жүктелген гарпуншы алдыңғы, былайша айтқанда, гарпуншылық ескекпен жұмыс істейді. Киттің бүйіріне алғашқы гарпунды лақтыру үшін күшті әрі серпімді қол керек; кейде бұл ауыр қаруды жиырма-отыз фут қашықтыққа лақтыруға тура келетін жағдайлар болады. Қуалау қандайлық сілікпеңді шығарарлык ұзақ бола тұрса да, бүкіл осы уақыт бойы гарпуншы ескекпен жұмыс істеуі және жай ғана есіп қоймай, ескекке бар күшін салып, ірі қатты да өжет дауыспен атойлап, қалғандарына қажып-талмаудың ғаламат үлгісін көрсетуі керек; ал бұлшық еттерің шектен тыс ширыққан кезде өңешіңді жырта үздіксіз айқайлау дегеннің не екенін мұны өзі бастан кешкен кісі ғана түсінеді. Бір мезгілде әрі бақырып, әрі жөндем жұмыс істеу өзімнің қолымнан келмейді. Бірақ, міне, айқайлап һәм ауыр жұмыспен діңкесі құрып қажыған, балыққа арқасын беріп отырған гарпуншы "Тұр да сілейте соқ!" деген әмірді естиді. Енді ол өзінің ескегін былай қойып бекітуі, отырған қалпында бұрылуы, керме ағаштан гарпунын алып, бар пәрмен-күшін сала оны китке құлаштай серпіп лақтыруы тиіс. Жалпы алғанда, барлық кит аулағыштар елуден бес гарпунның ғана нысанаға жетуі таңданарлық емес; жолдары болмаған гарпуншыларды соншалықты жиі қарғап-сілеп тыным бермейтіні таңданарлық емес; олардың кейбіреулерінің тура қайықта сіңірлері үзіліп кететіні таңданарлық емес; кит аулаушылардың кейбір реттерде төрт жыл жүзгенде, төрт күбі олжа таппайтыны да таңданарлық емес; көптеген кеме иелерінің кит аулау кәсібін пайдасыз іс деп санайтыны таңданарлық емес: жүзудің сәттілігі гарпуншыға байланысты ғой, ал осы жағдайда өзі әбден титықтап, дәл қажетті кезінде құр сүлдері қалған оған қалай үміт артуға болады?

	Бұл аз болса, гарпун сәтті лақтырылған жағдайда кит қашып жөнелген кезде тағы бір тығырық сот туады: осы сәтте өздері мен өзгелерге үлкен қауіп төндіре, вельбот сардары мен гарпуншы да, біреуі тұмсықтан құйрыққа қарай, екінші оған қарсы жүгіре жөнеледі. Олар орын ауыстырады, сөйтіп, кішкентай кемешіктің сардары енді өзінің вельбот тұмсығындағы заңды орынын алады.

	Міне, осы орайда, жұрт не десе о десін, ал мен мұның бәрі ақымақшылық және ешкімге керек емес деп тұжырамын. Сардар әу басынан ақыр аяғына шейін тұмсықта болуы тиіс: гарпунды да, шанышқыны да сол лақтырып, ең бір төтенше шетін жағдайларда болмаса, ешбір ретте де ескекпен жұмыс істемеуі керек. Рас, мұның кейде қуғын кезінде біршама жылдамдық жоғалтуға әкеп соқтыратынын мен білемін, бірақ алуан ұлттардың қисапсыз кит аулаушыларының ұзақ тәжірибесі кәсіптегі сәтсіздіктердің басым көпшілігі мүлдем де киттің шалымдылығынан емес, қайта, гарпуншының жоғарыда баян етілген күйінен туындайтынына демалып көзімді жеткізді.

	Дөп тиюге сенімді болу үшін бұл дүниенің гарпуншылары өз гарпундарын көздер кезде жұмысбасты болмай, еркін отырып, атып тұрулары керек.





LXIII тарау





КЕРГІШ АША

	Діннен жуан бұтақтар, жуан бұтақтардан - кішкене бұтақшалар тарайды. Мол мәуелі тақырыпта тараулар осылай өсіп-өрбиді.

	Алдыңғы бетте аталып өтілген кергіш аша жеке суреттеуге лайықты. Ол ұзындығы екі футтық, дәл тұмсықтағы оң жақтаудың планширіне тікесінен орнатылған, тым өзгеше түрлі кертіктері бар сүмбілі өзек болып табылады; оған гарпунның сабы қойылады, бұл шақта оның жалаңашталған кертік-кертік темір ұшы сыртқа қиғаштай сорайып шығып тұрады. Осылайша гарпуншының қаруы әрдайым қасында болады, сөйтіп, ол да оны батыс ормандарындағы пионердің қабырғадағы мылтықты жұлып алғанындай шапшаңдықпен ала алады. Әдетте, кергіш ашаға тиісінше бірінші және екінші деп аталатын екі гарпун қойылады.

	Бірақ бұл екі гарпун да мүмкіндігінше бірінің соңынан бірін, екеуін де китке лақтыру үшін екі ілгекшенің көмегімен арқанға жалғанған, сондықтан, кейін жануардың жұлқынғанынан біреуі шығып кетсе де, екіншісі бәрібір оның бүйірінде қалады. Осылайша мүмкіндік еселене түседі. Алайда, көбінесе денесіндегі бірінші гарпунды сезген кит сол сәтінде жын қаққандай жүйтки безіп жөнелетіні сондай, гарпуншы қанша шапшаң қимылдаса да, оған екінші гарпунды лақтыруға шамасы келмейді. Соған қарамастан, екінші гарпун қайткенде де арқанға бекітулі болғандықтан, ал арқан бірте-бірте босатылып жатқандықтан, оны вельботтан қалайда аулағырақ бір жаққа дер кезінде лақтырып жіберу керек, әйтпесе, күллі командаға аса сұмдық қауіп төнеді. Оны тұп-тура суға тастайды, алдыңғы арқанның артық будақтарының арқасында мұны әдетте онша-мұнша қатерге бас тікпей-ақ жасауға болады (бұл жөнінде бұрынғы тараулардың бірінде айтылған). Дегенмен де, бұл кейде ең бір қасіретті де қайғылы жағдайларға апарып соқтыратыны да бар.

	Оның үстіне жақтау сыртына лақтырып тасталған екінші гарпун осы сәттен бастап бүкіл іс барысына қатерлі; оның арқанда салбақтаған өткір ұстаралары шлюпка мен киттің маңайында секіріп-ойнап неше түрлі сұмдықтар жасайды; ол арқанды шиеленістіруі мүмкін, оны кесіп жіберуі мүмкін, әйтеуір ажал мен әбігершілікті өзімен бірге ала жүреді. Әдетте, оны кит өлтіріліп, кемеге қосақталған шақта ғана тартып ала алады.

	Енді жойқын күш-қуатпен, әккі жауыздықпен дараланған бір китке қарсы төрт вельботтың бірдей шайқасуы қалай болатынын өзіңізге елестетіп көріңіз; бұл кезде оның бүкіл әлгі қасиеттерінің арқасында, сондай-ақ, біздің қауіпті ісіміздегі мыңдаған қайғылы сәйкестіктерге байланысты кит төңірегіндегі арқандарда бір мезгілде сегіз-он екінші гарпун сереңдей сүйретіліп жүреді. Өйткені, әрбір вельботта егер бірінші гарпун сәтсіз лақтырылып, жоғала қалса, арқанға байлауға болатын бірнеше гарпун бар ғой. Бұл жайттардың бәрі мұнда асқан дәлдікпен тәптіштеле баяндалып отыр, себебі, олар бұдан әрі келетін кейбір аса маңызды әрі тым шатысып-бытысқан баяндауларды анықтап алуға қажет.

	Зерттелмеген жаңа ел мен жерге алғаш келіп қоныстанушы адам. - Аудармашы ескертпесі.





LXIV тарау





СТАББТЫҢ КЕШКІ АСЫ

	Стабб өз китін кемеден әжептәуір аулақта жайратты, содан, біз, үш вельбот көсем жегіліп, олжамызды "Пекодқа" қарай ақырындап сүйрете бастадық. Енді он сегіз адам, өзіміздің отыз алты қолымызбен һәм жүз сексен саусағымызбен, сағаттар бойы, діңкеміз құрып, мына зілмауыр жансыз ұшаны теңіз бетімен сүйретіп, ал ол болса, орнынан әрең-әрең жылжыған кезде, біз тек сонда ғана оның қаншалықты ғаламат алыптығына айқын айғақ алдық. Қытайдағы ұлы канал Хань-Хэ, немесе, тағы қалай аталушы еді, міне, соның бойында бес әлде алты құлы аузы-мұрнынан шыға тиелген джонканы жағалауды бойлата сағатына бір миль жылдамдықпен тартады, ал мына, біз сүйреткен жойқын кеме бейне трюмнің ішіне қорғасын құймаларын лықа толтырып тастағандай, алға зордың күшімен соншалықты баяу ілбиді.

	Қараңғы түсті, бірақ грот-мачта арқандарындағы көмескі үш май шам "Пекодтан" біздің жолымызды жарықтандырып тұрды; міне, тақап келгенде біз Ахавтың жақтау сыртына тағы бір май шам іліп жатқанын көрдік. Бүлкілдеген кит ұшасына селсоқ қана көз қиығын салған ол оны түнгі уақытқа кемеге арқандап байлау жөнінде әдепкі бұйрықтар берді, сосын май шамды матростардың біріне ұстатып, өзінің каютасына кетті де, содан таңертеңге шейін шықпады.

	Вельботтарды осы китті қуалауға аттандырғанда капитан Ахав өзінің дағдылы ынта-жігерін танытты десек те, енді, жануар өлтірілген кезде оның жанына әлдебір күңгірт қанағатсыздық, сабырсыздық, торығу ұрланып кірді, бейне мына өлі дене көрінісі Моби Дик әлі тірі екенін және "Пекодтың" жақтауына, тіпті, мың китті өлтіріп әкеп байласа да, олар өзін сандырақ ұлы мақсатына сынық сүйем де жақындатпайтынын есіне түсіргендей болды. Көп ұзамай, кемеде шыққан дыбыстарға қарап экипаж тап теңіздің ортасында зікір тастауға дайындалып жатыр деп ойлауға боларлықтай еді. Ауыр шынжырлар палуба үстінде сүйретіліп, саңылаулардан шықырлата өткізіледі. Бірақ бұл салдырлаған шынжырлармен кеме емес, орасан үлкен левиафан өлігі бұғауланады. Басынан құйрыққа, ал құйрығынан тұмсыққа арқандалып байланған киттің қара ұшасы енді кеме қабырғасына иін тіресе, тығыз

	' Қытай, Жапония және Үндістан елдеріндегі қара жұмысшылардың атауы -

	Аудармашы ескертпесі.

	тақалып жатыр, мачталар мен арқандардың сұлбаларын жасырған түн қараңғылығында олардың екеуі де - кит те, кеме де - бір мойынтұрыққа жегілген, біреуі жатқан, ал екіншісі әлі түрегеліп тұрған екі алып өгіз сияқты болып көрінеді.

	Егер томсарған Ахав қазір аса бір сабырлы пішін танытса, - қалай болғанда да, ол палубада өзін солай ұстады, — жеңіс желік бітірген оның екінші көмекшісі Стабб төтенше болса да, ақкөңіл албырттықпен қызулана өрекпу белгілерін көрсетті. Өзінің дағдысына жат мінезбен әбігерленгені сондай, ресми басшысы, ұстамды Старбек оған күллі шаруаны жалғыз билеп-төстеуге мұрсат беріп, үнсіз шетке қағылды. Көп ұзамай оның желігуіне себеп болған аса тосын, қосымша бір жағдай анықталды. Стабб талғампаз тамаққұмар болатын, ол кит етін керемет жақсы көрді және оның дәмін шексіз жоғары бағалады.

	- Бифштекс, бифштекс, мен ұйықтауға жатпай тұрып! Ей, Дэггу! Жақтаудың сыртына түсіп, маған жон етінен мол етіп жақсылап кесіп әкел.

	Жұрттың бәріне мағлұм болсын, әскери ілімде міндет етілгендей, әдетте, тұрпайы кит аулаушылар, дегенмен де, өз дұшпандарын ағымдағы соғыс шығындарын өтеуге мәжбүр етпегенімен, соған қарамастан, кейде Стабб айтқан кашалот ұшасы бөлігінің, атап айтқанда, оның денесінің жіңішкерген құйрық тұсының дәмдік қасиетін жоғары бағалайтын Нантакет тұрғындарын кездестіруге болады.

	Түн жарымында бифштекс кесіліп, әзір етілді де, Стабб екі спермацетті май шам жарығымен, құдды дәмхана үлдірігінде тұрғандай, зәкір-қақпаның қасында тұрып, өзінің спермацетті кешкі асына салтанатпен кірісті. Бірақ сол түнде кит етінің дәмін татқан жалғыз бұл емес еді. Өлі левиафанның айналасына үймелеп үйірілген жүздеген һәм мыңдаған акулалар өздерінің шылпылдатып шайнағанын мұның азу тістерінің шықырлата күйсегеніне қосып,

	Осы арада бір жайды тәптіштеп айтуға болар еді. Арқандап байланған кит кемеге құйрығынан сенімдірек әрі берік бекітіледі, аса тығыздығына байланысты ұшаның бұл бөлігі ең ауыр (бүйірдегі жүзгіш қанаттарды есептемегенде) және икемді болып табылатындықтан, тіпті, өлгеннен кейін де ол суға тереңдеп батады, сондықтан, астынан шынжыр жүргізу үшін вельботтан оған қол жеткізу мүмкін емес, Алайда, бұл қиыншылықтан аса айлалы тәсілмен шығады: кемеден бір ұшы бекітілген, қарама-қарсы ұшында ағаш қалтқысы және ортасында батырғысы бар берік арқан жіберіледі. Қалтқыны еппен қозғалтып, ұшаның арғы жағына шығарады да, китті осылайша белдеулеп, арқанға ілестіре шынжырды да саумалап тартып алады, ол болса құйрықтың сабағы жүзгіш қанаттардың жалпақ қалағына ұласа бастайтын ең жіңішке тұстан сенімді түрде бекітіледі. - Автор ескертпесі.

	оның семіз денесіне тұмсықтарын дәмдей батырып, тойлады. Кубрикте ұйықтап жатқан азғана адамдарды жүректерінен небары бірнеше дюйм жердегі кеме қаптамасын соққылаған құйрықтардың құлақ тұндырарлық тарсыл-гүрсілі жиі оятты. Ал, жақтаудан ары еңкейсеңіз, сіз, тіпті, оларды көрген де болар едіңіз (бұған дейін оларды естігеніңіз сияқты) - олар кит ұшасынан үлкендігі кісі басындай, дөңгеленген майлы кесектерді жұлып алған сайын арқаларына аударылып түсіп, түнерген қара суда тырбаң-тырбаң етті. Акулалардың мұндай ырғын тойы шындыққа мүлдем жанаспайтындай боп көрінуі мүмкін. Олардың мына жұмыр да жылпылдақ денеден соншалық сом пішінді кесектерді ойып алудың қыбын қайтіп табатыны ғаламның ғаламат жұмбақтарының бірі болып қала бермек. Осы ретте олардың ұшада қалдыратын ізі үлкен бұранданы айдап кіргізу үшін ағаш шебері бұрғылайтын шұңқырды көбірек еске түсіреді.

	Теңіз шайқастарының түтіндеген тозағының ортасында, құдды шикі ет шауып жатқан үстелді қаумалаған аш иттер сияқты, акулалардың палубаларға әрдайым өздеріне тасталатын әрбір өлтірілген кісіні сол арада түтелеп жеп қоюға әзір ашқарақтықпен көз салатындарына қарамастан; ер жүрек қасапшылар палуба үстелдерінің басында бір-бірлерінің еттерін өздерінің алтындаған әшекейлі селебелерімен адамжегіштерше тірідей кескілеп жатқанда, содыр акулалар да алмас қылыштай ауыздарымен үстел астында, тек өлі етті жұлмалап шайнайды; сондықтан, олардың орындарын ауыстырған күннің өзінде де, бәрібір, аналарда да, мыналарда да, сайып келгенде, - бірінен-бірі өткен хайуандық іс -бір ғана нәрсе болып шығады; акулалар әрдайым Атлантиканы көктеп өтетін әрбір құл тасушы кеменің қошеметшілер тобынан табылып, әлдебір жаққа жеделхат жеткізу немесе, өлген құлды жол-жорамен жерлеу керек бола қалған жағдайда қызмет еткішсініп қасында жүзгеніне қарамастан; сәйкес жағдайлар мен сәйкес жерлерде акулалар көп қауым болып шулы тойларға жиналатын тап осындай тағы бірнеше мысал келтіруге болатынына қарамастан, - дегенмен де ешқашан, ешбір жағдайда және ешбір жерде сіз оларды теңізде түн баласына кеме жақтауына арқандалып байлаған, өлтірілген кашалот денесінің қасындағыдай, соншалық қисапсыз мөлшерде һәм соншалық көңілді де шат күйде көре алмасыңыз хақ. Егер сіз бұл қызық әуселені әлі көрмеген болсаңыз, онда сайтанға бас июдің орындылығы мен оны тыныштандыру қажеттігі орайында пікір айтуыңызды кідірте тұрыңыз.

	Өзінің тап қасында болып жатқан қонақасыдан жеткен шылпылға Стабб бұдан әрі құлақ салмаса да, оның рақатсүйгіш еріндерінің салпылдағаны акулаларды тыңдамасқа еркіне қоймады.

	- Аспаз, ей, аспаз! Әлгі Қойтері шал қайда? - деп айқай салды ол, құдды кешкі асын сенімді тұғырмен сүйегісі келгендей, аяқтарын бұрынғысынан әрмен алшайта түсіп, әрі сол уақытта кішкене айыршасын етке бейне найзадай сұғып. - Әй, сен, аспаз! Бері жүзіп келші, аспаз! Өзін жақында ғана жылы кереуетінен мынадай мезгілсіз уақытта тұрғызып алғандықтан, көңіл күйі онша қуанышты емес қартаң зәңгі камбузден аяқтарын ілби басып әрең шықты, өйткені, өзінің бүкіл ыдыс-аяғы сияқты жарқыратып күтіп ұстамайтын тізесінің ұршығына, көптеген кәрі зәңгілерше, кілт етіп, бір кілтипан келген, - кемеде өзін атайтындай, Қойтері шал түзетілген екі күбі құрсауынан тұрпайылап жасалған пеш шымшуырына сүйеніп, ақсаңдай басып, аяқтарын сүйрете жетті; ол сүйретіліп жетіп, бұйрық бойынша, Стаббқа үстел қызметін атқарған зәкір-қақпаның екінші жағынан келіп тұрды; ол қолдарын алдына айқастырып ұстап, қосарланған аса таяғына сүйене, сонымен қатар, өзінің жақсырақ еститін құлағын алға шығару үшін еңкіш арқасын одан әрмен еңкейте түсті.

	- Аспаз, - деп әңгіме бастады Стабб сол қызарған ет кесегін аузына шапшаң жөнелтіп жатып, - мына бифштекс саған тым қатты қуырылғандай боп көрінбей ме? Сен мұны бекер жаныштағансың, аспаз; мынауың тым жұмсақ. Дәмді кит бифштексі қатты болуы керек деп мен саған ылғи қақсап айтпадым ба? Әне, акулаларға қарашы, көрдің бе, оларға мұның қатты әрі шикі болғаны көбірек ұнайды. Ойпырмай, аналардың үймелеуін-ай! Бар, аспаз, солармен сөйлесші; олардың шамасына қарай тоя ауқаттануына ешкім бөгет болмайды деп айт, тек шуламасыншы. Сайтан алғыр, мен өз даусымды естімеймін. Бар, аспаз, оларға менен осылай деп сәлем айт. Міне саған май шам, ұста, - ол өз үстеліндегі май шамдардың бірін қолына алды, - ал енді барып, аналарға уағызыңды айт.

	Тұнжыраған түрмен созулы май шамды алған Қойтері шал ақсаңдап жақтауға жақын келді; мұнда, өзінің үмбетін жақсырақ көру үшін бір қолындағы май шамды суға мүмкін болғанынша төндіре түскен ол екінші қолымен шымшуырын салтанатпен сермеп, жақтаудан аса еңкейіп, акулаларға былдырақтап уағыз айта бастады, оны Стабб артынан дыбыссыз ұрланып келіп, жайымен тыңдап тұрды.

	Ештишіңдер ме, туышқандар, мұнда маған шендерге шәлем айту бұйырылды, андағы шайтан алғыр шуды тоқтатшын дейді. Ештишіңдер ме? Шайтан алғырлар, еріндеріңмен шылпылдатқанды доғарыңдар! Миштер Штабб айтады, иллюминаторларға шейін жеп қойсаңдар да мейлі, тек бар ғой, құдай ақы, мынадай ажан-қажан қылуға болмайды ғой.

	- Аспаз! - деп киліге кетті Стабб шалды иығынан оқыс түйіп Жіберіп: - Аспаз! Тыңдашы, шайтан алғыр, уағыз айтқанда сонша шайтан алғырлауға бола ма екен? Күнәкарларды тура жолға бұлай салмайды, аспаз!

	- Кімдерді, кімдерді? Әлгі, қалай еді, күнәкарларға уағызды одан да өзіңіз айтыңыз. -Сөйтіп, ол қабағын түйген қалпы жақтаудан бұрылып кетті.

	- Жо-жоқ, аспаз, қане, қане, ары қарай.

	- Ал, міне. Шүйікті туышқандар...

	- Керемет! - деп мақтады оны Стабб. - Мейірім керек, үгіттеу керек. Бәлкім, сонда әсер етер.

	Қойтері ары қарай жалғады:

	Шендер, барлық акулалар табиғаттарыңнан өте қомағай болшаңдар да, дегенмен де, туышқандар, мен шендерге былай деймін, қомағайлык дегеніміж... қане, құйрықтарыңмен шоғуды қойыңдар, шайтан алғырлар! Құдай ақы, егер бұлай құйрықтарыңмен ұрып қырқышшаңцар бір шөж де ешти алмайшыңдар ғой, түге?

	- Аспаз! - деп айқайлады Стабб оны жағасынан алып. – қарғап - сілегеніңді қой! Олармен мейірбан түрде сөйлес.

	Уағыз ары қарай жалғасты:

	- Қомағайлықтарың үшін, туышқандар, мен шендерді онша кінәламаймын: шендердің табиғаттарың шолай, бұл арада ештеңе іштей алмайшыңдар; бірақ сендер өж табиғаттарыңды өздеріңе бағындыруларың керек, міне, гәп қайда! Әлбетте, шендердің акула екендерің - түшінікті жай, бірақ өз іштеріңдегі акуланы тежеңдер, шонда шендер бірден періштеге айналашыңдар, өйткені, әрбір дұрыштап тежеліп, жеңілген акула періште болады. Туышқандар, шендер тым құрша бір рет даштарқан басында өздеріңді шыпайы ұсташандаршы. Әлде, бұл китке бір акуланың екіншішінен қақышы кем бе? Шайтан алғыр, бұл китке шендердің ешқайшыңның қақың жоқ; бұл кит тағы біреулерге тиешілі. Мен білемін, шендердің кейбіреулеріңнің ауыждарың тым үлкен, башқаларына қарағанда аса рабайшыж үлкен; бірақ кейде үлкен ауыжға кішкентай қарын болады ғой; шондықтан, үлкен ауыжбен майды қылғытып жұта бермей, өздері олжа даштарқанға өмірі маңайлай алмайтын балапан акулаларға тіштеп әпершеңдерші.

	-Бәрекелді, Қойтері, жарайсың, шал! - деп дауыстап жіберді Огабб. - Міне, мұны мен түсінемін, нағыз христиандарша, қане, ары қарай сөйлей бер.

	- Ары қарай шөйлеудің мәніші жоқ, миштер Штабб, қарғыш атқыр жауыждар бәрібір мына үйме-жүймеде тырбыңдап, құйрықтарымен шабалай береді; олар бір шөж де ештімейді; қарындарын әбден шықап тойдырғанша мұндай мешкейлерге уағыж айтудың пайдашы жоқ, ал олардың қарындары түпшіж; кеңірдегінен келе тойып болғасын тағы ештеңе ештімейді, олар бұл кежде бірден шу аштына кетіп, маржандардың бір қуышына кіреді де, өліп қалғандай ұйықтайды, шодан мәңгі-бақи ештеңе ештімейтін болады.

	- Құдай ақы, мен сенің пікіріңе келісемін, Қойтері, оларға тезірек батаңды бер, сосын мен өзімнің ауқатыма оралайын.

	Сол-ақ екен, Қойтері топырлаған балықтардың үстінен қос қолын бірдей жайып, ащы даусымен барқырай айқайлады:

	- Қарғыш атқыр бауырлар! Мейлі, шайтан алғырлар, еріктеріңше шулай беріндер; әбден жарылып қалғанша, қарындарыңды кептей берулеріңе болады - шонда өждерің-ақ шешпей қаташыңдар!

	- Ал енді, аспаз, - деді Стабб зәкір-қақпа үстіндегі өзінің кешкі асына қайтадан кірісіп -бұрын тұрған жеріңде, менің қарсымда тұр да, мені мұқият тыңда.

	- Құп болады, - деді Қойтері қайтадан өзінің сүйікті қалпымен, шымшуырының үстінен бүкірейіп.

	- Былай болсын. - Стабб аузын қайтадан толтырып алды. - Бифштекс мәселесіне қайтып оралайық. Ең алдымен, сенің осы, жасың қаншада, аспаз?

	- Мұның бифштекшке қандай қатышы бар? - деп кәрі зәңгі наразы түр танытты.

	- Өшір үніңді! Жасың қаншада, аспаз?

	- Тоқшанға тақаған дейді, — деп тұнжырай жауап қатты аспаз.

	- Немене? Мына дүниеде аз-кемі жоқ жүз жыл өмір сүріп, кит етінен бифштекс пісіруді үйренбегенсің? - осы сөздерді айтқан Стабб бейне өз сұрағының жалғасындай етіп, тағы бір үлкен түйірді жұтып жіберді. - Өзің қайда туғансың?

	- Паромда, Роаноктан өтіп бара жатқан кежде.

	- Мәссаған! Паромда! Түсінбедім. Бірақ та мен сенен қай жерде тудың деп сұрап тұрмын, аспаз?

	- Мен айттым ғой, Роанок жерінде, - деп анау ызалана тіл қатты.

	- Жоқ, сен мұны айтқан жоқсың, аспаз; бірақ бұл жайында неге сұрағанымды мен саған қазір түсіндіремін. Кит бифштексін дайындауды білмесең, сен Отаныңа қайтып барып, қайтадан тууың керек.

	- Егер шіжге енді тамақ пішіретін болшам, құдай таш төбемнен ұршын, - деп ашулана күңкілдеді кәрі зәңгі зәкір-қақпадан теріс бұрылып.

	- Ей, кейін қайт, аспаз; қане, шымшуырыңды бері әкелші, ал енді мына бір түйір бифштексті татып көр де, дұрыс пісірілген бе екенін өзің айтшы? Ал деймін. - Сөйдеп, ол шымшуырды зәңгіге қарай созды. - Ал да, өзің татып көр.

	Әжімді еріндерін естілер-естілмес шылпылдатқан кәрі аспаз тамсанып берді:

	- Мен жеген бифштекстердің ішіндегі ең дәмдіші, аһ, қандай майлы, қандай майлы.

	- Аспаз, - деді Стабб аяқтарын қайтадан алшайтып. - Сен шіркеуге барасың ба?

	- Кейптаунда, бір рет қашынан өткем, - деген тұнжыр жауап берілді.

	- Не? Кейптаунда қасиетті шіркеудің қасынан өмірінде тек бір ғана рет өтіп, әулие әкейдің ғибадатшыларды сүйікті бауырларым деп атағанын сонда сырттан құлағыңды тосып естідің бе, солай ма, аспаз? Осыдан соң сен мұнда келіп, маған осындай сұмдық өтірікті соғып тұрсың, ә? Сен қайда бармақшысың, аспаз?

	- Кубрикке, өзімнің кереуетіме, - деп күңкілдеді анау тағы да теріс айналып.

	- Тоқта! Тапжылма! Өлгеннен кейін, деп сұрап тұрмын мен. Бұл ғаламат сұрақ, аспаз. Қане, бұған сен қалай жауап бересің?

	- Бұл кәрі жәңгі өлген кежде, — деп баяу сөйлей бастады шал, оның бүкіл кейпі мен даусының өзі кенет өзгеріп кетті, - ол өжі ешқайда бармайды; оған көктен пәк періште түшіп, алып кетеді.

	- Алып кетеді? Сонда бұл қалай? Илья-пайғамбар әкетілген сияқты төрт ат жегілген күймемен бе? Ау, ол сені қайда алып кетпек?

	- Ана жаққа, - деп тіл қатты Қойтері, шымшуырын тура өзінің басынан асыра салтанатпен көтеріп.

	- Аһ, солай де! Демек, сен өлгеннен кейін біздің грот-мачтаның төбесіне топ етіп түсуге үміт етесің, солай ма, аспаз? Ау, неғұрлым биікке өрмелесең, солғұрлым суық болатынын сен білмеуші ме едің? Қарай гөр, грот-мачтаның төбесін қиялдайды.

	- Мен олай деген жоқпын, — деп қайтадан қабағын түйе қарсылық білдірді Қойтері.

	- Дедің. Сен "ана жаққа" дедің де, шымшуырыңмен жоғарыны көрсеттің. Шымшуырың қай жақты көрсетіп тұрғанын өзің қарасаңшы. Бірақ сен, бәлкім, ит тұмсығы өтпес саңылаудан сығылысып өтіп, аспанға бармауды ойлайтын шығарсың? Ондайды ойыңа да алма, аспаз, жұрттың бәрі сияқты, саған да арқанның бойымен өрмелеуге тура келеді, басқа жол жоқ. Шамыңа тисе де, өрмелеуге тура келеді, әйтпесе, басқасы бос әурешілік. Алайда, біз екеуміз әлі аспанда емеспіз. Шымшуырыңды қой да, менің әмірімді тынла. Бұлай кім тыңдайды? Мен бұйрық берген кезде сен бір қолыңа бөркінді алып, екіншісін жүрек тұсына қоюың керек. Не? Жүрегің осы арада ма? Бұл бауыр, аспаз! Жоғары, жоғары, міне, солай, енді дұрыс. Осылай ұста да, мені мұқият тыңда.

	- Құп болады, - деп міңгірледі кәрі зәңгі екі қолын бұйрыққа сәйкес ұстап, әрі алға қос құлағын қатарынан тосуға тырысқандай, ақшашты басын дәрменсіз созғылап.

	- Мәселе, былай, аспаз, сенің бифштексіңнің нашарлығы сондай, мен оны мүмкіндігінше тезірек құртуға тырыстым, түсінікті ме саған? Ал болашақта, міне, осы арадағы, зәкір-қақпадағы жеке дастарқаныма арнап кит бифштексін дайындайтын кезіңде оны күйдіріп алмау үшін не істеу керектігін мен саған қазір үйретемін. Сен бифштексті бір қолыңа алып, ал екіншісімен оған алыстан жайнаған қып-қызыл шоқты көрсетуің керек те, осыны істегесін үстелге әкеліп қоясың, сен естіп тұрсың ба мені? Ал ертең, аспаз, біз китті боршалап сойған кезде маңайымыздан табылып, төстіктегі жүзгіш қанаттардың сүбесін ойып алуды ұмытпағын; оны тұздап қоясың. Ал құйрықтағы жүзгіш қанаттардың түптерін маринадтайсың. Міне, осы, ал енді бара беруіңе болады, аспаз.

	Бірақ Қойтері үш адым да аттап үлгермеді, Стабб оны қайтадан дауыстап шақырды:

	- Әй, аспаз, ертең маған ит-ырғылжың кезектегі кешкі асыма котлет дайындайсың. Естідің бе? Онда әрмен қарай есе бер. Еһей тоқта! Кетерде иіліп тағзым етуің керек. Тоқта, тұра тұр әлі! Таңғы асқа - тартылған кит еті. Ұмытпа.

	Құдай ақы, ол китті жегенше, кит оның өжін жеп қойша екен. Мынау миштер Штабб кез-келген акуладан ашып түшпеше, құдай менің таш-төбемнен ұршын, - деп былдырлады шал ақсаңдай басып кетіп бара жатып; сөйтіп, ол осы данышпансыған дабысымен өзінің кереуетіне келіп жығылды.





LXV тарау





КИТ ТАҒАМ РЕТІНДЕ

	Өзінің шамына әрі қорек те беретін мақұлықтың етін ажалды пенде тамақ ретінде қолдана алатын һәм оны, былайша айтқанда, Стабб сияқты, оның өз жарығын түсіріп жейтін бір түрлі тосын жағдай; бұл жағдайдың оғаш көрінетіндігі сондай, бұл арада тарих пен пәлсапа саласына сәл-пәл шегініс жасамасқа әсте болмайды.

	Бұдан үш ғасыр бұрын нағыз киттің тілі Францияда аса дәмді тағам деп есептеліп, тым жоғары бағамен сатылғандығын құжаттар куәландырады. Сондай-ақ, Генрих VII заманында, сіздердің естеріңізде болар, кит тұқымдастарға жататын дельфинге ғажап тұздық ойлап шығарғаны үшін бір сарай аспазы көптеген сый-сияпатқа ие болған. Айтқандай, дельфин еті біздің заманымызда да өте дәмді деп саналады. Оны тартылған ет күйінде бильярд шарының үлкендігіндей етіп домалақтап жұмырлайды, дұрыстап дәмін кіргізе тұздықтап, бұқтырып пісіреді, дайын күйінде ол бұзау етін немесе, тасбақаны еске түсіреді. Ертеде осы тартылған жұмыр ет Данфермлайн сопыларының жеңсік асы болған. Олар патша ағзамнан көп мөлшерде дельфин жәрдемін алып тұрған.

	Шындығын айтқанда, егер соншама аста-төк болмаса, кит еті кит аулаушылар арасында әрдайым тамаша тағам болып саналар еді; бірақ ұзындығы жүз футтық тұтас ет сүбесінің алдында отырғанда, сенін тәбетін бір түрлі өзінен-өзі құрып кетеді. Біздің уақытта, Стабб тәрізді, ырым-жырымға көріп-біле тұра бой алдырмаған теңіз саяхатшылары ғана кит етін татудан тайынбайды; ал ана эскимостар онша жеркеншек емес. Олар кит етімен қоректеніп қана қоймай, жоғары сапалы кит майын да мол етіп қорландыратынын біз бәріміз білеміз. Эскимостардың Зогранда деген ұлы дәрігерлерінің бірі кит майын сәбилерге ең пайдалы әрі жұғымды тамақ ретінде ұсынады. Бұл бір кездерде көлденең кездейсоқтан кит аулайтын кеме Гренландияда тастап кеткен ағылшындарды есіме түсіреді. Олар бірнеше ай бойы сонда тұрып, кит майын қорытқаннан кейін жағада қалған, сасып, бүлінуге айналған тілім - тілім кит етін талғажау еткен.

	Голланд кит аулаушылары бұл тіліктерді "құймақ" деп атайды - олар өзі соған шынында да қатты ұқсайды - олар да нақ сондай қоңырқай һәм қытырлақ болып келеді және амстердамдық бибілердің жаңа пісірген тоқаштарындай иісі аңқиды, әрі түрінің өзі тәбет шақыратыны сондай, тіпті ең ұстамды деген жемпаздар да білмей қалып, оның дәмін татудан өздерін тежей алмайды.

	Өркениетті тағам ретінде кит етінің дәмділік сапасын оның майлылығы күрт төмендетеді. Кит дегеніміз — дәмді болайын десе тым семіз, өзгеше жаратылған толағай теңіз өгізі. Тым құрыса оның өркешіне қарап көріңізші, егер таза майдан түзілген жай ғана үлкен үйген шошақ болмаса, ол да (өте сирек дәмді тағам болып табылады) жабайы бұқа өркеші сияқты тәтті-дәмді болар еді-ау. Немесе спермацетті алайық, ол неткен қою әрі созылымды десеңізші, құдды пісіп-толысуының үшінші айындағы кокос жаңғағының жартылай қатқан, мөлдіреген аппақ іші сияқты; сиырдың сары майын алмастыру үшін бәрібір ол тым семіз. Рас, көптеген кит аулаушылар оған, айталық, бір түйір кепкен нанды матырып жеуге үйренеді. Кит майы қорытылып жатқан кезде түнгі кезектегі матростар көбінесе кепкен нан тілімдерін спермацет толы күбілерге салып, оларға хош иісті майды сіңіріп алады. Мен өзім де талай рет кешкі асымды өстіп амалдағам.

	Жас кашалоттың миы тамаша тағам болып саналады. Бас сүйегінің қуысын балтамен абайлап жарып, одан екі ақшылтым жартышарды (тура екі үлкен пудинг сияқты) суырып алады; содан кейін оны үнмен араластырып, одан эпикуршылдар арасында даңққа бөленген бұзау миының дәміне аздап ұқсайтын ғажап тамақ пісіреді; бұл арада жұрттың бәрі білетін бір жағдай сол, эпикурлықтардың ішіндегі баз бір өгізше бұзау миымен күн құрғатпай қоректене жүріп, өзіне де біртіндеп азын-аулақ ақыл кіретіндігі сонша, ол тіпті өз басын бұзаудың басынан айыра алатын болады, әлбетте, бұл үшін бақылаудың өзгеше дәлдігі қажет етіледі. Дастарқандағы ақылды бұзау басының алдында отырған жас сауықшы осындай жабырқау ойға батыратыны да сондықтан. Бұзау басы оған кінәлай қарап: "Ау, сен, Брут!" - деп айтқысы келетіндей.

	Дегенмен де, меніңше, құрлықтағы адамның кит етін тамаққа пайдалану туралы ойды үрейлене мансұқ етуі оның шамадан тыс майлылығынан ғана емес болуы керек; бұл қандай да себеппен мен жоғарыда жүгінген ойға байланысты: адам өзі жаңа ғана өлтірген теңіз тағысының етін, соның майымен жарықтандыра отырып, жеуге қалайша дәті барады? Әйткенмен, өгізді өлтірген алғашқы адам, еш күмәнсіз, жендет деп жарияланды; бәлкім, ол дарға да асылған болар; қалай болғанда да, егер оны өгіздер соттаса, олар оны, сөзсіз, әрбір қанішер жендетке лайықты жаза - дарға асуға кесер еді. Сенбі күні кешке ет сататын жайма базарға барыңыз да, қатар-қатар тізілген өлі төрт аяқтыларға көздерін сүзген тірі екі аяқтылар тобырын тамашалаңыз. Мұндай думан - топырлардың қасында адам жегіштер түкке тұрмайтын боп көрінбей ме сізге? Адам жегіш каннибалдар ма? Біздің қайсымыз каннибал емеспіз? Дұрысында, ауыр күндерге қам жасап, өз ұрасында арық миссионерді тұздап қойған Фиджи аралындағы адам жегішке, осынау қор жиғыш сақ жабайыға, деймін мен, Ақирет күнінде, қаздың ісінген бауырынан pate-de-foie-qras' таңдаулы тағамын жеп тойлау үшін едендегі қаздарды тепкілейтін мәдениетті һәм сауатты тамақ талғағышым, сенен гөрі оңайырақ болады.

	Міне, Стаббты алайық, ол китті соның өз майымен жарық түсіріп жейді, солай емес пе? Сонысымен өз қарекетінің қатыгездігін тек зорайта түседі, солай ғой? Олай болса, өз пышағыңның сабына көз қиығыңды сал, сиыр жаясының қуырдағын асаушы менің өркениетті һәм оқымысты мешкейім, ол неден жасалған екен? Қазір өзің жеп отырғанның туған бауыры болып келетін өгіздің сүйегінен емес пе? Ал мына семіз қазды шайнап болғасын тісіңді немен шұқисың? Нақ сол құстың қауырсынымен. Ал, Ата қаздар- мен Қатынастағы Қатыгездікке қарсы Күрескерлер Қоғамының хатшысы ресми жарлықтарды қандай қаламмен жазушы еді? Тек болат қаламұштарды пайдалану жөніндегі қарарды бұл Қоғам бар болғаны бір немесе екі ай бұрын ғана қабылдады ғой.





LXVI тарау





АКУЛА ҚЫРҒЫНЫ

	Өлтірілген кашалотты ұзақ әуре-сарсаң, ауыр бейнетпен кемеге арқандап байлаған соң, әдетте, Күнгей теңіздерде ұшаны мүшелеп союға бірден кіріспейді. Бұл төтенше қиын жұмыс; оған айтарлықтай көп уақыт кетеді әрі команданың түгелдей қатысуы талап етіледі. Міне, сондықтан да кең таралған бір ғұрып бар: мұндай жағдайларда барлық желкендер түсіріледі, штурвал жел жағынан бекітіледі және барша жұрт түні бойы "зәкірлік" кезекте тұру шартымен төмендегі кереуеттеріне жіберіледі, яғни бүкіл команда әрбір сағат сайын жұп-жұбымен ауысып, палубадағы тәртіпті кезектесіп бақылайды.

	Бірақ кейде, әсіресе Тынық мұхиттың экваторлық айдындарында бұл ғұрыптан бас тартуға тура келеді, өйткені, байлаулы кит мүрдесінің қасында акулалар қосынының қисапсыз көп жиналатыны сонша, егер оны, айталық, алты сағатқа осылай қалды.Қаз бауырынан жасалған паштет (фр.).

	Баратын болса, таңертең кеме жақтауында киттің қу сүйегі ғана бұлғақтап тұрар еді. Рас, бұл балықтар мұншалықты мол мекендемейтін, мұхиттың басқа атыраптарында өткір фленшерлік күректерді суда күшпен шайқап, олардың жалмауыз обырлығын әжептеуір тежеуге болады, дегенмен де, жекелеген жағдайларда бұл тәсіл оларды тек құтыртып, ерегестіріп жібереді. Бірақ бұл жолғы іс жайы басқаша еді; мұндай сүргіндерге дағдыланбаған адам жүрегі дауалап, түнде "Пекодтың" сыртына қарар болса, теңіз оған акула-құрттар құжынап жүрген бір алып ірімшік бас болып көрінер еді.

	Сондықтан, Стабб кешкі асын ішкен соң зәкірлік кезекті тағайындап, оның бұйрығы бойынша палубаға бір матроспен Квикег көтерілген кезде акулалар арасында үрей-дабыра туды, себебі, теңізшілер бірден жақтау сыртына ұшаны бөлшектеу үшін жалпақ сөрелер мен бұрқанып бұрқылдаған суға ұзын жолақ жарықтарын түсірген үш май шамды салбыратып іліп қойды, сөйтіп, ұзын фленшерлік күректерін оңды-солды сілтеп, акуланың жалғыз осал жері - бастарынан сойылдап ұрып, акулаларды қырып - жоя бастады. Бірақ үйме-жүйме, иреңдеген балықтардың көбікке бөккен астан-кестеңінде аңшылар нысанаға ылғи дөп тие де бермейді, осы арада осынау хайуандардың күллі қанқұмарлығы тіптен айқынырақ көрінді. Олар селебе ақтарып түсірген көршісінің ішек- қарнын талапайлап жұлмалап қана қоймай, жараланғандарының өздері майысқақ садақтай иіліп келіп, өзінің ішек-қарнын созғылап жеп жатты, ендеше, үңірейген жарадан сол арада қолма-қол қайтадан түсіп қалып жатқан өзінің қан-жынын бір акула қатарынан көп рет шайнамай қылғытып жұтты. Бұл аз болса, бұл тағы хайуандардың өліктері мен елестерінің өзі де аса қауіпті. Олардың шабылған мүшелері мен сүйектерінде, сірә, жеке акуланың демі таусылғаннан кейін де қалып қоятын әлдебір тылсым, құдіретті өмір қуаты жасырынатын болса керек. Өлтіргеннен кейін терісін сыдырайын деп палубаға көтерген акулалардың бірі оның қанқасап жағының сірескен қақпағын жабуға әрекеттенген кезінде байғұс Квикегті қолынан айыра жаздады.

	- Акуланы қандай құдай жаратты, Квикег білмейді, - деді ауырған қолын сілкіп, бетін тыржитқан жабайы. — Мүмкін, Фиджи құдай, мүмкін, Нантакет құдай; тек сол құдай қарғыс атқан үндістің өзі.





LXVII тарау





ҰШАНЫ СОЮ

	Мұның бәрі сенбінің түнінде болған уақиғалар, ал содан кейін қандай жексенбі келді десеңізші! Барлық кит аулаушылар - қызмет бабында — жаратушының Қасиетті мерекелерін бұзушылар. Ақсарғыш "Пекод" қасапханаға, әрбір теңізші қасапшыға айналды. Сырттан қарағанда біз бордақыланған он мың өгізді теңіз құдайларына құрбанға шалып жатқандай боп көрінер едік.

	Ең алдымен, әр түрлі арбиған заттардан басқа, жасыл түске боялған һәм бір адамның шамасы келместей ауыр тұтас бума шығырлардан тұратын ұша бұзғыш үлкен жүк көтергіштер орнатылды; бұл бір шоқ жүзім грот-мачтаның қарауылханасына дейін көтеріліп, палуба үстіндегі ең сенімді жер - бас діңгекке бекітілді. Күллі осы шым-шытырықтың арасынан өткізілген болат арқанның ұшы содан соң жоғарғы шығырға жалғастырылып, ал алпамсадай төменгі шығыр тура киттің үстінде салбырап тұрды; бұл шығарға жүз фунт тартатын жуантық темір ілгек бекітілді. Сөйтіп, міне, жақтау сыртындағы жалпақ, аспалы бесік-сөрелерде шайқатылып, ұзын күректермен қаруланған көмекшілер Старбек пен Стабб ұшада бүйірдегі жүзгіш қанаттың үстінен ілгекті іліндіретін шұңқыр оя бастады. Бұдан кейін шұңкырдың қасында кең жарты шеңбер шабылып, ілгек салынады, содан шығырдың маңында топырлаған бүкіл команда әлдебір жабайы қайырманы барқ етіп, тартуға кіріседі. Сол сәтте кеме бір жағына жантая бастайды; аязды түнде қаусаған ескі үйдің қабырғасынан түскелі тұрған шеге сияқты, оның қаңқасындағы әрбір бұрандаға жан бітеді; кеме дірілдеп, қалтырап, шошынған мачталарымен аспанға еңкеңдеп иіледі. Ол барған сайын қаттырақ жантайып, сонымен қатар ыңыранған шығырдың әрбір жұлқуына, ақыр соңында сатыр-сұтыр еткен шалт дыбыс шыққанға шейін дөңбекши тулаған толқындарын көмекке жібереді; кеме қатты шалп етіп түзеледі, сөйтіп, ілгектер жарты шеңбер етіп жұлынып алынған майдың бірінші қабатын салтанатпен сүйрете, жақтау сыртынан жүк көтергіш көрінеді. Китті май қабаты тура апельсин қабығындай орайтындықтан, оны да құдды апельсин сияқты, қабығын шиыршықтап сыдырып тазалайды. Шығыр үздіксіз айналып тартады, осы күш китті суда шыр көбелек айналуға мәжбүр етеді; май қыртысы одан өне бойы Старбек пен Стабб күректерімен жасап тұрған тіліктер бойынша тегіс жолақпен сыдырылады; осылай тарқатыла отырып, ұша грот-мачтаның ұшар басына жеткенге шейін осы жылдамдықпен жоғарыға бірқалыпты көтеріле береді; матростар шығырды айналдыруды тоқтатады, себебі, енді қаны тамшылаған толағай дене құдды аспаннан салбырап түсіп келе жатқандай шайқалақтай бастайды, жұрттың бар есіл - дерті одан дер кезінде жалтарып кетуге ауады, әйтпесе, ол құлағыңнан тұндыра соғып, байқамасаң, жақтаудың сыртына қас қаққанша ұшырып жібереді.

	Міне, қолына фленшерлі семсер деп аталатын ұзын әрі өткір қару ұстап, алға гарпуншылардың біреуі шығады, сөйтіп, бір оңтайлы сәтін тауып, шайқалақтаған ұшаның төменгі жағынан әбжіл ептілікпен үлкен шұңқыр ойып түседі. Бұл шұңқырға екінші зор шығырдың ілгегін салып, май қабатын қармап іліктіріп алады. Бұдан соң семсерші-гарпуншы жұртқа әрірек тұрыңдар деген белгі береді, семсерін шеберлікпен секіре сермеп, бірнеше күшті қиғаш соққымен май қабатын екі бөлікке шауып түсіреді; сол себептен де енді төменгі кысқа бөлігі әлі бөлінбеген, ал "жабу" деп аталатын жоғарғы ұзын бөлігі ілгекте еркін бұлғақтап, төмен түсуге дайын тұр. Тұмсықтағы шығырдың қасындағы матростар өздерінің әндерін қайтадан іліп әкетеді, әзірше бір шығыр киттен майдың екінші қабатын тартып сыдырып жатқанда, екінші шығыр шыжымдап ақырын босатып отырады, сөйтіп, бірінші қабат май астында "кит майының камерасы" деп аталатын бос каюта орналасқан бас люк арқылы тура төмен кетеді. Бірнеше епті қолдар осы күңгірт бөлмеге "жабудың" ұзын жолағын тықпалап өткізіп, ол онда құдды ирелеңдеген жыландардай шумақталып, дөңгелене шиыршықталып қалады. Жұмыс осылай жүреді: бір шығыр жоғарыдағы тартады, екіншісі төменге сүйрейді; кит пен шығыр зырылдап айналады, матростар шығырдың қасында ән шырқайды; "жабу" иреңдеп, "кит майының камерасына" жөнеледі; капитанның көмекшілері майды күректермен кескілеп шабады; кеме салдырлап шашылып қалардай қалт-құлт етеді, кеме үстіндегі әркім-ақ жұмыстың жақсы жүруі үшін маймен сылағандай етіп мықты бір сөзді әйтеуір тұздықтап жіберуге қалайда әзір тұрады.





LXVIII тарау





ЖАБУ

	Кезінде мен осы қарғыс атқыр мәселеге - кит терісіне аз көңіл бөлген жоқпын. Осы тақырыпты қаузап, теңіздердегі тісқаққан кит аулаушылармен әмбе құрлықтағы табиғатшы-ғалымдармен көп әңгімелестім. Сонда менің бастапқы пікірім бұлжымай сол қалпында қалды; рас, ол менің тек жеке пікірім ғана.

	Мәселенің мәнісі мынада: кит терісі дегеніміз не және ол қай жерде? Оқырман май қабаты жайында біліп алды. Бұл қабат туралып кесілгенде жіңішке талшықты қатты сиыр етін еске түсіреді, бірақ ол неғұрлым қаттырақ, серпімді әрі тығыз, ал оның қалыңдығы сегіз және он бес дюйм арасында ауытқып тұрады. Тіпті, жануардың терісінің құрылымы мен қалыңдығы осындай болады деген ойдың өзі бізге алғашында қисынсыз боп көрінгенімен, бұл, шындығын айтқанда, оны өлі теріске шығара алмайды; гәп мынада: кит ұшасында басқа тығыз бүркеніш жоқ; сайып келгенде, жануардың терісі дегеніміз айтарлықтай тығыздықтағы сыртқы бүркеніші емей немене? Рас, өлі киттің зақымданбаған денесінен жібектей жұмсақ әрі нәзік, желатиннің аса жұқа қабатына азырақ ұқсаңқырайтын шексіз жұқа мөлдір үлдірікті қолмен сыпырып қырып алуға болады; бірақ оны ол кепкенге дейін алып үлгеру керек, әйтпесе, ол жиырылып, қалыңдап, қатты әрі опырылғыш боп қалады. Менде осындай кептірілген бірнеше үзіктер бар, мен оларды киттер туралы кітаптармен жұмыс істегенде бет белгілегіш ретінде пайдаланамын. Бұдан бұрын да айтқанымдай, бұл мөлдір зат, мұндай үзікті кітаптың бетіне қойып, мен кейде өзімді ол әріптерді кішкене үлкейтіп көрсетеді деген ойға жетелеймін. Қалай болғанда да, кит жайында, былайша айтқанда, оның өз көзәйнегі арқылы оқу жанның бір рақаты емес пе. Осының бәрін неге тәптіштейді дейсіз ғой? Шын мәнінде киттің бүкіл денесін жабатын желатин тәрізді қоймалжың затты жануардың өзінің терісі ретінде емес, дұрысында, оның терісінің терісі ретінде қарастырған ләзім, өйткені, кит сынды алыптың шын терісі жаңа туған нәрестенің терісінен де жұқарақ әрі нәзігірек деп пайымдау әншейін күлкілі болар еді. Жә, мұны қоя тұралық.

	Май қабаты киттің терісі екенін мойындауға тура келеді; егер осы тері үлкен кашалотты сойған кезде жүз күбіге шейін кит майын беретінін ескерсек; егер осы сыдырылған күйіндегі кит майы салмағы жөнінен бүкіл кит қабығының төрттен үшінен артық болмайтынын есімізде ұстасақ, — онда сыртқы бүркенішінің тек бір бөлігі ғана ұшан-теңіз сұйық зат беретін осынау жанды тау- толағайдың ғаламат зорлығы туралы қандай да бір түсінік алуға болады. Егер он күбіге бір тоннадан келеді десек, біз он тонна таза салмақ аламыз, ал соның өзі бір кит терісі салмағының небары төрттен үш бөлігі ғана болады.

	Тірі кашалот ұшасының көзге шалынған үсті оның көп кереметтерінің бірі. Ол әрдайым дерлік өзіміз итальяндық тамаша сызбалы ою-өрнектерден көріп жүргендей, қиғаштай қиылысқан қисапсыз түзу жолақтарға толы болады. Бірақ бұл айқыш-ұйқыш сызықтар жоғарыда айтылған желатин қабатының үстінен жүрмеген, тура денеге өрнектелген олар соның арасынан қылаңытып көрініп тұрады. Бұдан басқа да жайлар бар. Кейде жалт еткен зейінді жанар сызба-сызықтардың арасынан нағыз ою-өрнектегі сияқты әлдебір басқа сұлбаларды шалады. Бұл сұлбалар иероглифтерге ұқсайды; менің айтайын дегенім, егер пирамидалардың қабырғаларындағы жұмбақ өрнектер иероглифтер деп аталса, бұл арадағы ең оңтайлы сөз де осы. Мен бір кашалоттың үстіндегі иероглиф шимайларын зердемде жақсы сақтап қалғам, содан соны Жоғарғы Миссисипидің әйгілі иероглиф жартастарында қашалған көне үндіс жазуларын көшірмелеген суреттен әлдеқалай ұшыратқанымда қатты таңырқадым. Осынау жұмбақ тастар тәрізді, тылсым таңбалы кит жұмбағы да әлі күнге шейін шешілмеген күйінде қалып отыр. Айтқандай, бұл үндіс жартастары менің есіме тағы әлденені түсіргендей. Кашалотта болатын барлық басқа кереметтерден тыс, біз көбінесе оның арқасында және әсіресе бүйірлерінде түзу сызықты шимайлар айдақ-сойдақ кездейсоқ қисық сұлбалардың қисапсыз әжімді сызаттарының астында жасырынғанын көреміз. Менің ойымша, Агассистің пайымдағанындай, қалқымалы алып мұзтаулармен соқтығысқан таңбаларын сақтаған Жаңа Англияның жағалау жартастары, міне, менің ойымша, сол жартастар бұл тұрғыда кашалоттарға өте-мөте ұқсас. Сондай-ақ, мен кит өзіне басқа киттермен арадағы қақтығыс шайқастар нәтижесінде сызат түсіреді деп болжалдаймын, себебі, бұл сызаттарды көбіне-көп үлкен де ересек тарлан киттерден жиі байқаймын.

	Киттің терісі, дәлірек айтқанда, майлы бүркеніш қабығы жайында тағы бірнеше сөз. Оны кит ұшасынан "жабу" деп аталатын ұзын жолақтар түрінде сыдырып алатынын бұдан бұрын айтқанмын. Теңіз сөздерінің көпшілігі сияқты, бұл атау да өте дәл әрі сәтті. Өйткені, май қабаты да, құдды жабу немесе көрпе сияқты, әйтпесе, дәлірек айтқанда, басынан киіліп, құйрығына дейін жететін үндіс пончо-жамылғысы сияқты, шын мәнінде китті орап - шымқап, құндақтап бөлеп қояды. Нақ осы жылы жабудың арқасында кит кез келген ауа райында, кез келген ендікте, жыл он екі ай мен күн тәулігінің кез келген мезгілінде өзін тамаша сезінеді. Үстінде жылы бешпенті болмаса, айталық, Гренландия киті Терістіктің үскірік, мұзды теңіздерінде не күйге түсер еді? Рас, осынау солтүстіктің дүлей желі ескен суларда айтарлықтай өжет басқа балықтар да бар; бірақ, айта кетейік, олардың бәрі өкпелері жоқ, салқынқанды балықтар, қарны қарын емес, әншейін тоңазытқыш дерлік балықтар; жолаушының қонақ үйде камин алдында жылынатынындай, мұзтаудың түбінде жылынып жүре беретін жып - жылмағай мақұлықтар; ал кит болса, адам тәрізді, өкпесі мен ыстық қаны бар. Егер қаны қатып қалса, ол өледі. Тағы сондай таңғаларлык бір жай, — әлбетте, сіз әлі дұрыс түсінік алып үлгермесеңіз - дененің жоғары ыстығы адамға қандай қажет болса, ол мына алып құбыжыққа да сондай қажет; оның мұздай арктикалық суда төбесі ғана қылтиып бүкіл өмірін өткізетіндігі қаншалық таңғаларлық болса, кеме жақтауынан құлап кеткен бақытсыз теңізшінің денесін сол судан кейде көп айлар өткен соң, янтарьдан табылған шыбын сияқты, мұз алаңының қалың қабатына тікесінен қатып қалған жерінен тауып алып жатады. Бірақ та егер мен, тәжірибе көрсеткеніндей, жаздың аптабындағы Борнео тұрғынының қанынан поляр китінің қаны ыстығырақ екенін айтсам, сіз онан бетер таңданар едіңіз.

	Осы біз ғаламат өмірлік қуаттың, қалың қабырғалар мен кең құрсақтың айрықша артықшылықтарын көрнекі түрде қай жерден көре аламыз деп ойға қаламын мен. О, адам! Таңырқа да китке ұқсауға тырыс! Мұздар арасында сен де өз жылуыңды сақта. Сен де бұл дүниеден сол сияқты басқа бір өлімнен келгендей болып өмір кеш. Экваторда қызбаланба, полюсте қан айналымыңды саябырлатпа. Әулие Петр шіркеуінің ғажайып күмбезі тәрізді һәм құдіретті кит тәрізді, о, адам, кез келген ауа райында өзіңнің ыстығыңды сақтай біл, жылуыңды жоғалтпа! Мұндай ақыл-кеңестер беру неткен оңай, неткен мәнсіз десеңізші! Адам қолымен орнатылған ғимараттар ішінде Әулие Петр күмбезіне ұқсас күмбезі барлары сонша көп пе! Құдайдың жаратқандары ішінде үлкендігі жөнінен китке теңдестері сонша көп пе!





LXIX тарау





ЖЕРЛЕУ

	Шынжырларды босатыңдар! Ұша жақтау сыртына түсірілсін! Алпамсадай жүк көтергіштер өз шаруаларын атқарып берді. Басы кесілген киттің жыртылып-жұлмаланған ақшыл тұлғасы құдды мәрмәр құлпытастай жалтырайды; ол реңін өзгертті, бірақ көзге кішірейетін емес. Ол бұрынғысынша зор. Оны кемеден барған сайын аулақ алыстатып әкетеді, маңындағы су бұрқылдап қайнап, тойымсыз акулалардың шоршуынан шалпылдайды, ал оның үстіндегі ауада қиқушыл құстардың қанаттары тынымсыз суылдап, олардың тұмсықтары кит бүйіріне сансыз сатқын қанжарларша қадалады. Осынау ғаламат үлкен, бассыз ақ елесті неғұрлым аулаққа әкеткен сайын теңіз бетіндегі акулалар мен су үстінде бұлттай үйірілген құстар көтерген дүлей күріл-сарыл мен даңғаза шу соғұрлым күшейе түседі. Бір орында қалқыған кеме палубасынан біз осы жексұрын көріністі бірнеше сағат бойы көріп тұрдық. Шайдай ашық мейірлі аспан астындағы ерке самалмен аяланған жылы теңіздің айнадай жарқыраған айдынында осы ажал ұшасы ақыры шексіз қиырға сіңіп жоғалғанға шейін қалқып жүзе бермек, жүзе бермек.

	Осыдан шерлі көрініс болуы мүмкін бе, осыдан мазағы басым қорлық болуы мүмкін бе? Жүзбелі құзғындар жерлеуге зор ықыласпен аза тұтып келді, әуе акулалары да жиналды, бәрі де қара жамылған немесе, тым құрыса қара дақтары бар. Мен ойлаймын, кит тірісінде пәлеге ұшыраса солардың қол ұшын беретіні кем де кем болар еді; бірақ оның асына олар асқан тәупиқтылықпен шар тараптан ұшып келіп жатты. О, біздің планетамыздың қара құзғындары, тіпті, ең алып кит те сендерден құтыла алмайды.

	Бірақ бұл әлі де ақыры емес. Қорланған мүрдеде содан соң , ұзақ уақыт бойы кекшіл аруақ айналсоқтап, үрей тудырып, үстінде ,ұшып жүреді. Алыстан әлі құс топырын аңдамаған, бірақ күн сәулелі аймалаған су бетінен ақ көбікті жалпақ сақина буынған әлдебip ақ толағайды айырған момын әскери кеме немесе жиһанкездер кемесі шалғайдан шалған киттің залалсыз мүрдесін сол сәтте - ақ дірілдеген саусақтар кезекші журналына тіркейді: "Абайлау керек, қайраң, су асты жартасы мен асау толқын байқалды".Бұдан кейін де көп жылдар бойы кемелер осы арадан үрейленіп,алдынан таяқ ұстағанда сол жерден серкесі секіргені үшін ғана тегіс жолда қарғып секіретін топас қойлар сияқты, әлгі арадан қарғып өтіп жүреді. Сіздердің мақтаулы өнегелеріңіз осы ма?

	Дәстүрдің пайдасы осы ма? Әлгі күллі өміршең аңыздарыңыздың ақыр-тақыры осы ма? Олардың жерде ешқандай тамырлары жоқ, олар тіпті, былайша айтқанда, ауаға да ілініп тұрған жоқ. Дұрыстықтан қайтпау деген, міне, осы!

	Өстіп, тірі кезінде киттің денесі дұшпандарын шынымен қорқытатын болып шығады да, ал өлгеннен кейін оның аруағы бұл дүниеде үрей-дүрбелең тудырып, жан түршіктіре тітіретіп шошытады.

	Ал сен, достым менің, аруақтарға сенесің бе? Аруақтар тек Көк-Лейнде ғана бар деймісің? Олардың бар екендігіне доктор Джонсоннан әлдеқайда салиқалы кісілердің өздері де сенеді.





LXX тарау





СФИНКС

	Іреп сойғанға дейін әуелі левиафанның басын кесетінін айту ләзім. Кашалоттың басын ажыратып алу дегеніміз - тәжірибелі кит оташылары орынымен мақтан тұтатын ғылыми анатомиялық ерлік.

	Аңдап байқасаңыз, киттің мойынға ұқсайтын ештеңесі жоқ; керісінше, оның басы мен көкірегі қосылады деген жерде, нақ осы арада ұшаның ең жуан бөлігі орналасқан. Сондай-ақ, біздің оташымыздың отаны науқастан сегіз, әйтпесе он фут жоғарыда тұрып жасауына тура келетінін де еске тұтып қойыңыз, әрі ол науқас көбінесе тулаған асау лай толқындардың астында түгелдей дерлік жасырынып жатады. Бұған қоса, осы аса қолайсыз жағдайларда ол ұшада тереңдігі бірнеше футтық ойық жасауы керек, осылайша, жер асты жұмыстарындағы сияқты, көрместен, әрбір сот сайын қайтадан жиырылып жабылуға шақ тұрған сол ойық тесікке қарамастан, ол төңірегіндегі тыйым салынған барлық телімдерді шеберлікпен жанап өтіп, арқа жотасын бас сүйегіне тұтасып кететін бірден-бір жалғыз жігінен тура түсіп ажыратуы керек. Сондықтан, кез келген кашалоттың басын он минутта кесіп аламын деп бөсетін Стаббтың мақтануына қалай таңырқамассыз?

	Кесілген бас, ұша сойылып болғанша, жақтау сыртындағы арқанда қалдырылады. Егер кит оншалық зор болмаса, бұдан кейін басты палубаға көтеріп, аса мұқият түрде мүшелеп бұзады. Бірақ тарлан левиафанның таудай басын оңай игеру мүмкін емес; гәп мынада, ірі кашалоттың басы оның бүкіл көлемінің үштен біріне жуықтайды, демек, мұндай салмақты, тіпті, кит аулағыштың зор қуатты жүк көтергіштеріне салбыратып ілуге әрекеттену - голланд қамбасын зергер таразысында өлшеумен пара-пар болар еді.

	Енді, біздің киттің басы кесіліп, сойылып болғасын, басты "Пекодтың" үстіне қарай тартыңқырай түсті, соның өзінде оны туған ортасы әлде де болса кәдімгідей демеп, ол тек судан жарым- жартылай ғана көтерілді. Міне, сөйтіп, кеме жойқын салмақ қысымымен грот-марсқа ыңырана қырындап күрт жантайып, бүкіл жақтау бойындағы желкен керетін көлденең сырықтар толқындардың үстінде керік мойындарындай сорайып тұрған әзірде, қаны тамшылаған бұл бас, құдды Юдифаның беліндегі Олоферннің дәу басы сияқты, "Пекодтың" сауырында салбырап тұрды.

	Тал түс болып, команда төменге тамақтануға кетті. Осы жаңағы әзірдегі даңғазалы, шулы палубада жан баласы қалмай, жым-жырт үнсіздік жайлады. Жер-жаһанның сары лотосындай меңіреу қола тыныштық теңіз үстіне өзінің үнсіздік аялаған айдынды жапырақтарын бірінен соң бірін жайып салды.

	Бір азырақ уақыт өткесін осы үнсіздікке каютадан жападан-жалғыз Ахав көтерілді. Ол палубада бірнеше рет ерсілі-қарсылы жүріп өтіп, тоқтады, жақтауға көз қиығын салып, сосын гротрусленьге шықты да, сонда кит басы шабылғаннан кейін тасталған Стаббтың ұзын күрегін көтеріп алды, содан оның жүзін арқанмен тартулы кесекке қадап, сабын қолтығына тіреп, дәу басқа бар зейінімен көз тігіп, осылай тұрып қалды.

	Қия жартасқа ұқсаған бас қап-қара еді; жым-жырт тымықта тербетілген ол сақара шөлдегі Сфинкстің басындай боп көрінді.

	- Ау, деңгезердей һәм құрметті бас, сөйлесеңші, - деді сыбырлай сөйлеген Ахав, - сақалың жоқ болса да, балдырлар өн бойыңа оралып қалғандықтан, сен сабалақ болып көрінесің; сөйле, қане, дәу бас, бізден жасырған тылсым сырыңды аш. Сен барлық сүңгуірлерден де тереңірек сүңгідің. Қазір аспаннан күн сәулесі құйылып тұрған мына бас әлемнің терең қойнауларында жүйткіп жүрді; ол жаққа сүңгіген есімдер мен флотилиялар хабарсыз жоғалып, құрдымда шіриді, ол жақта үзілген үміттер мен тот басқан зәкірлер жерленген; сенің туған үйің миллиондаған суға кетушілердің ақ сөңке сүйектері тау боп үйілген "Жер" фрегатының ажал үйірген трюмінде, сол бір сойқанды су елінде. Сен бірде сүңгуір, бірде-бір су асты қоңырауы болып көрмеген жерлерде жүздің; сен қасыңда ұйықтаған тсңізшілердің ұйқы-күлкіден айырылған аналары бұл құқықты сенен өз өмірін қиып сатып алар еді. Сен көктің өзі өздеріне опасыздық жасаған кезде бір-біріне адал ашыналар өртенген кемеден айқасқан құшақтарын жазбастан еріндері өбіскен, жүректері тоғысқан күйінде теңізге секіріп, тулаған толқындарда жоғалғанын көрдің. Сен қарақшылар түн ортасында қидалап кескілеген капитанның жақтау сыртына ұшқан өлігін көрдің; ол түннен де қара тойымсыз тұңғиыққа көп сағаттар бойы біртіндеп батты, ал оны өлтірушілер аман-есен ары қарай заулатып жүзіп кете берді - сол сәттерде адал жарды тағатсыз жұпар құшаққа жеткізуге тиісті кемеде ақ нажағай жарқ-жұрқ етті. Ау, бас! Сенің көрген-білгенің планеталарды тітіретіп, Ыбырайымды құдайсыз қылуға да жетерлік, бірақ сенің тіл қатуға құлқың жоқ!

	- Көкжиекте желкен! - деген шат дауыс естілді грот-мачтадан.

	- Солай ма? Несі бар, бұл жағымды жаңалық, - деп дауыстады оқыс тіктелген Ахав, оның қабағында түнерген бұлттар лезде сейіліп кетті. - Расында да, меңіреу тыныштықтағы мына шат дауыс жаны қазымырланып үлгермеген кісіні жақсылыққа жетелеп әкеткендей... Қайда?

	- Жақтау бойымен үш румба оңға қарай, сэр. Бізге қарай жел қуалап келеді!

	- Бұл тіпті жақсы, достым. Бәлкім, бұл менің желсіздігіме өзінің желін соқтырып келе жатқан апостол Павелдің өзі шығар! Уа, табиғат, уа, адам жаны! Сендерді байланыстырып тұрған тылсым неткен шексіз; табиғаттағы әрбір титтей ұсақ атомның адам жанында өз баламасы бар.





LXXI тарау





"ИЕРОВОАМНЫҢ" ХИКАЯСЫ

	Бізге кеме мен жел жарыса жақындап келе жатты, әйткенмен де жел кемеден бұрын жетіп, кешікпей-ақ "Пекод" толқындарда тербетіліп тұрды.

	Кішкенеден соң дүрбі арқылы бейтаныстың палубасындағы вельботтарды, мачталарындағы шолғыншыларды айырып көруге болатын болды, сөйтіп, біз мұның кит аулағыш екенін түсіндік. Бірақ ол алыстағы желдің жалында, сірә, басқа кәсіпшілік аумақтарға ұшыртып бара жатты, демек, "Пекодтың" оған жақындауға дәмеленіп те керегі жоқ-тын. Сондықтан, біз жалауша көтеріп, жауабын күттік.

	Бұл арада анықтай кетерлік бір жай, әскери флот кемелері тәрізді, американдық кит аулау флотилиясындағы әрбір кеменің өзінің жеке жалаушасы бар; бұл жалаушалардың бәрі арнайы кітапта жинақталып, олардың тұсында меншікті кемелерінің атаулары таңбаланған; әрі мұндай кітап әрбір капитанда болады.

	Осының арқасында кит аулағыштардың сардарлары ашық теңізде бір-бірін тіпті алыстан да еш қиындықсыз, айтпай тани алады.

	Ақыры, "Пекодтың" ишарасына жауап ретінде бейтаныс өз жалаушасын іліп қойды; бұл нантакеттік "Иеровоам" екен. Желкен кергіштерін босатқан ол "Пекодтың" ық жағында бір орында көлденеңдей қалқып тұрды да, суға шлюпка түсірді; ол шапшаң жақындап келді, бірақ сәлемге келуші капитанға арнап матростар Стаббтың жарлығымен аспалы саты түсіруге әзірленген кезде, ол кенет өз шлюпкасының құйрығынан қолын сермеп, мұның мүлде қажетсіздігін ишарамен ұқтырды. Сөйтсе, "Иеровоамның" үстінде жұқпалы індет асқынып тұрған болып шықты, сол үшін де капитан Мэйхью "Пекодқа" ауру әкелуге қорқады. Оның өзі және шлюпканың күллі командасы індетке шалдықпағанымен, әрі кемесі біздікінен жарты зеңбірек атым қашықтықта тұрғанымен және арамызды кәусар теңіз толқындары әмбе саф самал ауа бөлгенімен - сонда да болса құрлықтағы карантин тәртіптерін қатаң сақтаған ол "Пекод" палубасына көтерілуден үзілді-кесілді бас тартты.

	Бірақ бұл әңгіме-дүкен құруға мүлдем де бөгет болған жоқ. Өзі мен кеме арасындағы бірнеше ярдтық қашықтықты сақтаған "Иеровоамның" шлюпкасы ескектердің жәрдемімен "Пекодтың" қасынан ұзап кетпеді, ал "Пекод" болса грот-марсельді қабырғалап қойып, толқынды (бұл шақта жел күрт салқындап кеткен-ді) тоспалап қиды; кей-кейде кенеттен ойнақтап шыға келген толқын жалы іліп әкеткен қайық "Пекодтан" азырақ озып та кетеді; бірақ шебер қайықшы оны дереу тиесілі орнына қайтара қояды. Өстіп осындай - немесе осыған ұқсас - қозғалыстармен анда-санда үзілген әңгіме қайық пен кеме үстінен жүргізілді, алайда, сондай - ақ мүлдем басқа себептерге байланысты да кідірістер болды.

	"Иеровоам" шлюпкасы ескекшілерінің арасында әрбір матрос айрықша тұлға саналатын кит аулаушылар командасында да өзінің сырт келбетімен дараланған бір адам отырды. Ол сондай жас, аласа бойлы екен әрі әлжуаздығы байқалады, бетіне секпіл қаптаған, жалбыраған сары шашты. Жұмбақ пішімді, оңып кеткен әлдебір қоңырқай реңді, ұзын етек бешпент киген, онысының далақтаған жеңдерін түріп, білектерін жалаңаштап алыпты. Ал оның көздерінде қасарысқан қайтпас қайсар, қияли ессіздік алаулап тұрды.

	"Пекодтағылар" оны көрісімен Стабб дауыстап жіберді:

	- Анау сол! Анау сол - бізге "Таун-Хоның" жігіттері айтқан әлгі ұзын етекті сайқымазақ!

	Стабб осының алдында ғана бізбен кездескен кезде "Таун-Хо" кит аулаушылары әңгімелеген "Иеровоам" және оның бір матросы туралы хикаяны есіне түсірді. Олардың әңгімесіне, сондай-ақ кейін алынған кейбір мәліметтерге қарағанда, аталмыш "ұзын етекті сайқымазақ" "Иеровоамның" күллі экипаж мүшелеріне дерлік билігін жүргізетін ғажапқа қол жеткізудің қыбын тапқан.

	Ол хикая мынадай.

	Бұл адамды көздеріне қан тола долырған Нискайюна шейкерлерінің сектасы баулыған, олардың арасында ол ұлы пайғамбар саналып құрметтелген, ол олардың әумесерлік құпия жиын-топырларына неше рет төбе қақпағының көмегімен аспаннан түсіп, таяу болашақта өз көкірекшесінің қалтасында жатқан және, күдікке орай, оқ-дәрімен емес, апиын тұнбасымен толтырылған жетінші ыдыстың тығынын ашатынын аян етіп хабарлаған. Сосын апостолдық тылсым тілектің ықпалымен елігіп, Нискайюнадан кетіп, Нантакетке келген, мұнда ол тек ессіздерге ғана тән ептілікпен байсалды, байыпты адам болып көрініп, кит аулауға кеткелі жатқан "Иеровоамға" жаңадан алынған матрос ретінде орналасуға тырысқан. Оны қабылдайды, бірақ құрлық көзден таса болысымен, оның ессіздігі жаңа күшпен қарқын алады. Ол өзін Гавриил пайғамбармын деп жар салып, капитанға жақтаудың сыртына секіруге әмір етті, үндеуін паш етіп, өзін барлық аралдардың азат етушісі һәм Мұхитстанның бас пірәдары деп жариялады. Осының бәрін айтқандағы темірдей сенімі, қалғуды білмес жанкешті қиялының сайтандай сақылдап құйқылжуы, шын алжасудың сұмдық белгілері - осының бәрі надан матростардың көзінде Гавриилді әулие дерлік дәрежеге жеткізді. Бұл аз болса, одан қорықты. Сөйтіп, кемеде бұл адамнан келер пайда шамалы болғандықтан, әрі ол жұмыс істеуге өзінің зауқы соққанда ғана келісетіндіктен, командасынан бір өзгешелігі - ырым-нанымға бой алдырмаған капитан одан қуана-қуана құтылар еді; бірақ өзін бірінші айлақта - ақ түсіріп кетпекші пиғылдарын білген Жебірейіл бүкіл мөртаңбаларын бұзып, барлық ыдыстарының тығындарын ашып жіберді, егер бұл ниеттері жүзеге асқан жағдайда кемені күллі экипажымен қоса жантүршігерлік апатқа ұшырататын болды. Оның команда құрамындағы жандайшаптарына ықпалының күштілігі сондай, ақыр-тақырында матростар түгелімен капитанға барып, егер ол Гавриилді тастап кететін болса, кемеде біреуі де қалмайтындарын мәлімдеді. Содан ол өз жоспарынан бас тартуға мәжбүр болды. Олар тақ осылайша, Гавриил не істеп, не қойса да, не сөйлесе де, оған қырын қарауға жол бермеді; сөйтіп, ақырындап, Гавриил кеме үстінде толық еркіндікке ие бола бастады. Ал бұл, өз кезегінде, жебірейілдің капитан мен оның көмекшілерін адам құрлы көрмей, көзге ілмеуіне әкеліп соқты, әсіресе, індет өршіген кезден бері бұрынғысынан бетер еркінсіп, еліріп, өзінің айтқанындай, оба тек мұның әмірімен басталғандығын әмбе егер қаласа, оны тек өзі ғана тоқтата алатынын мәлімдеді. Көпшілігі қараңғы адамдар, матростар оның алдында қалтырап, кейбіреулері тіпті жарамсақтанып, оған оның талабы бойынша нағыз құдайдай табынды. Мұндай оқиға өтірік болып көрінуі мүмкін; бірақ, соған қарамастан, ол ақиқат. Жалпы, фанатиктердің ғұмырбаяндарында олардың өз-өздерін шексіз алдаулары емес, солардың басқаларды ақымақ етіп, алдауындағы шексіз шеберліктері қайран қалдырады. Әйткенмен, "Пекодқа" оралатын уақыт жетті.

	- Мені сенің індетің қорқыта алмайды, достым, - деді тұтқадан ары еңкейіңкіреген Ахав өз шлюпкасының құйрығында тұрған капитан Мэйхьюге. - Менің кемеме көтеріл.

	Нақ осы арада Гавриил атып тұрды.

	- Ойлан, сұмдық сары безгек жайын ойлан! Сұмдық обадан қорық!

	- Гавриил! Гавриил! - деп жан даусы шықты капитан Мэйхьюдің. - Әйтпесе, сен тап қазір... - Бірақ дәл осы сәтте толқын шлюпканы қақпақылдап іліп әкетіп, бірталай алға апарып тастады да, күріл-сарылымен айтылған сөздерді жұтып қойды.

	- Сен Ақ Китті кездестірген жоқсың ба? - деп сұрады Ахав шлюпка қайтадан "Пекодтың" қатарына тұрысымен.

	- Ойлан, быт-шыты шығып, суға батқан вельботың жайында ойлан! Ғаламат құйрықтан қорық!

	- Саған айтылды емес пе, Гавриил, сен енді... - Бірақ құдды жын-сайтан түрткендей, шлюпканы тағы да алға ұшыртып әкетті. Әңгіме бірер сәтке үзілді, шулы толқындар бірін-бірі алысқа жүйтки қуалады, мұхиттың тылсым құдіретімен, солардың бірде- бірі оны өз жалына қондырмады. Ал кашалоттың салбыраған басы кеменің жақтауына қайта-қайта қатты соғылып, Гавриилдің оған жебірейіл періштеден күтуге болмайтындай бір түрлі анағұрлым ашық қауіппен қарағаны көрініп тұрды.

	Осы шағын кіріспе аяқталғасын капитан Мэйхью өзінің Моби Дик жайындағы көңілсіз хикаясын бастады, алайда, бұл әңгімені оның аты аталған кездерде Гавриил және құдды сонымен бірігіп алғандай көрінген, бұрқанған теңіз ара-тұра үзіп тұрды.

	Туған айлағынан шыққаннан кейін көп ұзамай "Иеровоам" бір кит аулайтын кемемен ұшырасқан екен, команда Моби Диктің мән - жайын және бұл киттің қандай дүрбелең әбігершілік тудырғаны туралы содан естіпті. Жаңа мәліметтерді ашқарақтана сіңірген Гавриил неше түрлі жантүршігерлік үрей-қауіпті төндіріп, құбыжық "Иеровоамның" алдынан шыға қалған жағдайда капитанның бұл китті аулауына тыйым салуға тырысып, өзінің сандырақ балдыр-батпағында Ақ Китті аз-кемі жоқ шейкерлер құдайының бейнесі деп жариялады. Алайда, бір немесе екі жыл өткенде мачталардағы шолғыншылар шынында да Моби Дикті байқаған кезде аға көмекші Мэйси онымен шайқасуға соншама құштар болды; содан капитанның өзі жебірейілдің барлық қоқан-лоқылары мен сақтандыруларын елеместен, оның мұнысына ынты-шынтымен рұқсат еткен кезде Мэйси бес матросты үгіттеп көндірді де, солармен вельботқа отырып, киттің соңынан жөнелді. Сілесі құрыған ұзақ қуғыннан кейін, көптеген сәтсіз әрекеттерден кейін ол ақыры оған бір гарпунды қадады. Бұл шақта грот-мачтаның ұшар басына өрмелеп шығып алған Гавриил сол арадан бос қолымен ашулана сілкілей сермеп, өз құдайының киені қорлаған дұшпандарын тез арада сұмдық қазаға душар ететін сәуегейліктерімен көміп тастады. Міне, вельботының тұмсығында бар бойымен тіктелген аға көмекші Мэйси айқастың қызуымен, тәртіп бойынша, китке нөпір қарғысты аямай жаудырып, шанышқысын түйреуге оңтайлы сәтті күтіп тұрған кезінде кенеттен су үстінде ғаламат зор ақ көлеңке көтеріліп, өзінің желпуіш тәрізді қозғалыс-қимылымен күллі жүректерді тітіреніп сап тоқтатуға мәжбүр етті. Дәл сол сәтте бойын өмірдің бұла қуаты мен ашу кернеген вельботтың бақытсыз командирі әуеге аспандата лақтырылып, ол ұзын доға жасай иіліп барып, елу ярд шамасында теңізге құлдырап құлап түсті. Вельботтың бір жаңқасына да зақым келмеді, матростардың басындағы бір тал шашы да түспеді, тек аға көмекші Мэйси мәңгілікке толқындардың астында толас тапты.

	Бұл арада жол-жөнекей айта кеткеніміз жөн, жаңағыға ұқсас бақытсыз жағдайлар кит аулау кәсібінде тым-ақ жиі болып тұрады. Кейде, сонша рабайсыздықпен қазаға ұшыраған кісіден басқа, барлығы, мұрындары да қанамастан, аман-сау қалады; бұл жағдайда көбінесе вельботтың опырылған тұмсығы су түбіне кетеді немесе, жаңа ғана әлгі бейшара тұрған тиянақ-тұғыр сонымен бірге көкке ұшады. Ең таңғаларлығы сол, судан алып шығу мүмкін болған жағдайларда қаза табушының денесінде титтей де соққы ізі болмайды, соған қарамастан адам жантәсілім еткен.

	Кемедегілер түгелдей не болғанын көрген, Мэйсидің денесі суға батқанын көрген. Гавриил: "Ыдыс! Қаһар ыдысы!" - деп шыңғыра еңіреп, үрей билеген матростардың аңшылығын тоқтатқан. Осы сұмдық оқиға жебірейілдің билігін тек күшейте түсті, өйткені, оның ырымшыл жандайшаптарына ол жай бір бұлдыр сәуегейлік айтқан емес, нақ осыны болжаған боп көрінді, оның орнында ондайда "тисе терекке, тимесе бұтаққа" деп кім болса сол айта салар еді. Ол сөйтіп күллі кеменің қаһарына айналды.

	Мэйхью өзінің әңгімесін аяқтағасын Ахав оған сұрақ қоя бастады, оларды тыңдаған қарсы жолыққан кеме капитаны шыдай алмай, өз кезегінде Ахавтан егер мүмкіндік туа қалса, ол Ақ Китті аулауға тәуекел ете ме деп сұрады. "Иә" - деп жауап берді оған Ахав. Сол мезетте Гарвиил қайтадан атып тұрып, қарт капитанға отты көздерін қадап, сұқ саусағымен төменді көрсетіп тұрып, түнере зарлап қоя берді:

	- Ойлан, ана тереңдегі өлген жан - кие соққан жайлы ойлан! Кие соққанның жазмышынан қорық!

	Ахав түк естімегендей теріс бұрылып, сосын Мэйхьюге тіл қатты:

	- Капитан, қазір өзімнің пошта қоржынымды есіме түсіріп тұрмын; сонда меніңше, сенің бір офицеріңе хат бар сияқты. Старбек, поштаны қарашы.

	Әрбір кит аулағыш жүзуге аттанғанда әр түрлі кемелерге арналған қаншама хатты ала кетеді, олардың жолданған иелеріне жеткізілуі түгелдей төрт мұхиттың жалпақ атыраптарындағы кездейсоқ ұшырасуға байланысты болады. Бұл хаттардың көпшілігі сол бетінде нысанаға ешқашан жетпейді, ал кейбіреулері тиісті қолға екі немесе үш жыл өткесін барып бір-ақ тиеді.

	Старбек кешікпей хаттарды алып қайтып келді. Аянышты халде мыжылып ылғалданған ол бүкіл осы уақытта қараңғы шкафта сақталғандықтан, сыртын көгерген өңез дақтары басыпты. Мұндай хат үшін ең жақсы пошташы Ажалдың өзі болар еді.

	- Айыра алмай тұрмысың? - деп айқай салды оған Ахав. - Қане, әкел бері маған. Иә, дұрыс, жазуы өшіп қалған дерлік... Ау, мынасы несі?

	Ол хатты қарап жатқанда Старбек фленшерлік күректің ұзын сабын алып, оның басын хатты сыналап қыстыруға және сөйтіп таяқтың ұшымен шлюпкаға беруге болатындай етіп пышақпен айырып жарды.

	Бұл кезде Ахав та конверттегі жазуды ажыратып оқыды:

	- "Мистер Гар...", иә, "мистер Гарриге" (әйелдің қолы... шимай- шатпақ... белгілі жағдай, әйелі жазады)... Аха, міне, ... "мистер Гарри Мэйсиге, "Иеровоам" кемесі... ой, мынау жаңағы Мэйси ғой, ол тірі емес қой!

	- Байғұс-ай, байғұс! Әйелі жазып тұр ғой, - деп күрсінді Мэйхью. - Неде болса, әкел бері мұнда.- Жоқ! Өзіңде қалдыр, - деп айқайлап жіберді Гавриил Ахавқа, - кешікпей өзің де соның соңынан аттанасың емес пе!

	- Қарғысың қара басыңа келгір! - деп ақырды Ахав. - Капитан Мэйхью, хатты қабылда.

	Старбектің қолынан сормаңдай хатты алып, ол оны сырықтың жарылған ұшына қыстырды да, жақтаудан шлюпкаға қарай созды. Дағдарған ескекшілер есулерін тоқтатты, шлюпка азырақ "Пекодтың" құйрық тұсына жылжыды, сол кезде хат, құдды бір сиқыр түрткендей, тура Гавриилдің ашқарақ алақанына топ ете түсті. Сол сәтінде ол шлюпканың түбінен селебе пышақты ала салып, хатты қақ жарып соған шаншып алды да, осы жүгімен қоса қайтадан кемеге атып ұрды. Пышақ Ахавтың аяғына түсті. Гавриил болса шіңкілдеген даусымен өз жолдастарына ескектерді жабыла есуге бұйырды, сөйтіп, бүлік көтерген шлюпка "Пекодтан" аулақ заулап жөнеле берді.

	Үзілістен кейін матростар кит жабуы қасындағы жұмысты қайта жалғастырған кезде осы рабайсыз оқиғаға байланысты көптеген бұлдыр болжамдар айтылды.





LXXII тарау





"МАЙМЫЛ БАС ЖІБІ"

	Кит ұшасын союдың шулы да әбігерлі әуре-сарсаңында матростардың ерсілі-қарсылы тынымсыз жүгірулеріне тура келеді. Адамдар біресе мұнда қажет, біресе бәрін анда шақырады. Ешкім бір орында тұрмайды, өйткені, барлық жерде де қаптаған қарбалас, қалың жұмыс. Осы көріністі суреттеп жазуды ойлаған адам да тап солай әбігерленіп зыр жүгіруге мәжбүр. Біз өз баяндауымызда енді кішкене шегініс жасауға тиіспіз. Алдында айтқанымыздай, кит арқасындағы кейін ілгек салынатын алғашқы тесікті фленшерлік күректермен капитанның көмекшілері ойып шабады. Бірақ оған мына зілдей, қолапайсыз ілгек қалай бекітіледі? Оны ол жерге менің жан досым Квикег бекітіп салды, ол өзінің гарпуншылық міндеттерін атқара жүріп, осы мақсатпен құбыжықтың арқасына шығуға тиісті болған. Көбіне-көп жағдайларда сою немесе фленшерлеу жүргізілген уақыттың өне бойында гарпуншының кит ұшасында қалуы талап етіледі. Осы кезде жұмыс жүріп жатқан телімінен басқа, кит түгелге жуық суға батып тұратынын атап айтқан жөн. Міне, өстіп, бейбақ гарпуншы өз астындағы таудай ұша диірмен тасындай айналып тұрған кезде палуба деңгейінен он фут төменде, біресе киттің, біресе тура толқындардың үстінде тырбаңдауы тиіс. Квикег бұл жолы, менің пайымдауымша, өзіне аса жарасымды, шотланд таулықтарынша, тек жейде мен шұлық қана киіп шықты; қазір оқырманның көзі кәміл жететіндей, оны осы қалпында сыртынан шолып қарауға ешкімнің де дәл мендей тамаша мүмкіндігі болмады.

	Мен өзімнің жабайыммен бір вельботта, оның артында тұмсықтан екінші ескекте отырып жұмыс істегендіктен, сондай-ақ ол енді кит арқасында қиын биді билеп жатқан кезінде де оған көмектесу менің көңілді міндеттерімнің қатарына кіретін-ді. Сірә, сырнайшы-итальяндықтың би билеген мартышканы ұзын бас жіппен жетелеп жүргенін жұрттың бәрі көрген болар. Тап солай мен де кеменің тік жақтауынан Квикегті оның қатты тартылған кенеп белбеуіне байланған, былайша айтқанда, "маймыл бас жібімен" толқындардың үстінен жетектеп жүрдім.

	Бұл біздің екеуміз үшін де қауіпті шаруа еді! Мұны ары қарай жүрмей тұрып айтып алу қажет, — себебі, "маймыл бас жібі" екі ұшынан бірдей: Квикегтің жалпақ кенеп белбеуіне және менің жіңішке былғары белбеуіме байланған-ды. Сондықтан, не жағдайға ұшырасақ та, осы уақыттың өне бойында біз жұбымыз жазылмастай қосақтаулы болатынбыз; егер байғұс Квикег суға кетер болса, ғұрып пен ұждан менің жіпті кесіп жібермей, оған теңіз түбіне өзімді бірге ала кетуге мұрсат беруімді талап етер еді. Бір сөзбен айтқанда, ол екеуміз қашықтағы нағыз сиам егіздері сияқтандық. Квикег менің ажырамас, қандас бауырым болып шықты, мен енді бауырластықтың кендір дәнекері өрбіткен қатерлі туыстық міндеттерімнен әсте құтыла алмас халге киліктім.

	Сонда өз жағдайымды шамырқана пәлсапалап пайымдағаным сонша, оның кимыл-қарекеттерін ойлана бағып отырып, мен өзімнің жеке адамдық тұлғам екі әріптестен құралған акционерлік қоғамға сіңіп жоғалғанын, азат ерік-жігеріме жойқын соққы жасалғанын һәм енді басқа біреудің жаңсақ басуы немесе сәтсіздігі мен пақырды жазықсыз жапа шектіріп, опат қылатынын айқын түсіне бастадым. Мұны мен Құдіреттегі алмағайып өмір жемісі деп есептеймін; оның аласыз әділдігі мұншалық сорақы қиянатқа баруы мүмкін емес қой. Дегенмен де кит пен кеме жақтауының арасында қалып, бір демде жапырылу қаупі төнген кездерде анда-санда Квикегті судан жіппен саумалап тарта отырып, өз ойларымды тағы да одан ары өрбітіп айтсам, өзімнің қазіргі басыма түскен жағдайымның кез келген пенденің кез келген уақыттағы жағдайынан ешбір айырмашылығы жоқ екенін аңғардым; тек көпшілік жағдайларда сиам дәнекері, сайып келгенде, адамды бірнеше қатерлі індетпен қоса-қабат байланыстырады. Егер банк иесі тақырға отырса - сен соқыр тиынсыз қалдың; егер дәріханашы саған аңдаусызда улы дәрі беріп жіберсе - сен өліксің. Рас, төтенше сақтық танытып, өмірдегі осы және осыған ұқсас қисапсыз көп басқа да бақытсыздықтардан жалтарып кетуге болады деп сіз маған қарсы уәж айтарсыз. Бірақ мен Квикегтің жібін қанша абайлап ұстасам да, ол кейде соншалық күшке сала жұлқи тартқанда жақтау сыртына ұшып кетпей әрең қалдым. Оның үстіне, әлбетте, қанша тырыссам да, өз құзырымда жіптің бір ұшы ғана бар екенін мен әрдайым жадымда ұстағам. Шайқалып шыр үйірілгеннен оқтын-оқтын суға тайып кетіп, кит пен кеменің арасында қалған кездерінде байғұс Квикегті жиі-жиі тартып шығаруыма тура келгенін мен жоғарыда айтып өттім. Бірақ оған жаншылып қалудан басқа да төнген қауіптер аз емес еді. Түндегі қырғынға қарамастан, енді мұнда ұшадан аққан қанға көздері қарауытып өршелене еліккен, қаймығуды білмес акулалар — осынау құтырынған тағылар, құдды омартадағы аралардай, айнала-төңіректе қайтадан үйіріліп қаптап кетті.

	Квикег қазір тура сол акулалардың жиын топырына араласып кетті, тіпті, кейде аса апыр-топыр тұстарында тепкілеп те қояды. Бұл әншейін мүмкін емес жағдай боп көрінуі де бек мүмкін, тек тіршіліктің барлық басқа жағдаяттарында тап келгеннің бәрін талғамастан жалмайтын акулалар өлі кит тәрізді олжаға қарық болып қарқындап жатқан кезде, міне, бұл арада адамға сирек тиіседі.

	Соған қарамастан, осының бәрі солардың қарақшылық құлқын-обырлығымен болып жатқандықтан, мұнда аса сақ болу қажеттігін түсіну қиын боп па, тәйірі. Бұл бейбақты сырт пішіні сонша қаһарлы акуланың арандай аузына жақындап барып қалған жерінен мен оқтын-оқтын жұлқылап суырып алып отырған жіптен басқа, оның басқа қорғанышы болуы да сондықтан. Жақтау сыртындағы бесік-сөреде орныққан Тэштиго мен Дэггу ұзын фленшерлік күректерді қажымай-талмай оның басынан асыра, оңды-солды сілтеп, акулаларды топалаң тигендей жайратты. Сіздер олардың тарапынан бұл асқан игілікті де ізгілікті іс болды деп ойлап қалмаңыздар.

	Мен білемін, олар тек Квикегтің амандығының амалдарын басшылыққа алды; алайда, есіл-дерттері соны жарылқамақтың қамында болған қапылыс қарбаласта, оның да, акулалардың да жарты денелерін қан аралас су жапқан кезде олар бас-көзсіз сілтеген күректерімен талай рет дұрысында акуланың құйрығын емес, адамның аяғын шауып түсіре жаздады. Бірақ байғұс Квикег, демігіп әрі діңкесі құрыса да зілмауыр темір ілгегімен тынбай әрекет еткен байғұс Квикег, сірә, өз өмірін өз құдайларының қолына сеніп тапсырып, тек Иоджоға ғана жалбарынған болар.

	Оқа емес, сүйікті досым һәм қандас бауырым, деп ойладым мен, толқын тербеткен сайын "бас жіпті" біресе босатып, біресе саумалап тартып тұрып, сайып келгенде, мұнда тұрған не бар? Сен шынымен-ақ кит аулау әлеміндегі барлығының һәм әркімнің бейнесі мен баламасы емессің бе? Сені тұншықтырған түпсіз мұхит - бұл дегеніңіз - Тіршілік; акулалар - сенің жауларың; күректер - достарың; сонымен, аналар мен мыналардың арасындағы сенің жағдаятың соншама жайлы емес-ау, сүйіктім менің.

	Әйткенмен, қайраттан! Сен қуанышқа кенелесің, менің Квикегім. Міне, еріндері көгіс тартып, көздері қызарып, зорыққан жабайы шынжырлардың бойымен ақыры палубаға өрмелеп шығып, малмандай болып, қалш-қалш етіп, тұтқалардың қасында тұрған кезде оған аспаз жақындап келіп, мейірбан аяғыш пішінде... не ұсынады дейсіз ғой? Ыстық грога ма?' Ондайды түсіңде көресің! Ол оған — о, құдайлар — бір саптыаяқ жылы зімбір суын ұсынады!

	- Бұл немене, зімбір иісі шыға ма? - деп сұрады жетіп үлгерген Стабб күдіктене иіскеп. -Иә, мынау зімбір, - сосын саптыаяқтың ішіне үңілді. Сосын бір сәт аңтарылып тұрды да, асықпай аспазға жақын келіп, жайлап сөйледі:

	- І-һім, зімбір суы, ә? Мистер Майтоқаш, сіз маған сондайлық құрмет көрсетіп, зімбір суының нендей қасиеттері барын айтып бермес пе екенсіз? Зімбір суы! Айтшы, Майтоқаш, мына тісі-тісіне тимей сақылдаған каннибалдың ішінде от лаулатуға зімбір жарамды отын ба? Зімбір! Шайтан алғыр, бұл зімбір деген немене өзі: көмір ме, ағаш па, сіреңке ме, тамызық па, оқ-дәрі ме? Мен сұрап тұрмын, біздің Квикегке сен осы қазір саптыаяққа құйып беретіндей, сонша бұл зімбір деген немене? Әлде, бәрін бүлдіріп жүрген бір салауаттылық қоғамы бар шығар, - деп оқыс тұжырды ол жаңа ғана бақтан келген Старбекке қарап. - Сэр, мына көжеге көз қиығын салыңызшы; ненің иісі шығатынын тек иіскеп көріңізші.

	- Сосын аға көмекшінің жүзін аңдап тұрып, тағы айтты: - Мистер Старбек, аспазыңыздың арсыздығы соншалық, мына лимонадты, мына микстураны жаңа ғана кит үстінде жұмыс істеген Квикегке ұсынды. Бәлкім, сэр, ол аспаз емес, дәрі жасаушы болар? Және де сұрауға рұқсат етіңіз, сэр, бұл сұйық дәрі суға кетушінің кірпігін қимылдата ала ма?

	- Жоға, - деді Старбек, - түкке тұрғысыз сусын.

	- Міне, көрдің бе, аспаз, - деп дауыстап жіберді Стабб, - біз сені біздің гарпуншыларымызды немен сусындатуды үйретеміз; бізге бұл арада сенің тәуіптік дәрі-дәрмектеріңнің түкке керегі жоқ, әлде, бәлкім, сен бізді уландырмақшы болған шығарсың, ә? Сақтандыру полистерін туралап алып, енді бізді шетімізден қырып, сыйақыны қымқырғың келеді, о, солай ма?

	- Менің жазығым қанша? - деп жалбарынды Майтоқаш. - Бұл зімбірді кемеге әкелген Харита апай; ол маған гарпуншыларға ешқашан ішімдік бермеуге, тек өзі айтқандай, мына зімбір тұнбасын ғана беруге бұйырды.

	- Зімбір тұнбасын ба, ә? Мен саған қазір тұнбаны көрсетейін, оңбаған неме! Бәлем, мә саған, қане, буфетханаға ұшып бар да, дұрысырақ бірдеңе алып кел Мен жаман ештеңе істегем жоқ қой, мистер Старбек. Китте жұмыс істейтін гарпуншыға грог берілсін деген капитанның бұйрығы бар ғой.

	- Жарайды, — деді Старбек, - тек оны енді ұрмаңыз және...

	- Жоға, мен китке немесе тағы сондай бірдеңеге сермегенде болмаса, жайшылықта батырып ұрмаймын, ал мына жігіт тышқан сияқты. Бірақ сіз бір нәрсе айтқыңыз келді ме, сэр?

	- Одан да онымен төменге бірге барыңыз да, не керекті алыңыз.

	Стабб палубаға қайтадан көтерілгенде бір қолында қара құты, екіншісінде шәугім тәрізді бірдеңе ұстап келді. Құтыдағы күшті бренди екен, оны Квикегке табыс етті; шәугімді ішіндегі Харита апайдың сыйымен қоса тегіннен-тегін толқындарға атып ұрды.





LXXIII тарау





СТАББ ПЕН ФЛАСК НАҒЫЗ КИТТІ ӨЛТІРІП, СОДАН СОҢ ЕКЕУІ ШҮЙІРКЕЛЕСІП ӘҢГІМЕЛЕСЕДІ

	Бүлік осы уақыттарда "Пекодтың" жақтауында кашалоттың орасан зор басы салбырап тұрғанын ұмытпайық. Алайда, біз оған қайта оралып үлгергенше, оның ол жерде әлі де біршама уақыт салбырап тұра тұруына тура келеді. Қазір біздің басқа шұғыл шаруаларымыз бастан асады, ендеше, бұл бастың орайында қолдан келетін жалғыз нәрсе -жүк көтергіш шыдас берсін деп Жаратушыға жалбарыну.

	Өткен түнде және одан кейінгі таңда бір орында қалқыған "Пекодты" ықтырып әкеткен сулардағы әр тұста шашырап жатқан сарғыш планктон дақтары левиафандардың бір түрі -нағыз киттердің осы арада жүргендігін кәміл айғақтады, бұлардың құпия жақындығы жөнінде тап қазір ешкім ойға да алған жоқ-ты. Бұл бейшара хайуандарды аулауға бүкіл экипаж бірауызды жеккөрушілікпен қарсы болғанымен және "Пекодка" оларды аулау мүлде тапсырылмағанымен һәм ол Крозе аралының қасында нағыз киттерді топ-тобымен жолықтыра тұра бір де рет вельботтарды түсірмесе де - нақ қазір, кашалот олжаланып, басы кесілген кезде жалпы жұрттың ғаламат таңданысына орай, егер мүмкіндік туа қалса, бұл күні нағыз киттер ауланады деп құлақтандырылды.

	Мүмкіндік те көп ұзатпай туа қалды. ЬІқ жақтан биік бұрқақтар байқалып, Стабб пен Фласк екі вельботы кемеден түсіріліп, қуғынға жөнеліп кетті. Олар барған сайын ескектей ұзап, ақыры, тіпті мачта басындағы шолғыншылар көздерінен де тасаланғандай болды. Бірақ кенеттен жоғарыдағылар алдыңғы жақта, алыста көбіктенген ақ су айдынын байқады, содан көп ұзамай шолғыншылар вельботтардың әлде біреуі, әлде, екеуі китті жарақаттағанын хабарлады. Тағы шамалы уақыт өткеннен кейін екі қайықты да қайтадан палубадан жай көзбен көруге болатын болды; кит оларды тура "Пекодқа" сүйреп келе жатты. Құбыжықтың кемеге жақын келгені соншалық, ол қабырға-қаңқаны соғуға ниеттенгендей боп көрінді; бірақ кенет жақтаудан қырық фут шамасында ғаламат су иірімін бұрқылдата шайқап, ол құдды "Пекодтың" астына сүңгігендей, суға шомып көрінбей кетті. "Кес, арқанды кес!" - деп айқайлады кеме үстіндегілер өзімен болмай қоймайтындай көрінген соқтығыстан апат қаупі төнген қайықтарға. Әйткенмен, олардың күбілерінде арқан әлі де көп қалған- ды, оның үстіне кит те тереңге сонша шапшаң кете қойған жоқ, сондықтан, олар арқанды көбірек саумалап босатуға жанталасып, сонымен қатар ескектерді бар күштерімен есіп, кеменің алдынан өтіп кетуге тырысты. Бір-ер сот олардың тағдыры қыл үстінде тұрды, олар керілген арқанды босатып, сонымен бірге ескектерді жандәрмен есті, осы бәсекеге түскен екі күш әне-міне су астына тартып әкетердей көрінді. Оларға небары бірнеше фут қана алға мойын оздыру керек болатын. Хал-қадерлерінше жігіттер де тырысып бақты. Бірақ осы мезетте кеменің өн бойынан найзағайдай зуылдаған діріл жүгіріп өтті: бұл астыға тиген керілген арқан келесі сәтте кеме тұмсығы тұсындағы судан көрінді; зыңылдай қатты керілген оның дірілінен, құдды әйнек сынықтарындай, су тамшылары жан-жаққа шашырады; одан әрі тұмсық астынан киттің өзі де көрінді, сөйтіп, вельботтар қайтадан алға еркін заулауға мүмкіндік алды. Тек енді сілесі құрыған кит жылдамдығын күрт бәсеңдетіп, беті ауған жағына бағыт ұстап, соңынан вельботтарды сүйрете-мүйрете, тұйық шеңбер шимайлай, "Пекодты" құйрық жағынан айнала бастады.

	Бұл шақта вельботтағылар китке қос бүйірінен әбден тақап келгенге шейін арқандарын жинай берді, жинай берді; ендігі шаруа шанышқыларын сайлаған Стабб пен Фласқа тірелген; өстіп, "Пекодты" қайыра-қайыра айналған бұл шайқас ақырына таяп қалды; ал мұның алдында кашалот ұшасын айналсоқтап құжынаған акулалар үйірлері жаңадан төгілген жас қанға андағайлап, жартасты жарып шыққан бұлақтарға бас қойған исраилдықтардай, әрбір жаңа жараға қомағайлана жабысты.

	Міне, кит қою қара бұрқақ атқылап, жойқын күшпен аласұра жұлқынды да, бұрын жұтқан тамағын құсып тастады, сосын арқасына аударылып түсіп, өлі денесі толқында тербетілді.

	Әзірше қос вельботтың сардарлары оның жүзгіш қанаттарының түптерінен арқандарды байлап, ұшаны сүйреуге дайындап жатқан кезде олардың арасында шағын әңгіме-дүкен болды.

	- Шалға мына сасыған май үйіндісі неменеге ғана керек болды екен, миым жетпейді, - деді жеккөрінішті левиафанмен әурелену қажеттігінен жеркене тыржиған Стабб.

	- Неменеге деймісің? - деп қайталап сұрады Фласк бос ұшын шиыршықтап орап жатып. -Ау, сен естімеп пе едің, бір мезгілде он жақтауында кашалоттың басы, сол жағында -нағыз киттің басы ілінген кеме ешқашан су түбіне кетпейтінін, ау, Стабб, сен шынымен де естімеп пе едің?

	- Сонда бұл қалай?

	- Өзім де білмеймін, тек ана біздің жиренбет аруағымыз Федалла осы жайында айтып тұрғанын естігем, ал ол, сірә, дүниедегі барлық ырым-жырымды білетін болса керек. Тек сол сұм біздің кемемізді көр-жер етіп дуалап тастай ма деп қорқамын. Осы сұмырайың маған ұнамайды, Стабб. Сен байқадың ба, Стабб, азу тісінің құдды жыланның басына салынғандай, сорайып тұрғанын?

	- Суға кетіп, қарасы өшкір! Мен соған ешқашан қарамаймын да; бірақ маған тек уақыт берші.. Бір қараңғы түнде, егер ол жақтаудың қасынан жолығып, қасымызда бөтен ешкім болмайтын болса, сол кезде бар ғой, Фласк, көресің әлі... - Солай деді де, ол астарлы мәнмен тұңғиықты қос қолдап нұсқады. - Міне, осы сөзді жадыңда тұт! Білесің бе, Фласк, сол Федаллаң - кейпін өзгерткен сайтан ғой деймін. Сен оны кеме трюмінде жасырылды-мыс деген әлгі әжеңнің ертегілеріне сенесің бе? Айтам ғой саған, ол -албасты. Құйрығын көрмейтініміз, ол оны әншейін жасырып жүреді; ол оны, сірә, шумақтап орап, қалтасына салып қоятын шығар. Құдай тас төбесінен ұрсын! Есіңе түсірші, ол ылғи етігінің басына тығуға жүн-жұрқа сұрайды ғой.

	- Әрі сол етігін шешпей ұйықтайды, солай ма? Оның, тіпті, кереуеті де жоқ, бірақ мен оның түнде арқан орамдарының үстінде ұйықтап жатқанын талай рет көрдім.

	-Түсінікті, мұның бәрі сол қарғыс атқыр құйрығына бола; ол, сірә, оны шиыршықтап бұрап, орамның ортасына жіберетін болар.

	- Шал екеуінің немене шаруалары бар осы?

	- Дұрысы, екеуінің арасында әлдебір мәміле немесе, алыс-беріс жасалатын болар.

	- Мәміле деймісің? Ол не болды екен?

	- Айтасың-ау сен де, біздің шалға қайткенде де Ақ Китті әкеп алдына сал, ана албасты сол үшін де соның маңайын торуылдап, онымен келісім жасағысы келеді: егер ол күміс сағатын, немесе жанын, немесе, тағы бірдеңесін берсе, анау онда оған Моби Дикті бермекші.

	- Жә, қой әрі, Стабб, сен тым бөстіріп жібердің, бұл Федалла оны қалай көндіреді сонда?

	- Онысын білмеймін, Фласк, тек ана сайтаның бар ғой - ол әккі әрі залым жігіт. Білесің бе, жұрт айтады, ол бірде ескі флагманға өзінше дегдар мырза болып келіп, тап бір содан соны талап еткендей, құйрығын олай-бұлай бұлғаңдатып, қарт адмирал өзінде ме деп сұрайды. Енді, адмирал өзінде екен, содан ол сайтаннан сізге не керек еді деп сұрамай ма. Сайтан тұяғын тырпылдатып: "Маған Джон керек" - дейді. - "Неменеге?" - деп сұрайды адмирал Сайтан оған: "Сіздің шатағыңыз қанша? Керек дегесін керек!" - деп бақырып қоя береді. - "Алыңыз" - депті сонда адмирал Мінеки, құдай-ақы, Фласк, егер байғұс Джон жалт қарап үлгергенше, сайтан оған Азия тырысқағын жұқтырмаса, мен ана китті бір түстігімде-ақ жалмап жұтып қояйын. Әйткенмен, тоқтай тұр, сендер андағыны біткен тәріздісіңдер ме? Онда кеттік, мұны сүйретіп апарып, жақтауға арқандап байлайық.

	Есімде, тап қазір маған сен айтып берген мына хикаяны мен де бір естігем, - деді Фласк екі вельбот өз жүктерін әрең дегенде ақыры кемеге сүйреп әкелген кезде, - Тек қайдан естігенім - есімде жоқ.

	- "Үш испандықта" емес пе? Сірә, сен осы қанішер қарақшылардың бастан кешкендері жайында оқыған боларсың, ә?

	- Жоқ, ол кітапты ешқашан көзім де көрген емес, естуім естігем, ол рас. Одан да маған мынаны айтшы, Стабб: сен қазір әңгімелеген сайтан мен әлгі, өзің айтқан, біздің "Пекодтағы" - екеуі бір деп ойлаймысың?

	- Ал, мен және саған мына китті жайратуға көмектескен адам - екеуі бір кісі емес пе? Сайтан мәңгілік өмір сүрмей ме? Сайтан өліпті дегенді естіген біреу бар ма? Сайтан өлді деп аза тұтқан пірәдарды сен өзің көріп пе едің? Егер сайтан адмиралдың каютасына кіретін кілт тапса, шынымен-ақ оған біздің кемемізге кіру қиын боп па? Қане, осыған жауап берші, мистер Фласк!

	- Ал сеніңше, Федалланың жасы қаншада, Стабб?

	- Біздің грот-мачтаны көріп тұрмысың? - деді анау кемені нұсқап, - Міне, соны бір деп қой; енді "Пекодтың" трюмінде сақтаулы жатқан барлық күбі сақиналарын ал да, соларды мачтаның артына нөлдердің орнына орната бер, ұқтың ба? Бірақ бұл тіпті Федалла жасының есебін бастап та бере алмайды. Әлемдегі барлық күбішілердің барлық сақина-шеңберлерін жинасаң да, бәрібір саған нөлдер жетпей тұрады.

	- Әйткенмен, тыңдашы, Стабб, егер ыңғайлы сәт тап келсе, біздің Федалланы теңізге атып жіберемін дегеніңде кішкене бөсіңкіреп жібердің ғой деп ойлаймын. Ол шынында да ешқандай нөлдер жетпейтіндей соншама кәрі болса, әрі мәңгі өмір сүретін болса, оны теңізге лақтырғаннан не пайда, айтшы, құрметтім?

	- Тым құрыса жақсылап бір шомылып шықсын.

	- Бірақ ол қайтадан қайтып келеді ғой.

	- Онда тағы да суға батырамыз, ылғи осылай шомылдыра береміз.

	- Ал оның басына сенің өзіңді шомылдыру жөнінде ой келіп қалса ше, ә? Шомылдырып, батырып жіберу жөнінде. Сонда не болады?

	- Тек байқап көрсін, көзінің алдын көгерген ісікке қаптатып жіберейін, сонда ол өзі тұратын төменгі палубаны, немесе, тіміскілеп жүруді ұнататын жоғарғы палубаны айтпағанда, адмирал каютасына да ұзақ уақыт тұмсығын тығуға жүрегі дауаламас еді. Ау, оны ұстап алып, кісендеп тастауға батылы бармай, лайықты жазасын бермей, оның орнына адам ұрлатқызып, көрінген жерде талтаңдатып, еркінсітіп қойған кәрі адмиралдан басқа, одан кім қорқады дейсің; бұл аз болса, адмирал онымен келісімге қол қойған: сайтан кімді ұрлап әкелсе, адмирал соны оған қуырып береді. Адмиралыңыздың жайы солай!

	- Сен Федалла капитан Ахавты ұрлағысы келеді деп ойлайсың ба?

	- Ойлаймын ба деймісің? Сабыр ет, Фласк, өзің-ақ көресің әлі. Мен тек енді оны қалт еткізбей сырттан бақылаймын, егер тым күдікті бірдеңе байқар болсам, бірден жағасынан шап беріп ұстап алам да: "Эй, Вельзевул, бұлай істеуші болма!" - деймін. Ал егер ол кекірейетін болса бар ғой, Құдай атымен ант етейін, қалтасынан құйрығын суырып алам да, шығырға сүйрелеп апарамын, сосын шыңғыртып отырып бұрасам, түп тамырымен өзі де үзіліп түсер, түсінікті ме саған? Содан соң ол шолақ құйрығын шолтаңдатып жөніне кетер деймін, тіпті, құйрығын қыса алмай да қалар.

	- Ал сен құйрықты не істейсің, Стабб?

	- "Не істейсіңі" қалай? Үйге қайтқасын бақташыға қамшы орнына сатамын, басқа не істемекпін?

	- Ал енді адалыңды айтшы, Стабб, осының бәрін шын айттың ба, шын айтамысың?

	- Шын болсын, өтірік болсын, әйтеуір кемеге де жетіп қалыппыз-ау.

	Палубадан китті сол жақтауға арқандап байлау жөнінде бұйрық естілді, ол жақта қамдалған шынжыр мен басқа да жабдықтар ілініп қойылған-ды.

	- Ал, мен не айттым? - деді Фласк. - Көресің әлі, көп ұзамай біз бұл киттің басын кашалоттың басының тура қарсысына салбыратып іліп қоямыз.

	Тағы біршама уақыт өтті, сөйтіп, Фласктың айтқаны келді. Бұрын "Пекод" кашалот басы жағына күрт жантайып тұрса, енді басқа бір бас таразы басын теңгеріп, ол қалпын қайтадан түзеп алды; дегенмен, қазір де оған тым киын соғып тұрғанын өзіңіз оп-оңай елестетер едіңіз. Айталық, егер бір жақтауға Локктың басын іліп қойсаңыз, сізді бірден сол жаққа аударып әкетер еді, бірақ екінші жақтауға Канттың басын іліңізші - сіз қайтадан теңесіп түзелесіз, алайда, бұрынғыдан әлдеқайда ауыр болады. Кейбір ғұламалар өмір бойы осылай тепе-теңдіктерін сақтайды. Аһ, ақымақ, топастар-ай, одан да мына екібасты тауқыметті жақтаудың сыртына лақтырып тастасаңдаршы - сонда өз бағыттарыңмен жүзуге әрі оңай, әрі жеңіл болмай ма.

	Нағыз кит жақтауға арқандалып байланғаннан кейінгі ұшаны сою рәсімінің әдетте кашалоттағы жағдайдан айырмашылығы шамалы болады; тек кашалоттың басы бүтіндей бөлініп алынады, ал нағыз китте әуелі таңдайға бекіген атақты кит мұртымен қоса еріндері мен тілі кесіліп, палубаға шығарылады. Алайда, бұл жолы мұндай ештеңе істелген жоқ. Екі киттің де ұшалары жақтау сыртында қалқып қала берді, сөйтіп, лықа толы екі теңнің астында тепеңдеген өркешті қашырға ұқсаған, қос қапталына қос басты тиеген кеме толқындарда тербетіле қалқыды.

	Бұл шақта Федалла нағыз киттің басын үнсіз шолып, назарын ондағы терең әжімдерден өз алақанындағы сызықтарға аударды. Ахав кездейсоқтан жақын маңда тұрған, сондықтан, оның көлеңкесі парсыға түсті, ал парсының өзінен көлеңке түскен күнде де ол бәрібір Ахавтың көлеңкесімен кірігіп, тек, бәлкім, оны азырақ ұзартқан шығар.

	Жұмыс істеп жатқан матростар мұны көріп, кейбір таң-тамаша ойларын бір-біріне айтты.





LXXIV тарау





КАШАЛОТТЫҢ БАСЫ САЛЫСТЫРМАЛЫ БАЯН

	Бір бас жақсы, екі бас одан да жақсы, сөйтіп, екі зор кит өздерінің бастарын тақастыра тоғыстырды; біз де солардан үлгі алып, кейбір жайлардың мәнісін бірлесіп анықтап байқайық.

	Кашалот пен нағыз кит - in Folio левиафандары ұлы Орденінің неғұрлым көрнекті өкілдері. Бұлар - адам жүйелі аулауды жолға қойған бірден-бір түрлер. Нантакет теңізшілері үшін олар барлық белгілі кит тұқымдары арасындағы екі шалғай қиыр болып табылады. Енді, олардың арасындағы айырмашылық бәрінен бұрын бас бітімдерінен анығырақ көрінетіндіктен һәм осы екі бас та тап қазір "Пекод" жақтауларының сыртында салбырап тұрғандықтан, және де біз бірінен екіншісіне палубаны жай кесіп өтіп қана бара алатындықтан, - міне, цетологиямен нақты шұғылдану үшін мұндай оңтайлы жағдай бізге бұдан басқа қай жерден табылады?

	Ең алдымен сізді жалпы қарама-қарсылық қайран қалдырады. Әлбетте, екі бас та төтенше зор; бірақ кашалотқа, нағыз китке жетпей тұрған, әлдебір математикалық үйлестік тән. Кашалоттың басында өзіндік ерекше сипат басымырақ. Оған қарап қалғанда сіз оның бұлтартпас айбынының теңдессіз артықшылығын бір демде еріксіз түйсінесіз. Ал мына жағдайда аталмыш айбындылық оның төбесінің секпіл сұр түсімен құдіреттене түскен, бұл оның кәрілігі мен өмір тәжірибесінің молдығын паш етіп тұрған-ды. Қысқасы, біздің кәсіпте айтатындай, ол "қарт кит" болды.

	Енді біз осынау бастардың арасындағы айырмашылық барынша азырақ көрінген жерлерге, атап айтқанда, олардың аса маңызды мүшелеріне; құлақ пен көзге тоқталайық. Егер дұрыстап зер салып қараса, екі баста да, әредіктегі қапталында, жақтары қабысқан жердің қасында қабақтан ада һәм көлемі бастың үлкендігіне сәйкеспейтіндігі сонша, құлынның көзін еске түсіретін кішкентай көзді көруге болады.

	Ал кит көзінің мұншалық өзгеше, бүйірлеп шыққан жағдайы кит өзінің артындағыны қалай көрмесе, тура алдында тұрған затты да тап солай көрмейтіндігін паш етеді. Басқаша айтқанда, кит көзінің қалпы адам құлағының қалпымен сәйкес келеді; сондықтан, егер тек қос қапталдан, құлақтарыңызбен ғана көре алатын болсаңыз, нендей күйге ұшырайтыныңызды сіз өзіңіз де тәп-тәуір елестетер едіңіз. Онда сіздің көзіңіздің шалымы ең көп дегенде алдан отыз градусқа және артта да шамамен соншаға соғылар еді. Егер тапа-тал түсте қас жауыңыз сізге қанжарын көтеріп қарсы ұмтылса, сіз оны құдды артыңыздан ұрланып келе жатқандай-ақ, байқамай қалар едіңіз. Қысқасы, сізде енді, былайша айтқанда, екі арқа және сонымен бірге екі алдыңғы жағыңыз (екі қырыңыздан) болар еді; өйткені, сайып келгенде, адамның алды қайда? Әлбетте, көзі қайда болса, алды да сонда.

	Бірақ әлі мұнымен біткен жоқ; сонымен қатар өзге жануарлардың қайсысын алсаңыз да, көпшілік жағдайда көздерінің орналасуы сондай, олардың көру күші миға екі емес, бір сурет жеткізердей болып тұтасқан; екі аралықта, жазықтағы екі көлдің арасындағы асқар таудай асқақтаған көптеген текше фут етпен толайым бөлінген кит көздерінің орналасуы ерекше - ол, әлбетте, өзара ешбір байланысы жоқ екі мүшеде кескінделген қос бейнені түгелдей ажыратып бөліп жібереді. Осының арқасында кит оң жағындағы һәм сол жағындағы көріністерді де бірдей, бұлдыратпай айқын көреді; ал ортада қалғанның барлығы оған меңіреу түнек, әлдебір жоқ дүние болып елестеуі тиіс. Басқаша айтқанда, адам дүниеге өз қарауылханасынан қос жармалы бір терезе арқылы қарайды. Ал, китте осы қос жарма бөлек-бөлек салынған, сонда терезе екеу боп шыққан да, олардағы көрініс бұрмаланып бұлдырап кеткен. Аулау кәсібінде киттің көруіндегі бұл ерекшелікті естен шығаруға болмайды; біздің шаруамыз осыған тірелген шақта мұны оқырман да есіне алып қойсын.

	Бұл арада, левиафанның көруіне байланысты аса қызғылықты һәм шиеленіскен бір мәселені көтеруге болар еді. Бірақ мен әзірше кейбір ишара-тұспалдармен ғана шектелуге мәжбүрмін. Ашық-жарықта, адамның көзі ашық кезде көрудің өзі оның еркінен тыс жүзеге асады; яғни, оның көз алдындағы заттарды көрмеуі әсте мүмкін емес. Алайда, өмір тәжірибесі бізді мынаған үйретеді: адамның көз аясы бір реткіде айырым-талғаусыз қаншалық көп заттар ауқымын қамтыса да, ешкім де бір сәтте, - мейлі, үлкен немесе, кішкентай болғанына қарамастан - тіпті, бір-бірінің қасында жатса да, қандай да бір екі затты мұқият әрі егжей-тегжейлі көріп үлгере алмайды. Егер сіздің осы екі затты айыруға және әрқайсысын тасқараңғы шеңбермен қоршап қоюға шамаңыз жетсе, онда өзіңіздің күллі көңіліңізді соған аударып, солардың біреуін ғана қарап көру үшін сіз өз санаңыздан уақытша ана екіншісін мүлдем қуып тастауыңыз керек. Ал, кит қалай қылады? Әлбетте, оның екі көзі де өз беттерімен бір мезгілде әрекет жасайды; бірақ оның миы шынымен-ақ екі затты: біреуін бір жақтан, екіншісін басқа қапталдан бір мезгілде мұқият саралап көретіндей, сонша адамның миынан да сыйымдырақ, жан-жақтырақ және нәзігірек болғаны ма? Егер бұл шынымен солай болса, ол Эвклидтің екі теоремасын бірдей бір сәтте дәлелдеуге қабілетті адамнан бетер сүйсінуге лайықты-ақ. Расында да, мән-жайын жақсылап байыптасақ, мұндай салғастыру әбден қисынды.

	Бәлкім, бұл менің еріккен қиялымның ермегі ғана болар, бірақ кейбір киттердің бірнеше вельботтың қуалауынан қашқанда жылдамдығы мен бағытты жөнсіз өзгертетін түсіндіріп болмайтын әдеттері, олардың жасқаншақтығы мен түсініксіз үркектігі - осының бәрі, меніңше, маған әрдайым көлденеңінен екі айырылған көз кінәратынан туған ерік-жігердің нәтижесіз екіге бөлінуінің жанама әсері болып елестейтін.

	Киттің құлағының қызығы оның көзінен бір де кем емес.

	Егер сіз левиафан тұқымдастарымен ешқашан таныс болмасаңыз, мына екі бастан есту мүшелерін іздеп, бір жыл бойы бостан-бос тінтінер едіңіз. Кит құлағы қандай да болмасын бір сыртқы жарғақтан ада, тесігінің өзі қаз қауырсыны әрең кіретіндей, кішкентайлығы бір ғажап. Ол көздің артында сәл-пәл әрірек орналасқан. Бұл арада кашалот пен нағыз кит арасындағы мына маңызды айырмашылықты атап айту қажет: біріншісінде құлақ орнында біршама шұқанақ тесік болса, екіншісінде ол түгелдей майда әрі тегіс жарғақпен жабылған, сыртынан ештеңе білінбейді.

	Кит сияқты соншама алып мақұлықтың дүниені сондай құйттай көзбен көріп, күннің күркірін қояндікінен әлдеқайда кішкентай құлақпен еститіні таңданарлық емес пе? Әйткенмен, оның көздерінің үлкендігі Гершельдің дәу телескопындағы линзадай болды делік, құлақтары кафедралық. шіркеу қақпасындай кең болды делік, сонда ол осыдан алысырақ көріп, жақсырақ естіп қалар ма еді? Мүлдем де олай емес. Онда сіз "кең" ақылға несіне талпынасыз. Одан да ол нәзік болсын.

	Енді мүмкін болған барлық тегершіктер мен бу шығырларын пайдаланып, кашалоттың басын аударамыз да, сосын саты қойып, оған өрмелеп шығып, аузына үңілеміз; егер бұл бас денеден ажыратылмаған болса, біз, тіпті, қолымызға шам ұстап, оның асқазанының ғаламат Мамонт Үңгіріне түсе де алар едік. Алайда, әзірге мына тіске жармасып, шолып байқайық. Бұл неткен әдемі әрі таза ауыз! Оған еденнен бастап төбесіне дейін үйлену тойындағы қалыңдықтың зерлі жібек үлде мен бүлдесіндей жалт-жұлт еткен ақ шарбылы жамылғы төселіпті немесе ілініпті.

	Енді одан шығып, дәу шақшаның ұзын әрі енсіз қақпағына ұқсаған мына зор төменгі жақ сүйегіне зер салайық. Егер сіз оның қатарлап тізілген тістерін ашып, өзіңіздің басыңыздың үстіне көтере алсаңыз, онда олар түсірмелі алып қақпаларға ұқсап кетеді, және де мына үрейлі кертіктер жабылған кезде шегеленіп қалған көптеген бақытсыз балықшылар үшін ол нақ сондай болады да. Бірақ өзің кенет тереңде аузын арандай ашып жүзіп келе жатқан қаныпезер кашалотты байқаған түпсіз теңіз тұңғиығында көрген кезде ол бұдан да қорқыныштырақ көрінеді, оның ұзындығы он бес футқа жететін жалмауыз жақ сүйегі денесінен төмен сорайып шығып тұрады - нағыз бір кеменің салбыраған зәкірі дерсіз. Бұл кашалот өлмеген, ол әншейін жабырқау, көңілсіз күйде, бәлкім, уайым басып, бойкүйезденгені сондай, оның жақтарының бұлшық еттері әлсіреген, сөйтіп, ол мынадай келеңсіз түрде жүзіп келеді - бүкіл кит әулетінің бетіне түскен шіркеу ғой бұл, олар болса, оны өз тараптарынан қарғап-сілеп, сірә, оған Құдайдың тұмылдырық кигізуін жалбарынып сұрап жатқан болар.

	Тәжірибелі маман еш қиындықсыз бөлектеп ажырататын кашалоттың төменгі жағы көпшілік жағдайда палубаға көтеріледі, сол арада балықшылар неше түрлі әуес заттар, асатаяқтар, қолшатыр тіректерін, қамшы саптарын жасайтын қатты ақ кит сүйегінің қорын толықтыру үшін одан тістерін суырады.

	Жақты кеме үстіне, құдды зәкір сияқты, ауыр азаппен, діңкелеп көтереді; содан, уақыты келген кезде - басқа жұмыстар біткен соң бірнеше күн өткенде Квикег, Дэггу және Тэштиго, кәнігі тіс жұлғыштардың үшеуі бірдей іске кіріседі. Квикег өткір фленшерлік күрекпен қызыл иегін тіледі; бұдан кейін жақты құрсауға бекітіп, үстінен жүк көтергіштерді салбыратып іліп, солардың көмегімен, қалың жыныс орман алаңқайында Мичиган өгіздері емен түбірлерін жұлғандай, бір тістен соң бір тісті топырлатып суырады. Әдетте, қырық екі тіс болады, кәрі киттер де олар көбінесе қайралып тегістелген, бірақ шіріп бүлінуден аман және біздің адамдық үлгіде тесіктері бітелмеген. Ақыр аяғында жақтың өзін тілімдеп кесіп, оларды үй салғанда арқалық ретінде пайдаланады.





LXXV тарау





НАҒЫЗ КИТТІҢ БАСЫ - САЛЫСТЫРМАЛЫ БАЯН

	Енді палубаны көктеп өтіп, нағыз киттің басын жақсылап қарап байқайық.

	Егер кашалоттың бекзат басын жалпы сұлбасы бойынша Римдік қос доңғалақты жаугершілік арбасымен салыстыру (әсіресе, алдынан бірқалыпты дөңгеленіп біткен) әділеттірек десек, онда нағыз киттің басы, тұрпайылап айтканда, дәудің қораштау, жайпақ тұмсық кебісін еске түсіреді. Екі жүз жыл бұрын бір голланд саяхатшысы оның пішіні етікшінің қалыбы тәрізді деп жазған-ды. Тек бұл қалыптың үлкендігі сонша, кебістің ішінде балалар жырындағы әйгілі кемпірді бүкіл үрім-бұтағымен қоса еш қиындықсыз жасырып қоюға болады.

	Міне, сіз осынау таудай басқа жақындап келдіңіз, сонда оның сұлбасы сіздің оған қайдан қарап тұрғаныңызға байланысты өзгере бастайды. Егер сіз оның үстіне шығып, төмендегі, екеуі де f әрпі пішініндегі екі тыныс тесігіне қарасаңыз, онда бастың өзі сізге алып контрабас, ал екі тыныс тесігі - аспаптың шанақтарындағы әшекейлі тіліктер болып көрінеді. Егер сіз қақ төбесіндегі саңырауқұлақ тәрізді қолапайсыз шорға - Гренландияда "кит тәжі", ал Күнгей теңіздерде "нағыз киттің кепеші" деп атайтын осынау, ісіктер қаптаған жасыл жотаға қадала қарасаңыз, егер осы күдірейген жалға көңіл аударсаңыз, онда бас сізге ашалы айырығында құс ұясы бар зәулім емен діңі боп көрінер еді. Қалай болғанда да, "кепешке" ұя салған барлық мына тірі шаяншаларды көргенде сіздің басыңызға мұндай теңеу келмей тұра алмайды; тек сіздің ойыңыз, сондай-ақ ол да осы жал-жотаны таңбалауға қолданылатын, "тәж" дейтін басқа кәсіптік терминге бөлінбесін деңіз; бірақ бұл жағдайда сіз әшекейлі тәжін шебер моллюскілер безендіріп берген теңіз құбыжығын мұхиттардың таһытты патшасы деп елестеткіңіз келер еді. Әйткенмен, бұл кит патша бола тұрса да, тым жабырқау тұрпаты тәжді тұлғаға жараспайды-ақ. Өзіңіз тек салпиған төменгі ерніне қараңызшы! Неткен түнерген, тыжырайған, жеркенішті бет-ауыз -ұзындығы жиырма футтық, ені бес футтық тыжырайма, кеме балташысының есептеуі бойынша, қыржиып - тыржиған осы бет-ауыз бізге 500 талоннан астам май береді.

	Нағыз кит байғұстың жырық ерін болуы, дегенмен де, неткен өкініш. Еріндегі жарықтың өзі бүтін бір фут. Сірә, оның шешетайы аяғы ауырлап жүргенде Перу жағалауында жүзіп, жер сілкінгенде жағалаудың жарылғанын көрген болар. Енді, құдды бір тайғанақ табалдырықтай, осы ерінді аттап өтіп, ауыздың ішіне үңілейік. Құдай-ақы, егер бұл Макинода болса, біз үндіс вигвамына тап болдық деп ант етер едім. Астапыралла! Жоһан шынымен-ақ мына жолмен жүрді ме? Биіктігі он екі футтық төбе, тура нағыз үшкір атша-әшекейлі шатырдың еңісі сияқты, жоғарыға тым тіке қиялап кеткен, ал қабырғалы, иілген, түкті күмбездерден, құдды қайқы қылыштардай, әр жағынан үш жүзден, әлгі тілім-тілім кит мұрттары төмен қарай салбырап тұр, жоғарыда жолай азырақ әңгіме қылғанымыздай, жоғарғы жақ сүйегіне бекіген олар атақты венециандық перделерді құраған. Мұрттың бұл тақташаларының шеттері қылшықты шашақпен әшекейленген, сол арқылы нағыз кит суды сүзгіден өткізіп, аузын арандай ашып планктон теңізінен өткен кезде, сондағы ұсақ жәндіктерді ұстап қалады. Ортада тұратын кит мұрты перделерінде көбінесе әр түрлі таңбалар, шұңқырлар мен саңылаулар болады, кейбір кит аулаушылар соларға қарап, сақиналар бойынша еменнің жасын анықтаған сияқты, киттің жасын есептеп шығара алады. Мұндай әдістің дұрыстығын тексеру тым қиын болғанымен, дегенмен де бұл үйлестік оны шын сияқтандырады. Алайда, егер аталған әдісті мойындайтын болсақ, кейбір нағыз киттер бір қарағанда, мүмкін боп көрінгеннен анағұрлым егде жасқа жететіндігіне ден қоюға тура келеді.

	Ескі замандарда осы перделерге байланысты аса бір қисынсыз түсініктер бел алған. Парчесте бір теңіз жиһанкезі оларды "кит аузының ішінде өскен жақ сақал"2 десе, екінші біреу "шошқа қылы" деп атайды, ал Хаклюйтте әлдебір қарт мырза сыпайы түрде былай дейді: "Оның үстіңгі жақ сүйегінің қос қапталында екі жүз елуден жүзгіш қанаттар өседі, олар оның тілінің үстінде екі жақтан бірдей салбырап тұрады".

	Жұртқа мәлім жай, нақ осы "мұрттар", "қылдар", "жүзгіш қанаттар", "перделер", немесе, қалай атасаңыз да еркіңіз, міне, осылар біздің ханымдарымыз үшін созылмалы жалпақ белбеулер мен басқа да буындырғыш құралдар жасауға жұмсалады. Алайда, бұл орайдағы сұраныс баяғыда азайып кеткен. Кит мұртының алтын дәурені фижмалар1 осындай сәнде болған королева Аннаның патшалық заманымен бірге бітті. Осы байырғы арулардың, былайша айтқанда, кит аузының қыспағында шат-шадыман ұшып-қонып қалықтағаны тәрізді, біз де бүгінде тап солай жаңбыр жауғанда таңғаларлық жүрек жұтқандықпен сол баяғы кит аузынан пана табамыз, өйткені, қазіргі қолшатыр - кит мұртынан жасалған қаңқаға жабылған шатыр.

	Бірақ бір сәтке перделер мен мұрттарды естен шығарайық та, нағыз киттің аузында тұрып, маңайымызды тағы бір шолып қарайық. Өзіңізді жан-жағыңыздан бастырмалатқан осы ғажайып шеру - тізбекті көргенде шынымен-ақ бейне алып гаарлем органының ішіне ғайыптан түсіп кетіп, соның сансыз кернейлерін тамашалағандай болмайсыз ба? Аяғыңыздың астында - аса жұмсақ түрік кілемі - құдды еденге желімделіп тасталғандай тіл. Ол өте майда әрі майлы, палубаға көтерген кезде кесек-кесегімен оңай жұлынады. Осы тіл қазір алдымызда жатыр, көз мөлшерімен мен оны алты баррельдік деп айтар едім, яғни, қорытқаннан кейін алты күбі май береді.

	Сіз енді менің кашалот пен нағыз киттің бастары бір-бірінен мүлдем өзгеше деген әуелгі пайымымның әділеттілігіне көзіңіз толық жетті ғой деп үміттенемін. Қорытындылай келе, қайталап айтамын: нағыз киттің басында спермацеттің орасан зор, сұйық сақтайтын сыйымдылығы жоқ; сүйек тістері жоқ; кашалотқа соншалықты тән созылыңқы, жіңішке астыңғы жағы жоқ. Басқа тұрғыдан қарасақ, кашалоттың өзінде әлгі кит мұртының перделері жоқ; абажадай астыңғы ерні жоқ; тек тілдің болар-болмас жұқанасы бар. Бұдан басқа, нағыз китте екі сыртқы тыныстау тесігі болады, ал кашалотта тек біреу ғана.

	Әзірше қасыңызда жатқан кезінде мына тік жартастай айбынды бастарға ақырғы рет көз қиығын салыңызшы; өйткені, олардың

	' Фижм - 18 ғасырда және 19 ғ. Басында: белдемшенің астынан салынатын сақина- құрсау; сондай-ақ осындай сақина-құрсаулы белдемше. - Аудармашы ескертпесі.

	біреуі көп ұзамай теңіз тереңіне сүңгіп, хабарсыз жоғалады, екіншісі де көп күттірмей, соның соңынан жөнеледі.

	Кашалот басының кейпі қандайлығын байқайсыз ба? Өзінің ажалын қасқайып қарсы алғандағы сол бір кейіп, тек маңдайындағы ұзақ-сонар әжімдер әлдеқалай жазылып кеткен-ау. Оның кең маңдайы маған ажалға деген пәлсапашыл селқостық тудырған шалғынды аймақтың алаңсыз тыныштығына шомғандай болып көрінеді. Ал енді екінші басқа назар аударыңыз. Кездейсоқ жазмышпен кеме жақтауында жанышталған оның ғаламат төменгі ернінің қалай қатты қысылғанын көресіз бе? Бүтіндей бүкіл осы бас ажалмен соқтығысқан кездегі көзсіз тәуекелінен хабар беріп тұрған жоқ па? Менің ойымша, бұл нағыз кит — сабыр иесі, ал кашалот - соңғы жылдарда Спинозаның ықпалына ұшыраған желөкпе...





LXXVI тарау





ҚОРҒАН БҰЗАТЫН ҚҰРАЛ

	Кашалоттың басын мәңгілікке жайына қалдырмас бұрын мен сіздің, жай ғана зерделі әуесқой физиолог ретінде, оның алдынан қарағандағы тас-түйін жинақты түріне назар аударғаныңызды қалар едім. Оны қазір анықтап көріп алуды сұрайтын жалғыз себебім, сіз оның бойындағы жойқын күш жайында әсірелеуден аулақ, шыншыл пікір қалыптастырсын деймін. Бұл төтенше маңызды, өйткені, сіз бұдан өзіңізге не қажетті қорытындылар жасайсыз, не болмаса, адамзат жайында сақталып қалғандардың ішіндегі ең сұмдық, солай бола тұрса да титтей жалғандығы жоқ бір хикаяға сенімсіздік білдіретін дүдәмал хал кешесіз.

	Сіз кашалот жүзгенде суға өз басының мүлдем тік дерлік алдыңғы жазықтығын салатынын байқар едіңіз; бұл жазықтықтың асты арт жағына қарай аса қиғаш біткенін һәм нақ содан пайда болған шұңқырға кашалоттың бушприттей енсіз төменгі жағы, жабылғанда, сарт етіп дөп түсетінін байқайсыз; осылайша, айталық, сіздің аузыңыз иегіңіздің астында болған тәрізді, оның аузы бастың астында болып шығады. Одан әрі сіз киттің мұрны мүлдем жоқ екенін аңдайсыз, ал мұрнының орнындағы тыныс тесігі, былайша айтқанда, төбесінде жайғасқан, көздері мен құлақтары басының екі жағында, тұмсық тұсынан өзінің күллі ұзындығының үштен біріне тең қашықтықта орналасқан. Енді, сірә, кашалот басының алдыңғы бөлігі - бірде-бір мүшесіз, бірде-бір сезімтал бұдырсыз, берік те меңіреу тас қорған екенін өзіңіз де көріп тұрған боларсыз. Оның үстіне, кашалот басының тек ең төменгі қиыс-қиғаш бөлігінде ғана сүйек бітімінің әлдебір ишарасы барлығын еске алыңыз; кит маңдайынан жиырма фут жерден ғана оның бас сүйегінің қорабын табуға болады. Сондықтан да бүкіл осы деңгезердей сүйексіз дене жүн толтырылған қанарға ұқсайды. Ақырында, көп ұзамай көретініміздей, бұл қанардың ішіндегісінің бір бөлігі нағыз үлбіреген жұмсақ майдан тұратындығына қарамастан, сіз қазір соншалық нәзік әсемдік қазынасын берік қорған болып қоршаған заттың табиғатымен танысуға тиістісіз. Сәл-пәл жоғарыда мен қабықтың апельсинді орағанындай, кит денесін құндақтаған май қабатын суреттедім. Оның басының жай-күйі де тап сондай, тек бір айырмашылығы, бастағы бұл қаптама аса қалың болмаса да, есесіне тығыздығы сонша, бұған тәжірибеде көз жеткізбей, сену де қиын. Ең бір әлеуетті қолдан лақтырылған, асқан берік, шыңдалып-шыныққан болат гарпун, ең өткір шанышқы, құдды кашалоттың басына алдыңғы жағынан ат тұяқтары төселгендей-ақ, одан дәрменсіз күйде кері серпіледі. Сірә, ол қандай да бір сезгіштік атаулыдан ада болса керек.

	Бар гәп мұнымен де тынбайды. Лықа толған айлақта екі ост-индиялық кеме кездейсоқ соқтығысып қалса, мұндай жағдайларда теңізшілер не істейді? Соқтығысты болдырмау мүмкін емесін көргесін-ақ, олар жақтаудың сыртына әлдебір қатты, айталық, темір немесе ағаш заттарды іліп қоюға асықпайды. Жоқ, олар соққы астына берік те қалың өгіз терілерінен жасалған, жүн-жұрқа мен тоз толтырылған, торсиған үлкен қанарларды қояды. Емен таразылар мен темір сүймендерді быт-шытын шығарып шағып тастайтын тегеурінді мұндай салмақ серперлер елең қылмайды. Бұл жайт енді өзінен-өзі-ақ мең сөз етіп отырған айдан-анық деректі одан әрмен айқындай түседі. Бірақ осыған қосымша ретінде мен мынандай болжам айтқым келеді. Жай балықтарда олар қалауынша ұлғайтып һәм кішірейтіп тұратын жүзгіш торсылдақ дейтіні болатындықтан; менің білуімше, кашалотта мұндай жәрдемші құрал жоқ болғандықтан; сондай-ақ, кашалоттардың біресе басын суға түгел батыратын, біресе оны сыртта биік ұстайтын, түсіндіруге келмейтін дағды барын еске ала отырып; оның басын жапқан қабықтың аса икемді созылымдылығын еске ала отырып; оның басының тым өзгеше ішкі бітімін еске ала отырып, - жаңа айтқанымдай, іштегі ара ұясына ұқсас құпия қуыс заттың, бәлкім, сыртқы ауамен бұған дейін беймәлім болып келген, соның арқасында әуелік қысым мен ұлғаюға ұшырайтын байланысы бар шығар деген болжам айтамын. Егер осы айтқанымыз рас болса, табиғат дүлейлерінің ішіндегі ең сезілмейтін нәзігі әмбе ең құдіреттісі қолдайтын күш неткен жойқын десеңізші!

	Енді тағы бір жай. Артында дүниедегі ең қалқымалы зат қаусырылған осынау меңіреу, берік, тас-түйін қорған-қабырғаны ілгері итере отырып, оның соңынан ғаламат зор тірі дене қозғалады; оның үлкендігі жөнінде - бір құшақ отын сияқты - құлаштап қана білуге болады, сонымен бірге бүкіл осы жайқын алапат, ең бір құйттай шіркей тәрізді, жалғыз ырыққа ғана бағынады. Сондықтан, мұнан әрі мен осынау алып хайуанның денесінде бұғып жатқан теңдессіз асау арын мен жойқын күш-қуатты суреттеген кезде, оның онша керемет емес кейбір ерліктерін айтқан кезде, сонда сіз надандардың күдікшілдігін құлаққа ілмей, кашалоттың, тіпті, Атлантика мен Тынық Мұхит суларын араластырып, Дарьен мойнағын бұзып өткені жайында тыңдауға ықыласты боласыз, әрі осы кезде, тіпті, кірпігіңізді де қақпайсыз деп үміттенемін. Өйткені, егер сіз китті мойындамасаңыз, онда Ақиқат мәселелерінде бар болғаны шет аймақтың сезімшіл шалағайы болып қаласыз. Бірақ жан күйдіретін Ақиқатқа тек алып саламандра кесірткелері ғана төзе алады; олай болса, шет аймақтың бейбағы не күн көреді? Қорқынышты құдай-әйелдің бүркенішін көтеруге дәті барған Саистағы ынжық жігіттің нендей тағдырға тап болғаны есіңізде ме?





LXXVII тарау





ҮЛКЕН ГЕЙДЕЛЬБЕРГ КҮБІСІ

	Енді спермацетті көсіп алатын да кез жетті. Бірақ мұның қалай іске асатынын тиісті айқындықпен ұғынуыңыз үшін сіздің спермацет сақталатын сол бір ғажайып резервуардың өзгеше бітім-пошымы жайында шамалы түсінігіңіз болуы қажет.

	Егер кашалоттың басын төрт қырлы призма түрінде қарастырсақ, онда оны қиғашынан екі жайпақ сынаға' бөлуге болады, бұлардың төменгісі - сүйек - бас сүйегінің қорабы мен жақ, ал жоғарғысы - сүйектен мүлдем ада нөпір май қыртысы; алдыңғы жайпақ қырынан біз киттің нақ осы тік біткен жойқын шот маңдайын табамыз. Енді қақ маңдайда жоғарғы сынаны көлде қарайды.

	Жайпақ сына - Евклидтік термин емес. Ол тек қана теңіз математикасына тиесілі. Менің білуімше, бұрын оған ешкім анықтама берген жоқ. Жайпақ сына дегеніміз - геометриялық дене, әдепкі сынадан айырмашылығы сол, екі бірдей қырының біркелкі тоғысуының орнына, оның төбесін сол қырлардың біреуінің тік беткейі құрайды. - Автор ескертпесі.

	Кеңінен мүлдем бірдей дерлік екі тең бөлікке бөлеміз; десек те, бұлардың өзін табиғат ішкі қалың шеміршек дуалы арқылы бізсіз-ақ бөліп тастаған.

	Осы екеуінің "дөңбек" деп аталатын төменгі бөлігі - айқыш-ұйқыш, созылымды ақ талшықтардан құралып, май сіңді болған, шамамен он мың ұядан тұратын үлкен-үлкен майлы кәрездер болып табылады. "Қорап" деген атпен белгілі жоғарғы бөлігі кашалоттың дәу Гейдельберг күбісінің нағыз өзі. Оның алдыңғы жағы әлдебір жұмбақ оюмен әшекейленген - кашалоттың тұнжыраған жалпақ маңдайынан неше түрлі нышанды өрнектерді көруге болады. Гейдельбергтегі атақты күбіні әрдайым Рейн алқаптарының таңдаулы шараптарымен толтырып тұрғанындай, кашалоттың мына "күбісінде" де майлы шараптың ең қымбатты сұрыбы, дәлірек айтқанда, кіршіксіз таза, мөлдір һәм хош иіс жұпарлы күйіндегі атақты спермацет сықап тұр. Кит ұшасының басқа ешбір бөлігінде де бұл аса бағалы зат қоспасыз кездеспейді. Тірі кашалотта ол мүлдем сұйық күйінде болады, бірақ кит өлгеннен кейін ауаның әсеріне жол ашылып, құдды су бетін алғашқы жұқа мұздақ жапқандай, әдемі түйіртпек тікендерге айналып, жылдам қоюлана бастайды. Әр түрлі әдепкі жағдайларға байланысты қаншамасы шашылып-төгілетінін, ағып-таматынын немесе, қауырт жұмыс кезінде, барды мүмкіндігінше сақтап қалуға тырысқанмен, басқадай жолмен ұшты-күйлі ысырап болатынын есептемегенде, үлкен кашалоттың "қорабы" әдетте бес жүз талонға жуық спермацет береді.

	Гейдельбергтің атақты күбісі ішінен қандай сәнді үлбірек маталармен көмкерілгенін білмеймін, тек бір ғана білетінім, олар өзінің әсемдік-ажары жөнінен кашалот "қорабының" ішкі жағына, құдды патша шапанындай, жапсырылған, жалт-жұлт еткен маржанды жібек астармен ешбір салыстыруға келмейді.

	Кашалоттың Гейдельберг күбісі оның басының күллі жоғарғы бөлігін ұзынынан түгел алып жатыр; бір жерде айтылғандай, басы жануардың жалпы тұрқының үштен бірін құрайтындықтан, онда тәуір тұрпатты кашалот үшін бұл ұзындықты сексен фут деп белгілесек, біз іліктіріп алып, кеме үстіне тігінен көтерген жағдайда биіктігі жиырма алты футтан артық күбіге қарық боламыз да қаламыз.

	Кашалоттың басын ажырату барысында қасапшы өз құралымен кейінірек спермацет кенішіне жол ашылатын жердің тап қасында жұмыс істейді; міне, нақ сондықтан да ғайыптан тайған ебедейсіз соққы салдарынан қасиетті орынды жосықсыз жамсатып, баға жеткісіз зәмзәм сұйықты құр босқа шашып-төкпес үшін асқан сақтық керек. Ажыратылған бас, кесілген жағы жоғары қаратыла, кендір бұғалықтары жақтау сыртында шумақ-шумақ арқан шытырманы болып салбыраған зор жүк көтергіштердің көмегімен судан жоғары көтеріледі.

	Қазір осы айтқандарымның бәрінен кейін мен сіздерден аса бір ғажайып нәрсеге һәм аталмыш жағдайда қайғыға ұрындыра жаздаған - кашалоттың үлкен Гейдельберг күбісінің тығынын ашу рәсіміне көңіл бөлулеріңізді өтінемін.





LXXVIII тарау





ЦИСТЕРНАЛАР МЕН ШЕЛЕКТЕР

	Мысықтай епті Тэштиго темір арқандардың үстіне жүгіріп шығады; сол қалпында бойын тік ұстап, салбыраған грот-рейдің үстімен жүріп келіп, тура жақтау сыртына таңқитып асылған "күбінің" қақ желкесінде тоқтайды. Оның қолында бір доңғалақты шығыр арқылы өткізілген жіптен тұратын, гордень деп аталатын жеңіл арқан бар. Шығырды грот-рейдің астына іліп, мықтап бекіткен ол бір ұшын төменге жібереді, оны палубадағы матростар қағып алып, бар күштерімен тартады. Сол кезде екінші ұшындағы үндіс, құдды көктен түскендей, жақтау сыртында салбыраған бастың тура үстіне қолмен әкелініп топ ете түседі. Сол жерде, қалған командадан әлі де болса едәуір биікте тұрып, жолдастарына сергек үн қатқан ол мұнара басынан мұсылмандарды намазға шақырған мәзіншіге ұқсайды. Төменнен жіпке байланған қысқа сапты, өткір фленшерлік күректі алған ол енді "күбінің" тығынын ашуға қолайлы жерді ыждаһатпен шұқып қарауға кіріседі. Бұл істі, бейне көне үйде қаланған кірпіштер арасынан алтын таппақшы болып, қабырға тықылдатып, көмбе іздегендей, асқан ықтияттылықпен атқарады. Ол іздегенін тапқан кезде горденнің бос ұшына темір құрсаумен тұтылған, дәл бір құдықтан су алатын кәдімгі шелек сияқты, ағаш шелекті байлайды; екінші ұшын бұл шақта жақтаудың ар жағында бірнеше мықты матростар ұстап тұрады. Олар енді шелекті үндістің қолы жетерліктей жерге көтереді. Анау өзіне төменнен әперіп үлгерген ұзын сырықпен шелектің түбінен басып, оны ақырындап "күбіге" батырады, шелек көзден ғайып болады, сол кезде ол горденнің қасындағы матростарға белгі береді де, жаңа сауылған сүттей көбіктеніп, шелек қайтадан көрінеді. Үндіс кемеріне дейін шүпілдеп толған ыдысты жоғарыдан абайлап төмен түсіреді, мұнда оны сақадай-сай тұрған матростар қағып алып, ылдым-жылдым үлкен кеспекке төңкереді. Содан соң шелек қайтадан жоғарыға заулайды, сөйтіп, терең цистернаның түбінде жұғын да қалдырмай сарқып алғанға шейін бәрі де әуел басынан бастап қайталана береді. Соңына қарай Тэштиго жиырма футтық сырық кит басына түгел бойлап көрінбей кеткенше, оны шелек-мелегімен қоса барған сайын тереңірек батырып, ұзын сырықты бар күшін сала басып итеруіне тура келеді.

	"Пекодтың" командасы бұл жұмыспен бірнеше сағат бойы айналысып жатты, кеспектен соң кеспек хош иісі аңқыған спермацетке толды, кенет сұмдық бақытсыздық тап келді. Әлде, ана бейбақ Тэштиго соншалық ағаттық пен абайсыздыққа жол беріп, кашалот басын жақтауға тартып тұрған сым арқаннан өне бойы қарысып ұстаған сол қолын бір сәтке жазып жіберді ме; әлде, ол тұрған жер соншама опасыз тайғақ болды ма; әлде, өз ойын білдіруге қам жемей, сайтанның өзі бәрі тап осылай болғанын қалады ма, - әйтеуір, ол жақта шын мәнінде қалай болғандығы белгісіз; тек қана кенет тесіктен он сегізінші, әлде, ол тоғызыншы шелек көтеріле берген кезде - уа, құдай, рақым ете көр! - байғұс Тэштиго, құдды нағыз құдыққа құлдыраған тағы бір шелектей-ақ, мына терең Гейдельберг күбісіне басымен төмен құлап кетіп, үрейлі майлы гүрілмен көзден ғайып болды!

	- Жақтау сыртында адам! - деп айқай салды мелшиіп қалған көптің ішінде бірінші боп есін жиған Дэггу. - Шелекті бері әкел!

	Ол майлы гордень саусақтарынан сусып шығып кетсе, құламас үшін бір аяғымен шелекке тұрды, сөйтіп, матростар оны кашалоттың басына көтеріп шығарған әзірде Тэштиго әлі оның ішкі қуысының түбіне жеткен жоқ еді. Бұл шақта төңіректегі жұрт түгел сұмдық абыржып, әбігерге түсті. Жақтау сыртына үңілген адамдар бұрынғы жансыз бастың, бейне оқыстан маңызды ой кеп қалғандай кенеттен шайқалақтап жүріп кетіп, суда қозғалақтағанын көрді; шындығында, бұл өзі де білмейтін қандай тереңге топ ете түскенін байқап, бұлқынып аласұрған бейшара үндіс болатын.

	Дэггу кашалоттың басында тұрып, жүкті демеген негізгі арқандарға шиеленіп қалған горденьді тарқатып жатқан осы сәтте бірдеңе сатыр-күтір ете түсті, матростардың жандарын түршіктіріп, бас ілінген екі үлкен темір ілгектің бірі үзіліп кетіпті, содан тербелген толағай дөңбек жақтау сыртында қисая салбырап, шайқалақтай жөнелді, сондықтан, енді бүкіл кеме де селкілдеп, жаңа ғана мұзтауға соқтыққандай, мас адамша екі жаққа алма-кезек бұлталақ-бұлталақ етті. Енді барлық мына зілбатпан ауырлық өзіне түскен жалғыз темір ілгек әне-міне үзіліп кетердей көрінді; оған ілінген жүктің тым қатты шайқалақтағанынан бұл қауіп тек үдей түсті.

	- Түс! Түс төменге! - деп айқайлады матростар Дэггуге, бірақ зәңгі, егер бас үзіліп кетсе, өзі ілініп қала алатын жуан арқанға бір қолымен жармасып, шиеленген горденьді босатып алды да, сол жаққа сүңгіп жоғалған гарпуншы ұсталынып, Құдайдың жарығына көтеріліп шығуы үшін қисайыңқыраған құдыққа шелекті айдап жіберді.

	- Өзің андағы жерден кетші, құдай үшін! - деп айқайлады. Стабб. - Бұл немене саған, оқ кіргізу деп пе едің? Оған бүйтіп көмектесе аласың ба? Басынан темір құрсаумен бір ұрмақсың ғой. Кет деймін саған!

	- Ей, былай тұр! - деген, зымыран жарылысына ұқсас, шыңғырған дауыс шықты.

	Дәл осы сәтте дәу бас, бейне Ниагара сарқырамасына құлаған құз-жартастай, теңізге гүрс етіп құлап түсті; зіл салмақтан құтылған кеме өзінің мыс қаптамасын жарқырата кері серпілді; жұрт шашыраған судың қалың тұманы арасынан жуан арқанға жармасып, біресе палубаның, біресе толқындардың үстінде жүк көтергішпен бірге тербетілген Дэггуді көріп, қалшиып тұрып қалды; бұл шақта тірідей көрге түскен сормаңдай Тэштиго қайырусыз теңіз түбіне кеткен-ді! Бірақ көз аштырмаған бу әлі сейіліп үлгермей, жақтау тұтқаларының үстінде қолында қолма-қол айқас шапашоты бар жалаңаш сұлба қараң етті. Келесі сәттегі су шалпылы менің ер жүрек Квикегімнің жанталасып жәрдемге ұмтылғанын жария қылды. Бәрі жақтауға тұра жүгіріп, тұтқалардың қасына үймеледі, әркім тынып-тоқтаған жүрекпен су бетіндегі көпіршіктерді санады, секундтар өтіп жатыр, суға кетуші де, құтқарушы да көрінер емес. Бұл уақытта бірнеше матрос шлюпканы түсіріп, жақтаудан итеріліп кетті.

	- Әне! Әне! - деп айқай салды енді палубадан едәуір биіктегі қыбырсыз жүк көтергіштің үстінде тұрған Дэггу, сол арада біздің бәріміз анадайдағы көгілдір толқындар бетіне көтерілген адам қолын көрдік; бейне қабір үстіндегі шөп арасынан адам қолы қылтиғандай, бұл бір тосын көрініс еді.

	- Екеуі де! Екеуі де! Мен екеуін бірдей көріп тұрмын! - деп, салтанатты өксікпен, Дэггу қайтадан еңіреп, айқайға басты; кішкенеден кейін біз Квикегтің бір қолымен үндістің ұзын шашынан тас қып ұстап, екіншісімен қайсарлана есіп келе жатқанын көрдік. Оларды күтіп тұрған шлюпкаға сүйреп салып, палубаға тез көтеріп шығарды, бірақ Тэштиго ұзақ уақыт есін жия алмады, Квикегтің түрі де оңып тұрған жоқ еді.

	Әйткенмен, осынау бекзат ерлік қалай жасалды? Оп-оңай. Квикег суға баяу батып бара жатқан бастың соңынан іле-шала сүңгіді, өзінің шапашотымен оның төменгі жағынан шапқылап, үлкен ойық жасады, сосын шапашотты лақтырып тастап, әлгі ойықты ұзын қолымен жоғары-төмен сұғындыра қармалап, байғұс Тэшті басынан тартып алып шықты. Өзінің айтуынша, оның қолына әуелі аяғы ілігіпті, бірақ бұл ережеге сай келмейтінін һәм әр түрлі түйткілдер туғызатынын өте жақсы білгендіктен, ол аяқты кейін тықпалап, еппен бар күшін сала, үндісті жұлқи тартып, шыр көбелек айналдырды, сөйтіп, екінші әрекетте ол кісіңіз сыннан өткен ескілікті тәсілмен - басын алға қаратып келе жатты. Кашалоттың дәу басына келетін болсақ, бұл арада ол өзін өте үлгілі қалыпта ұстады.

	Міне, осылайша, Квикегтің ер жүректігінің һәм кіндік шеше боларлықтай ілкімділігінің арқасында Тэштиго аман-есен құтқарылды, немесе, дұрысырақ айтқанда, үміт мүлдем үзілгендей көрінген аса қолайсыз жағдайда өткен толғақ үстінде дүниеге қайтадан келтірілді; әрі бұл тағылымды ешбір ұмытуға болмайды: әйелді босандыру ілімін семсерлесу, бокс, салт атпен жүру және ескек есумен бірдей меңгерген абзал.

	Үндістің басынан кешкен бұл өзгеше кеп құрлықта алшаң басқан баз бір адамға мүлдем мүмкін емес боп көрінетінін мен өте жақсы білемін; әйткенмен, сірә, жұрттың бәрі адамдардың құдықтар мен күбілерге қалай құлайтынын көрген немесе, естіген болар; мұндай оқиғалар әрдайым болып жатады, және де олардың себептері ернеуі төтенше тайғақ кашалот құдығына құлап кеткен Тэштигоның жағдайындағыдан анағұрлым әлсіз екені де анық.

	Алайда, кім біліпті, бәлкім, зерделі оқырман маған өз талабын қойып: бұл қалай? - дейтін шығар. Мен спермацет сіңген ұялы кашалот басы оның денесінің ең жеңіл де қалқымалы бөлігі деп ойлайтынмын; ал сен енді оны үлес салмағы өзінікінен әлдеқайда артық сұйыққа батуға мәжбүр етесің. Немене, қолға түстің бе? Жо-жоқ, қолға түскен өзіңіз; бар гәп сонда, Тэштиго ол жаққа құлаған кезде спермацет түгелдей дерлік сарқып алынып, ішіндегі жеңіл зат кетіп, жоғарыда атап айтқанымдай, теңіз суынан анағұрлым ауыр, онда құдды қорғасындай бататын, шыңдалып-шыныққан заттан тұратын құдықтың қабыршақ қабырғалары ғана қалған-ды. Бірақ осы жағдайда бұл заттың суға бірден батып кетуіне бастың бұдан әлі ажырамаған қалған бөліктері кедергі қылды, сол себептен де бүкіл бас ете баяу әрі біркелкі біртіндеп батып, осының өзі Квикегке өзінің толғаққа жәрдемдескен көз ілеспес ерлігін, егер бұлай айтуға болатын болса, заулап жүгіріп жүріп жасауға (расында да, бұл бір тым үстірт босану болды) мүмкіндік берді.

	Ал енді, егер Тэштиго өз қазасына осы бастың ішінде жолығар болса, бұл бір керемет қаза болған болар еді - ол хош иісті, үлбіреген аппақ спермацет ішінде тұншығар еді, кашалоттың ең қастерлі жері - киттің құпия ішкі жайлары оның табыты, жерлеу арбашасы һәм қабірі болар еді. Бұдан да тәттірек тек бір өлімді ғана еске алар едік, ол - Огайо штатындағы әлдебір омарташының таңғажайып өлімі. Бұл бейбақ ағаш қуысынан бал іздеп, содан оның телегей теңізін тапқандығы сондайлық, еңкейгенде өзі сонда құлап кетіп, бал жылымына тартылып, балмен сыланып, жан тәсілім етті. Ал, Платонның бал кәрездерінде тап осылай малтығып, соларда тәтті ажал құшқан жұрт қанша?





LXXIX тарау





КӨГАЛДАР

	Бірде-бір бет әлпет зерттеуші, бірде-бір френолог' әлі левиафанның келбетін зерделеуге, оның бас сүйегіндегі томпақтарды қолмен сипалауға талпынған емес. Мұндай кәсіп Лафатердің Гибралтар жартасындағы әжімдерді жақыннан көру немесе, Галльдің аспалы баспалдақпен көтеріліп, Пантеон күмбезіне қол тигізу әрекеттерінен гөрі сәттірек те болмас. Алайда, Лафатер өзінің атақты кітабында адамдардың алуан түрлі бет-жүздері жайында ғана пайымдап қоймай, сондай-ақ, жылқылардың, құстардың, жыландар мен балықтардың бет әлпеттеріне де көңіл бөледі, әмбе, олардың бейнесіндегі неше түрлі рең-құбылыстарға бажайлап тоқталады. Тап осылай Галль де, одан кейін оның шәкірті Шпурцгейм де өзге жанды мақұлықтардың френологиялық сипаттамасына байланысты өз ой-пікірлерін айтпай өте алмады. Сондықтан да мен, осынау жартылай ғылыми екі саланы левиафанға тіркестіру ісінде ізашар болу үшін қаншалықты жадау жарақтанғаныммен, сонда да болса мұндай әрекетке тәуекел етемін. Бәріне де бел шешіп кірісіп, қадари-халімше еңбектенемін.

	Физиономиялық тұрғыдан алғанда, кашалот — ауытқулы мақұлық. Онда мұрын жоқ. Ал, мұрын дегеніміз беттің орталық

	Френолог - адамның мінез-құлқы мен оның бас сүйегінің бітімі арасындағы байланыстарды зерттеуші маман. - Аудармашы ескертпесі.

	әрі неғұрлым көрнекті белгісі болғандықтан және бет әлпетіне нақ соның өзі түпкілікті түр-сипат беретіндіктен, осы сыртқы мүшенің мүлдем жоқ болып шығуы, әлбетте, кит бетінде айтарлықтай ізін қалдырады. Көркем бау-бақтарды жайқалтып отырғызған кезде көрнекті жерде сынтас немесе күмбез, мүсін немесе мұнара тәрізді бірдеңені орнықтырмайынша, ешбір тұтастыққа қол жетпейтіні сияқты, егер онда жұқа мұрын төбешігі қалқиып тұрмаса, бет-жүз де әлпеттік үйлесімнен ада болар еді. Фидийдің мәрмәр Зевсінің мұрнын жұлып тастап байқаңызшы, сонда қандай мүсәпір кейіп шығатынын өзіңіз көресіз! Алайда, кит көлемінің ғаламат зорлығы соншалық, бүкіл бітім-тұрпатының айбындылығы соншалық, Зевс мүсініне нұқсан келтіретін әлгі кемістік одан мүлдем сезілмейді. Мұнымен қоймай, ол оған тек айбын қосады. Кит бетіндегі мұрын әншейін жараспай тұрар еді. Бет әлпетті шолуға жүзіп шығып, өзіңіздің төрттік шлюпкаңызбен оның үйдей басын айналып өткен кезде жетелеп жүре беретін мұрын туралы ой сіздің қошеметті сүйсінісіңізге зәредей кірбің түсірмейді. Тәж киген құдіретті балықтың тақта шалқыған шағын көргенде кейде осы бір беймаза ой қыр соңыңыздан жабысып қалмай қояды емес пе.

	Бет әлпеттік тұрғыдан алғанда, кашалоттың қарсы алдынан қарағандағы түрі аса сесті. Бұл кезде ол әншейін бір құдіреттей болып көрінеді.

	Адамның ойға шомған кере қарыс маңдайы таң шапағы мазалаған Шығысқа ұқсайды. Маужыраған жайылымдағы өгіздің бұйра маңдайын ұлылық нышаны кернеген. Ауыр зеңбіректі таулы шатқалмен өрге итерген пілдің маңдайы - шын мәнінде таңғажайып көрініс. Адам мен жануарлардың маңдайлары герман императорлары өз жарлықтарын куәландырған үлкен алтын мөрге бірдей ұқсайды. Онда: "Бүгінгі күн менің қолыммен жаратылған. Құдай" - деп таңбаланған. Бірақ көптеген жануарларда, кейде адамның өзінде де, маңдай дегеніміз - бар болғаны қарлы кемер астындағы тау жайылымының бір пұшпағы ғана. Шекспирдің немесе, Меланхтонның маңдайлары сияқты, қабақ астындағы көздері мәңгіліктің тау басындағы тапжылмас тұнық көлдеріндей боп нұр шашуы үшін соншалық қия биікке шырқап, шыңырау құзға құлдыраған; ал маңдайдағы әжімдердің үстінен сізге иір мүйізді бұғының қарға таңбаланған ізінен аумайтын, суатқа түскен тарам-тарам ойлардың ізі елестеген маңдайлар онша жиі кездеспейді. Бірақ жер бетіндегі барлық хайуандарға тән, маңдайдағы құдайдай тәкаппарлықтың ұлы Кашалотта күшейе түсетіндігі сонша, оның қақ маңдайына қарай отырып, сіз Жаратушы мен Зұлымдық күштердің қатысын бар жан-тәніңізбен сезінесіз. Өйткені, сіз әлдебір белгілі нүктеге қарамайсыз ғой; сіз екі бір белгіні де: мұрынды да, көзді де, құлақтарды да, ауызды да, тіпті бетті де мүлдем көрмейсіз; сайып келгенде, оның беті де жоқ, тек бір ғана, жұмбақ әжімдер жапқан һәм шлюпкаларға, кемелер мен адамдарға меңіреу ажал айдаған маңдайының ұшы-қиырсыз тас қорғаны бар. Әрине, бүйірден қарағанда оның айбынының мысы сізді сонша баспағанымен, бұл ғаламат маңдай қырынан да осал көрінбейді. Есесіне қырынан қарағанда, Лафатер бойынша, адамда Данышпандық белгісі болып табылатын, маңдайдың орта тұсындағы жарты шеңбер тәрізді көлденең шұңқыр айқын байқалады.

	Ойпырмай, бұл қалай? Кашалот һәм Данышпандық? Кашалот кітап жазып па еді, әлде, шешендікпен аты шығып па еді? О, жоқ, оның данышпандығы өз данышпандығын дәлелдеу үшін ешқашан ештеңе істемегендігінен танылады. Ол сондай-ақ кашалоттың томсарған толағай үнсіздігінен де аңғарылады. Айтқандай, егер ұлы Кашалот бағзы замандарда жас Шығысқа белгілі болған болса, оны сол кездегі балалық баурағыш ой құдайға айналдырар еді. Сол замандарда адамдар Ніл қолтырауынын тілсіз болғаны үшін құдайға айналдырды емес пе; кашалоттың да тілі жоқ, дәлірек айтқанда, бар, бірақ кішкентайлығы сонша, ол сізді тілін шығарып мазақтай алмайды. Егер келешекте қандай да бір өркениеті биік ақынжанды ұлт ертедегі майя құдайларын артқа, ата-баба тағына еліктіріп, оларды қайтадан, тірі де көңілді қалыптарында біздің менмен аспанымыз бен көптен бері эльфалар мен перизаттар ән-биімен думандатпаған елсіз төбелерімізде таққа отырғыза алса, сонда бар ғой, маған иланыңыз, ұлы Кашалот осынау Олимптегі Зевс болады.

	Шым-шытырық шимайлардың гранит әжімдерін Шампольон оқып, мағынасын ашты. Бірақ дүниеде адам дидарынын һәм Құдай жаратқан кез келген хайуан бетінің мысырлық құпияларын аша алатын Шампольон жоқ. Басқа да ғылымдар сияқты, физиогномика да -ойдан шығарылған өткінші. Егер отыз тілде оқи білетін сэр Уильям Джонс қарапайым шаруаның бет-жүзінде жазылғанды оқи алмаса, ондағы терең де нәзік сырды ұғына алмаса, онда шала сауатты Измаил кашалоттың маңдайындағы халдейлік тозақы шимайларды қайдан оқи алсын? Бұл маңдай, міне, алдыңызда тұр. Өреңіз жетсе, өзіңіз оқыңыз.





LXXX тарау





ЖАҢҒАҚ

	Бет әлпетті зерттейтін маман үшін кашалот Сфинкс болып шықса, онда френологқа оның бас сүйегі, сірә, ол шаршысын босқа іздейтін геометриялық шеңбер болатын шығар.

	Ересек жануардың бас сүйегі ұзынынан кем дегенде жиырма фут болады. Егер төменгі жағын ажыратып алса, бас сүйек қырынан қарағанда мүлдем тегіс негізге қондырылған сәл-пәл көлбеу жазықтық түріне енеді. Бірақ тірі китте - сіз бен біз бұрыннан білетініміздей - бұл көлбеулік тегістелген дерлік һәм ішінде жай тапқан зор "дөңбек" және спермацетті сыйымдылық қойыртпағымен толықтырылған. Бас сүйектің үстіңгі жағында бүкіл осы қойыртпақ құйылған ішті ыдыстай ұзынша шұңқыр, ал оның астында - түкке тұрғысыз бір шөкім ғана кит миы жатқан екінші шұңқыр бар (оның ұзыны мен көлденеңінен он дюймнен асатыны сирек). Миды маңдайдан жиырма футтық қабырға бөліп тұр, ол құдды қат-қабат қорғандар қоршауындағы Квебектің ішкі қамалындай, берік бекіністердің ішінде жасырынған. Ол, бейне асыл заттар салынған қобдиша сияқты, бас сүйекте асқан қулықпен бітеліп тасталғандығы сонша, көптеген кит аулаушылар қаншама текше ярд' дірілдек спермацет қоймалжыңынан өзге, кашалотта ешқандай басқа ми жоқ деп табанды түрде сендіреді. Өне бойы қатпар-қыртыстарға толы осынау жұмбақ мүше оларға кит ақыл-ойын сақтауға неғұрлым қолайлы орын болып көрінеді.

	Сондықтан да, френологиялық тұрғыдан алғанда, тірі әрі зақымсыз левиафанның басы дегеніміз - түгелдей өтірік екені анық. Онда кашалоттың нағыз миы көзбен көрілмеген, сипаланып та білінбеген. Кит, дүниедегі барлық алыптар сияқты, әлемге өзінің шынайы бет-жүзін көрсетпейді.

	Егер бас сүйекті спермацетті жүктен арылтып, оған жалпақ жағынан, артынан көз салсаңыз, сізді дәл осындай қалыпта алынған адам бас сүйегімен ұқсастық қайран қалдырар еді. Расында да осы бас сүйекті (әлбетте, адам мөлшеріне дейін кішірейтілген) адам бас сүйектерінің суреттері арасына орналастырып байқаңызшы, сонда сіз оны олардан айыра алмайсыз; ал оның төбесіндегі қазан шұңқырды көргесін сіз френолог ретінде: "Бұл кісі өз қадір-қасиетін сезінуден, сондай-ақ, ізеттіліктен мақұрым екен"

	Ярд - Англияда қолданылатын ұзындық өлшемі, 91, 44 сантиметрге тең. - Аудармашы ескертпесі,- деп айтар едіңіз. Оның жайқын көлемі мен жойқын күшінің айдан анық дерегімен қатар осынау екі теріс мінездеме сізге жалпы шексіз құдірет туралы онша жағымды болмаса да, неғұрлым шыншыл түсінік қалыптастыруға толық мүмкіндік береді.

	Бірақ кит миының осындай кішкентайлығына қарай, оның қатпарлары да аз екен деп ойласаңыз, мен сізді керісінше иландыруға тиіспін. Кез келген төрт аяқтының омыртқа жотасына зер сала қараңыз, сонда сізді әрқайсысының нағыз бас сүйекпен ескінің жұрнағындай әлдебір ұқсастығы бар құйттай бас сүйектерден тізіле керілген алқамен ұқсастығы таңырқатар еді. Немістер омыртқаларды мүлдем дамымай қалған бас сүйек деп пайымдайды. Алайда, бұл тосын ұқсастықты бірінші байқаған олар емес. Маған мұны әлдеқалай бір шетелдік жолдасым көрсетіп, дәлел ретінде өзі өлтірген жауының қаңқа сүйегін пайдаланған-ды, оның омыртқаларынан ол өз пирогасының үшкір тұмсығында сондай ерекше бедер әлеміштеп төсеген екен. Френологтардың өз зерттеулерінің ауқымын кеңейтуден және мишықтан арқадағы жұлын-тұта өзегіне түсуден бас тартуы маған олардың елеулі олқылығы болып көрінеді. Мен адам мінезі оның омыртқасынан көрініс табатынына кәміл сенімдімін. Сіз кім болсаңыз да, танысқан кезде әуелі бас сүйегіңізді емес, арқаңызды сипалап көруге құлшынар едім. Омыртқа жотасының әлжуаз арқалығы әлі ешқашан үлкен де ізгі жанды демеп көрген емес. Құдды дүниенің қарсы алдынан өзім желкілдете көтеріп шыққан тудың берен де берік сабы сияқты, мен өзімнің омыртқа желімді мақтан тұтамын.

	Френологияның осы арқалық тармағын ұлы Кашалотқа қолданып көрейік. Оның бас сүйегінің қуысы бірінші мойын омыртқаға ұласады, ал бұл омыртқада, осы арадағы кесе-көлденең ені он дюймдық, арқа жұлын-тұтасының өзегі сегіз дюймдық шошақ қалпында аяқталады. Омыртқадан омыртқаға өткен сайын бұл өзек өте баяу, өзінің өзгеше жуандығын әлі де ұзақ сақтай отырып тарылады. Әлбетте, өзек жұлын-тұтаға - бастағы ми қандай болса, дәл сондай жұмбақ талшықты затқа толып, бас сүйегінің қорабымен тікелей жалғасқан. Бұл аз болса, бас сүйектен шыққан ми көптеген футтардың өн бойында шамамен өзінің бас теліміндегі жуандығын сақтайды. Ендеше, кашалоттың омыртқа жотасын френологиялық тұрғыдан зерттеген орынды болмас па еді? Өйткені, жоғарыда айтылғандардан айқындалатын бір жай: оның бас миының салыстырмалы түрде алғандағы өзгеше кіші көлемінің есесі арқа жұлын-тұтасының айрықша үлкен көлемі есебінен артығымен қайтып тұр.

	Бірақ түпкілікті тұжырымдарды френологтардың құзырына қалдырып, мен тек аз уақытқа арқа жұлын-тұтасы ілімін қабылдап, оны кашалоттың өркешіне орай қолданғым келеді. Егер қателеспесем, осынау айбынды өркеш ең ірі омыртқалардың бірінің үстінде жоталанып, тұрпатымен оның томпақ сұлбасын қалыптайды. Орныққан жеріне орай мен бұл биік өркешті кашалоттың қайсарлық һәм қатыгездік томпағы деп атар едім. Теңіздің толағай құбыжығының мейірімсіздігіне көзіңіз жететін мүмкіндігіңіз әлі болады.





LXXXI тарау





"ПЕКОД" "ПӘК ҚЫЗБЕН" КЕЗДЕСЕДІ

	Жазмыш белгілеген мерзім жетті де, біз "Юнгфрау" кемесімен ұшырастық, шкипері -бремендік Дерик де Деер.

	Бір кездерде кит аулаушылар арасындағы ұлылары болған голландықтар мен немістер қазір бейшара күйге түскен, бірақ дегенмен де анда-санда олардың жалауы Тынық мұхиттың байтақ бойлықтары мен ендіктерінде әлі қылаң беріп қалады.

	Қандай себептен екені белгісіз, әйткенмен "Юнгфрау" қайткенде де бізге деген өз қошаметін айғақтағысы келді. "Пекодқа" жақындап үлгермей жатып ол көлденеңдей бұрылып, шлюпка түсірді, сөйтіп, арт жағында емес, дегбірсізденіп тұмсығында тұрған оның капитаны біздің кемеге жеткізілді.

	- Анау не ұстап тұр? - деп айқай салды Старбек немістің қолында шайқалақтаған әлдебір затты нұсқап. - Олай болуы мүмкін емес! Шынымен шам ба?

	- Жоға, қайдағы шам, - деп қарсылық білдірді Стабб. - Бұл кофе қайнатқыш, мистер Старбек. Ол бізге өзінің кофе қайнатқышынан кофе ішкізгелі жүзіп келе жатыр, қандай ақ пейіл; көресіңдер ме, әне, аяғының қасында үлкен қаңылтыр қалбыр тұр - онда қайнақ су бар. Мынау немісің тамаша жігіт екен, құдай ақы.

	- Сандалбай, - деді Фласк. - Әрине, бұл шам. Және май құятын қаңылтыр қалбыр. Оның майы таусылған, содан ол тіленшіленіп мұнда келе жатыр.

	Кәсіпшіліктегі кит аулағыштың қарсы ұшырасқандардан кит майын сұрап алуы қанша таң көрінсе де; мұның өзі Ньюкаелге өз көміріңмен сапарлау туралы мақалға қанша қайшы келсе де, мұндай жайттар кейде шын мәнісінде де болып тұрады; әрі дәл осы жолы капитан Дерик де Деер, Фласктың мағлұм еткеніндей, "Пекодқа", сөзсіз, бос шам әкеле жатқан.

	Ол палубаға көтерілген кезде Ахав, қонақтың қолындағы нендей зат екенін байқамаған сыңайда, оны өзінің бәз баяғы үздік-создық сұрағымен қарсы алды; бірақ неміс қиқаланған ағылшын тілінде Ақ Кит жайында ешқашан естімегенін тым тез ұқтырды да, содан кейін әңгімені бірден өзінің шамы мен май құятын қаңылтыр қалбырына аударып, сол арада өзіне, капитанға түнде ұйықтауға жату үшін қараңғыда қармалануға тура келетінін, өйткені, бремендік май қоры соңғы тамшысына дейін сарқылғанын әрі шығынның орнын толтырайын десе, әлі бірде-бір шоршыған шабақ ұстай алмай жатқанын түсіндірді; сөзінің соңында ол өзінің кемесі қазір, кит аулаушылар айтатындай, шынында да "таза", яғни, бос екенін айтты, сондықтан да ол пәк қыз дегенді білдіретін өзінің "Юнгфрау" атына әбден лайық.

	Керегін алып, Дерик жөніне жөнелді; бірақ ол өз кемесіне әлі жетіп үлгермей жатып, екі кемедегі шолғыншылар да бір мезетте дерлік киттерді байқады; осы кезде Дерикті дегбірсіздік билегені сонша, өз шлюпкасын дереу бұрып, шам мен қаңылтыр құтыны кемеге асыруға да уақыт кетірместен, шам майының тірі қорларының соңынан қуалай жөнелді.

	Хайуандар ық жақтан көрінген, сондықтан, Дериктің шлюпкасы мен неміс кит аулағышынан түсірілген басқа үш вельбот "Пекодтың" қайықтарына қарағанда едәуір артықшылық алды. Киттер сегіз бастық шағын үйір екен. Қауіпті сезген олар енді құдды көсем жегілген сегіз ат сияқты, бүйірлерін жанастыра, иін тірескен сап түзеп, қуалаған желмен тура тартты. Бейне олар теңіз бетінде алып пергамент орауын жазғандай, соңдарынан жалпақ көбікті жолақтар созылып қалып жатты.

	Олардың артында, көптеген сажын кейін қалып, сірә, шабандығы мен денесінде қаптаған бір түрлі сарғыш бұлтықтарына қарай пайымдауымша, өті жарылған немесе, басқадай бір дертке шалдыққан зор тұрпатты бүкір кәрі кит жүзіп барады. Бұл киттің алда жүзіп бара жатқан үйірден екендігі күмәнді еді: мұншалықты шау тартқан левиафандарға үйірсектік тән болмасқа керек. Алайда, ол аналардың қақ жарған толқын ізімен барынша өршелене жүзді, сірә, олардың құйрықтарынан қайырылып соққан ағын мұның қозғалысын ауырлатқан да болар, өйткені, оның жалпақ маңдайының астында қарсы жолыққан қос тасқын туғызған ақжал толқындар сарқырай гүрілдеді. Ол қысқа бұрқақтардың өзін ауырсынғандай сирек атқылады; құдды жөтелгендей, өлусіреген, үздік-создық ағындарды шапшытқансыды, соның ізінше оның ұшасының тереңінде әлдеқандай діріл пайда болып, оның суға батқан қарама-қарсы жағында бірдеңе үзіліп түсіп жатқандай еді, осыдан сол жақтағы су да көпіршіктеніп, бұрқылдай бастады.

	- Біреуден іш дәрісі табылмас па екен? - деді Стабб. - Байғұстың іші бұрап ауыратын сияқты. Тек ойлап қарасаңшы, Құдайым- ай, жарты миль жерден - шаншу! Қарсы соққан сасық желдер оның ішінде Рождествоны тойлап жатыр, жігіттер. Қарсыдан соққан желдің құйрықтан үрлегенін бірінші рет естіп тұрмын. Бірақ киттің бұлайша жортуы болмаған жағдай-ау, ә? Бағдарын жоғалтқан ба, немене?

	Палубасына үріккен жылқыларды тиеп Үндістан жағалауларына ілбіп келе жатқан, жүгі тым ауыр ост-үнділік кеменің жақтауына жантайып, тұмсығы суға көміле, құйрығына отырып, толқыннан толқынға асқанындай, мына кәрі кит те кәртәміш қаңқасын қалқита, анда-санда бір бүйіріне аунап түсіп, ақыры өзінің ойқы-шойқы жүрісінің сырын ашып берді - оның оң бүйірінде жүзгіш қанаттың орнында шолақ кесінді ғана қараңдады. Жүзгіш қанатынан ол қақтығыс айқаста айырылды ма, әлде, тумысынан солай ма - айту қиын.

	- Кішкене күте тұр, қария, сенің жаралы қолыңды мына жіппен асып байлап алармыз! -деп айқайлады тас жүрек Фласк арқан шумақтарын саусағымен нұқып.

	- Байқа, ол сенің өзіңді асып байлап жүрмесін, - деп тіл қатты Старбек. - Жабыла басыңдар, әйтпесе, ол неміске бұйырады.

	Жанталасқан жарыста барлық вельботтардың күш-жігері осы балыққа қарай құлшынды, өйткені, ол басқаларынан айтарлықтай ірірек екен және неғұрлым бағалы олжа болар еді, сондай-ақ, тағы бір себебі, ол қайықтарға анағұрлым жақынырақ болды, ал бұл шақта басқа киттердің қуғыннан зор жылдамдықпен ұзап кеткендігі сонша, оларды қуалау мүлдем үмітсіз боп көрінді. Бұл кезде "Пекодтың" вельботтары немістің үш шлюпкасын басып озып үлгеріп, тек қуалауды әлдеқайда ерте бастаған Дериктің вельботы ғана әлі де болса алда келе жатты, дегенмен де оны мен американдық бәсекелестер арасындағы қашықтық әрбір минут сайын қысқара берді. Олар тек оның китке ендігі тым жақын келіп, бұлар қуып жетіп һәм басып озғанға шейін өз гарпунын лақтырып үлгере ме деп қауіптенген. Дериктің өзі, сірә, нақ солай болатындығына күмәнданбаса керек, бұларға оқтын-оқтын өзінің май толы шамын мазақ қыла бұлғап қояды.

	- Жақсылықты білмейтін қайыршы төбет! - деп сөкті Старбек. - Жаңа ғана мен оның садақа дәметкен саптыаяғын толтырып беріп ем, ол енді сол үшін мені мысқылдап жатыр! - сөйтті де өзінің әдепкі өктем сыбырымен аяқтады: - Көкесін көзіне көрсетейік оның, жігіттер! Қане! Айт! Айт! Әне!

	- Мен сендерге былай деймін, батырларым! - деді Старбек өзінің жасағына, - дінім маған ызалануға рұқсат етпейді, сонда да болса, мен бұл сұмырай немісті ішек-қарнымен қоса жалмап қояр едім. Жабылыңдар! Жабыла есіңдер деймін! Сендер немене, бұл қарақшының біздің алдымызды орап кеткенін қалайсыңдар ма? Өздерің брендиді ұнатасыңдар ма? Бүгін ескекті кім жақсы ессе, соған бір күбі бренди қоямын. Қане, қане, неге жанталасып, жандарыңды салмайсыңдар, түге? Бәлкім, біз зәкірде тұрған шығармыз? Орнымыздан жылжығанымыз білінер емес, әлде, аптығымыз басылып қалды ма? Әй, әй! Ендігі, қайықтың ішін шөп басып, ал мачтасы бар ғой, құдай-ақы, өздерің қараңдаршы, мач-тасы бүршік атып кеткен. Жігіттер, бұларың жарамайды. Ау, ана неміске қарасаңдаршы! Бұл жерде жұмысты жалынмен істеу керек деймін мен сендерге. Ал, қалай? Жалын бола ма, әлде, жоқ па?

	- Оһо, көбікті қалай-қалай бұрқыратады сабазың! - деп айқай салды Фласк өз тұғырында билеген қалпында. - Неткен өркеш, ә! Кит етіне қарық боламыз! Өзі басы ауған жаққа иректеп, шайқалақтауын-ай! Басыңдар, жігіттер, айда, бүгін кешкі асқа шелпек пен устрица, құймақ пен дәмді тоқаш! Жабылыңдар! Аһ, басыңдар, батырлар! Мына хайуан жүз күбіні толтырады; ерлерім-ау, оны ешкімге бермейміз! Иә, ана жақта біздің немісіміз қалай? Басыңдар, жігіттер, мына киттің қандай семіз әрі майлы екенін ойлап қарасаңдаршы! Әлде, сендерге спермацет керек емес пе? Міне, жігіттер, міне, үш мың доллар жүзіп барады! Банк, әншейін бүтін бір банк! Ағылшын банкі! Қане, қане, тағы бір рет! Ана жақта біздің немісіміздің халі нешік?

	Бірақ осы кезде Дерик құлаштай сермеп, өз бәсекелестеріне әуелі шамды, оның соңынан іле-шала май құйылған қаңылтыр қалбырды да жіберіп қалды, сірә, ол осы ретте екі мақсатты: таяп қалған қарсыласқа бөгет жасауды һәм сонымен қатар артық шығынсыз, құйрықтан қатты дүмпіту есебінен өз жылдамдығын арттыруды көздеген болар.

	- Аһ, ардан безген голландық төбет! - деп бұрқылдады Стабб. - Қане, жігіттер, елу мыңдық әскери кемелердің сары сапалақ сайтандарындай жабылыңдар! Қалай, Тэштиго, қарт Гейхедтің намысын қорғап, арқа етіңді арша, борбай етіңді борша етуге дайынбысың? Не айтасың, о, Тэштиго?

	- Сайтандай сарт еткіз деймін! - деп саңқ ете түсті үндіс.

	Немістің келемеждері жындарына тиіп ашу қысқан "Пекодтың" үш шлюпкасы Дерикті сәт сайын қуып жетуге шақ қалып, енді бір-бірімен қатар дерлік келе жатты. Мәреге шыққан руль ұстаушылардың өр де еркін, баһадүрлік кейпіндегі үш көмекшінің үшеуі де құйрықта бар бойларымен тіктеле атойлап: "Уа, айда, айда! Жаса біздің ескекшілер! Құрысын неміс! Бізге қуалай соққан желдің де керегі жоқ!" деген қиқу дабыстармен ескекшілерді қамшылай түсті.

	Бірақ Дериктің бұрынғы басымдылығының үлкендігі сонша, мыналардың бүкіл ерлігіне қарамастан, ол бұл жарыста жеңіп шығар ма еді, қайтер еді, тек бұл арада бұларға неміс вельботының ортаңғы ескегіне жабысқан краб кейпінде түскен Құдіреттің өзі килікті. Ебедейсіз ескекші ескегінің қалағын босатуға әрекеттеніп жатқанда қайықтың ернеуінен су құйыла жаздады, ал Дериктің команданы қарғап-сілеп айтпағаны қалмады - Старбек, Стабб пен Фласктың нағыз масайрайтын кезі, міне, осы еді! Айқай-сүрен салған олар бар пәрмендерімен алға ұмтылып, неміске қиғаштай қанаттасты. Келесі сәтте - енді барлық төрт вельбот көлденеңдей созылып, китті қуып жетті де, оның су бетінде көбіктене бұрқылдаған ізі олардың артында оң мен солға қақ айырылды.

	Бұл бір сирек ұшырасатын сұмдық аянышты әрі қынжыларлық көрініс еді. Кит енді судан басын шығарып, бұрқылдаған бұрқағын алдына үздіксіз атқылап, жалғыз жүзгіш қанатын бүйіріне азапты үреймен соққылай жүзді. Тапырақтай жүзген ол біресе оңға, біресе солға өңмеңдеді, сонда да болса, толқын жалдарын қақ жарып, суды бұрынғысынша жанталаса ескіледі, немесе, бүйірлей жантайып, өзінің осы жалғыз жүзгіш қанатын көкке көтере созды. Қарақшы қырғидың тырнағынан құтылмаққа босқа арамтер болған, қанаты сынған құс әуеде осылай ебедейсіз шеңбер сызар еді. Бірақ құстың үні бар, ол зарлы дауыспен өзінің үрейін паш етеді, ал мына үнсіз теңіз құбыжығының үрейі өзінің ішінде буылып, қамалып, дуаланып тасталған, оның тыныс тесігі арқылы шығатын үздік-создық ысқырықтан басқа үні жоқ, мақау; бұл жайт оған деген шексіз аяныш тудырады, сөйте тұра ол өзінің дөңкиген денесімен, жақтарының дарбазалы қақпасымен һәм жойқын құйрығымен өзін аяушылардың ең жүрек жұтқанының зәресін ұшырып жіберер.

	Енді қас қағым сәттерден кейін "Пекодтың" шлюпкалары өзін орағытып өтетінін көрген Дерик олжаны шайқассыз бергенше, сонда да болса бағын сынамаққа, сөйтіп, соңғы үміті үзілмей тұрып, тіпті, мынадай алыс қашықтықтан болса да, гарпун лақтыруға бекінді.

	Бірақ оның гарпуншысы аяғына тұрып үлгергені сол, үш жолбарыс - Квикег, Тэштиго және Дэггу - оз вельботтарында, құдды бұйрық берілгендей, бір демде атып тұрып, қиғаш сапта тұрған қалыптарында үш сүңгіні бір мезгілде кезеді, содан нантакеттік үш гарпун немістің басынан аса ысқыра заулап өтіп, киттің денесіне қадалды. О, көз аштырмас көбік шашырандылары мен ақ жалын! Киттің алға құтырына жұлқи жөнелгені сонша, американдық үш вельбот немісті оқыстан соға-моға қасынан зау ете түсіп, Дериктің өзі де, оның аңқиып есі шыққан гарпуншысы да жақтау сыртына ұшып кетті де, оларды заулаған үш қайық жайпап тастай жаздады.

	- Ей, майшылар, қорықпаңдар! - деп айқай салды Стабб құйғытқан қалпында олар жаққа масаттана көз қиығын салып. - Сендерді қазір жиып-теріп алады, уайым етпеңдер, біздің соңымыздан акулалар келе жатыр, өз көзіммен көрдім, оларды білесіңдер ме? Олар сенбернар төбеттері сияқты, жолаушы қырсыққа ұрынғанда ылғи көмекке келеді. Алақай! Міне, жүріс деп осыны айт! Вельбот емес, тұп-тура үш күн сәулесі! Ал-лақай! Біз бейне құтырған кугуардың' құйрығына байланған үш қалбыр сияқтымыз! Жігіттер, көсем жегілген пілдің жазықта қалай жүгіретінін көріп пе едіңдер? Әншейін арбаның шабақтары қараң ете түседі; жолда төмпешік кездесе қалса, тек оп-оңай ұшасың да кетесің. Ал-лақай! Тамұқ отындағы сайтанға қарай домалағанда матрос өзін осылай сезінеді - еңістен төмен қарай таусылмайтын бір ұзақ құлдырау! Алақай! Мына кит тозаққа мәңгілік хабарларын әкетіп барады.

	Бірақ құбыжық алға ұзақ жүйткіп маңдатпады. Жан ұшыра ышқынған ол кенеттен қатты шалпылдата, су астына шомды. Үш бірдей арқан бөренедегі айғызды іздерін тереңдете, шығыршықта шықырлап иреңдей бастады, ал кит арқанды ақырына дейін тарқатып қояр деп үрейленген гарпуншылар жіпті түтіндеген сақиналарға ілектіріп, бар күштерін сала, шумақтың тарқатылуын баяулатуға тырысты; сондықтан да ақырында қорғасын науалардан тұп-тура тұңғиыққа тік түсіп кетіп жатқан арқандардың қысымымен барлық үш қайықтың тұмсықтары толқындармен теңесуге шақ қалды, бұл кезде үш құйрық та жоғарыға тым шарықтап көтеріліп кеткен-ді. Кит көп ұзамай тереңге батуын доғарды да, біршама уақыт олар арқанды босаңсытуға қауіптеніп,

	' Кугуар - Америкада болатын үлкен жабайы мысық. - Аудармашы ескертпесі.

	сол бұрынғы қарбалас қалыптарында қала тұрды. Рас, осының салдарынан тереңге тартылып әкетілген вельботтардың опат болған жағдайлары кездескен, бірақ дегенмен де нақ осы тәсілмен, тірі кит етін арт жағынан үшкір ілмектермен жұлқылап, кейде әбден қиналған левиафанды су бетіне, тұп-тура қуалаушылардың аяусыз шанышқыларына қарсы қалқып шығуға мәжбүр етеді. Тек қауіп жайын айтпағанның өзінде, сонда да болса, мұндай тәсілдің барлық жағдайда бірдей қапысыз болуы күмәнді-ақ; жарадар кит су астында неғұрлым ұзағырақ қалса, ол солғұрлым тезірек әлсірейді деп болжалдау табиғи жай ғой. Өйткені, оның үстінің аумақтылығы сонша - ересек кашалотта ол екі мың шаршы футқа дейін жетеді, - судың қысымы аса зор болады. Тіпті, мұнда, жердің бетінде, ауамен қоршалған біздің өзіміз қандайлық күшті атмосфералық қысымға ұшырайтынымыз әркімге мәлім; өз иықтарымен екі жүз теңіз сажынына тең мұхит бағанасын тіреп тұрған кашалотқа түскен ауыртпалық қаншалық зор десеңізші! Ол кем дегенде елу атмосфералық қысымға теңесуге тиісті. Бір кит аулаушы зеңбіректері, жабдық-жарағы және экипажымен қоса жиырма әскери кеменің салмағы дәл осынша екенін есептеп шығарыпты.

	Аспан күмбезінің мәңгілік көгілжімі астындағы толқындарда ақырын тербетілген мына үш вельботқа қарап, құрлық жұртының қайсысы қандай сыр аңдайды? Бұл шақта тұңғиықтан не ыңқыл, не зар-дауыс, не бірде-бір көпіршік көтерілмеді; осынау мамыражай тыныштық астындағы тереңде теңіздердің аса алапат құбыжығы жанталаса аласұрып, қалшылдап жатыр деп кім ойлайды? Керілген арқан вельботтың тұмсығынан суға тік бойлап, айдын бетінен сегіз фут шамасында көрінбей кетті. Мына жіңішке үш жіпте, құдды аптасына бір бұралатын көне сағаттың ауыр гір тасы сияқты, ғаламат зор левиафан ілініп тұруы мүмкін бе? Ілініп деймісіз? Сонда, неменеге? Түкке тұрғысыз үш жаңқаға. Шынымен-ақ бұл бір кездерде өзі жайында мақтанышпен: "Оның терісін найзамен, ал басын балықшы шанышқысымен қақыратып тесе аласың ба? Оған жанасқан семсер шыдай бермейді, найза да, сүңгі де, сауыт та солай; темірді ол шөп-шалам құрлы көрмейді; садақтың қызынан ол қашпайды; түйреуішті сабанның бір талы деп санайды, найзаның ысқырғанын келемеждеп күледі" - деп айтылған хайуан ба? Шынымен-ақ бұл сол мақұлық па? Мынау сол кит пе? Ah, пайғамбарлардың айтқаны неге келмейді? Өйткені, құйрығында мың аяқтың күші бар левиафан басын мұхит жастығының астына тығып, "Пекодтың" найзаларынан жасырыну үшін жан сауғалап қашты емес пе!

	Күн еңкейді, іңірдің көлбеу жарығында қайықтардан терең қойнауға қарай түскен көлеңкелердің ұзындығы мен жалпақтығы сондайлық, онда Ксеркс өз әскерінің тең жартысын еш қиындықсыз паналата алар еді. Өзінің төбесінде ойнақтаған мына алып елестерді көру де жаралы китке қандай үрейлі десеңізші!

	- Дайындалыңдар! - деп Старбек оқыстан айқай салды, себебі, кит тіршілігінің жан тәсілім етер алдындағы жүрек соғысын жоғарыға бейне сиқырлы телеграфтай хабарлаған үш арқан түгел кенет дірілдеп қоя берді, оны өз тұғырында отырған әрбір ескекші сезіне алған еді. Сәлден соң өздерін төменге тұқыртқан күштен құтылған вельботтар, құдды үстінде жайланған ақ аюлар үйірі үркіп теңізге секірген шағын мұз алаңдары сияқты, бір демде ауаға ырғып шыға келді.

	- Жина! Тарт арқанды! - деп дауыстады Старбек. - Ол су бетіне шығып келеді.

	Жаңа ғана шиыршық ата керілген су арқандар шумақ-шумақ болып, жылдамдата вельботтардың түбіне лақтырылды, міне, аңшылардан екі кеме бойы қашықтықтан, айдында қарауытып кит көрінді.

	Киттің қозғалысы оның діңкесі құрып, құр жаны қалғанын айғақтады. Жер басып жүрген жануарлардың көпшілігінің күре тамырларында шлюз тәрізді ерекше қақпақшалары болады, жануарлар жараланған кезде олар бірден жабылып, ішінара болса да, белгілі бір бағыттағы қанның ағынын бөгеп тоқтатады. Китте олай емес, оның бір ерекшелігі сол: қан тамырларында қандай да болсын қақпақ атаулы мүлдем жоқ; сондықтан, тіпті, гарпун сияқты, ең жіңішке үшкір бір зат денесін тессе болды, қатерлі қан кетуі оның бүкіл қан тамырлары жүйесін құрғатпай тынбайды; ал бұған сан құлаш тереңдіктегі оның денесін басқан орасан зор су қысымы үстеп қосылса, енді, бұл арада тіршілігі одан үздіксіз шапшып ағады деп айтуға болады. Алайда, оның бойындағы қан қорының молдығы һәм ішкі қайнарларындағы қазынасының көптігі сонша, басын алыстағы, көзге көрінбес таулардағы бұлақтардан алатын өзеннің, тіпті, құрғақшылықта да өз толқындарын тоқтаусыз жөңкілтетіні сияқты, ол аса ұзақ уақыт бойы қансырап, қаны тыйылмай аға береді, аға береді. Міне, қазір де, вельботтар дәл құйрығының үстінен тайсалмай жүзіп өтіп, оған тым жақын тақап келген кезде, шанышқылар бірінен соң бірі бүйіріне қадалған кезде әрбір жаңа жарадан шапшыған қан ағыны, құламай, тік атқылай бастады, бұл шақта басындағы тыныс тесігінен тек оқта-текте ғана аспанға көбікті ылғал жылдам бұрқылдап шығып жатты. Бұл арадан қан әлі көрінбеді, өйткені, оның өмірлік маңызды мүшелерінің бірде-бірі әлі зақымданбаған еді. Кит аулаушылардың тауып айтқанындай, оның өмірі әлі ұстатар емес.

	Қайықтар китті қаумалай қоршап алды, енді оның, әдетте су астында батып тұратын телімдерін де қоса, денесінің бүкіл үстіңгі бөлігі аңшылардың назарына жайылып түсті. Оның көздері, дәлірек айтқанда, бұрын көздері тұрған жерлері әйгіленіп көрінді. Асқан бекзат еменнің құлаған діңіндегі бұтақтардың арасынан бөтен зат өсіп шығатыны тәрізді, мына киттің де көзінің шарасынан өзекті өртер аяныш тудырарлық соқыр бездер сорайып тұрды. Бірақ оған деген аяныш жоқ-тын. Мейлі, ол кәрі, мейлі жалғыз қолды, мейлі соқыр болсын - ол бәрібір өлуі тиіс, көңілді үйлену тойлары мен адамның басқа да думан-сауықтарын жарықтандыратын зат болуы үшін, сондай-ақ, барлық тіршілік иелері арасындағы сөзсіз бейбітшілікті уағыздайтын ғибадатханалардың ішіне жарық нұрын төгу үшін ол бәрібір сойылады. Өз қанына бөгіп жатқан ол бір түрлі қырындай жантайып, қуалаушыларға бүйіріндегі ісік тәрізді түсініксіз аппақ кесінді түбірді көрсетті.

	- Ыңғайлы жер екен! - деп айқайлады Фласк. - Қанеки, сол жерді бір қытықтап жіберейінші.

	- Тоқта! - деп дауыстады Старбек. - Оның қажеті жоқ.

	Бірақ аяғыш Старбек кешіккен еді. Шанышқы ысқыра зу етіп, қатты жарадан ыстық қан саулап шапшыды, шыдатпас аурудан жаны көзіне көрінген кит қан бұрқағын атқылай, қиқулаған экипаждарымен бірге қайықтарға қанды көбік ағындарын шашырата һәм жақтауларына дақ қалдырып, долырған көзсіз ашумен өз азаптаушысының вельботына дүрсе қоя берді. Фласктың вельботы төңкеріліп түсті. Бірақ бұл жан тәсілім алдындағы жануардың соңғы тегеуріні еді. Қансырағаннан мүлде әлі құрыған кит өзінің құтырына сойқан салған іздерінен аулағырақ толқындарда дәрменсіз тербетілді; ауыр тыныстап, қырылдап, жүзгіш қанатының кесіндісімен ауаны әлсіз осқылай, бір бүйіріне аунап түсті, сосын бейне өтіп бара жатқан өмір-дәурендей, баяу айнала бастады; өз қарнының аппақ құпияларын аспанға қаратты; бөренедей созылды да, жан тапсырды. Оның ақырғы мелшиген меңіреу бұрқағын көру жанды жабырқатып жіберді. Нән су атқылағышты біреудің көзге көрінбейтін қолы біртіндеп тоқтатқандай, тік шапшыған ағын су бағаны барған сайын самарқау сылдырап, төмендей берді, төмендей берді - жан тәсілім етіп жатқан киттің соңғы, ұзақ бұрқағы осылай тынды.

	Вельботтар әлі кеменің келуін күтіп тұрған, кит ұшасы өзінің бүкіл кең байтақ қазынасымен ақырындап суға бата бастады. Сол арада дереу Старбектің әмірімен оны бірнеше жерден жіппен шандып байлап, ұштарынан тартып қойды; сөйтіп, міне, енді үш вельбот суға батқан кит ұшасын арқанмен керіп көтермелеген үш қалтқыға айналды. Кеме таяп келгесін оны асқан сақтықпен жақтауға асырып аса сенімді шынжырлармен тас қып бекітіп тастады, өйткені, тым құрыса бір сәтке өз еркіне жіберсе, оның бірден тастай батып су түбіне кетері анық еді.

	Кездейсоқ себеппен китке фленшерлік күректі кесінді қолтықтың төменгі жағынан қадаған бірінші әрекетте-ақ оның тікелей денесінен түгелдей тот жеп қойған тұтас гарпун табылды. Бірақ та өлтірілген киттердің денесінен айналасында тірі ет ізсіз бітіп кеткен гарпун сынықтары айтарлықтай жиі табылатындықтан әрі титтей де томпақтық сырттан олардың жатқан жерін білдірмейтіндіктен, киттің бұл кемтарлығының қандай да бір басқа себебі бар деп ойлаған абзал Екінші олжаның жұмбағы әлдеқайда молырақ: гарпунның маңайында, сырттан мүлдем байқалмай, оның денесінде шанышқының тас ұштығы жатыр екен. Оған бұл тас шанышқыны кім лақтырған? Қашан? Бәлкім, оны Америка ашылғаннан көп бұрын батыс жағалауда әлдебір солтүстік американдық үндіс лақтырған шығар?

	Бұл құбыжық сандықтан тағы қандай кереметтер суырып шығарылатыны беймәлім күйінде қалды. Суға батқан ұшаның күрт ұлғайған ауырлығының әсерінен кеме кенет жақтауымен суға жантайып жата бастаған кезде бұдан арғы барлық ашылымдардың жолы оқыстан кесілді. Әлбетте, барлығын басқарып жүрген Старбек ақырына дейін тайталасты: ол өз дегенінде табандылықпен тұрғаны сонша, өзінің темір құшағын енді жазбаса, кеме түптің түбінде сөзсіз аударылуға тиісті еді, сөйтіп, кит ұшасынан құтылу жөнінде бұйрық берілді; керілген арқандар мен шынжырлардың шпангоуттарды қатты жаныштап басқаны сонша, оларды шешіп алу әншейін мүмкін болмай қалды. Ал бұл шақта "Пекодтағы" дүние түгел қисайып кеткен еді. Жақтаудан жақтауға құдды шатырдың құлама еңісімен жүргендей жүріп баруға тура келді. Кеме ыңқылдап, алқына демікті. Жақтаулар мен каюталардағы сүйек әшекейлер ұшып кетуге шақ қалып, орындарынан жылжып, қисайып, қозғалақтай бастады. Матростар шайнасқан шынжырларды сүймендермен және сыналармен ажыратамыз деп, олардың шпангоуттарға қысымын әлсіретеміз деп босқа арамтер болды; ал киттің су астына тереңдеп кеткені сондай, арқандардың қарама-қарсы ұштарына жетуге ешбір мүмкіндік көрінбеді, бұл екі ортада зіл қара жартастай ұшаға әрбір сәт сайын бейне тұтас тонналар қосылғандай, кемеге әне-міне аударылу қаупі төнді.

	- Тоқта, тоқтай тұр! - деп айқайлады китке Стабб. - Құдай- ай, суға кетуге сонша неменеге асығасың? Сайтан алғыр, жігіттер, бірдеңе істеу керек, әйтпесе саудамыз бітеді. Андағы жерді шұқылаудың керегі жоқ, тоқта! Мына таяқтарды бірін қалдырмай лақтырыңдар, біреу барып дұғалық пен пышақ алып келсін. Шынжырларды кесеміз.

	- Пышақ па? Дұрыс, дұрыс! - деп дауыстап жіберді Квикег, сөйтті де ауыр балтаны алып, жақтау тесігінен шықты да, ең жуан шынжырды құлаштап шабуға кірісті. Бірақ, жарқ-жұрқ ұшқын шашыратқан ол тек бірнеше соққы ғана жасап үлгерді, қалған шаруаны ғаламат ауырлық өзі тындырды. Керілген арқандар шарт-шұрт үзіліп, кеме бойын түзеп, ұша су түбіне жөнеліп кетті.

	Жаңа өлтірілген кашалогтар кейде шын мәнінде де суға батып кетеді. Алайда, осынау қызғылықты құбылыстың себептерін әлі кит аулаушылардың ешқайсысы анықтай алған жоқ. Әдетте, әлі кашалот қарнын немесе бүйірін су үстінде жоғары көтере, қалқып қалады. Егер тек майлы қыртыстары азайған, сарып сырқатына ұшырап, сүйектері ауырлаған арық әрі қаусаған кәрі жануарлардың ғана ұшалары бататын болса, ондай жағдайда әлде де бұл құбылысты денелері қалқымалы заттардан ада киттердің айрықша жоғары үлес салмағымен түсіндіруге болар еді. Бірақ шындығында бұл олай емес. Тіпті, күш-қуаты бұлықсып, бойларын бекзат тәкаппарлық кернеген, өздерінің майлы қыртыстарының ырғын молшылығында өмірдің көктемгі жылы дариясынан мезгілсіз жұлынып алынған жас киттер де, тіпті, солар, осынау қайтпас қажырлы бұландай жүзгіштер де кейде суға батады.

	Алайда, мұндай келеңсіздіктер киттің қандай да бір басқа түрлеріне қарағанда кашалоттарда сирек болатынын байқаймыз. Суға кеткен әрбір кашалотқа теңіз түбінде жиырма нағыз киттен келеді. Ешбір күмәнсіз, осынау түрлік айырмашылық нағыз киттің, салыстыра келгенде, сүйек санының көптігімен түсіндіріледі; оның тек атақты венециандық перделері ғана артығымен бір тонна тартады, ал кашалот мұндай қолайсыз жүктен тақыр таза. Рас, бірнеше сағат немесе, тіпті, күндер өткеннен кейін суға батып кеткен киттің қалқып шығып, айдында тірі кезіндегіден де сенімдірек ұсталатын жағдайлар болады. Бірақ енді мұндағы себеп айдан анық. Оның ішінде газдар жиналады; ол енді құдды жануар емес, бір алып әуе шары сияқты, ғаламат зор мөлшерде үлкейіп, қампияды. Сол кезде оны су астында ешқандай күш ұстап тұра алмайды. Жаңа Зеландияның қайраңдары мен шағын шығанақтарындағы жағалау кәсіпшілігінде кит ұшасының бата бастағанын байқаған балықшылар оған ұзын арқанға жалғанған қалқыма-белгі бекітеді, сондықтан, кит су астына шомып кетсе де, олар оны қалқыта шығатын мезгілі келгенде қайдан күтіп алуды бәрібір біліп отырады.

	Ұша суға батып кетті, осыдан соң көп ұзамай мачталардағы шолғыншылар "Юнгфраудың" вельботтарды қайтадан түсіріп жатқанын хабарландырды, әйткенмен, кемелерге көрінген жалғыз бұрқақ финвалдыкі - өзінің шапшаң жүрістілігінен ұстатпайтын кит түрінікі еді. Алайда, финвал бұрқағының кашалот бұрқағына ұқсастығы соншалық, тәжірибесіз теңізшілер оларды жиі шатастырады. Дериктің өз қосынымен осынау ұстатпайтын мақұлықтың соңынан өршеленіп тұра қуғаны да, міне, сондықтан. "Пәк қыз" желкендерін керіп, өздерінің төрт вельботының соңдарынан жөнелді, сөйтіп, олардың бәрі жанталасқан, үмітсіз қуалауға елігіп, ық жақтағы көкжиектен асып көрінбей кетті.

	Иә, достым, дүниеде финвалдар көп, соған орай Дериктер де жетіп артылады.





LXXXII тарау





КИТ АУЛАҒЫШТЫҢ АБЫРОЙЫ МЕН ДАҢҚЫ

	Іске тек жүйелі ретсіздікпен кіріскенде ғана байыптауға болатын салалар бар.

	Өз зерттеулерімде нағыз бастау-бұлақтарына қанып, кит аулау кәсібін зерттеуге неғұрлым тереңдеп бойлаған сайын мені солғұрлым оның даңқы мен көнелігі таңғалдырады. Даңқы жер жарған қисапсыз көп жарты құдайлар мен батырлардың һәм неше түрлі пайғамбарлардың қалай болғанда да оның дәріптелуіне жәрдем еткенін білген кезде мені өзімнің аса елеусіз кейіпте болса да, дегенмен де осынау даңқты бауырластыққа жататыным үшін мақтаныш сезімі кернейді.

	Алғашқы кит аулаушы Зевстің ұлы, ер жүрек Персей болған; және де - бұл біздің кәсібіміздің өшпес даңқы үшін айтылуы керек жаугер бауырластығымыздың құрбаны болған бірінші кит арам ниетпен өлтірілмеген. Ол біздің мамандықтың асқақ серілік заманы болатын, ол кезде біздер адамның шамын майға толтыру үшін емес, жәбірленгендерді жұбату үшін қару көтергенбіз. Персей мен Андромеданың даңқты хикаясы әркімге аян: патшаның сұлу қызы Андромеда теңіз жағасындағы жартасқа бұғауланып, оны енді Левиафан теңізге әкете берген сәтте кит аулаушылардың қаһарман ханзадасы Персей тақап келіп, құбыжыққа гарпун қадап, аяулы аруды құтқарды да, өзі соған үйленді. Бүл сүйінуге лайықты һәм біздің күндерімізде төтенше сирек кездесетін шын мәніндегі әбжіл ерлік болатын - қаныпезер Левиафан гарпунды бір сілтегенде-ақ сеспей қатырылды. Атамзаманғы бұл оқиғаның шындығына күмән келтірмекті ешкім ойына да алмасын, себебі, Сирия жағалауындағы ежелгі Иоппия, қазіргі Яффеде, мәжусилық ғибадатханалардың бірінде көптеген ғасырлар бойы, қала аңызына сәйкес және жергілікті тұрғындардың айтуы бойынша, Персей өлтірген сол баяғы құбыжыққа тиесілі алып кит қаңқасы тұрған. Римдіктер Иоппияны басып алған кезде бұл қаңқа сән-салтанатпен Италияға жөнелтілді. Бүкіл осы хикаядағы ерекше маңыздысы әрі аса мәндісі сондай-ақ мына жағдай еді: өз сапарына Жоһан нақ осы Иоппиядан аттанған-ды.

	Персей және Андромеданың бастан кешкен оқиғасымен Әулие Георгий және Айдаһар туралы мәшһүр хикая да өте ұқсас, бәлкім, кейбіреулер пайымдайтындай, бұл жанама түрде содан шыққан болар, өйткені, мен бұл айдаһар кит еді деймін, себебі, көне кітаптар ылғи киттер мен айдаһарларды сапырылыстырып, бір атаудың орнына екіншісін жиі пайдаланады. Иезекииль, күмәнсіз, кит жайында айта отырып, "Сен суда арыстан сияқтысың әмбе теңізде айдаһар сияқтысың" - дейді, ал мәтіннің кейбір нұсқалары осы сөздің өзін тікелей қолданады. Оның үстіне егер Әулие Георгий теңіздердің ғаламат құбыжығымен айқасудың орнына бар болғаны құрлықтағы бауырымен жорғалаушымен шайқасса, ерліктің әсемдік салтанаты әлдеқайда жадау тартар еді. Жыланды әркім өлтіре алады, тек китке қаймықпай қарсы тұруға Персейлердің, Әулие Георгийлердің һәм нантакеттік Коффиндер мен Мэйсилердің ғана ерлігі жетпек.

	Осы оқиға желісіне салынған қазіргі сұңғат туындылары бізді адастырмай-ақ қойсын, өйткені, Әулие Георгий шайқасқан мақұлықтың кейіп-кескіні бір түрлі, күңгірт, грифон' тәрізді екендігіне қарамастан, әрі, бұл суреттерге сәйкес, шайқас құрылықта өтетіндігіне, ал әулиенің өзі атта салт отырғанына қарамастан,

	Грифон - Мифтер мен ертегілердегі басы бүркіт, денесі арыстан бейнесіндегі құс. -Аудармашы ескертпесі.

	дегенмен де, сол замандарда жайлаған ғаламат надандықты еске алсақ, ендеше, киттің де шын түрі суретшілерге беймәлім болған; Персейдің басында болған жағдай сияқты, Әулие Георгийдің киті теңізден жағалауға жорғалап шықты десек, әрі Әулие Георгий ерттеп мінген жануар небары ірі итбалық, басқаша айтқанда, теңіз аты болуы мүмкін екенін зерделесек; осының бәрін ескере келгенде, қасиетті аңызбен һәм көне суреттермен қайшылыққа түспей-ақ, әлгі айдаһар дейтінді өзге емес, ұлы Левиафанның өзі деп санауға болатынын көру қиын емес. Шынында да, қатаң әрі нұр сәулелі ақиқат тұрғысынан алғанда, бұл оқиға да бір кездердегі Дагон есімді филистимляндық таңбалық-құс кейіптес пұттың кебін киген, ол пұт Израиль кемесінің алдына қойылғанда өзінің жылқыныкіне ұқсас басы мен екі табанын жоғалтқан-ды, сонда оның тек жалғыз денесі - балықтың құрамдас бөлігі ғана қалып еді. Міне, осылайша, біздің даңқты бауырластарымыздың бірі, мына өзіміз сияқты кит аулаушы Англияның алқаушысы һәм қамқоры болған болып шығады, ал біз өзіміз, Нантакет кит аулаушылары, аса ізгілікті Әулие Георгий орденінің мүшелері саналуға әбден хақылымыз. Сондықтан да осы құрметті орденнің мүшелері (өздерінің ұлы желеп-жебеушілерінен бір айырмашылығы, солардың бірде-біреуі тірі китті ешқашан көрмеді деп пайымдауға батылдық етемін), міне, солар Нантакет тұрғындарына жек көре қарамай-ақ қойсын, себебі, жүн күпәйке мен майсіңді сатпақ шалбар киіп жүрсек те, біз Георгийдің ерекшелік белгісіне әлдеқайда лайықтымыз.

	Біздің қатарымызға Геркулесті енгізу керек пе деген мәселеде мен ұзақ уақыт күмәнмен жүрдім: әрине, грек мифологиясына сәйкес, қадым заманның осынау Кроккеті мен Кийт Карсонын, шат-шадыман әрі даңқты ерліктердің осынау толағай шерісін кит жұтып, содан кейін қайтадан шығарып тастаған; алайда, мұндай жағдай оған кит аулаушы атағын иемдену құқығын бере ме, бұл, қатаңырақ айтсақ, әлі шешілмеген мәселе. Оның өз китіне гарпун сілтегеніне еш жерде ишара жасалынбайды, мұндай кесек қимылға ішкі жақтан, киттің қарнында отырып барса, қайдам. Сонда да болса оны, былайша айтқанда, ықтиярсыз кит аулаушы деп санауға болады, қалай десек те, ол китті ұстамаған күннің өзінде, әйтеуір кит оны өз қақпанына түсірді ғой. Ендеше, мен оны өз бауырларымыздың бірі деп жариялаймын.

	Бірақ ең бір қадірменді де қайшылықты беделдер Геркулес пен кит жайындағы бұл гректік нұсқа кит пен Жоһан жайындағы бұдан да көне жебірейлік нұсқадан шыққан немесе, керісінше деп пайымдайды; шын мәнінде де, олар бір-біріне төтенше ұқсас. Олай болса, жарты құдайды өзімдікі деп жариялай отырып, мен неге пайғамбарды да осы қатарға қоспаймын?

	Бірақ біздің орден мүшелерінің тізімі батырлардың, әулиелердің, жарты құдайлар мен пайғамбарлардың есімдерімен шектелмейді. Біздің Ұлы Магистріміз кім?.. - Мұны әлі анықтауымыз керек, өйткені, ежелгі асылзада король әулеттерінің ұрпақтары тәрізді, біз өз бауырластығымыздың бастауларын аз да емес, көп те емес, ең ұлы құдайлардың арасынан табамыз. Мысалы, Шастрдағы әлгі бір ғажайып шығыс аңызын еске алайықшы, соған жүгінсек, үнділік үшем құдайларының бірі, қорқынышты Вишну, көктегі Вишнудың өзі, жерде жасаған алғашқы кереметінде-ақ китті мәңгі-бақиға даралап, шапағатына бөлеген Вишну біздің басшымыз екен. Құдайлардың құдайы Брама, делінген Шастрда, жоғалып кеткен әлемді қайта жаратуды ойлаған кезде, ол бүкіл іске басшылық етсін деп Вишнуды тудырды; бірақ Ведалар, Вишну іске кіріспес бұрын қайткенде де оқып зерделеуге тиісті және, сыңайына қарағанда, ішінде жаңа бастаған сәулетшіге пайдалы онша-мұнша нақты мағлұматтары бар тылсым кітаптар, нақ осы Ведалар теңіз түбінде жатқан; сол кезде Вишну китке айналды да, соның кейпінде ең тұңғиық тереңдерге сүңгіп, ол жерден қасиетті қалың кітаптарды алып шықты. Ендеше, Вишнуды да "китші" деп атау әділ болмас па екен? Жылқыға қатысы бар адамның жылқышы деп аталатыны сияқты.

	Сонымен, Персей, Әулие Георгий, Геркулес, Жоһан және Вишну - мүшелік тізім деп осыны айт! Мұндай есімдерді кит аулаушылардыкінен басқа қандай клуб мақтан тұта алады?





LXXXIII тарау





ЖОҺАН ТАРИХИ ТҰРҒЫДАН АЛҒАНДА

	Өткен тарауда біз Жоһан мен кит арасында болған тарихи жағдаятты атап өттік. Айтпақшы, Нантакеттегі жұрт Жоһан мен кит ұшыраған бұл кепке онша иланбайтынын аңдатқан да жөн шығар. Алайда, мысалы, міне, кейбір шүбәшіл гректер мен римдіктер болған, олар өз заманының діндар мәжусилері арасында дараланып, Геркулес пен кит немесе дельфин мен Арион туралы хикаялардың екеуіне бірдей күмән келтірген; дегенмен, қалай болғанда да, олардың аталған аңыздардың анықтығы орайындағы күмәні нақ осы анықтықты бір мысқал да кемітпейді.

	Сэг-Харборлық бір қарт кит аулаушы бұл көне иаһудилік аңызға қарсы мынадай пайымды алға тартты: оның үйінде Тәураттың ғажайып әрі ғылымилықтан тым аулақ суреттермен безендірілген ескілікті сирек басылымы болыпты, сол суреттердің бірінде Жоһанның киті үстінде шапшыған қос ағынды бұрқақпен бейнеленген — ал бұл ерекшелік - жұтқыншағы сондай жіңішке болғандықтан — балықшылар "Мұндай бір тиындық бөлкеге де қақалып қалады" деген мақал шығарған Левиафан түрлеріне ғана (нағыз китке және соған ұқсайтындарға) тән. Рас, пірәдар Джеббтің бұған жауабы дайын. Пірәдардың айтуынша, киттің қарнын Жоһаннын зынданы деп есептеу мүлдем де міндетті емес, ол оның аузының бір түкпірінен өзіне уақытша баспана таба тұруы әбден мүмкін. Құрметті пірәдардың пайымы тіпті жөн-ау. Шынында да, нағыз киттің ауызында ойыншыларымен қоса карта ойнайтын екі үстелді оп-оңай орналастыруға болар еді. Немесе Жоһан шіріген тістің қуысында жайғасар еді; әйткенмен, екінші жағынан алғанда, нағыз китте тіс те жоқ қой.

	Сэг-Харбордың (оған осы лақап ат ақыры жамалып қалды) өз шүбәсін негіздеген екінші пайымы біртүрлі бұлдыр түрде пайғамбардың қамақтағы денесі мен киттің асқазан сөліне қатысты айтылған. Бірақ бұл қарсылық та тойтарылды деуге болады, өйткені, бір неміс экзегетигінің пікірі бойынша, француз солдаттарының орыс жорығы кезінде өлген аттардың қарындарына кіріп, оларды шатырға айналдырғаны сияқты, Жоһан өлі киттің денесінен пана тапқан. Ал енді баз бір еуропалық түсіндірмешілердің анықтаған жайы тіпті керемет: яффиялық кеменің сыртына лақтырылған Жоһанды бірден тұмсығына оймалы кит мүсіні орнатылған басқа кеме қағып алады және өз атымнан қосарым, сірә, қазіргі уақытта кейбір кемелердің "Акула", "Шағала" немесе "Бүркіт" деп аталатынындай, ол да тап солай "Кит" деп аталған шығар. Сондай-ақ, Жоһан Кітабында аталатын китті бар болғаны суға батырмайтын мес сауыт, ауа үрленіп қампиған қап деп ұйғарған экзегетик ғалымдар да жетіп артылды, пайғамбар өлім қаупі төнгенде соған жүзіп келіп, солайша теңіз жылымында харап болудан аман қалған. Өстіп байғұс Сэг-Харбор бар тарапта оңбай таяқ жеген тәрізді еді. Алайда, оның шүбәсінің тағы бір дәлелдемесі табылды. Ұмытпасам, ол мынаған саяды: кит Жоһанды Жерорта теңізінде жұтып қойды, ал үш күн өткенде оны Тигр жағалауындағы шаһар - Ниневиядан шамамен үш күндік жерде құсып тастады, тегінде, бұл шаһар Жерорта теңізі жағалауының кез келген нүктесінен төтелей тартқанда үш күндік жерден анағұрлым алысырақ жатыр. Сонда бұл қалай? Киттің пайғамбарды Ниневия төңірегіне әлдебір басқа жолмен жеткізуі мүмкін бе? Мүмкін. Ол оны Ізгі Үміт мүйісінің қасындағы айналма жолмен алып өте алар еді. Бірақ бүкіл Жерорта теңізін бойлап жүзу және Парсы шығанағы мен Қызыл теңізді өрлей көктеп өту жайын айтпағанның өзінде, сондай-ақ, киттің өтуіне тым тайыз Тигрді өрлеп Ниневияға дейін жүзу туралы да айтпағанда, бұл жағдайда үш күн ішінде күллі Африканы айналып жүзу көзделеді емес пе. Сонымен катар, Жоһанның сол баяғы заманның өзінде-ақ Ізгі Үміт мүйісін айналып өтуі мүмкін деп ұйғарып, біз бұл атақты жерді ашу құрметін оның даңқты ізашарынан, Бартоломео Диастан тартып аламыз да, сөйтіп, бүкіл жаңа тарихты жалған деп жариялаймыз.

	Бірақ кәрі Сэг-Харбордың бүкіл осы топырыш пайымдары тек оның ақыл-ойының топас менмендігін дәлелдей түскен еді, барша білімдарлығының өзі күн мен теңізден жиған-тергендерімен шектелетіндіктен, бұл қасиеті де жетісіп тұрған жоқ-тын. Қайталап айтамын, мұның бәрі тек оның құдайдан безген топас менмендігі мен шіркеудің қасиет тұтқандарына қарсы сайтан түрткен жексұрын бүлігін ғана паш етеді. Себебі, бір португалдық католик пірәдары айтқанындай, Жоһанның Ниневияға Ізгі Үміт мүйісін айналып шеккен осы сапар мұратының өзі де тек Құдайдың кереметін ұлықтауға қызмет етеді. Әлбетте, бұл тап солай. Білім өрелері жоғары түріктер әлі күнге шейін Жоһан бастан кешкен оқиғаның тарихи ақиқаттығына кәміл сенеді. Үш ғасыр бұрын бір ағылшын саяхатшысы Жоһанның құрметіне салынған, ішінде ешқандай майсыз, күндіз-түні керемет шам жанып тұрған түрік мешітін сипаттап жазған болатын (Гарристің "Саяхаттарын" қараңыз).





LXXXIV тарау





ЖІБЕРУ

	Күйменің тезірек әрі жеңіл зымырауы үшін, әдетте, оның біліктерін майлайды; шамамен нақ осындай мақсатта кейбір кит аулаушылар өз вельботтарын ұқсас кепке душар етеді: олар оның астын маймен сылайды. Әрі, кез келген жағдайда залал келтірмейтін мұндай рәсім, еш күмәнсіз, аса бағалы жәрдемін тигізе алады; май мен су бір-біріне жау құбылыстар екенін еске түсірейік; май сырғанауға ықпал жасайды, ал тап қазіргі міндет вельботты толқындардың үстімен шапшаң жүйткуге мәжбүр ету болатын.

	Квикег өз вельботын сылап майлауға ынта-ықыласымен құлай беріліп, неміс кемесі "Юнгфрау" көзден таса болған соң көп ұзамай, бір күні таңертең бұл іске әдеттегіден де асқан қызумен кірісті; ол жақтау сыртында ілулі тұрған қайықтың астына еңбектеп барып, құдды қайықтың жалтыраған бүйірлерінен қылшықтың мол өнімін алғысы келгендей, майды аса мұқияттап, ысқылай жақты. Ол бір ерекше сезімнің ырқына бағынғандай көрінді. Көп кешікпей-ақ мұнысы ақиқат жағдайлармен ақталып та шықты.

	Түске қарай киттер байқалды, бірақ кеме өздеріне жақынырақ келісімен-ақ, олар кері бұрылды да, жүйткіген шапшаң асығыстықпен, Акциумнан қашқан Клеопатра басқаларындай, апыр-топыр қаша жөнелді.

	Әйткенмен, вельботтар қуалауды тоқтатпады, алда Стабб келе жатты. Ақыры Тэштиго үлкен қиыншылықпен бір гарпунды қадады-ау; бірақ жараланған кит сүңгуді ойына да алмастан, бұрынғысынан да жылдам жүйткіп, теңіз бетінде дүркіреп қаша берді. Мұндай үздіксіз тарту кезінде киттің денесіне сұғылған гарпун ерте ме, кеш пе, әйтеуір бір суырылып алынады. Сондықтан да китті не шанышқымен сойғылап, немесе, одан біржола айырылуға мойынсұнып көну керек болды. Тек вельботты китке жақындату мүмкін емес еді, ол толқындардың үстінде бейне құйындай заулады. Енді қайтпек керек?

	Ардагер кит аулаушы жүгінетін барлық өнертабыстар мен жетістіктердің ішінде, қолдың ептілігі мен неше түрлі айла-амалдардың ішінде шанышқының "жіберу" деп аталатын нәзік тәсілімен еш нәрсе теңдесе алмайды. Ұмтыла сілтеген семсер де, сайыс қылыш та мұндай ғажапты білмейді. Бұл тәсіл киттің барлық амалдарға бой берместен, ерегісе өршіп қашқан жағдайларында ғана қолданылады; мұндағы негізгісі һәм ең ғажабы -арақашықтықтың аса алыстығы; соған жан ұшыра шайқалақтаған, әрі барынша құйғытып келе жатқан вельботтан ұзын шанышқы таңғаларлық мергендікпен лақтырылады. Болат ұшынан ағаш саптың басына дейін күллі шанышқының ұзындығы он-он екі фут шамасында, сабы гарпундыкіне қарағанда анағұрлым жіңішке және ол неғұрлым жеңіл заттан - қарағайдан жасалады. Оған жіңішке, бірақ аса ұзын жіп - перлинь бекітіледі, лақтырылған шанышқы соның көмегімен қайыққа қайтадан тартылып алынады.

	Ары қарай ілгерілемей тұрып, осы арада бір жайдың басын ашып алсақ, гарпунды дәл шанышқы сияқты атуға бола тұра, мұны тым сирек қолданады, ал қолдана қалса, көбіне-көп сәтсіздікке ұшырайды - себебі, гарпунның ауыр салмағы мен қысқалығы лақтырған кезде елеулі кедергі болады. Сондықтан, әдетте, әуелі китті гарпун арқанымен іліктіріп алып, тек содан соң ғана "жіберуді" бастаған ләзім.

	Ал енді Стаббқа көз қиығын салыңыздар; қандай қауіп төнсе де біркелкі, шат-шадыман салқынқандылығын сақтай отырып, құдды "жіберуде" көзге түсу үшін әдейі жаратылғандай осы адамға көз қиығын салыңыздаршы. Қараңыздаршы оған: міне, ол қырық футтай алдағы көбік жалында жүйткіген кит соңынан арқан ұшында бар пәрменімен заулап ұшқан қайықтың су сүзгілеген тұмсығында бар бойымен түрегеліп тұр. Түзулігін тексеру үшін ұзын шанышқыны көз деңгейіне жеңіл көтерген Стабб ысқырып қойып, перлиннің соңғы шумағын іліп алып, бос ұшын жұдырығына қыса түседі. Содан соң, шанышқыны өзінің белдік айылбасымен бірдейлеп ұстап, ол китті көздей бастайды, нысананы дәлдеп болған соң саптың басын ақырындап төмен түсіріп, осылайша ұшын жоғары көтереді, сондықтан, бұл қатерлі қару енді ұстарасын он бес футтық биікте жалт-жұлт еткізіп, оның алақанында тікесінен қақиып тұр. Ол өзінің иегіндегі ұзын сырықпен тепе-теңдік сақтаған жөндерді еске салады. Тағы бір қас-қағым сәт - сөйтіп, жай оғындай соққан көзге шалынбас дүмпуден жалтылдаған болат биікке самғап, көбік шалқарының үстінен әсем доғадай қиялай иіліп келіп, тірі кит етіне солқылдай қадалып, діріл қағады. Енді кит шымырлаған судың орнына ауаға қызыл қан шапшытады.

	- Aha! Тығыны атып кетті! — деп айқайлап жіберді Стабб. - Бізде бүгін шапағатты Төртінші шілде мерекесі; барлық бұрқақтар шарап болып атқыласын! Егер одан ескі орлеан вискиі, немесе байырғы огайо, немесе біздің баға жеткісіз, көне көз мононга-хеліміз сарқырап ақса, жаман болмас еді-ау! Сонда бар ғой, достым Тэштиго, мен саған саптыаяқты сарқырап акқан шараптың астына қоюға әмір етігі, оны алқа-қотан айналдырып жіберер едік! Құдай-ақы, інішектерім, біз сендермен оның тыныс тесігінде тамаша пунш қайнатып, осы зәмзәм сусынды тірі тостағаннан ұрттап ішер едік-ау!

	Осындай көңілді әзіл-қалжыңмен қайта-қайта көнігі "жіберу" жасалады, әрбір жолы, құдды қарғыбаулы тазы иттей, шанышқы тілалғыш момындықпен иесіне қайтып оралады. Киттің аласұрған жанталасы басталады, гарпун арқаны салбырап қалады, ал шанышқы лақтырушы қолдарын айқастырып, тұмсықтағы тұғыршаға жайғасып отырады да, киттің жан тәсілім етуін үнсіз бағады.





LXXXV тарay





БҰРҚАҚ

	Міне, алты мың жылдан бері - бұған дейін қанша миллион ғасырлар бойы екенін бір құдай білсін - өздері құдды кит емес, бақтардың су бүріккіштеріндей-ақ, алпауыт киттер су асты бақтарын суғарып, барлық теңіздерде бұрқақ атқылайтын жағдай; соңғы нешеме жүздеген жылдарда мыңдаған аңшылар бұл бұрқақтарға тым жақын тақап келіп, шымырлай шапшыған ағындарды өз көздерімен анықтап көрген жағдай; әлбетте, мұның бәрі солай, әйтсе де, соған қарамастан, тап қазіргі қайырлы сәтке шейін (Мәсіх туғаннан бері санағанда 1851 жылғы желтоқсан айының он алтыншы жұлдызындағы күннің екінші жарымында сағат он бестен жиырма бес минут өткенде) бұрынғысынша, бұл бұрқақтардың, сайып келгенде, әлде, ағын су, әлде, тек бу екені анықталған жоқ, міне, бұл жағдай, сөзсіз, ерекше ілтипатқа лайықты-ақ.

	Бұл мәселені осыған катысты кейбір қызықты егжей-тегжейімен қоса қарастырайық. Желбезектің ерекше бітімі арқасында бүкіл балық атаулы өзі жүзетін дүлей құбылыстың ішінде еріген ауамен тыныстайтыны әркімге белгілі жай; сондықтан, қандай да бір майшабақ пен треска судан басын бір рет те шығармай, дүниеде жүз жыл өмір кеше алады. Бірақ өзінің ішкі құрылысының өзгешелігіне орай, адамдыкі тәрізді, нағыз өкпемен жабдықталған кит тек әуедегі азат-жойқын ауаны жұтып қана тіршілік етеді. Оның жоғарғы әлемге жиі сапарлау қажеттігі де осыдан туындайды. Әйткенмен, оның ауаны ауызбен жұтуға титтей де мүмкіндігі жоқ, себебі, әдепкі қалыпта кашалоттың аузы суға кем дегенде сегіз фут батып тұрады, бұған қоса тыныстағыш тесігі өңешпен мүлдем жалғаспайды, онысы оның төбесінде орналасқан.

	Әрбір жан иесі үшін тыныстау аса қажетті өмірлік қызмет болып табылады, өйткені, осының барысында ауадан әлдебір зат бөлініп алынып, ол қанмен араласқан кезде оған ағындылық қасиет береді деп айтсам, бәлкім, оқымысты сөздерді артығырақ пайдаланып жіберсем де, әсте қателесе қоймаспын деп ойлаймын. Осыны қабыл алайық; бірақ бұдан шығатын қорытынды - адамның бүкіл қайын бір дем алғанда желдетіп үлгеріп, содан кейін танауыңды тарс бітеп, келесі тынысты ұзақ уақытқа кейінге қалдыра тұруға болар еді. Басқаша айтқанда, бұдан соң адам тыныстамай-ақ өмір сүре алар еді. Жаратылыс табиғатына қанша қайшы боп көрінгенімен, киттің басындағы жағдай тап осылай болады, ол әдетте, лақтырған кезде елеулі кедергі болады. Сондықтан, әдетте, әуелі китті гарпун арқанымен іліктіріп алып, тек содан соң ғана "жіберуді" бастаған ләзім.

	Ал енді Стаббқа көз қиығын салыңыздар; қандай қауіп төнсе де біркелкі, шат-шадыман салқынқандылығын сақтай отырып, құдды "жіберуде" көзге түсу үшін әдейі жаратылғандай осы адамға көз қиығын салыңыздаршы. Қараңыздаршы оған: міне, ол қырық футтай алдағы көбік жалында жүйткіген кит соңынан арқан ұшында бар пәрменімен заулап ұшқан қайықтың су сүзгілеген тұмсығында бар бойымен түрегеліп тұр. Түзулігін тексеру үшін ұзын шанышқыны көз деңгейіне жеңіл көтерген Стабб ысқырып қойып, перлиннің соңғы шумағын іліп алып, бос ұшын жұдырығына қыса түседі. Содан соң, шанышқыны өзінің белдік айылбасымен бірдейлеп ұстап, ол китті көздей бастайды, нысананы дәлдеп болған соң саптың басын ақырындап төмен түсіріп, осылайша ұшын жоғары көтереді, сондықтан, бұл қатерлі қару енді ұстарасын он бес футтық биікте жалт-жұлт еткізіп, оның алақанында тікесінен қақиып тұр. Ол өзінің иегіндегі ұзын сырықпен тепе-теңдік сақтаған жонглерді еске салады. Тағы бір қас-қағым сәт - сөйтіп, жай оғындай соққан көзге шалынбас дүмпуден жалтылдаған болат биікке самғап, көбік шалқарының үстінен әсем доғадай қиялай иіліп келіп, тірі кит етіне солқылдай қадалып, діріл қағады. Енді кит шымырлаған судың орнына ауаға қызыл қан шапшытады.

	- Aha! Тығыны атып кетті! - деп айқайлап жіберді Стабб. - Бізде бүгін шапағатты Төртінші шілде мерекесі; барлық бұрқақтар шарап болып атқыласын! Егер одан ескі орлеан вискиі, немесе байырғы огайо, немесе біздің баға жеткісіз, көне көз мононгахеліміз сарқырап ақса, жаман болмас еді-ау! Сонда бар ғой, достым Тэштиго, мен саған саптыаяқты сарқырап аққан шараптың астына қоюға әмір етіп, оны алқа-қотан айналдырып жіберер едік! Құдай-ақы, інішектерім, біз сендермен оның тыныс тесігінде тамаша пунш қайнатып, осы зәмзәм сусынды тірі тостағаннан ұрттап ішер едік-ау!

	Осындай көңілді әзіл-қалжыңмен қайта-қайта кәнігі "жіберу" жасалады, әрбір жолы, құдды қарғыбаулы тазы иттей, шанышқы тілалғыш момындықпен иесіне қайтып оралады. Киттің аласұрған жанталасы басталады, гарпун арқаны салбырап қалады, ал шанышқы лақтырушы қолдарын айқастырып, тұмсықтағы тұғыршаға жайғасып отырады да, киттің жан тәсілім етуін үнсіз бағады.





LXXXV тарау





БҰРҚАҚ

	Міне, алты мың жылдан бері - бұған дейін қанша миллион ғасырлар бойы екенін бір құдай білсін - өздері құдды кит емес, бақтардың су бүріккіштеріндей-ақ, алпауыт киттер су асты бақтарын суғарып, барлық теңіздерде бұрқақ атқылайтын жағдай; соңғы нешеме жүздеген жылдарда мыңдаған аңшылар бұл бұрқақтарға тым жақын тақап келіп, шымырлай шапшыған ағындарды өз көздерімен анықтап көрген жағдай; әлбетте, мұның бәрі солай, әйтсе де, соған қарамастан, тап қазіргі қайырлы сәтке шейін (Мәсіх туғаннан бері санағанда 1851 жылғы желтоқсан айының он алтыншы жұлдызындағы күннің екінші жарымында сағат он бестен жиырма бес минут өткенде) бұрынғысынша, бұл бұрқақтардың, сайып келгенде, әлде, ағын су, әлде, тек бу екені анықталған жоқ, міне, бұл жағдай, сөзсіз, ерекше ілтипатқа лайықты-ақ.

	Бұл мәселені осыған қатысты кейбір қызықты егжей-тегжейімен қоса қарастырайық. Желбезектің ерекше бітімі арқасында бүкіл балық атаулы өзі жүзетін дүлей құбылыстың ішінде еріген ауамен тыныстайтыны әркімге белгілі жай; сондықтан, қандай да бір майшабақ пен треска судан басын бір рет те шығармай, дүниеде жүз жыл өмір кеше алады. Бірақ өзінің ішкі құрылысының өзгешелігіне орай, адамдыкі тәрізді, нағыз өкпемен жабдықталған кит тек әуедегі азат-жойқын ауаны жұтып қана тіршілік етеді. Оның жоғарғы әлемге жиі сапарлау қажеттігі де осыдан туындайды. Әйткенмен, оның ауаны ауызбен жұтуға титтей де мүмкіндігі жоқ, себебі, әдепкі қалыпта кашалоттың аузы суға кем дегенде сегіз фут батып тұрады, бұған қоса тыныстағыш тесігі өңешпен мүлдем жалғаспайды, онысы оның төбесінде орналасқан.

	Әрбір жан иесі үшін тыныстау аса қажетті өмірлік қызмет болып табылады, өйткені, осының барысында ауадан әлдебір зат бөлініп алынып, ол қанмен араласқан кезде оған ағындылық қасиет береді деп айтсам, бәлкім, оқымысты сөздерді артығырақ пайдаланып жіберсем де, әсте қателесе қоймаспын деп ойлаймын. Осыны қабыл алайық; бірақ бұдан шығатын қорытынды - адамның бүкіл қанын бір дем алғанда желдетіп үлгеріп, содан кейін танауыңды тарс бітеп, келесі тынысты ұзақ уақытқа кейінге қалдыра тұруға болар еді. Басқаша айтқанда, бұдан соң адам тыныстамай-ақ өмір сүре алар еді. Жаратылыс табиғатына қанша қайшы боп көрінгенімен, киттің басындағы жағдай тап осылай болады, ол әдетте, өзіміз білетіндей, кит атаулыда желбезек болмайтындықтан, бір мәрте де тыныстамай һәм басқа ешбір жолмен құйттай да ауа жұтпастан, сағаттап, әйтпесе одан да көп уақытын терең су астында өткізеді. Бұған қайтіп шамасы жетеді? Оның қабырғаларының арасындағы арқа жотасының қос қапталында тарам-тарам тамырларға ұқсас, жұмбақтай шырматылған бүтін бір Крит шытырманы бар, кит су бетінен кеткеннен кейін солар тотыққаннан тырсылдай ісініп-кебінеді. Сондықтан, жалпақтан жалпақ жапан шөлдерден өткенде өзінің қосымша төрт асқазанында ішетін әжептәуір су қорын алып жүретін түйе сияқты, ол түпсіз тұңғиықтарда өз бойында бір сағатқа немесе, одан да көпке еркін жетерлік тіршіліктің қуат қорын алып жүреді. Анатомиялық тұрғыдан алғанда, бұл шытырманның бар екендігі - бұлтартпас шындық, ал соған негізделген ілімнің әбден қисындылығы мен дұрыстығына, кит аулаушылар айтатындай, киттердің қайткенде де өздерінің барлық бұрқақтарын атқыламай қоймайтын мүлдем түсіндіріп болмас дағдысы менің көзімді басқадай жеткізе түседі. Менің айтпағым мынау. Су бетіне көтерілген соң алаңсыз кашалот сонда әрдайым бұлжымас, бірдей уақыт шегінде ғана қалады. Айталық, ол, мысалы, су бетінде он бір минут болып, осы мерзімде жетпіс бұрқақ атқылайды, яғни жетпіс мәрте ішіне дем тартып, дем шығарады; демек, айдынға қайтадан қашан көтерілсе де, ол тағы да міндетті түрде жетпіс рет демді ішке тартып, су бетінде минутына шейін дәл сонша уақыт болады. Егер үркітіп жіберіп, әлі де бірді-екілі дем тартып үлгермей, тұңғиыққа асығыс кетіп қалса, ол жаңағы ауа олқылығын толтыру үшін су бетіне міндетті түрде қайтадан қалқып шығады. Сөйтіп, ол ішке жетпіс рет дем тартып, дем шығаруын түгелдемейінше, су астына толық мерзімге кетпейді. Алайда, әрбөлек жеке кит үшін бұл сандар әр түрлі боп келетінін ескерте кетейік; бірақ кез келген бір кит үшін олар бірдей әрі бұлжымайды. Ендеше, егер суға түпкілікті батуынан бұрын ауа қоржынын қайтадан толтыру керек болмаса, кит неге қайткенде де өзінің барлық бұрқақтарын түгел атқылауға ұмтылады? Осы арада айдан анық бір нәрсе, нақ осы су бетінде үнемі көрініп тұру қажеттілігі китке аңшылықтың ажалды қаупін төндіреді. Өйткені, күннің себездеген жарығынан мың құлаш қиырда жүзіп жүргенінде левиафанды ілмек те, ау да ұстап ала алмайды. Сондықтан, уа, кит аулаушы, сен жеңіске өнеріңмен жетіп жүрген жоқсың, сені жеңіске жеткізіп жүрген қатал қажеттілік.

	Адам үздіксіз тыныстайды - ішке бір дем тарту жүректің екі- үш рет соғуын ғана қамтиды; сондықтан, қандай шаруа мен қам - қарекет үйіріліп тұрса да, ұйықтап жата ма, әлде, ояу бола ма, бәрібір оның тыныстауына тура келеді, әйтпесе аяғы көктен келіп өліп-ақ қалар еді. Ал кашалот тек өз өмірінің жетіден бір мерзімінде - өзінің ғұмырлық аптасының жексенбісінде ғана тыныстайды.

	Жоғарыда киттің тек тыныстау тесігі арқылы ғана дем алатыны айтылды; егер қазір шындыққа толық сәйкестікпен оның сыртқа шығаратын ауасы сумен араласқанын қосар болсақ, онда, менің ойымша, біз киттің иіс сезуі жоқтығына қанағаттанарлық түсінік аламыз; өйткені, киттің бойында мұрынды тұспалдап болса да еске түсіретін нақ тыныстау тесігі ғой; ал оның бұл тесігінің ауа һәм сумен бітеліп қалғандығы сондай, одан иісшілдікті күтіп те керек емес. Бірақ кит бұрқағы судан, әлде, будан тұра ма деген жұмбақтың өзіне келетін болсақ, бұл мәселенің әлі басы ашылыңқырамай тұр. Тек кашалотта иіс сезу мүшелерінің жоқ екенін ғана бұлтартпай айтуға болады. Солардың оған қажеті де қанша? Теңізде бәрібір раушан да, қоғажай да, иіссу да жоқ қой.

	Ары қарай. Оның тыныс кеңірдегі тыныстау тесігінің өңешімен жалғасып жатқандықтан әрі - ұлы Эри каналы тәрізді - төменнен келетін ауаны бөгеу үшін немесе, жоғарыдан бастырмалаған суды тоқтату үшін бұл ұзын өңештің (ашылатын һәм жабылатын) қаншама қақпағы бар болғандықтан, - міне, бүкіл осы себептерге байланысты киттің даусы жоқ; әрине, егер оны жәбірлейтін болжамнан бой тартсақ, бейне тосын шуылын сыртқа шығарғандай болып, ол әншейін мұрнынан сөйлейді. Әйткенмен де кит не жайында сөйлеуі керек? Бір үзім нан табу үшін түсініксіз бірдеңені мыңғырлап міңгірлегені болмаса, дүниеге бір айтары бар тұңғиық мекендеушісін мен сирек ұшыраттым. Әйтеуір, құдайға шүкір, қайта бұл дүниеңіз әлі де соншалық сабырмен тыңдауға бейіл!

	Кашалоттың негізінен, ауа өткізуге арналған тыныстау өңеші көлденеңінен орналасқан, ол бастың дәл үстінде, бірақ ортасында емес, сәл-пәл бір қапталға қарай, бірнеше футқа бойлай созылып жатыр; бұл ғажайып өңеш қала көшесінің бір жағына төселген газ құбырын қатты еске түсіреді. Бірақ осы арада тағы бір сұрақ туындайды: бұл газ құбыры сонымен бірге әрі су құбыры да болып табыла ма; басқаша айтқанда, кашалот бұрқағы әншейін оның демінің буы ма, әлде, оның сыртқа шығаратын ауасы ол аузы арқылы жұтып, тыныстау тесігінен лақылдатып төгетін сумен араласа ма? Кит аузы жанама түрде тыныстау тесігімен жалғасатындығы анықталған, бірақ бұл байланыстың су атқылауға қызмет ететінін дәлелдеу мүмкін емес. Китке, бәрінен де бұрын, тамақпен бірге жұтқан суын сыртқа шығару нақ осы азықтанған кезінде керек сияқты көрінетін. Бірақ кашалоттың азығы теңіздің тұңғиық түбінде, о жақтан ол мың жерден бейілді болса да, бұрқақ атқылай алмас еді. Оның үстіне, егер оған мұқият зер салып, қолыңыздағы сағатпен мінез-құлқын бақсаңыз, сіз тынышы кетпеген кашалотта бұрқақ атудың жиілігі мен тыныстаудың қалыпты жиілігі арасында қатаң сәйкестік бар екендігін көрер едіңіз.

	Бірақ барлық осы ақылдылық пен ділмәрсудің қажеті қанша? Турасын айт! Сен кит бұрқақтарын көрдің екен, міне, бізге соның неден тұратынын айт; немене, суды ауадан айыра алмайсың ба? Менің қымбатты сэрім, бұл дүниеде, тіпті, ең қарапайым түйткілдердің өзі оңайлықпен шешіле қоймайды. Мен әрқашан ең қиыны да сол қарапайым түйткілдер деп есептейтінмін. Кит бұрқағына келетін болсақ, сіз оның астында, себезгі астындағыдай, шомылып алуыңыз да бек мүмкін, сөйте тұра оның не ғаламат екенін түсінбеуіңіз де кәміл.

	Кит бұрқағының дәл ортасында шапшыған ағыс шашыраған тамшылардың жалт-жұлт еткен, аппақ қардай бүркенішіне оранған; міне, енді, бұрқағын жақыннан дұрыстап көру үшін сен китке жақындаған әрбір жолы жануар сұмдық мазасызданып, аласұрып, сарқырай күрілдеген жал-жал су тасқыны көкке шапшып, оның айналасында құлап жатса, оның ар жағынан құйылған су ма, басқа ма екенін айырып көр Егер осындай сәттерде өзіңіз шын мәнінде де ақ ағындағы жекелеген су тамшыларын айырғандай боп көрінсеңіз, мұның жануар демінің суға айналған буы емес екенін қайдан білдіңіз? Әлде, бұл айдын бетінен киттің қақ төбесінде орналасқан тыныстағыш тесікке тамып кеткен су тамшылары ма екен? Тіпті, аптап ыстықта да кейде қия жартастардан ернеуіне шейін жаңбыр суына шүпілдеп толған шұңқырларды табуға болатынындай, желсіз тымықтың өзінде де талтүстегі теңізде алаңсыз жүзіп, құдды құм басқан шөлдегі аруананың өркеші сияқты, өзінің күн қақтаған өркешін жоғарыға көтере түскен кашалот өз басындағы тыныстағыш тесігінде азғантай ғана шалшық суды ұдайы алып жүреді.

	Әрі, кит бұрқағының табиғатына орай шамадан тыс әуесқойлық таныту - бұл дегеніңіз аңшылар тарапынан аңғырттық болар еді. Олардың оған тым жақын үйірсектеп, танаулай берулері бекершілік. Бұл бұрқаққа, ернеуіне дейін толтырып ала кету үшін, құмыраңмен тақап бара алмайсың. Аңшылық кезінде жиі ұшырасып қалатынындай, бұрқақтың сыртқы тұманды шымылдығына етіңіз азырақ тиіп кетсе болды, әлгі зәһәрлі зат теріңізді бірден күйдіріп түсіреді. Әлде ғылыми, әлде басқа мақсатпен бе, анық айта алмаймын, әйтеуір бұрқақтың шапшыған ағысына тым жақын тақап барған бір кісіні білемін, тек соның бет-аузы мен иығынан бастап бүкіл қолының терісі сыдырылып түсіп қалды. Осыған байланысты кит аулаушылар кит бұрқағын улы деп есептейді; олар оны айналып өткенді артық көреді. Бұл аз болса, адамның көзіне тиген бұрқақ ағысы соқыр қылып тастайды деп те естігем, бұған да күмәнданатын себебім жоқ. Міне, сондықтан да, деп ойлаймын мен, аман-сауында ана аты аталған бәлекет ағыстан қашып құтылса, зерттеуші үшін ең тамашасы сол болар еді.

	Алайда, дәлелдер мен айғақтарға әміріміз жүрмеген күннің өзінде, біз сонда да болса, әлі болжамдарға сүйене аламыз. Ендеше, менің болжамым мынадай: кит бұрқағы дегеніміз -бір ғана бу. Мені мұндай тұжырымға, басқасын былай қойғанда, кашалотқа тон айбын мен асқақтық туралы ой алып келді; мен оны қайранның қайдағы бір қатардағы мақұлығы ретінде қарастырмаймын, басқа киттерден өзгешелігі де сол, оның таяз сулар мен жағалауларда ешқашан кездеспейтіні бұлтартпай анықталған. Ол бір мезгілде әрі асқақ, әрі терең. Менің көзім жеткен бір нәрсе, мейлі ол Платон, Пиррон, Сайтан, Юпитер, Данте немесе осы тектес тағы біреу болсын, әйтеуір кім асқақ әрі терең болса, соның басынан үнемі әлдебір бұлдырап көрінетін бу шығады, бұл - онда терең даналық ойлар кезіп жүргендігінің белгісі.

	Бірде, Мәңгілік жайында шағын трактат жазумен шұғылданып отырып, мен әншейін әуестікпен қарсы алдыма айна қойдым; сонда өзімнің басымның үстінен ауаның түсініксіз ағындауы мен тербелуін көрген кездегі таңырқауым қандай болды десеңізші. Ал жаздың ыстық шаңқай түсінде, үй төбесіндегі жұқа тақтаймен жабылған шатыржайдың астында ішкен алты кесе ыссы шайдан кейін терең ойлы іспен шұғылданған шақтағы шашымның быршып, сулануы - міне, мұның бәрі тек менің болжамымның дұрыстығын дәлелдеуге ғана қызмет етеді.

	Ал соның өзі тропикалық сулардың тыныш аясында өр кейіпте жүзіп, толағай тұрпатты сүйір басының үстінде өзінің тіл жетпес ойларынан туған ақ бу күмбезін алып жүрген құдіретті де тұманды құбыжық жөніндегі біздің түсінігімізді қалай асқақтататынын айтсаңызшы! Оның үстіне, әлгі бу, ой-толғанысына Аспан өз мөрін басқандай-ақ, кемпірқосақ шұғыласымен әшекейленіпті (мұндай сирек болады). Өйткені, түсінесіз бе, кемпірқосақ деген, ол таза ауаға үйіріліп түспейді; олар өзінің нұр-сәулесімен тек булар мен тұмандарды ғана жарып өтеді. Менің күңгірт күмәндарымның қалың тұманы арасынан тап осылай, санамдағы құдай аяны біресе аннан, біресе мұннан сығалап, түнекті аспанның нұр-сәулесімен арайландырды. Осынысы үшін құдайыма мың да бір рахмет, өйткені, күмән бәрінде де болады, көпшілігі соның ырқына көнбейді, бірақ күмәнданып һәм теріске шығара отырып, оқыстан құдай аянын білушілер сирек. Жердегі барлық ақиқаттарға күмән келтіру және қайсыбір аспан ақиқаттарын құдіреттің күшімен оқыстан білу - мұндай амал сенімге де, сенімсіздікке де бастамайды, тек адамды екеуін бірдей құрметтеуге үйретеді.





LXXXV тарау





ҚҰЙРЫҚ

	Басқа ақындар бөкеннің жәудір көздерін немесе, әрдайым пыр - пыр етіп ұшудан жалықпайтын құстың әсем қауырсынын былдырлап мақтай берсін; мен соншалық асқақтамай-ақ, құйрықты жырлаймын.

	Егер ең үлкен кашалоттың құйрығы оның кеуде тұсының адам денесінің үлкендігіне дейін жіңішкеретін жерінде басталатынын ескерсек, онда құйрықтың ауданы тек үстіңгі жағынан ғана кем дегенде елу шаршы футқа тең болады. Оның дөңгеленген тығыз діңі содан кейін құйрықтағы жүзгіш қанаттың жалпақ та жазық, күшті қалақтарына ұласа екі айырылып, олар біртіндеп қимасында бір дюймге дейін жұқарады. Айырықта бұл қалақтар азырақ бір- бірін бүркемелеп, сосын құдды қос қанат сияқты, ортада кең саңылау қалдырып, екеуі екі жаққа айырылып кетеді. Және де сіз осы қалақтардың иілген ішкі қырларындағыдай соншалықты кемел сұлулықпен түзілген сызықтарды ешбір жанды мақұлықтан таппайсыз. Ересек киттің құйрығы көлденеңінен ең жалпақ жерінде жиырма футтан едәуір асып түседі.

	Күллі осы құйрық бір қарағанда, әбден шатысып шиеленіскен сіңірлердің тығыз өрімі боп көрінеді; бірақ құйрықты шабыңызшы, сонда сіз оның айқын межеленген: жоғарғы, орта және төменгі - үш қабаттан тұратынын байқайсыз. Төменгі және жоғарғы қабаттарда талшықтар ұзын әрі көлденеңінен жатыр, ал ортаңғы қабаттағы талшықтар қысқа және сырттағыларға кесе-көлденең орналасқан. Бұл тұтасқан үшембірлік құрылымның құйрыққа беретін әлуеті қалған барлығын қосып алғандағыдан кем емес. Археологтың көзімен Қарағанда, сипатталып отырған ортаңғы қабат пен ежелгі Рим қабырғаларында тастармен алмасқан, әрі көне қабырғаны, еш күмәнсіз, берік ете түсетін жұқа қыш қабаты арасында қызықты салыстыру жасалады.

	Бірақ бейне левиафанның сіңірлі құйрығындағы бұл жойқын күшті місе тұтпағандай, табиғат оның толағай тұлғасын шымыр талшықтар мен жіптердің күрделі торымен шырмап-шымқап тастаған, қарынның төменгі қос қапталынан өткен олар қалақтарға қарай созылып, солардың етімен ажырамастай айқаса өріліп, оған қосымша қуат береді; сондықтан, киттің бүкіл шексіз күші құдды оның құйрығына тоғытылып шоғырланғандай болады. Егер әлем опырылып құлайтын болса, оны күйрететін құрал да - нақ осы құйрық.

	Бірақ мұндай таңғажайып толағай күш қозғалыстың әсем икемділігіне кедергі жасайды деп ойламаңыз; күш-қуаттың осынау жойқын алыптығынан әлдебір балалық ойнақылық байқалады. Бұған қоса, соның арқасында қозғалыс ерекше, басым сұлулыққа ие болады. Шынайы күш сұлулық пен үйлесімге ешқашан кедергі жасамайды, көп реттерде ол оларды өзі тудырады; әлемдегі әсемдік атаулының бәрінде күш сиқырмен туыстас. Геркулестің бүкіл мәрмәр бітімін шиыршықтап тұрған тарам-тарам сіңірлерді алып тастаңызшы, ғажабы ғайып болады. Адал берілген Эккерман Гетенің жалаңаш мәйіті жабылған жайманы көтерген кезде оны бейне Римнің салтанат қақпасындай биіктеген кең кеуденің тұрпаты таңғалдырды. Немесе, тіпті, Құдай-Әкенің суретін адам кейпінде салған Микеланджело денеге дарытқан кесек шомбалдықты еске түсіріңізші. Өзінің аңсар-мұраты толығырақ іске асқан итальян сұңғатнамаларындағы ұлдың дөп-дөңгелек, қос жынысты нәзік бейнесі қаншалықты құдайлық мейір-махаббатты білдірсе де, қандай да бір күш белгілерінен ада бұл суреттер тек бойсұнғыштық пен көнбіс шыдамдылықтың әйелдік қайшылықты күшін паш етеді, осы қасиет өзі дарыған әрбір адам үшін оның ілімінің өзгеше сипатына айналады.

	Осы арада мен әңгіме етіп отырған мүшенің нәзік икемділігінің ғажаптығы сонша, әлде еріккеннен, әлде қажеттілікпен немесе ашу үстінде суды сабалап соққанда ол әрдайым бұлжымас, таңғаларлық әсемдікпен иіледі. Кішкентай ғана перизаттың әдемі қолдары оның наздылығынан асып түсе алмайды.

	Оған негізгі бес қозғалыс тән. Біріншісі - бұл кезде ол алға жылжу үшін жүзгіш қанат ретінде әрекет етеді; екіншісі - ұрыс кезінде шоқпар-гүрзі сияқты әрекет етуі; үшіншісі -бір жақтан бір жаққа бұрылған кезде; төртіншісі - шапшаң көтеріп лақтырған кезде; бесіншісі - қалақтардың көбелектері тік көтерілген кезде.

	Бірінші. Левиафанның көлденең қалыптағы құйрығы басқа теңіз хайуандарының құйрықтарынан өзгеше қимылдайды. Ол ешқашан бұлғаңдамайды. Адамда болсын, балықта болсын, бұлғаңдау - әлсіздіктің белгісі. Кит үшін оның құйрығы - алға жылжудың бірден-бір құралы. Ол біресе қарынның астында бүктеліп бұралады, біресе кенеттен тез түзуленеді, осының өзі китті көз ілеспес өзгеше бұлқынысты қозғалысқа келтіріп, құбыжығымыз бар пәрменімен заулап жүзе жөнеледі. Ал қапталдағы жүзгіш қанаттар оған тек бағыттаушы тұтқалардың ғана қызметін атқарады.

	Екінші. Атап өтерлік бір қызық жай, өзі сияқтылармен шайқастар кезінде тек маңдайы мен жағын қару етіп жұмсайтын кашалот адаммен қақтығыстарында көбіне-көп ғаламат жек көрушілік белгісі ретінде құйрығын пайдаланады. Вельботқа шабуыл жасағанда кит оның үстіне құйрығын оқыстан иіп әкеліп, ол жазыла бере, жойқын соққымен ұрады. Егер ауада оған ештеңе кедергі жасамаса, егер ол өз нысанасына дөп тисе, онда мұндай соққы баудай түсіреді. Адамның қабырғасы да, вельботтың шпангоуттары да оған шыдамайды. Жан сақтаудың бір ғана жолы - соққыдан жалтарып кету; егер ол сізді әуелі суда жүзіп келіп, қапталдан қуып жетіп бас салса, онда кит аулағыш вельботтардың асқан жүзгіштігі мен олар жасалған заттардың серпімділігінің арқасында ғана тым құрығанда көбінесе шпангоуттағы сызатпен, сынған екі- үш тақтаймен һәм бүйірдегі болмашы жарықпен құтылып-ақ кетесіз. Су астында бүйірден ұрған мұндай соққылардың көптігі сонша, оларды әншейін баланың ойыншығы дей салуға да болады. Тек біреу бешпентін шешіп берсе, ойық та бітеледі де қалады.

	Үшінші. Мен мұны дәлелдей алмаймын, бірақ, менің пайымдауымша, киттің сезгіштік түйсігі құйрығында болу керек, себебі, оған, тек піл тұмсығының сезімталдығы ғана теңесе алатын, сондай керемет сезімталдық тән. Бұл сипаты құйрықтың қапталдай ораған қозғалысы кезінде әсіресе көрнекті түрде көрінеді, бұл жағдайда кит құйрық қалақтарының зор көбелектерін теңіз бетінде таза ару әсемдікпен олай-бұлай ақырын абайлап қозғалтады, егер осы кезде оған тым құрыса бір матрос мұрты ұшырасып қалса, онда әлгі матрос мұртымен және басқасымен қоса-қабат түк қалмай сорлады дей беріңіз. Ал осы алдын ала жанасудың өзінде қаншалықты нәзіктік бар десеңізші! Оның құйрығында қармап ұстау қабілеті бар болса, мен міндетті түрде, гүл базарларына жиі барғыштап, ханымдарға гүл шоқтарын тәжім етіп иіле ұсынып, олардың қыпша белдерін тұмсықтарымен елжірей аймалаған Дармонод пілін есіме алар едім. Иә, кит құйрығында қармап ұстау қабілетінің жоқтығы, көптеген себептер бойынша, өкінішті-ақ. Мен ұрыста жараланып, тұмсығын артқа лақтыра, жебекі суырып алған тағы бір піл жайында естіген

	Төртінші. Елсіз теңіз аясының алдамшы тыныштығында китке байқатпай жақындап келсеңіз, сіз оның ез айбындылығының бүкіл зілмауыр салмағын жек көре, мұхитта құдды ошақ қасындағы мысықтай, ойнақ салып жатқанының үстінен түсуіңіз мүмкін. Бірақ оның күші сол ойынынан да көрінеді. Құйрықтың жалпақ қалақтары біресе ауаға шарықтап көтеріледі, біресе жалп етіп суға құлайды, сонда құлақ тұндырған гүмпіл-гүмпіл айнала төңіректі түгел жаңғырықтырып жібереді. Бұл жерде үлкен зеңбіректен атып жатыр екен деп ойлап қалуға болады, ал егер оның толағай тұлғасының екінші шетіндегі тыныстау тесігінің үстінен будақтаған бу тәжін байқасаңыз, бұл сізге оғын атқан зеңбіректің аузы түтіндеп жатқандай боп көрінер еді.

	Бесінші. Әдепкі қалыпта жүзген левиафанның құйрық қалақтары оның арқа деңгейінен анағұрлым тереңірек бататын болғандықтан, олар сол себептен де су бетінде мүлдем көрінбейді. Бірақ тұңғиыққа сүңгір алдында ол отыз футтық ұзына бойымен бірге құйрықтағы жүзгіш қанатын да айдын үстінде шаншыла тік көтереді, онысы ауада бір сәтке дір ете түсіп, сосын төменге жебеше заулап жөнеледі. Алда әлі сөз етілетін "құдірет" қарғуын есептемегенде, бұл тірі табиғатта кездестіруге болатындардың ішіндегі ең бір айбынды көріністердің бірі деп ойлаймын. Түпсіз тереңдерге шаншыла бой көтерген алып құйрық діріл қағып, шырқау биікке, аспанға самғағысы келетіндей. Түсімде тап осылай от-жалынға оранған тозақ пәлекетінен тырнағы сояудай қолын созып тұрған айбарлы Ібілісті көргем. Бірақ мұндай көріністерді көру кезінде бәрі, сайып келгенде, өзіңіздің көңіл күйіңізге байланысты; егер Дантелік ыңғайға бейіл берсеңіз, сізге сайтандар; Исайға ықыласты болсаңыз, періштелер елестейді. Бір күні біздің кеменің мачтасында таңғы кезекте тұрғанымда, аспан мен суға таңның алқызыл шапағы шашылған шақта мен күншығыс беттен киттердің үлкен үйірін көрдім; олар күнге қарсы жылдам жүйткіп бара жатты да, кенет - құдды уағдаласқандай - бір мезетте құйрықтарының көбелектерін көкке шанышты. Сонда мен дүние құдайларға табынудың мұншалықты ғаламат көрінісін ешқашан, тіпті, Парсыда, отқа табынушылардың осынау Отанында да әлі көрмеген болар деп ойладым. Птолемей Филопатордың Африка пілін жақтап куәлік бергеніндей, мен де тап солай, кит - жердегі жан иелерінің ішіндегі ең діндары деп салтанатты түрде мәлімдеймін. Бағзыдағы жаугершілік пілдері жөнінде Юба патша олар үнемі таңның атуын тұмсықтарын мүлгіген үнсіздікте көкке көтере сәлем етіп қарсы алатын деп жазады емес пе.

	Бірінің құйрығының һәм екіншісінің тұмсығының кейбір өзгешелігіне байланысты кит пен піл арасындағы кездейсоқ салыстыру осынау бір-біріне қарама-қарсы мүшелерді теңестіру әрекеті ретінде, бұдан да сорақысы, соларды иеленген жануарларды бір- біріне теңестіру әрекеті ретінде қабылданбауы тиіс. Өйткені, ең зор пілдің өзі левиафанмен салыстырғанда кішкентай қандендей ғана десек, оның тұмсығы - левиафан құйрығының қасында бар болғаны лала гүлдің сабағындай ғана. Тап бір үнді амалшысының жоғарыға доптарды тез-тез лақтыратынындай, ескектерімен әмбе ескекшілерімен қоса тұтас вельботтарды әуеге бірінің соңынан бірін дүркіретіп талай рет лақтырған жойқын кашалот құйрығы қалақтарының құлақ тұндырар сатыр-сұтыр күркірімен салыстырғанда, піл тұмсығының ең қаһарлы соққысы әйел желпуішінің ойнақы жанасуындай боп көрінеді.'

	Құдіретті кит құйрығы жайында көбірек ойлаған сайын өзімнің оны суреттеп жазуға олақтығыма қатты күйініп назаланамын. Кейде оған адам қолының өзі қымсынбайтын ымдар тән боп келеді; өйткенмен олардың мағынасы шешілмей қалып отыр. Үлкен үйірде бұл құпия ымдардың кей-кейдегі анықтығы сонша, естуімше, кит аулаушылар оларды масондық белгілерге немесе нышандарға туыстас деп санайды; олар кит осы тәсіл арқылы сыртқы дүниемен әбден саналы түрде сырласады деп пайымдайды. Киттің денесіне де, тіпті, көпті көрген кәнігі аңшылардың өздеріне жұмбақ, түсіндіруге мүмкін еместей қозғалыстар тән. Оның ұшасын қалай мүшелесем де, мен бәрібір бетінде қаламын; мен оны білмеймін және білмей өтетін шығармын. Егер мен оның, тіпті, құйрығын да білмесем, оның басын және, беті мүлдем жоқ болса, бетін қайдан ұқпақпын? Сен менің арқам мен құйрығымды көресің, бірақ бетімді ешқашан көре алмайсың, деп тұрғандай болады ол Бірақ мен оның арқасынан да жөнді ештеңе ұға алар емеспін; ал ол бетке қатысты нендей ишара жасаса да, мен оның беті жоқ деп тағы да қайталап айтамын.

	' Пілді китпен салыстыру кәнденді пілмен салыстырғанмен бірдей екендігіне байланысты кит пен пілдің жалпы үлкендіктерін салыстырудың қай-қайсысы да әншейін далбаса болғанымен де, соған қарамастан, олардың арасында ұқсастықтың кейбір қызғылықты белгілері бар, солардың бірі – бұрқақ. Пілдердің көбінесе суды немесе құмды тұмсығына толтырып алып, содан кейін оны басынан асыра көтеріп, ауаға тік ағын шапшытып атқылайтыны белгілі. - Автор ескертпесі.





LXXXVII тарау





ҰЛЫ АРМАДА

	Ұзын әрі енсіз Малакка түбегі Бирма аумағынан оңтүстік-шығысқа қарай сұғына түсіп, бүкіл Азиядағы ең күнгей нүктеге жетеді. Ал осы түбектен үздіксіз тізбектеле ұзын-ұзын Суматра, Ява, Бали және Тимор аралдары созылып жатыр, көптеген басқа да аралдармен бірге бұлар Азияны Австралиямен жалғайтын һәм елсіз-күнсіз Үнді мұхитын иін тіресе тізілген шығыс архипелагтардан ажырататын орасан зор бөгетті немесе, ұзыннан-ұзақ молды елестетеді. Киттер мен кемелерге ыңғайлы болуы үшін бұл мол бірнеше жерден қақпалармен қиылған, солардың ішіндегі неғұрлым көрнектілері Зонд және Малакка бұғаздары болып табылады. Мысалы, батыстан Қытайға бет түзеген кемелер Зонд бұғазы арқылы қытай суларына өтеді.

	Жіңішке Зонд бұғазы Суматраны Явадан бөліп тұрады; ол тура, теңізшілер арасында Яваның кереқарыс Маңдайы деген атпен белгілі дөңгелек жасыл мүйіспен бекітілген алып арал бөгетінің нақ ортасында жатыр. Бұл бұғаз біршама дәрежеде, қорғандармен қоршалған байтақ империяның ішкерісіне бастайтын орталық дарбазаны еске түсіреді; ал егер осы Шығыс теңіздердің мыңдаған аралшалары ырғындап бөккен қисапсыз байлықтарды - дәмдеуіштерді, жібек маталарды, асыл тастарды, алтын мен піл сүйегін еске алсақ, жерді жарата отырып, бүкіл осы қазынаны батыс әлемінің сұғанақ қолынан қорғау үшін тым құрыса, дуал тәрізді бірдеңемен қоршап қоюы табиғат тарапынан мүлдем де сонша орынсыз еместігіне көзіміз жете түседі. Зонд бұғазының жағалауларын Жерорта теңізінің, Балтықтың және Пропонтиданың қақпаларын күзетіп тұрғандай берік қамалдар көркемдемейді. Нешеме жүздеген жылдар бойы Шығыстың қымбат сыйларын сықап артып Суматра мен Ява арасында күндіз-түні өтіп жатқан, қуалаған желмен жүзген ұбақ-шұбақ кемелер керуенінен Шығыс адамдары, ана даттықтарға ұқсап, туларын төмен түсіріп жарамсақтана бас июді талап етпейді. Әйткенмен, түкке тұрғысыз рәсімдерді елемегенмен, олар неғұрлым толымды сый-сияпаттардан әсте бас тартпайды. Есте жоқ ескі замандардан бері Суматра жағалауындағы шағын қолтық-қойнаулар мен аралшаларда бұғазда келе жатқан кемелерге кенеттен кесе-көлденең шыға келіп, найзаларын кезене өз сыбағаларын талап ету үшін малайлықтардың пираттық "праосы" жасырынып жүр. Оларды еуропалық теңізшілер көп рет қанды жазаға тартуының арқасында теңіз қарақшыларының өжеттігі бәсеңдегенімен, сонда да болса, әлі күнге шейін біз осы суларда ағылшын немесе американ кемесінің тікелей аяусыз шабуылданып, тоналғаны жайында естіп жатамыз.

	Арттан өкшелей қуалаған самал желмен "Пекод" бұғазға таяп қалды; Ахав соның бойымен Ява теңізіне өтуге, одан бетті терістікке түзеп, естуімізге қарағанда, анда-санда кашалоттар бой көрсететін аймақтар арқылы жүзіп өтуге, содан кейін Филиппин жағалауларын сыдыра көктей өтіп, нағыз қауырт маусымның басталуына қарай Жапония жағалауларының шығысында болуға ниеттенді. Осылайша, өзінің әлемді айналып шыққан жүзу сапарын аяқтай келе, "Пекод" Тынық мұхиттағы экваторға құламас бұрын, барлық белгілі кәсіпшілік аудандарын аралап үлгерер еді. Бұған дейінгі іздеулері еш жерде ешбір нәтижеге жеткізбеген Ахав Моби Дикпен, мәлім болғанындай, ол жиі келетін нақ сол суларда және болжам бойынша ол сонда болуға тиісті жыл мезгілінде шайқасуға бекем бел буды.

	Бірақ бұл қалай? Өз құрбандығының ізін қайтпай баққан Ахав шынымен еш жерде жағалауға тұмсық тіремей ме? Әлде, оның командасы шөлін ауамен қандырмақ па? Басқа-басқа, ал суға бола ол, сірә, тоқтайтын-ақ шығар. Жо-жоқ. Міне, қаншама уақыттан бері күн өзінің отты шеңберінің бойымен, цирк айналмасындағыдай, жүгіріп келеді, оған өз бойында бардағыдан басқа қорек керек емес. Ахавта солай. Кит аулағыштың осы ерекшелігін есте тұтыңыз. Басқа кемелер шалғайдағы айлақта түсіру үшін трюмдерінде өздеріне бөтен тауарларды әкеле жатқан шақта әлемді шарлаған кит аулағыштың үстінде өзінен және қару-жарақ һәм қажеттерімен қоса өзінің экипажынан басқа бөгде жүк жоқ. Оның кең трюмінде күбілерге құйылған бүтін бір қол шалпылдайды. Оның салмағын ауытқытпай тепе-теңдестіретін пайдасыз қорғасын һәм темір құймалар емес, неше түрлі аспап-жабдықтар. Ол өзімен бірге жылдық су қорын әкеле жатыр. Нантакеттің мөлдіреген ғажап кәусар суы, тіпті, кит аулағыштың трюмінде үш жыл тұрса да, Тынық мұхитта нантакеттік теңізшіге Перу немесе Вест-Индияның өзендерінен шлюпкамен кеше ғана жеткізілген кермек сұйықтан дәмдірек көрінеді. Міне, сондықтан, Нью-Йорктен Қытайға және керісінше жүзген басқа кемелер жолшыбай жиырма шақты айлаққа кіріп аял жасағанымен, кит аулағыш дәл осы уақытта бір шөкім жер қарасынын көрмеуі де ықтимал; ал оның командасы, мықтағанда, дәл өздері сияқты қалқымалы саяхатшыларды әлдебір жерде тек кездейсоқ қана ұшыратуы мүмкін. Сонда сіздер оларға жаңа топан су қаптағаны жөнінде хабар жеткізсеңіздер, олар бұған: "Жарайды, жігіттер, кемеміз бар ғой!" - деп жай ғана тіл қатар еді.

	Яваның батыс жағалауларында, Зонд бұғазына тым жақын жерден көп мөлшерде кашалот ауланып алынғандығы белгілі, бүкіл осы атырапты кит аулаушылар кәсіпті жүргізуге тамаша орын деп санайды; міне, нақ сондықтан да, "Пекод" Яваның кереқарыс маңдайына жақындаған сайын шолғыншыларға палубадан көкжиекті қалт жібермей бағыңдар деген ескертулер жиірек айтыла бастады. Әйтсе де, міне, тұмсықтың оң жағынан пальмалар өскен жасыл кемерлер көрінді, ашқарақ танаулар ауадан домқабықтың самала жұпарын іліп алды, бірақ көкжиектен бірде-бір бұрқақ көрінбеді. Тек киттермен жолығуға деген әрқандай үміт үзіліп, кеме бұғазға кіруге дайындалған кезде жоғарыдан үйреншікті салтанатты қиқу шықты, содан, көп ұзамай біздің көз алдымыздан сирек кездесетін айбынды көрініс ашылды.

	Бұл арада атап көрсетілуі қажет бір жай, соңғы уақытта адамдардың бүкіл төрт мұхитта кашалоттарды үздіксіз қырғынға ұшыратуының салдарынан бұл жануарлар бұрынғы кездегідей бытыраңқы шағын топтармен жүзудің орнына қазір көбінесе ауқымды табындар түрінде кездеседі, кей-кейде мұнда киттердің орасан көп болатындығы сонша, бұл бір құдды тұтас ұлттардың өзара қорғаныс пен қолдау жөнінде салтанатты келісім мен шарт жасасқанындай боп көрінеді. Кашалоттардың ұбақ-шұбақ зор керуендерге жиналатын нақ осы салт-дағдысы, бәлкім, кей реттерде, тіпті, кәсіпшілік аумақтарда бірнеше апта, әйтпесе, айлар бойы жүзгенде бірде-бір бұрқақ кездеспейтінінің себебі шығар; ал сосын кенет сенің алдыңнан шапши атқылаған мың-мыңдаған ағындардың нұр шашуы төгіле жөнеледі.

	Тұмсықтың оңы мен солында, кемеден екі немесе үш мильдей қашықта жарым көкжиекті қапсырған жалпақ жарты шеңбер жасаған мыңдаған кит бұрқақтары тал түстегі әуеде үздіксіз жалғаса құбылып ойнап, жалтылдады. Нағыз киттің қосарланған тіп- тік бұрқағы мәжнүнталдың қақ жарылған діңіне ұқсап, жоғарыда екі ағын болып екі айырылып төмен құласа, кашалоттың алға бағытталған жалғыз бұрқағы әлсін-әлі әуеге ұшып, ық жаққа құйылған шоқ-шоқ ақ булы қоймалжыңнан тұрады.

	Айдын су жотасының биік жалына ырғыған "Пекодтың" палубасынан біресе анда, біресе мұнда көкке шапшыған осынау тұманды ағындар орманы көгілдір сағым арасынан күздің шайдай ашық таңында тау асуындағы салт аттының алдынан айқара ашылған үлкен қала үстіндегі шаттанған самала мұнарлардай боп көрінді.

	Шабуылдаған әскердің жау қамалын басып алуға тау шатқалымен жылжи отырып, жорықты жеделдетіп, қатерлі өткелден тезірек өтіп кетуге және қауіпсіз жазықта қайтадан қанат жаюға ұмтылатыны сияқты, киттердің орасан зор флотилиясы да тап солай, қос қанатын ақырындап соза және өз жолын топтасқан әрі бұрынғысынша жарты шеңберлі саппен жалғай түсіп, бұғаздан өтуге асықты.

	Міне, барлық желкендерін керген "Пекод" олардың соңынан қуалай жөнелді, гарпуншылар болса қаруларын сілкілеп, әлі түсірілмеген вельботтарда тұрып, қиқу салды. Тек жел бәсеңсімесе екен, сонда, бұғаздан өткен соң қалың кит қосынының Шығыс теңіздердің суларында өз қатарының қалай селдірегенін жақсырақ көру үшін ғана қанат жаятындығына күмәнданбауға болар еді. Кім біліпті, бәлкім, осынау ұбақ-шұбақ керуен ішінде, сиамдық тәж кигізудің салтанат шеруіндегі қасиетті ақ піл сияқты, Моби Диктің өзі жүзіп келе жатқан шығар?! Міне, сөйтіп, үйме- жүйме саты ағаштарды салдырлата, левиафандарды алдымызға салып қуалай, алға заулап келе жатқаныңызда кенеттен құйрық сыртындағы бірдемеге назар салуға бажылдай шақырған Тэштигоның даусы естілді.

	Құдды біздің алдымыздағы жарты шеңберді қайталағандай, кеменің артында екінші жартышеңбер пайда болды. Оны түзген, кит бұрқақтары тәрізді, біресе бойлап өскен, біресе жалп етіп құлаған ақ тамшы шашырандыларының жекелеген бағаншалары еді; тек олар ізім-қайым жоғалып кетпей, қайтадан шапшып көтерілу үшін ғана құлайтын. Соларға дүрбі салған Ахав өзінің сүйек аяғымен шыр айнала бұрылды да: "Ей, марстағылар! Желкендерді сулау үшін шелектерге гордень дайындаңдар. Мыналар малайлықтар, бізге шабуылдағалы келеді!" - деп дауыстады.

	Құдды "Пекод" ақыры мына бұғазға кіргенге шейін мүйістің тасасында тым ұзақ күткенде құр жіберген уақыттың қарымын қайырғандай, бұл ызалы азиялықтар сақтықты мүлдем ұмытып, енді өлермендікпен қуалады. Бірақ "Пекодтың" өзі де қуалай соққан самал желмен жүйткіп, киттердің соңынан ұшырта қуып келеді емес пе; сондықтан, бейне олар қайық емес, қамшы һәм өкшетемірдей-ақ, - қара өңді қайырымшылардың тарапынан кемені асықтыра түскені қандай ғажап ізгілік болды десеңізші. Сонда, қолтығына қыстырған дүрбісімен, біресе өзі қуып келе жатқан жануарларға қарайлап, біресе артына бұрыла, өзін қуалаған қанқұйлы қарақшыларға қарағыштап, палубада ерсілі-қарсылы кезген Ахавтың тап осылай ойлағаны анық еді. Ол кеме жүзіп келе жатқан суды өткелдің жасыл қабырғаларына көз салып, осы арадан өзінің кек жолы басып өткендігін еске алған кезде, мына қақпалардың арасынан өзі тап қазір бір мезгілде әрі аң, әрі аңшы күйінде ажал сағатына асығып, соңынан жанталаса анталап жабайы да қаныпезер пираттар мен құдайсыздықтың жексұрын албастылары қуалап келе жатқан кезде - күллі осынау ойлар санасында жалт ете қалған кезде Ахавтың қабағы түнеріп, құдды тас қамалды жылжытуға шамасы келмей тулаған толқындар құр босқа мүжгілеп шайған құмды жағалаудай, маңдайын әжім басты.

	Бірақ біздің де қаны бұзық командамызда мұндай ойлар ешкімді мазасыздандыра қойған жоқ; ақыры, қарақшыларға көз жаздырып, "Пекод" Какаду мүйісін айнала, ашық теңізге атып шыққан кезде гарпуншылар өздерінің малайлықтардан аман-есен құтылғандарына қуанғаннан гөрі шапшаң жүйткіген киттердің барған сайын алыстап бара жатқандарына көбірек қынжылды. "Пекод" қарқындарын ақырын ептеп баяулата бастаған киттердің соңынан бұрынғысынша заулай берді; кеме біртіндеп оларға қуып жетіп те қалды; жел бәсеңси түсті; сөйтіп, вельботтарды түсіруге бұйрық берілді. Бірақ киттер - араларын өлі де бір мильден артық қашықтық бөліп тұрғанымен - үш қайықтың жақындағанын, жұрттың жобалауынша, кашалоттарға тән бір ғажайып түйсікпен сезе сала, - олар дереу жасақ-жасақ болып сап түзеп, өз қатарларын қайтадан топтастырып алды, сондықтан, бұрқақтары күнге шағылысқан мылтық найзаларындай боп көрінген олар енді еселенген жылдамдықпен алға лап қойды.

	Үстіміздегі киімді сыпырып тастап, ішкөйлекшең ғана қалған біз ескектерге бар күшімізбен жабылып, бірнеше сағаттық жанталас сүргіннен соң қуалауды енді қоямыз ба деп ыңғайланғанда, кенеттен киттер тобындағы жаппай абыржушылық оларда ақыры енжар жасқаншақтықтың түсіндіріп болмас ұстамалы ауруы басталғанын көрсетті, мұндайды байқағанда кит аулаушылар кит "сілейіп калды" дейді. Жаңа ғана сондай шапшаң әрі батыл жүзіп келе жатқан тастүйін жауынгер шеру енді шұбыра созылып, киттер, Александрий шайқасқан кездегі үнді патшасы Пордың ұрыс пілдері тәрізді, үрейден құтырынып кетуге шақ қалғандай көрінді. Бір-бірінен әр тарапқа бытырай шашыраған олар әр тұста үлкен шеңберлер жасай шиырлады, немесе, аласа ғана жуантық бұрқақтар атып, әр түрлі бағытта мақсатсыз сенделіп жүзді де жүрді - бұл шегіне жеткен абыржу мен үрей белгісі еді. Бұл жұмбақ абыржушылық әсіресе, жартылай батқан кеме қаңқаларына ұқсап, теңіз бетінде дел-сал күйде шайқалған киттерде ерекше байқалды.

	Бұлар левиафан емес, жайылымда үш қасқыр шапқан жай қой отары болса, соның өзінде де олардың қорқынышы бұдан артық болмас еді. Бірақ жасқаншақтықтың мұндай ұстамалы аурулары барлық дерлік топталып жүретін жануарларға тән. Ондаған мың тұяқ табындармен көшіп жүретін Батыстың арыстан жалды бизон бұқалары жалғыз салт аттымен жолығысып қалып, дүркіреп қашуы мүмкін. Немесе, мысалы, адамдар: театр партерінде қамалып отырған олар ықтимал өрт жайында титтей сыбыс шықса-ақ, бірін-бірі аяусыз басып-жаншып, тапап, тұншықтырып, бас-көз жоқ топырлап есікке ұмтылады. Сондықтан, киттердің себепсіз үрейіне байланысты таңырқауыңызды тежей тұрғаныңыз дұрыс - өйткені, жануарлар өздерін қалай қисынсыз ұстайды десек те, адамның ессіздігі бәрінен де әлдеқайда асып түседі.

	Киттердің көпшілігі бұрынғысынша қозғалыста болғандығына қарамастан, тұтастай бүкіл үйір бір орыннан тапжылмай, артқа да, алға да жылжымағанын түсіндіруіміз қажет. Мұндай жағдайларда дағдыға кіргеніндей, вельботтар бірден бөлініп, әрқайсы өзіне үйір шетіндегі қандай да бір китті таңдап алып, соған қарай жүйткіді. Үш минут та өткен жоқ, Квикег гарпун лақтырып үлгерді; найза шаншылған кит бізді көз аштырмас көбік ағынымен шайып өтіп, тұра қашып, жай оғындай заулап, үйірдің ортасына сүйрей жөнелді. Баян етілген жағдайда шаншылған киттің мынадай амалы әбден заңды нәрсе бола тұрса да һәм осындай бір бәлені әрдайым күту керек болса да, соған қарамастан, кит аулаушы тағдырының небір қатал алмағайыбы осыған байланысты. Өйткені, есі шыққан құбыжық сізді абыржушылық билеген үйірдің ортасына сүйреген кезде, тек жарық дүниемен қош айтысып, сұмдық үрейден қалтырап отыра беру ғана қалады.

	Соқыр-керең боп қалған кит құдды арқасына жабысқан темір сүліктен өзінің шапшаңдық күшімен құтылғысы келгендей, алға жүйткіді; сөйтіп, біз теңіз айдынын ақ бороздамен айыра жыртып, айналамызда аласұрған ессіз жануарлармен әлсін-әлі соқтығыса жаздап, соның соңынан ұшыртып келеміз; біздің қайғымыз дауыл кезінде мұз қыспағында қалып, әр минут сайын мұз алқаптары тұтасып, өзін жаншып тастай ма деп үрейі ұша, солардың арасындағы шым-шытырық саңылау жолдармен әрең өтіп келе жатқан кемеге ұқсап кетті.

	Бірақ Квикег, ешбір саспастан, біресе тап алдымыздан қалқып шыққан бір құбыжықты айналып өтіп, біресе зор құйрығы кенет үстімізден салбырай төнген екіншісінен жалтарып кетіп, вельботты нағыз ерлерше алып жүрді; қолына шанышқы ұстаған Старбек бұл шақта өне бойы соның ұшымен қол жетер жердегі киттерді қуып, бірақ оны тым алыс лақтырмай, тұмсықта түрегеліп тұрды. Басқа түскен жағдай өздерін тікелей міндеттерінен босатқанымен, ескекшілер де іссіз қарап отырған жоқ. Олардың үлесіне айқай- ұйқай жағы тиді. Біреуіміз бізді батырып жіберердей боп, кенет су бетіне жүзіп шыға келген алып аруанаға "Әй, жолдан қайқай, коммодор!" деп айқайладық. Құйрығын дәл біздің жақтаудың қасында жайымен, құдды желпуіштей бұлғаңдатқан екіншісіне: "Қане, құйрығыңды төмен түсір, естимісің?" - деп шу ете түстік.

	Әрбір вельботта міндетті түрде бір кездерде Нантакет үндістері ойлап тапқан, сүйреткі деп аталатын өте айлалы құрал болады. Ол айқыш-ұйқыш мықтап шегеленген, бірдей мөлшердегі, қырлы, жуан екі ағаш кеспелтектен тұрады; мұның орта тұсынан ұшы тұзақтап шалынған, айтарлықтай ұзын жіп байланады, ал бұған гарпунды оп-оңай әрі тез байлай қоюға болады. Сүйреткі көбіне- көп үрей билеген киттер арасындағы аңшылықта қолданылады. Өйткені, мұнда олардың сізді көп мөлшерде қоршап алатындығы сонша, бәрін бірдей жайрату бәрібір мүмкін емес. Кашалоттар да күнде кездесе бермейді ғой; сондықтан, бұл арада бірде-бір қолайлы сәтті мүлт жібермей соғу керек. Егер сіздер олардың бәрін бірдей бір мезгілде жайрата алмасаңыз, кейін бос уақытта өлтіру үшін қанатшаларын қиып тастау керек. Міне, дәл осы арада сүйреткілер іске қосылады. Біздің вельботта үш сүйреткі бар болатын. Біріншісі һәм екіншісі жақтау сыртына тасталғанды, бүйіріндегі біздің сүйреткіні жібімен қоса әрең сүйретіп, зорға ілбіп ары кетіп бара жатқан екі китті біз өзіміз көрдік. Құдды зілдей бұғау кигізіліп, кісенделген адамдай, киттердің қимыл-қозғалысы тұсалып, тежеліп қалды. Бірақ біз үшінші сүйреткіні лақтырған кезде, айқастырылған ауыр табан ағаш жақтау сыртына ұшқанда вельботтағы отырғыш тұғырды іле кетіп, сонда отырған ескекшінің астынан әп-сәтте жұлып әкетіп сүйрете жөнелді де, өзін қайықтың түбіне шалқасынан сұлатып салды. Жақтаулардың қос қапталынан жаңа пайда болған ойықтардан су бірден лақылдап құйылды, бірақ біз тесіктерді бірнеше жейде-шалбарлармен тыққыштап бітеп, судың ағуын уақытша тоқтаттық.

	Егер өзімізді арқанмен сүйреп келе жатқан кит үйірдің қалың ортасына сыналап өткенде жылдамдығын күрт ақырындатпаса, біз мына сүйреткілі үш гарпунды мүлдем де лақтыра алмас едік; оның үстіне, үйірдің ортасына қарай ілгерілеген сайын шеткеректегі ессіз әбігершілік пен сендей соғылысқан сұмдық абыр-сабыр біртіндеп басылды. Ақыры өне бойғы жұлқыныстардан гарпун жұлынып қалып, бізді сүйреткен кит бір жаққа жалт берді де, көрінбей кетті, сонымен, вельботтың соңғы жұлқыныстан алған екпіні басылғанға шейін біз, құдды тау өзенімен ұзынша тыныш көлге келіп түскендей, екі киттің арасынан үйірдің тап ортасына сырғанай жүзіп өттік. Үйір шетіндегі киттер арасындағы тар шатқалда тулаған сарыл-күріл мұнда естілгенімен, сезіле қоймады. Теңіз бұл арада жалтыраған жібек қиығындай боп көрінді; бұл "май" - киттердің алаңсыз тыныштық сәттерінде суға жіберетін жұмсақ сұйығынан құралған теңіз бетінің майда телімі болатын. Иә, иә, біз әлгі, жұрт айтатындай, кез келген дауылдың қақ кіндігінде жасырынған сиқырлы тыныштықтың арасына тап келдік. Қашықтан, сыртқы кіндіктес шеңберлерден бізге әлі де құлақ тұндырарлық гүріл-шу естіліп, сегіз-он бастық шағын үйірлермен киттердің, құдды айналма аландағы цирк аттары сияқты, айналып өтіп жатқаны көрініп тұрды; олардың иін тіресе, бір-бірімен тығыз тұтаса жүйткігендері сонша, әлдебір алып шабандоз көсем жегілген қос жануардың арқасына аяқтарын талтайта басып, еш қиындықсыз заулап кете берер еді. Ал мына арада, шыр айналған үйірдің жасырын өзегінде киттердің дем алып, бір-бірінің қасында қысылысып жатқандығы сонша, әзірше біздің еркіндікке шығуға титтей де мүмкіндігіміз болмады. Өзімізді қоршаған мына жанды қабырғаның арасынан жылт еткен саңылау іздеу керек болды; мына қабырға сосын қайтадан жабылып, бізді қамауда қалдыру үшін ғана вельботымызды ішке енгізген екен. Әзірше көлдің ортасында қалқып тұрған бізге оқта-текте тек салыстыра қарағанда ғана майда-шүйде әрі момын аналықтар мен бұзаулар - осынау кең жайылған қосынның арбалы керуеніндегі әйелдер мен балалар жақынырақ жүзіп келіп жатты.

	Шыр айналған сыртқы шеңберлер арасындағы кең аралықтарды һәм сонда айналып жүрген жекелеген кит үйірлері арасындағы қашықтықты қоса есептегенде қалың табын ошарылған бүкіл аумақ кем дегенде үш шаршы мильді құраған болуы тиіс. Әрине, мынадай жағдайдағы мұндай өлшем алдамшы болуы мүмкін бола тұра, қалай болғанда да, біздің аласа қайығымыздан сонау көкжиекке дейінгі барлық жерде бұрқақтар тынымсыз билеп жатқандай боп көрінді. Менің бұған арнайы тоқталып тұрған себебім, аналықтар мен бұзаулар осы ішкі шарбаққа әдейі қамалып тасталғандай еді; жайылып жатқан табынның орасан зор көлемі олардан аялдаудың анық себебін жасыруға мүмкіндік берді деп ойлауға болар еді; немесе, кей-кейде біздің мелшиген қайығымызға келу үшін қол шетінен жылыстаған мына кішкентай киттер, бәлкім, өздерінің жастығы мен өмір көрмегендігінен, барлық тарапта тәжірибесіз әрі бейкүнә болғандықтан, - иә, нақ сондықтан да таңғаларлық жүрек жұтқандық пен сабырлылық танытты, бәлкім, оларды жасырын қорқыныш қамшылаған болар, бірақ қайткенде де, олардың қылығына қайран қалмасқа мүмкін еместі. Қорашыл иттер тәрізді, олар жақтауға тым жақын тақап келіп, қайыққа бүйірлерімен сүйкене иіскеледі бізді; оларды әлденендей сиқыр қолға үйретіп тастағандай боп көрінді. Квикег бастарынап сипады, Старбек шанышқымен арқаларынан қасыды, әйтсе де, бірдеңені бүлдірер деген қауіппен әзірше оны бойлата сұғуға батылы жетпеді.

	Ал жақтау сыртына үңілген кезімізде осы тып-тыныш дүниенің астындағы тұңғиықта біздің көз алдымыздан бұдан әлдеқайда тосын да ғажайып басқа бір дүние айқара ашылды. Ол жақта, ағынды күмбездердің астында салбырай түсіп, төлін емізетін ана-киттер мен зор да жуан бел-құрсақтарына қарағанда көп кешікпей ана болуға тиісті басқалары жүзіп жүрді. Жоғарыда айтып өткенімдей, біз бетінен сырғанаған айдын көл сонау тереңінің өзінде өте-мөте мөлдір еді; анасының төсін емген адам нәрестесінің құдды дүниялық қоректі бойына сіңіре отырып, әрі дүниядан тысқары естеліктерді де бастан кешіре, рухани тойлап, сол бір мезгілде әр түрлі екі өмір сүргендей, әлдебір жаққа сабырлы да тоқмейіл көзқараспен қарайтыны сияқты, жас киттер де біз жаққа тап солай қарағандай болды, бірақ бейне жаңадан ашылғандай көздеріне бар болғаны бір буда қоңыр балдырдай елестеген біздерді көрмеді. Аналар да бір қырына аунап түсіп, бізге жайымен үңіле қарады. Әлдебір ерекше белгілеріне қарап жобалауымыз бойынша, туғанына көп болса бір-ақ күн болған осы құйттай сәбилердің бірі ұзынынан он төрт футқа жуық һәм көлденеңінен шамамен алты фут еді. Әлі тумаған кит анасының құрсағында керілген монғол садағындай ширыға, нартәуекел секіріске бекініп, құйрығын басына қарай бейімдей бұрып жатады, міне, жақында ғана осы құрсақта жатқан тым ыңғайсыз қалыбынан денесі тек енді зорға түзеліп үлгергенімен, ол аса тентек болып шықты. Оның бүйірдегі жұмсақ жүзгіш қанаттары мен құйрығының қалақтары жаңа ғана жат елдерден келіп жеткен сәбидің салпаң құлағындай әлі де ұйпаланған, әжімді түрін сақтады.

	Жақтау сыртына еңкейген Квикег кенеттен: - Арқан! Арқан! - деп айқайлап жіберді. -Мынау гарпундалған! Кім арқандап алған? Гарпун лақтырған кім? Бірден екі кит - біреуі үлкен, екіншісі кішкентай!

	- Әй, жігіт, саған не болған? - деп Старбек аң-таң.

	- Сенікі анда қарасаңшы! - деп жауап қатқан Квикег қолымен төменгі жақты нұсқады. Жараланған киттің күбіден жүздеген сажын арқанды тартып алып, тереңдегі тиісті уақытты өткергеннен кейін су бетіне қайтадан жүзіп шығып, оның соңынан шұбатылған жіп көрінетін кезде болатындай, қазір де Старбек Левиафан ханымның кіндігінің бос тұзақтарын көрді, олар жас бұзауды әлі де болса анасына қатырып байлап тастағандай еді. Көбінесе жанталасқан аңшылық кезінде осы табиғи арқан өзінің енесіндегі ұшы арқылы кендір арқанмен тоғысып, осылайша, бұзау да ұсталынып қалады. Осынау сиқырлы тоғанда бізге теңіздің ең бір ақылға сыйымсыз құпиялары ашылды. Біз тұңғиық тереңде жас левиафандардың махаббат қызығына батқанын көрдік.

	Осылайша, абыржу мен үрей құрсауындағы осы жұмбақ жаралмыштан шеңбердің қақ ортасында неше түрлі ермектерге еркін де ессіз күйде беріліп, махаббат ойынының қызық-шаттығы мен ләззатына алаңсыз кенеледі. Бірақ мен өзім де тап осылай, өз болмысымның тулаған Атлантикасында іштей үнемі бір меңіреу тыныштық күйде жүрем ғой; бетімен лаққан апаттардың алып планеталары төңірегімде айналып жүрген сол бір шақта ана жақта, өз жанымның асыл сырлар тұнған қазыналы тереңінде мен бәрібір шаттықтың нұр сәулесіне шомыламын.

	Біз, бейне арбалып қалғандай, бір орында тапжылмай тұрған әзірде, қашықтан аңдалған кейбір белгілерге қарағанда, қалған вельботтар әлі де кит қосынының шетін тым-тырақай етіп дүрліктіре әрекет жасады немесе, бәлкім, бірінші шеңбердің шегінде ұрыс салып жатты, ол тұста еркін қимылдайтын кеңдікте, шегінерлік сенімді мүмкіндік те мол еді. Бірақ оқта-текте алыстан заулап, шеңберлерді көктей өтіп жатқан аса ашулы сүйреткілі киттер әлі кішкенеден кейін көресінді көрсеткен кездеріндегідей қорқынышты бола қойған жоқ-тын. Әдетте, ерекше күшпен һәм ептілікпен дараланған китті арқандаған кезде кит аулаушылар оның "сіңірлерін қиып жіберуге", яғни, құйрықтағы алпамсадай жүзгіш қанатын кескілеп, жарақаттап тастауға тырысады. Бұл үшін оған жіп байланған қысқа сапты фленшерлік күрек лақтырады, сосын күректі сол жіптің ұшынан саумалап тартып кері шығарады. Кейіннен білгеніміздей, құйрығынан онша елеулі емес жарақат алған бір кит гарпун арқанының жартысын соңынан шұбата, жұлқынып, вельботтан аулақ қаша жөнелген, енді ол айналасында үрей мен абыржушылық туғызып, Саратоға түбіндегі шайқастағы жаужүрек жалғыз салт атты Арнольдқа ұқсап, шеңбер айналушылардың арасында қан қақсаған ауыр азаппен аласұра жүйткіді.

	Бұл жарақат қандай азапты бола тұрса да және жалпы алғанда, бұл көрініс қаншалықты үрей ұшырарлық болып көрінсе де, әйткенмен, ол бүкіл үйірге таратқан қатты қорқыныштың әуелде бізге қашықтық байқатпаған себебі басқа болатын.

	Кәсіптегі түсініксіз кездейсоқтықтан бұл киттің өз соңынан тартып әкеткен арқанға шырмалып қалғанын біз тек кейін ғана кенеттен көрдік; қаша жөнелгенде ол сондай-ақ құйрығындағы фленшерлік күректі де ала кетіпті; енді соған байланған жіп кит құйрығына оратылған гарпун арқанына шиеленіп, матасып қалыпты, ал күректің өзі оның денесінен ақырындап босап шығыпты. Міне, сөйтіп, ауырғаннан есі шыққан ол толқындарды алай-дүлей тулата, бұлықсыған құйрығын бар пәрменімен соққылап, өз жолдастарын оңды-солды жайрата, ерем қаптырып, су үстінде өткір күректі сермелей берді.

	Ажал сепкен осы қару бүкіл үйірді билеп алған астан-кестен дағдарыс бұғауын бырт-бырт үзіп жібергендей болды. Әуелі біздің көліміздің шетіндегі киттер, құдды мелшиген жалдардың лақтырылғанындай, бір-біріне көзсіз соқтығыса, үйме-жүйме болып, өрекпи тынышсызданды; содан соң көлдің өзі де аз-аздап толқындана бастады; су астындағы жұптасу һәм балалар жатынжайлары көзден ғайып болды; сөйтіп, киттер ішкі шеңберлер бойымен барған сайын неғұрлым тығыз топтаса, жыбыр-жыбыр қозғалысқа келді. Иә, ұзаққа созылған желсіз тымық аяқталды. Көп ұзамай ақырын болса да, алқымдай жақындаған гуіл естілді; міне, енді, көктем сайын ұлы Гудзон өзенінде күркірей жүрген сеңдер сияқты, тұтас кит әскері құдды бір биік тау болып үйіліп қалуға ниеттенгендей, ортада үйме-жүйме болысты. Тап сол мезетте Старбек пен Квикег орын алмастырды; Старбек қолына бағыттаушы ескекті алды.

	- Ескектерді! Ескектерді! - деп қатаң сыбырлай бұйырды ол құйрықта жайғасқан соң. -Ескектерді мықтап ұстап, жандарыңды бір құдайға тапсырыңдар! Уа, қане, қане, дайындалыңдар! Берші анаған жақсылап, Квикег, - әне, әне, анау китке! Шаншып жібер! Жайратып соқ! Түрегел, түрегел, отырма деймін! Жабылыңдар, жігіттер, бас, заула! Бұларға көңіл аудармаңдар, тура арқаларынан айдап өтеміз! Басыңдар!

	Бұл шақта вельбот созылыңқы бүйірлердің арасындағы енсіз Дарданел бұғазымен сырғанап бара жатып, екі алып қара ұша арасында қысылып қала жаздады. Бірақ жанталасқан бір серпінмен біз бір сәтке неғұрлым ашығырақ жерге шықтық та, бірден қапталға кілт бұрылып, қайтадан апыл-ғұпыл өткел іздей бастадық. Бірнеше рет опат болуға шақ қалып, ақыры жүйткіген бойда жуықта ғана сыртқы шеңберлердің бірі болған, енді киттер осы арқылы жан-жақтан шұбырып ортаға қарай ағылып жатқан айдыншаға өтіп кеттік. Жолымыздың бұлай оңғарылғанына біз арзан төледік - Квикег қалпағынан айырылып қалды, қарсы жолыққан киттерді үркітіп тұмсықта тұрғанында һәм біздің жақтаудың тап қасындағы алып құйрықтың соққысы көтерген әуе құйыны солардың үстінен соғып өткенде, қалпақ оның басынан өзі ұшып кетті.

	Жалпы қозғалыс қандай ретсіз опыр-топыр, қандай әбігер болғанымен, алайда, ол көп ұзамай әлдебір қисынды пішінге келді; бір тығыз шоғырға топталған киттер қарқындарын үдетіп, қайтадан қаша жөнелді. Бұдан әрі қуалау пайдасыз еді; бірақ жарақаттанып кейін қалған сүйреткілі балықтарды жиып-теріп, әрі Фласк жайратып, суға тастаған китті сүйретіп апару үшін вельботтар әлі көп уақыт суда қалды. Мұндай киттерді әрбір вельботта бірнешеуден болатын ұзын сырықтағы жалауша астында қалдырады, егер жақын маңда тағы да басқа жануар жүрсе, мынаны алыстан байқау жеңіл болу үшін һәм -маңайда бөтен вельботтар пайда болған жағдайда - олжаның ақ-адал иесін таңбалау үшін жалаушалы сырықты өлтірілген киттің тура қалқып жүрген ұшасына қадайды.

	Осы өткен аңшылықтың жемістері кит аулаушылардың: кит неғұрлым көп болса, олжа соғұрлым аз деген дана мақалдарының әділдігін әдемі дәлелдеді. Жарадар етілген балықтардың ішінен тек біреуі ғана ұсталды. Қалғандары әзірше құтылып кетті, әйткенмен, осы құтылғандарының өзі, кейін көретініміздей, басқа аңшылардың қолына түсіп, тұтылу үшін ғана.





LXXXVIII тарау





МЕКТЕПТЕР МЕН МҰҒАЛІМДЕР

	Өткен тарауда қисапсыз қалың әскер хақында, немесе, дәлірек айтқанда, кашалоттар үйірі жөнінде әңгіме етілді, осындай жиын тобырдың құралуына алғышарт жасайтын ықтимал себеп туралы жорамалдар да сонда айтылды.

	Осы ұлы қосындар анда-санда мұхиттарда шын мәнісінде де кездесетіндігіне қарамастан, сонда да болса, оқырман ендігі байқаған да шығар, кемінде елу басты құрайтын бытыраңқы шағын үйірлерге әлі күнге шейін ұшырасып қалатын жағдайлар сирек емес. Мұндай үйірлер "мектептер" деген атпен белгілі. Олардың, әдетте, екі түрі болады: кейбіреулері тек түгелдей дерлік ұрғашылардан тұрады, ал басқалары өз тобына тек бұлықсыған жас еркектерді ғана, немесе, қарапайым тілмен айтқанда, бұқаларды енгізеді.

	Ұрғашылар мектебінің басынан сіз әрдайым бойын сыпайы қамқоршылдық кернеген, әбден ересек, бірақ кәрі емес, ірі еркек китті ұшыратасыз, ол құйттай қауіп белгісі білінсе-ақ, өз ханымдарының шегінуін сырттан бекзаттықпен қорғайды. Сайып келгенде, бұл мырзакері әлемді өзінің наз қылықты харам сарайымен бірге айнала саяхаттап жүзіп жүрген бай түріктің нағыз өзі. Бұл түрік пен оның кәнизактарының арасындағы айырмашылық жер мен көктей: ол левиафандық толағай ірілікпен ерекшеленеді, сол бір шақта, тіпті, әбден ересек ханымдардың өздері орташа еркек кит үлкендігінің үштен біріне әрең қарайласады. Олар, былайша айтқанда, тым-ақ әсем жаралмыштар, белінің жуандығы, қадари- халінше, алты ярдтан аса қоймас. Әйткенмен де, жалпы, оларға тұқым қуалаған en bon point' тон екендігін теріске шығаруға болмайды.

	Мұндай харам сарайының өз мырзасымен бірге толқындарда манаурай серуендеп жүргенін бақылаудың өзі қызық-ақ. Ақсүйек қауымның сандалбайлары сияқты, дырду-думан қуалап, олар үнемі қаңғырып-кезіп жүреді. Тропикалық маусымның ең қызған шағында оларды экватордан кездестіруге болады, бәлкім, мұнда олар діңкеге тиетін жазғы ыстықтан оңтайын таба жылыстап, жазды Терістік теңіздерінде өткізіп, жаңада ғана оралған болар. Экватор төскейлерінде едәуір уақыт серуендеген соң олар салқын маусымды алдын ала сезіп, Шығыс теңіздерге аттанады, сөйтіп,

	' Бұл арада: жуандық, келістілік (фр.).

	тым жоғары температуралардан осылайша тағы да жалтарып кетеді.

	Осынау мамыражай сапарлар кезінде бекзада Киттің көзіне тосын да күдікті бірдеңе шалына қалса, ол өзінің қызғылықты отбасына екі есе көңіл аударып, бақылап-баға бастайды. Қарсы жолыққан әлдебір әдепсіз жас левиафан ханымдардың біріне күдік тудырарлықтай жақын қашықтыққа жуықтап кетсе-ақ, оған паша қандай қаһарлы ашумен дүрсе қоя беріп, қуып жібереді десеңізші! Егер мына сияқты бұзық ойлы жас перілер ақ баталы отбасы ошағының қасиет-киесіне зауалсыз қол сұғатын болса, бұл неғылған замандар! Әйткенмен, сөйте тұра, наша терісіне сыймай қанша титықтаса да, ол бәрібір, тіпті, ең соғылған сұм Лотариодан да өз төсегін қорғап-қоршай алмайды, өйткені, өкінішке орай, барлық балықтар бір төсекте түнейді. Құрылықта ару ханымдарға бола олардың бақталас бас июшілері арасында көбіне-көп сұмдық жекпе-жектер бұрқ ете түсетіні сияқты, тап осылай, киттерде де кейде қиян-кескі қақтығыс-төбелес өршиді, соның бәрі махаббаттың салдарынан. Олар төменгі ұзын жақтарымен семсерлеседі, соларды айқастырып алып, шайқаста мүйіздерін шиеленістіретін бұғыларша, әрқайсысы өз артықшылығын паш етуге үміттенеді. Ауланған киттен мұндай қақтығыстардың өшпес іздерін - тыртықтармен айғыздалған маңдайды, сынған тістерді, жүзгіш қанаттардың кетілген шеттерін, кейде, тіпті, шығып кетіп салбыраған жақты да көруге болатын белгілі жағдайлар аз емес.

	Ал егер отбасының берекесін бұзушы алғашқы тойтарыс беру әрекеттерінде-ақ харам сарайының әміршісінен тырағайлап қаша жөнелсе, міне, сол кезде жеңімпазға көз қиығын салу ерекше қызықты болмақ. Ол өзінің алып ұшасын артқа, харамның қалың ортасынан абайлап қана қысылдырып-қымтырылдыра алып өтіп, құдды мыңдаған конизактарының ортасында Жаратушыға тәу еткен тақуа Сүлеймен сияқты, жас Лотариоға ыза қылардай жақын жерде жұбайлық бақыттың рақатына батады. Егер маңайда тағы да басқа киттер болса, кит аулаушы мұндай ұлы сұлтанды аулауға ешқашан бейіл бермейді, өйткені, ұлы сұлтандардың махаббатта рәсуашылдығы сонша, олардың май қоры тым аз болады. Олардың жалғанның жарығына әкелетін ұлдары мен қыздарына келетін болсақ, бұл ұлдар мен қыздардың өз күндерін өздері көрулеріне, немесе, тек аналық көмекті ғана місе тұтуларына тура келеді. Себебі, есімдерін осы арада тізіп өтуге болатын, тамақ талғамайтын басқа да кезбе көңілдестер сияқты, мырза сері Кит жатынжайға сонша құмар да ынтызар болғанымен, балалар бөлмесіне

	мүлдем селқос; сөйтіп, жиһан кезуге ындыны ғаламат құрып тұратындықтан, әлемнің шартарабында өзі үшін барлығы да жат жерліктер мен шетелдіктерге айналған аты-жөнсіз, ата-тексіз ұрпақтарын қалдырып кете береді. Алайда, уақыт өте келе, оның бойындағы жастық қызуы бәсеңдеп, егделік пен уайым молайған шақта, ақылгөйлігі оған салтанатты байырқалау мезгілдерін сыйлай бастаған шақта, қысқасын айтқанда, тоқмейілсіген түрік шаршап- шалдыққан кезде, міне, сонда ханымдарға деген махаббатты ізгілік пен тыныштыққа деген сүйіспеншілік алмастырып, біздің сұлтанымыз өз өмірінің жаңа кезеңіне - дәрменсіздік, өкініш пен кешігіп келген сақшылдық кезеңіне аяқ басады, ол тақтан бас тартады, харам сарайын таратады, сөйтіп, өзі кейігіш те шалдуар шалға айналып, дұға оқып, һәм жас левиафандарды өзінің нәпсіқұмар жастық шағының қателіктерінен сақтандырып, ендіктер мен бойлықтарды жападан жалғыз кезігі жүреді.

	Кит харамын балықшылар "мектеп" деп атаған себепті, осы харамның қожасы һәм әміршісі кәсіпшілікте "мұғалім" деп аталады. Сондықтан да ол - мұнда бір ғажап мысқыл бола тұрса да - өзі мектепке баруды қойғаннан кейін дүниені шарлай жүріп, сонда алған білімін уағыздамай, керісінше жұртқа оның бос әурешілігі мен залалдылығын тәптіштейтіні бекершілік. Мұғалім атағы үшін ол, сірә, харамның атауына қарыздар деп пайымдаған абзал болар, алайда, қайсыбіреулер сұлтан-китке бұл атақты алғаш таңушы, әлбетте, Видоктың мемуарларын құмардан шыға оқыған деп есептейді, сөйтіп, ол осы атақты француздың жас күнінде қандай әйбәт ауыл мұғалімі болғаны һәм оның кейбір шәкірт қыздарының бастарына құйған діни білімдерінің табиғаты қандайлығы жөнінде өзінің әсерлі түсінігін қалыптастырған.

	Қартайған шағында мұғалім-кит өзін душар ететін томағатұйықтық пен саяқтық барлық басқа егде кашалоттарды да қалт жібермей бағып, күтіп түр. Әдетте, оңашалануға бейім левиафандарды атайтындай, саяқ кит түгендеп-тексере келгенде әрдайым дерлік қаусаған кәрі шал боп шығады. Сақалын мүк басқан қадірменді Дэниель Бун тәрізді, ол өзінің қасында тек бір Табиғаттан басқа ешкімнің болғанын қаламайды, ол оны елсіз суларда әйелдікке алады, одан өзінің көптеген бұлыңғыр сырларын жасыра тұрса да, табиғат оның әйелдерінің ішіндегі ең әдемісі болып шығады.

	Жоғарыда атап өтілген, тасқын қуатты жас еркектерден ғана тұратын мектептер харам-мектептерге толық кереғар болып табылады. Киттердің ұрғашылары төтенше үркектікпен ерекшеленетін

	болса, жас еркектер, немесе, бізде айтатындай, қырық күбілік бұқалар жаужүректігімен барлық басқа левиафандардан әлдеқайда асып түседі, ендеше, олармен кездесу - ойыншық емес; бұлардан қауіптірегі ғаламат қорқынышты бурыл киттер ғана, олар тым сирек ұшырасады, есесіне, буын сырқырамасының жанын көзіне көрсеткен азабымен қаһарланған албастыдай, өлермендікпен, жаннан кешіп шайқасады.

	Қырықкүбілік бұқалардың мектептері ұрғашылар мектептеріне қарағанда ірірек. Құдды жас мектеп шәкірттерінің тобырындай, жер жүзін жанталасқан, ессіз жылдамдықпен, заулай шарлаған олардың бойын жауынгер албырттық, шадыман сайраншылдық пен сотқар-сотанақтық кернегені сонша, бірде-бір есі түзу агент Гарвардтық немесе Йельдік бұзақыны сақтандыруға қалай көнбесе, ол мыналардың да сақтандыру полисін дұрыстап беруге келіспес еді. Алайда, олардың бұл құтыруы ұзаққа бармайды; өздерінің түпкілікті мөлшер-көлемінің төрттен үшіне жеткесін олар әрқайсысы өз бетімен жан-жаққа бытырап, лайықты серіктер, яғни харам іздеп мұхиттарды кезіп кетеді.

	Киттердің ерлер және әйелдер мектептері арасындағы басқа бір өзгешелік екі жыныс тарабында да басым сипатта байқалады. Егер сіз, мысалы, қырықкүбілік бұқалардың бірін жарақаттай қалсаңыз - байғұсқа тым обалақ! - жолдастары оны тағдыр тәлкегіне тастап кетеді. Ал харам ішіндегі бір ұрғашы китті жарадар етіп байқаңызшы, құрбылары оны бірден жанашырлықпен қоршап алады, кейде қайсарлықпен соның қасында сондай ұзақ болатындығы сонша, өздері аңшы құрбанына айналады.





LXXXIX тарау





АРҚАНДАҒЫ БАЛЫҚ ҺӘМ ИЕСІЗ БАЛЫҚ

	Алдыңғы тараудағы өлтірілген кит ұшасын жалау астында қалқытып қалдырған кездегі жағдайларға жасалған сілтеме кит аулау әлемінде қолданылатын һәм солардың аясында жалау астындағы кит ұлы нышан әрі салалық белгі ретінде қарастырыла алатын заңдар мен ережелерге кейбір түсініктер беруді қажет етеді.

	Бір жерде бірнеше кит аулағыш кәсіпшілік еткен кезде бір кеменің вельботы китті жаралап, ал екіншісінің аңшылары оны өлтіріп, иеленетін жағдайлар аз кездеспейді; қалайда осы жалпы жағдаймен байланысты бірқатар басқа болжалсыз кездейсоқтықтар да жанама түрде осыған қосылады. Мысалы, ұзақ та азапты қуғыннан кейін жақтауға арқандалып бекітілген кит ұшасы қатты дауыл салдарынан кемеден ажырап қалады: сосын жел алыс бір жақтарға айдап әкеткен ол басқа кит аулағыштың көзіне шалынып, олар оны мүлгіген желсіз тымықта өмірлерін де, гарпундарын да қатерге тікпестен, өздеріне жайбарақат тартып алады. .Осындай барлық жағдайларға арналған өздерінің жазылған немесе жазылмаған, өмірі күшті бұлжымас заңдары болмаса, осының кесірінен кит аулаушылар арасында аса бір келеңсіз һәм қатал дау-дамайлар туып тұрар еді.

	Мемлекеттік заңнамалық құжат ретінде бекітілген бірден-бір ресми кит аулау кодексі, сірә, Голландияда болды ғой деймін. Оны Бас Штаттар Мәсіх туғаннан бергі 1695 жылы қабылдады. Бірақ ешбір басқа ұлттың тасқа басылған кит аулау кодексі ешқашан болмағанына қарамастан, дегенмен де американдық кит аулаушылар бұл істе өздеріне өздері әрі заң шығарушы, әрі заңды қадағалаушы болды. Олар қысқалығы мен айқындылығы жөнінен Юстиниан Пандектілері мен Бөтен Істерге араласпау жолындағы Қытайлық Күрескерлер Қоғамының Жарғысынан да асып түсетін ережелер жинағын жасап шықты. Иә, бұл заңдарды королева Аннаның әшекей сауытында немесе гарпун ұстарасында бедерлеп жазып, жіппен мойынға тағып жүруге болар еді - олардың қысқалығы сондай:

	I. Арқандағы Балық арқанның иесіне тиесілі.

	II. Иесіз Балық кім бұрын аулап алса, соныкі.

	Бірақ бұл арада барлық кілтипан міндетті түрде жан-жақты әрі құлаш-құлаш түсіндірмелерді талап ететін осынау тамаша кодекстің таңғаларлық қысқалығында болып тұр.

	Бірінші. Арқандағы Балық деген не? Егер өлі немесе тірі балық, үстінде адамдар немесе, тым құрыса бір кісісі бар кит аулағышпен немесе, вельботпен мейлі не арқылы болса да -мачта, ескек, тоғыз дюймдік темір арқан, телеграф сымы немесе, өрмекшінің өрмегі арқылы болса да әйтеуір жалғасып жатса, ол арқанға алынған деп есептеледі. Сонымен қатар жалау астында немесе, иеліктің басқа бір атаулы белгісінің астында қалдырылған балық арқанға алынған деп есептеледі; әлбетте, мұндай қарақшы орнатқан жақ өзінің балықты жиып-теріп алуға қабілеттілігін дәлелдеуі, сондай-ақ, осылай етуге ниет танытуы керек.

	Ғылыми түсіндірмелер осындай, алайда, кит аулаушылардың өздерінің түсіндірмелері кейде тұздықты сөздерден һәм - Коктың Литлтонға жасаған шәлкес түсіндірмелеріндей -одан да тұздықты жұдырықтардан тұрады. Әлбетте, неғұрлым адал әрі дегдар кит аулаушылар ерекше жағдайлардың болу мүмкіндігін әркез мойындайды, мұндай кездерде бұрын басқа біреулер ізіне түскен немесе жараланған китке екінші жақтың өз құқығын ала жүгіруі адамгершілік тұрғыдағы ғаламат әділетсіздік болар еді. Бірақ жұрттың бәрі бірдей кірпияз бола бермейді.

	Осыдан елу жылдай бұрын бір қызық оқиға болған: ағылшын кемесінде бір іс қозғалыпты, онда талапкерлердің айтуынша, Терістік теңіздерде киттің соңынан өліп-талып қуалап, ақыры балыққа гарпунды қадаған кезде олардың (талапкерлердің) опат болу қаупінен арқанды ғана емес, өздері тастап кетуге мәжбүр болған вельботтың өзін де құрбан етулеріне тура келеді. Біршама уақыт өткенде жараланған китке жауапкерлер (басқа кит аулағыш экипаж) тап келеді де, оны гарпунға іліп, өлтіріп, өздеріне сүйреп апарып, бұл китті талапкерлердің көздерін бақырайтып қойып иеленіп, меншіктеп алады. Аналар наразылық білдіруге әрекеттенген кезде жауапкерлердің капитаны олардың мұрындарының астынан саусақтарымен шертіп жіберіп, өзінің олжалы болуына байланысты мінәжат дұғасын бағыштаудың орнына ұстаған сәтте киттің соңында сүйретіліп жүрген бұлардың арқанын, гарпундары мен вельботын қоса өзімде қалдырамын деп еш шімірікпестен мәлімдеген. Осыдан соң талапкерлер енді киттің, арқанның, гарпундар мен вельботтың шығынының орнын толтыруды талап етті.

	Сотта жауапкерлерді мистер Эрскин қорғады, лорд Элленборо қазылық етті. Қорғау барысында тапқыр Эрскин өз пайымдарын айта келе, жұбайлық адалдықтың бұзылуы жайындағы белгілі істі алға тартты: мұнда бір мырза өз зайыбының жаман қылығын жүгендемек болған нешеме реткі арамтер әрекетінен кейін ақыры оны тіршілік теңізінде жалғыз қалдырады; алайда, көп жылдар өткен соң ол бұл ісіне өкініп, оған екінші рет иелік ету құқығын алу жөнінде талап қойды. Эрекин мұнда зайыбының мүддесін қорғаған екен, ол былай деп мәлімдеген: мына мырза бұл қорғап отырған әйелді бірінші болып гарпунға іліп, біршама уақыт арқанда ұстағанымен, тек соның өзінің төзгісіз бас асаулығының қоймай тартқылауы себебінен ғана ақыры оны тастап кеткенді; бірақ қалай болса да ол оны тастағаны анық, сөйтіп, бұл әйел Иесіз Балық болып қалды; сондықтан, кейіннен басқа бір мырза өзін екінші рет гарпунға ілгенде, ханым өз бойында сорайып тұрған барлық өзге де гарпундарымен бірге осы келесі мырзаның меншігіне көшті.

	Ал қазіргі істе Эрскин китпен ханымның мысалдары өзара үйлес әрі бір-бірін ұғындырады деген ескертпемен шектелді.

	Бүкіл осы пайымдар мен қарсы пікірлерді тиісінше зейін қойып тыңдаған ғұлама қазы бұлжытпай мынадай қаулы етті.

	Вельботқа келсек, әншейін өз өмірлерін құтқару үшін тастап кеткендіктен, ол оны талапкерлерге қайтарып береді; таласқа түскен кит, гарпундар мен арқанға келетін болсақ, бұлар жауапкерлерге тиесілі; себебі, ұсталған сәтінде кит Иесіз Балық болған, ал гарпундар мен арқанды кит жұлынып шығып, өзімен ала кеткенде, олар соның (киттің) меншігіне көшкен; сондықтан, кейіннен балықты иеленген кез келген кісі соларды да иелену құқығын алады. Балықты жауапкерлер иеленді; erqo, аталған заттар соларға тиесілі.

	Ғұлама қазының бұл шешімімен танысқан қарапайым адамның қарсылық білдіруі ықтимал еді. Бірақ егерде осы оқиғаның қатпар- қыртыстары астындағы негізгі жынысқа жетер болсақ, онда, жоғарыда келтірілген, ал енді, баяндалған сот ісіне байланысты лорд Элленборо қолданған һәм түсіндірген, екідайлы кит аулау заңының негізіне алынған екі ұлы қағида, Арқандағы Балық пен Иесіз Балық туралы осы қосарланған заңдар, егер байыбына бара ойлансақ, жалпы адамзаттық заң ілімінің негіздері болып шығады; өйткені, мүсінінің күллі нәзік сырлы жұмбақтығына қарамастан Заң ғибадатханасы, филистимляндықтар ғибадатханасы тәрізді, тек екі бағанда ғана жай тапқан.

	"Меншік - жарты заң" деген нақыл жұрттың бәрінің аузында емес пе? Яғни, аталмыш заттың әлдекімнің меншігіне қандай жолмен айналғанында шаруамыз жоқ. Бірақ көбінесе меншік - жарым- жарты емес, заңның тұтас өзі. Мысалы, Ресей басыбайлыларының немесе Республика құлдарының қара күші мен жандары заң атаулының аузын ұрып қойған меншік - Арқандағы Балық емей немене? Ашкөз үй алпауыты үшін бейшара жесірдің соңғы бақыр тиыны Арқандағы Балық емей немене? Ал анау, таяқтағы жалаудың орнына есігіне мыс тақтайша іліп қойған, әшкереленбеген қылмыскердің мәрмәр сарайының өзі немене? Бұл Арқандағы Балық емес пе? Ал отбасын асырауға қарыз бере отырып, сормаңдай бейшара Банкроттан делдал Мардокей алатын тонаушылық пайыз деген не; осы тонаушылық пайыз Арқандағы Балық емес пе? Ал титықтаған жүз мыңдаған еңбеккерлердің жартымсыз ірімшікті үзім нанынан архиепископ Күнәдан Арылтушы өзіне жырымдап алған жүз мың фунт стерлинг пайда деген не (олардың әрқайсысына, әлбетте, Күнәдан Арылтушысыз-ақ кешірім дайын); осы қампиған ғаламдық жүз мың Арқандағы Балық емей немене? Герцог Дөкірдің мұрагерлік қалалары мен ауылдары

	Арқандағы Балық емей немене? Қаһарлы гарпуншы Джон Буль үшін мүсәпір Ирландия Арқандағы Балық емей немене? Джонатан бауырдың апостолдық шанышқы лақтырушысы үшін Техастың Арқандағы Балық болмайтын несі бар? Барлық осы мысалдарда Меншік - тұтас заңның өзі емес пе?

	Егер Арқандағы Балық туралы ілім мұншалық кең қолданыс тапса, онда оған туыстас Иесіз Балық туралы ілімге сөз де жоқ. Ол бүкіл дүниежүзілік, ғаламдық қолданысқа ие.

	Колумб непан туын қадап, жалау астында өзінің ерлі-зайыпты патша қамқоршыларының сыбағасы деп қалдырған 1492 жылы Америка Иесіз Балық болмағанда, немене еді? Орыс патшасы үшін Польша не болып еді? Немесе, түріктер үшін Греция? Немесе, Англия үшін Үндістан? Ақырында, Америка үшін Техас не болмақ? Тағы да сол Иесіз Балық.

	Адам Құқығы һәм Барлық Халықтардың Бостандығы дегеніміз Иесіз Балық емей немене? Ал бүкіл адамдардың ақыл-ойлары мен пікірлері Иесіз Балық емес пе екен? Немесе олардың діни сенімдері. Жылпос-дүмшелер мен әріпшілдер үшін даналардың ойлары Иесіз Балық боп жүрген жоқ па? Мына жер шарының өзі әншейін Иесіз Балық емес пе? Ал сен өзің ше, оқырман, сайып келгенде, сен де Иесіз Балық һәм сонымен қатар Арқандағы Балық емессің бе?





ХС тарау





ҚҰЙРЫҚТАР НЕМЕСЕ БАСТАР

	De balena vero sufficit, si rex habeat caput et reqina caudam.

	Брайтон 1. 3, c.3.43

	Англия заңдарының кітабынан мәтіндік мағынасымен мына латынша сілтеме осы елдің жағалауларынан, мейлі кім ауласа да, аулаған әрбір киттің басы, Кит аулаушылар Орденінің құрметті Магистрі ретінде, корольге тиесілі екенін, ал королеваға, тиісінше, құйрығы тартылатынын білдіреді. Бірақ кит үшін мұндай бөлініс қақ бөлгенмен бірдей -ортасында ештеңе қалмайды. Ал бұл заң біршама өзгертілген түрде Англияда әлі күнге шейін күшін сақтағандықтан әрі ол көптеген тараптарда Арқандағы Балық һәм Иесіз

	Егер басы корольге, ал құйрығы королеваға тисе, китке сол құрмет те жетер. - Брактон 3-кітап, 3-тарау.

	Балық туралы жалпы заңнан үзілді-кесілді бас тарту болып табылатындықтан, ағылшындық темір жол билігін король әулетінің мүшелері үшін арнайы вагондар ұстауға шығын жұмсауға мәжбүр ететін бәз баяғы сыпайыгершілік жөнімен оған осы арада ерекше тарау арналады. Мен әуелі жоғарыда аталған заңның әлі де күшінде екендігін әуесқойлықпен айғақтау ретінде осыдан екі-ақ жыл бұрын болған бір оқиғаны баяндап өтейін.

	Дувр, Сэндвич немесе, Бес Айлақтың басқа біреуінің маңындағы әйтеуір бір жерде бірнеше морт балықшы қиян-кескі қуғыннан кейін өздері бастапқыда алыстағы теңіз өрінде байқаған толағай китті өлтіріп, жағаға сүйретіп шығарды. Бүкіл Бес Айлақ, былайша айтқанда, лорд Бастық деп аталатын полисменнің бе, әлде, бөрікпенің бе, ішінара - немесе тағы, әлденендей - қарауында. Ол бұл лауазымды тікелей патшадан алып отырғандықтан, Бес Айлақ аумағынан түсетін король табыстарының бәрі, әлбетте, соған бұйырады. Кейбір адамдар бұл лауазымды жұмысы жоқ, қарны тоқ қызмет деп атайды. Бірақ олардыкі дұрыс емес. Гәп мынада: лорд Бастықтың көбінесе өзіне тиесілі табыстарды қоқанлоққылап алудан қолы босамайды, олардың оған тиесілі болатын себебі де сол, ол жұртты қорқытып ала біледі.

	Міне, осы күн қақтаған байғұс балықшылар өздерін қымбат май мен мұртты сатудан түсетін кем дегенде жүз елу фунт стерлингпен емексіте әрі жалпы пайдадағы өз үлесінің есебінен өз қиялдарында ендігі әйелдерімен хош иісті шай, ал достарымен күшті эль сырасын ішіп, жалаңаяқтанып, балақтарын сидиған сирақтарынан жоғары түріп тастап, семіз олжаны құрғақ жерге әупірімдеп сүйретіп алып шыққан кезде, кенеттен сахнаға асқан оқымысты пішінмен, бойын христиандық жалынды адам сүйгіштік кернеген, қолтығына қысқан қалың Блэкетоны бар мырза шыға келіп, сол кітапты киттің басына қойып: "Тарт қолдарыңды! Бұл балық, мырзалар, арқанға алынған. Мен оны лорд Бастыққа тиесілі ретінде алып қоямын", - дейді. Мұндайды естіп, ізетшіл үрей - нағыз ағылшындық сезім билеген байғұс балықшылар не айтарларын білмейді, сөйтіп, бәрі бір кісідей жанталаса желкелерін қасып, сол арада түңілген көздерін киттен бейтанысқа аударады. Бірақ мұнымен іске жәрдем ете алмайсың және Блэкетоны бар оқымысты мырзаның тас жүрегін ешбір жібітпейсің. Сонда желкесіндегі баз бір ойларды ұзақ қырғыштаған солардың біреуі батылы барып, тілге келді:

	- Кешіріңіз, сэр, лорд Бастық деген кім ол?

	- Герцог.

	- Алайда, герцог бұл балықты аулаған жоқ қой.

	- Ол герцогқа тиесілі.

	- Біз қаншама еңбектендік, өмірімізді тәуекелге байлап, әрі шығын шығардық, сонда осының бәрі герцогтың пайдасына шықпақ па, ал біздің табан ақы, маңдай теріміз босқа кетпек пе?

	- Балық соған тиесілі.

	- Жоқшылық осындай жаннан безген тәсілмен тамақ асырауға мәжбүр етердей, герцог соншалықты кедей ме?

	- Балық соған тиесілі.

	- Ал мен болсам, өз үлесімнен ауырып жатқан бейшара анама қарайлассам деп едім-ау.

	- Балық соған тиесілі.

	- Бәлкім, герцог бұл балықтың ширегін немесе жартысын қанағат тұтатын шығар?

	- Бұл соған тиесілі.

	Қысқасын айтқанда, китті тартып алып, сатты, шапағатты герцог Веллингтон бүкіл ақшаны иеленіп шыға келді. Ерекше жағдайлар тұрғысынан алғанда бұл оқиғаны дегенмен де белгілі бір дәрежеде, әрең-әрең, онша әділетті емес деп қарауға болар еді деген ойға келген қаланың бір адал пірәдары шапағатты тақсырға құрметпен хат жазып, оған бұл оқиғаға және бейшара балықшыларға қадари-мүмкіндігінше ыждағатпен қарауды өтініп жалбарынды. Бұған тақсыр герцог жауап қатып (екі хатта жарияланды), өзінің де тап осылай етіп бүкіл ақшаны алып та қойғанын һәм егер келешекте қадірменді мырза бөтен іске килігуден бой тартса, оған (қадірменді мырзаға) өзі риза болатынын айтып жеткізді. Осы шынымен-ақ - қазір үш корольдықтың босағаларында тұрып, жоқ-жітіктердің қайыр-садақаларын тартып алып жатқан сол баяғы, әлі тың қарт батыр ма?

	Тап осы жағдайда герцогтың өзіне таңған китті иемдену құқығын оған оның сюзерені берді деп айту оңай. Сондықтан да бұл құқықтың сюзереннің өзіне қандай негізде тиесілі екендігін анықтап алу қажет. Заңның не айтатынын біз енді білеміз. Бірақ Плаудон оны былайша негіздейді. Жағалауда ұсталған кит, деп пайымдайды Плаудон, "өздерінің артықша қасиеттерінің себебінен" король мен королеваға тиесілі. Әрі барлық терең ойлы ғұламалар мұны нағыз бұлтартпас дәлел деп мойындайды.

	Бірақ неге корольге нақ осы басы, ал королеваға құйрығы тиюі тиіс? Бұған сіздер не айтасыздар, уа, данагөй заңшылдар.

	Өзінің "Королеваның Алтыны, немесе, Королеваға Түйреуішке Берілетін Ақшалар" атты трактатында Уильям Принн деген біреу,

	Сюзерен - Ортағасырлық Еуропада: ірі жер иесі, феодал, езіне тәуелді бақыныштылар тарапында патша іспеттес. — Аудармашы ескертпесі.

	байырғы автор һәм Король Отырғышы Сотының мүшесі былай деп ой толғайды: "Королеваның киім-кешегінде кит мұртынан жетімсіздік болмауы үшін құйрық королеваға беріледі". Әрине, бұл сөздер гренландиялық, немесе, нағыз киттің серіппелі қара мұрты көбіне-көп әйелдердің жалпақ белбеулеріне жұмсалған замандарда жазылған болатын. Бірақ бұл мұрт киттің құйрығында емес, басында ғой, сол себептен де бұл арада Принн сияқты ғұлама заңнамашыға аса лайықсыз, өрескел қателік жіберілген. Немене, біз оған құйрық тарту ететіндей, королева сонша бір су перісі ме екен? Бәлкім, мұнда жасырын астарлы мағына бар шығар?

	Ағылшын заңнамашылары ерекше атаққа шығарған екі корольдік балық бар: кит және бекіре; екеуі де тәждің меншігі деп (кейбір ескертпелермен) жарияланып, ресми түрде тұрақты мемлекеттік табыстардың оннан бір бөлігін құрайды. Бұл жайлы менен басқа бірде-бір жазарман айта қоймас деп қорқамын, бірақ, меніңше, бекірені де тура китті бөлгендей етіп бөліп, корольге өзінің маңдайдағы майысқақ шеміршектерінің түк өткізбес беріктігімен даңқы шыққан балық басын берген жөн, егер мәселеге нышандық тұрғыдан келсек, мұның өзі қалжың орайында кейбір өзара ұқсастықпен қисындалады. Сайып келгенде, бұл дүниеде барлығының да, тіпті, заңдардың да мағынасы бар екен-ау.





ХСІ тарау





"ПЕКОД" "РАУШАНГҮЛ ҚАУЫЗЫМЕН" КЕЗДЕСЕДІ

	Бірақ Левиафанның қарнынан сұрғылт амбраны' табу әрекеттерінің бәрі босқа кетті: Төзгісіз сасық иіс іздеуге мүмкіндік бермеді.

	Сэр Т.Браун. "Кең тараған адасулар".

	Баян етілген кәсіпшілік уақиғаларынан бері екі апта шамасында уақыт өтті; "Пекод" палубасындағы танаулар өздерін кенеттен мачталардағы үш жұп көзден әлдеқайда қырағы сақшы етіп танытқан кезде біз тұманды тал түстегі теңіздің мүлгіген суларында баяу жүзіп келе жатқанбыз. Теңізден бір ерекше әрі тым жағымсыз иіс сезілді.

	' Амбра - Кит тұқымдас ірі теңіз жануарларынан алынып, парфюмерия өндірісінде қолданылатын хош иісті, қоңыр түсті зат. - Аудармашы ескертпесі.

	- Бәстесуге бармын, - деді Стабб, - біз анада түйреп жіберген киттердің бірі осы маңда бір жерде шайқалақтап жүр. Олардың көп ұзамай бәрібір шалқалақтап жүзетінін өзім де біліп едім.

	Көп кешікпей алдағы мұнарланған тұман ашылып, біз қашықтан желкендері буылған кемені көрдік - бұл дегеніңіз жақтауына кит арқандалып байланғандығының бұлтартпас белгісі. Бейтаныс біз жақынырақ жүзіп келгенде француз жалауын көтерді, ал оның үстінде қара бұлттай үйіріле қалықтап, биіктен құлдилай құлаған қанатты теңіз жыртқыштары жақтаудағы киттің, балықшылар айтатындай, "күп боп кебініп" кеткенін, яғни, әншейін, теңізде өз ажалымен жан тапсырып, қайырсыз өлігі толқындарда қаңғалақтаған кит екенін айқын аңдатты. Мұндай ұшаның нендей қолапайсыз иіс шығаратынын оп-оңай елестетуге болады - айтсақ, тірілердің өлгендерді көмуге де шамасы келмейтін оба кезіндегі Ассириялық шаһардағыдан да жаман. Шын мәнінде де, кейбір адамдар бұл мүңкіген қолаңсаны мүлдем көтере алмайды, сондықтан, ешқандай құлқынқұмарлық оларды кебінген балықты тіркестіруге мәжбүрлеуі мүмкін емес. Алайда, мұндай ұшалардан алынатын майдың сапасы аса төмен болса да және қызғылт майға әсте ұқсамаса да, бұдан қорықпайтын өлермендер де табылады.

	Бәсеңдеген желмен бірге әлде де жақынырақ келген біз француздың жақтауындағы киттің біреу емес, екеу екенін көрдік: екіншісі біріншісінен де асқан хош иісті гүл екен. Турасын айтайық, бұл асқазанның асқынып бұзылуынан немесе, әншейін, кәдімгі іш өтуден әбден арықтап жан тәсілім еткен киттердің бірі еді, бұлардың ұшалары бір тамшы майсыз, тақыр-таза болып қалады. Соған қарамастан, тиісті жерінде баян етілетіндей, бірде-бір аз-маз түсінігі бар кит аулаушы, ол, тіпті, кебінген киттерді көрмеске серт етсе де, мұндай киттен ешқашан бетін бұрып әкетпейді.

	Бұл шақта "Пекодтың" бейтаныс кемеге тым жақын таяп келгендігі сонша, Стабб киттердің біреуінің құйрығына оратылған арқанның түйіншек-тұзағында қыстырылып қалған өзінің фленшерлік күрегін таныдым деп ант-су ішіп, әлек сала бастады.

	- Міне, жігіт деп осыны айт, мен түсінемін, - деп қарқылдай күлді ол "Пекодтың" тұмсығында тұрып. - Нағыз қорқау ғой, ә? Мына құрбақа-француздардың кәсіпшілікте иісалмас екенін онсыз да баяғыдан білуші ем; кейде олар кашалоттың бұрқағы екен деп ойлап ақкөбік толқынға да вельботтарын түсіре салады; ал кейде олар ойлақтан шыққанда трюмдерін май шамдар толы жәшіктер мен олардың күйесін қыратын қысқаштарға сықап шығады, - өйткені, өздері табатын барлық май капитан шырағының білтешесін матырып алуға әрең жететінін олардың өздері де біледі ғой; иә, мә, бұл біздің бәрімізге онсыз да белгілі жай; бірақ мына құрбақа пауасына қараңдаршы, түге, біз гарпунға ілген мына кит сияқты, бөтеннің қалдығын жиып-теріп ала алса, оған сол да жетеді. Aha, өзінің арғы жақтауында ілулі тұрған анау қымбат балықтың сүйектерін мүжи алса, ол соған да мәз. Байғұс-ай! Қанеки, жігіттер, бөркімізді алқа-қотан айналдыра жіберіп, оған Құдай үшін азырақ май тарту етейікші. Ойпырмай, біздің сүйреткіміз салбыраған мына киттен оның қорытатын майын, тіпті, түрмеде де жағуға жарамайды ғой. Ал екінші китке келетін болсақ, оның мына сүйектер үйіндісінен алатынынан мен біздің үш мачтамыздан анағұрлым артығырақ май алуға серт етемін - тек оларды кесіп, қайнатуға мұрсат беріңдер; әйткенмен, міне, қазір ғана ойыма келіп тұр, бәлкім, оның бойында майдан гөрі құндырақ бірдеңе бар шығар; құдай-ақы, сұрғылт амбра. Қызық-ау, бұл жөнінде біздің шал не ойлайды екен, Байқап көруге татиды-ақ. Иә, иә, өз басым татиды деп есептеймін. -Осы сөздермен ол шканцыға бет алды.

	Бұл шақта үп еткен майда самал да мүлдем тынып, желсіз тымық орнады; сондықтан, іріп-шіріген жын-шайтанның торына түсіп, жел қайтадан өрекпіп көтерілгенге шейін одан құтылуға күдерін мүлдем үзген біздің "Пекод" лажсыздан тоқтады. Стабб каютадан шығып, өз вельботының жасағын шақырып алды да, сонымен бөтен кеме жаққа жөнеп кетті. Оның тұмсығын айналып өте бере ол форштевеннің француздық әсем талғамға сәйкес ойма бедерлі басы иілген дәу сабаққа ұқсайтындығына назар аударды: жасыл сырмен боялған және тікендер үлгісінде мыс ұштармен қапталған ол түзу пішінде һәм ашық-қызыл түспен жұмыртқа тәрізді жуандап барып бітеді. Ал оның астындағы жақтауда алтындатқан ірі әріптермен: "Bouton de Rose", яғни "Раушангүл қауызы" деп жазылған - осынау хош иісті кеменің әсем аты осындай екен.

	Стабб "bouton''-ның мағынасын түсінбесе де, тұмсықтағы әшекейдің алабөтен түрімен қосып алғанда "rose" сөзі оған бұл арада әңгіме не туралы екендігін жеткілікті дәрежеде, жеткізе ұғындырып берді.

	- Аһ, солай ма! - деп дауыстап жіберді ол алақанын танауынан алмастан. - Ағаш раушангүл ғой, о? Тәп-тәуір ойлап тапқан. Ішек- қарныммен ант етейін, өзінің жұпар иісі неткен күшті еді!

	Палубадағы кісілермен тіл қатысу үшін ол тұмсықты орағытып өтіп, оң жақтаудағы кебінген китке тақап келіп, келіссөзді тура соның үсті арқылы жүргізуі керектін.

	Міне, қажетті қалыпқа көшкен ол бұрынғысынша мұрнын қыса түсіп, барқырай айқайлады:

	- Ей, "Раушан қауыздағылар"! Сендердің, гүлқауыздардың, іштерінде ағылшынша сөйлейтін біреу бар ма?

	- Бар, - деп жауап қатты біреу Гернси аралының тумасын айғақтаған мүкіспен; кейіннен бұл капитанның аға көмекшісі болып шықты.

	- Қане, онда маған айтшы, Раушан Қауызгүлі, сендер Ақ Китті көрген жоқсыңдар ма?

	- Қандай китті?

	- Ақ Китті - кашалот Моби Дикті; сендер оны көрмедіңдер ме?

	- Мұндай кит жайында ешқашан естіген де емеспіз. Cachalot Blanche! Ақ Кит - жо-жоқ.

	- Несі бар, тамаша, олай болса, сау боп тұрыңдар. Мен қазір сендерге тағы келемін.

	Сөйтті де, планширден аса еңкейіп, шканцыда мұның хабарын Ахав күтіп тұрған "Пекодқа" қарай қайыра асығыс жөнелген Стабб аузын алақанымен көлегейлей: "Жоқ, сэр! Жоқ!" - деп айқайлады. Ахав сол мезетте ары кетті де, Стабб қайтадан француздарға бет түзеді.

	Енді ол Гернси аралынан келген теңізшінің жақтау сыртындағы науашаға шығып, мұрнының астынан қапшық тәрізді бірдеңені байлап алып, фленшерлік күрекпен жұмыс істеп жатқанын көрді.

	- Сенің андағы мұрныңа не болған? - деп әуестенді Стабб. - Сынған ба?

	- Бұдан да оның шынымен-ақ сынғаны немесе, мүлдем болмағаны жақсы еді! - деп жауап қайырды анау - оған, сірә, істеп жатқан жұмысы онша ұнамайтын тәрізді.

	- Ал сен өзіңдікін неғып тас қып ұстап алғансың?

	- Жай әншейін. Менікі алмалы-салмалы, сүйемелдеп тұру қажет. Күн жақсы, ә? Ауа - тұра гүлзардағы сияқты, солай ма? Бізге де жұпар аңқыған бір шоқ гүл тастап жібермейсің бе, Раушан Қауызгүлі?

	- Мұнда сендерге қандай сайтаным керек? - деп барқ ете түсті кенеттен ашуланған гернейлік кісі.

	- Оһо! Қызбаланба, бауыр, ыстығыңды бас. Дәл қазір сендерге керегі - суық. Ендеше, жұмыс кезінде мына киттерді айналдыра неге мұзбен қымтамайсыңдар? Жоқ, қалжыңды қоя тұрайық; әйткенмен, гүлқауыз, мынадай киттерден тым құрыса бір тамшы май сығып алуға әрекеттену бос әурешілік екені сендерге мәлім бе? Міне, мына бүкіл арық. ұшадан бір оймақта май шықпайды.

	- Оны мен өзім де бек жақсы білемін; қайтейін, түсінесің бе, капитан маған сенбей отыр ғой; бұған дейін ол иіссу фабриканты болған. Кеменің үстіне шықсаңшы, мүмкін, ол, мені тыңдамаса да, сені тыңдар, сонда мен мына былық жұмыстан құтылар едім.

	- Сізге жағу үшін, аса қымбатты әрі құрметті достым, мен бәріне де әзірмін, - деп тіл қатқан Стабб кідірместен палубаға көтерілді. Мұнда оның алдынан өте-мөте тосын көріністер ашылды. Қызыл түсті һәм шашақты, тоқыма жүн қалпақтар киген матростар жүк көтергіштердің қасында, оларды киттерді көтеруге дайындап, әуреленіп жүр. Алайда, олардың жұмыс істеуі тым баяу әрі сонымен бірге тез-тез сөйлеседі, қайткенмен де көңілдеріндегі салғырттық көрініп тұр. Құдды ондаған кішкентай бушприттер сияқты, бәрі де мұрындарын көкке көтеріп алған. Олар әлсін-әлі жұмыстарын тастап, таза ауа жұту үшін екеу-екеуден мачтаның ұшар бастарына өрмелеп шығып жатыр. Қайсыбіреулері әлдебір ауру жұқтырудан қауіптеніп, қара майға матырған жүн-жұрқаны деміл-деміл мұрындарына тосады. Екіншілері қорқорларын кеңірдектен келтіре сықап алып, танауларын үздіксіз ыстап, темекілерін өне бойы жанталаса түтіндетуден жазбады.

	Құйрықтағы басқару үйшігінен ақтарылған айқай-ұйқай мен қарғап-сілеудің толассыз сарқырамасы Стаббтың жанын түршіктірді, содан солай қарай қарап еді, сәл ашылыңқыраған есіктен әлдекімнің ашуға бөккен қып-қызыл бет-әлпетін көрді. Бұл бет кеме дәрігерінікі еді, ол мұндай өрескел жұмысқа қарсы наразылық білдірмекші болған өнімсіз әрекетінен кейін ашуға булығып, ауру жұқтырмас үшін құйрықтағы үйшікке (өзінің атауында "кабинет") кетіп қалған болатын, бірақ, сонда да болса, шыдай алмай, тіпті, сол жақтан да ақыл-кеңесі мен қарғысын түйдек- түйдегімен боратып жатты.

	Осының бәрін көңіліне түйген Стабб мұның өзіне қолайлы екенін аңғара қойды да, гернсилік аға көмекшімен абайлай сөйлесіп, соның барысында ол барлық мына тәбетсіз де пайдасыз шатақты шығарған, күмпиген надан капитанға деген жеккөрінішін жасырмады. Әңгімені еппен өрбіткен Стабб содан кейін Гернси тумасы ешқандай амбра жөнінде сезіктенбейтінін анықтады. Міне, сондықтан да ол бұл туралы, тіпті, қымс етіп аузын да ашқан жоқ, ал қалған барлық жағдайда оған шын пейілі мен жылы шырайынан жазбады, сөйтіп, екеуі тездетіп, капитанды бұлардың қалтқысыздығына күмәндану миына да келместей етіп алдап соғып, келемеж қылудың шағын жоспарын уқалап-суқалап жасай қойды. Олардың жоспары бойынша, аға көмекші Стаббтың тілмәші қызметін атқарған болып-мыс, капитанды өзінің ойына не келсе, соған үгіттейді; ал Стаббқа келсек, ол алдағы келіссөздер кезінде әншейін тілінің ұшына оралған кез келген сандырақты шатпақтай беруге тиісті болды.

	Бұл шақта палубада олардың алдын ала лайықтап әзірлеген құрбанының өзі де көрінді. Бұл теңіз тарланы деуге тым әлжуаздау, бірақ мұрты мен жақ сақалы сала-құлаш, қолтоқпақтай қара торы кісі екен; үстінде қызыл барқыт кеудешесі, ал бір бүйіріндегі бауда салпыншақты сағат бар. Көмекші Стаббты бұл мырзаға салтанатпен таныстырып, бірден аударып тұрғандай кейіпке ене қалды.

	- Бастапқыда мен оған не айтуым керек? - деп сұрады ол

	- Несі бар, - деді Стабб барқыт кеудешеге, сағат пен салпыншаққа бажайлай қарап, - әуелі сен оған, менің пайымдауымша, оның шіп-шикі сәбидей боп көрінетінін айтуыңа болады, алайда, әлбетте, оған төрелік айтатын мен емес.

	- Месье, ол айтады, - деп французша түсіндірді көмекші өзінің капитанына тіл қатып, -кеше ғана оның кемесі жолықтырған бір кеменің капитаны мен аға көмекшісі алты бірдей матростарымен бірге жолдан жиып-теріп жақтауға арқандап алған кебінген киттен жұқтырған безгектен о дүниеге аттанып кетіпті, дейді.

	Бұл сөздерді естіген капитан селк ете түсіп, болған жайды егжей-тегжейлі тыңдауға ықылас білдірді.

	- Тағы да немене? - деп сұрады Гернси тумасы Стаббтан.

	- Жаңағыларды құлағына жайбарақат құйып алса, енді оған былай де: өзін анықтап көргеннен кейін мен оның кит аулайтын кемені тура Сантьяголық мартышка сияқты керемет басқаратынына көзім әбден жетті. Оған менің атымнан айт, нағыз маймыл екен.

	- Мына кісі ана екінші арық кит кебінген киттен де әлдеқайда қауіптірек деп ант-су ішіп тұр, месье; қысқасын айтқанда, месье, ол егер өз өмірлерің өздеріңе қымбат болса, шынжырды шарт үзіп, мына балықтардан аман-сауларыңда құтылыңдар деп жалынады.

	Осы арада капитан баққа тұра жүгіріп, бажылдаған даусымен командаға жүк көтергіштерді көтеруді тоқтатып, киттерді кемеге жалғап тұрған арқандар мен шынжырларды дереу кесуге әмір етті.

	- Енді немене? - деп сұрады көмекші, капитан қастарына қайтадан келген соң.

	- Енді ме? Білесің бе, енді, сірә, оған енді айтуға болатын шығар... мен... былай... бір сөзбен айтқанда, мен оны алдап соқтым, бәлкім (басқа жаққа), тағы бірдеме.

	- Ол бізге осы құйттай көмекті жасағаны үшін бақыттымын дейді, месье.

	Мұны естіген капитан ол емес, бұлар (яғни, өзі және оның көмекшісі) алғыс айтуға тиіс екендігін айтып, ант-су іше бастады, ақыры, Стаббты каютаға бір шиша бордо ішуге шақырумен аяқтады.

	- Ол сенің өзімен бір стақан шарап ішуіңді қалайды, - деп түсіндірді тілмәш.

	- Оған менің рахметімді жеткіз және де айт, өзім алдап соққан адамдармен ішу менің дағдымда жоқ. Оған былай де, қысқасы, мен кері қайтуға асығып тұрмын.

	- Ол мұндайда шарап ішіп әдеттенбегенмін дейді, месье; бірақ егер месье әлі де өмір сүріп, бұл дүниеде іше тұрғысы келсе, онда месье барлық төрт вельботты бірдей түсіріп, кемені мына киттерден әрмен сүйреп әкетсін дейді, өйткені, желсіз тымықта олар осы арадан жылжымайды.

	Бұл кезде Стабб жақтау сыртындағы вельботына ырғып үлгеріп, сол жақтан көмекшіге өз қайығында ұзын арқан бар екендігін және бұларға шамасы келгенше жеңілдеу китті кемеден әрірек тартып әкетуге көмектесетінін айтып айқайлады. Сөйтіп, француздың вельботтары кемені бір жаққа сүйрегенде, сыпайы Стабб арқанның ғаламат ұзын ұшын әдейі көрсете саумалай босатып, китті басқа жаққа тартты.

	Бірақ осы кезде самалдап жеп соқты да, Стабб өз арқанын ағытып, китті жайына қалдырғандай сыңай танытты, француз вельботтарын үстіге көтеріп, барған сайын аулаққа ұзап кете барды, ал "Пекод" бұл шақта солар мен Стаббтың арасындағы шепте тұрды. Осы арада Стабб қалқыған ұшаға жанұшыра жетіп келіп, қай кезде оралуға болатынын белгі беріп білдіріңдер деп "Пекодқа" дауыстады да, дереу өзінің шімірікпес қулығының жемісін теруге кірісті. Өткір фленшерлік күректі ала сала, ол киттің денесінде, бүйірдегі жүзгіш қанаттың артынан шұңқыр қаза бастады. Ол құдды теңізде қазба жұмыстарын жүргізіп жатқандай еді, ақыры, күрек ырсиған қабырғаларға тиген кезде Англияның саздауыт жынысында жерленген ежелгі Римдік бас сүйектерін ашты деп ойлауға болғандай-ды. Ал, қайықтағы матростар тап бір кен орнындағы алтын іздеушілердей дегбірсізденіп, өз сардарларына жандарын сала көмектесті.

	Айналада біресе суға сүңгіп, біресе бетіне қалқып шығып, біресе шаңқылдаған ащы дауыспен төбелесе кетіп, қисапсыз теңіз құстары шырқ үйірілді. Стаббтың жүзінде түңіліс нышаны біліне бастаған, оның үстіне қолаңса барған сайын төзгісіз болып бара жатты, осы мезетте кенеттен осынау оба сасығының қақ өзегінен өріліп шыққандай, нәзік хош иіс сыздықтай созыла көтеріліп, бейне, бір өзеннің екіншісіне қосылып, соның ішінде әлі ұзақ уақыт бойы араласпай, өзімен-өзі ағатыны сияқты, жаман иістердің толқындары арасынан қысылыса, әрең жарып өткен еді.

	Шұңқырдың қараңғы тереңінен бірдеңені қармалаған Стабб: - Таптым! Таптым! - деп қуана дауыстады. - Көмбе!

	Күректі тастай сала, ол екі қолын бірдей шұңқырға тығып жіберіп, сырттай қарағанда, Виндзор сабынын немесе, оңып кеткен ескі ірімшікті еске түсіретін һәм сонымен бірге иісі аңқыған әрі майлы бір затты уыстап алып шықты. Бұл затты саусақпен жаныштап басуға болады екен, ал оның түсі бір түрлі дүбара, әлде сары, әлде күлгін бе - айыра алмайсыз. Бұл дегеніңіз, достарым менің, кез келген дәріханашыда әрбір мысқалы бір алтын гинеядан өтетін сұрғылт амбраның нақ өзі. Бізге осының алты уысы тиді, анағұрлым көбі зым-зия теңіз түбіне кетті, біз тағы бірдеңе шығарар едік, бірақ Стаббқа бәрін тастап, кеме үстіне қайтуға бұйырған, әйтпесе, кеменің бұлармен мәңгі қоштасатынын зәрлене ескерткен Ахавтың ашулы айқайы естілді.





ХСІІ тарау





СҰРҒЫЛТ АМБРА

	Аталмыш сұрғылт амбра - төтенше қызғылықты зат, оның саудадағы маңыздылығы сонша, 1791 жылы ағылшын қауымдар палатасына осы мәселе бойынша айғақ беру үшін Нантакеттен капитан Коффин деген біреу арнайы шақырылды. Тап сол кезде, тіпті, бертінгі уақыттарға шейін, сұрғылт амбраның шығу тегінің, сонымен қатар амбраның өзінің де әлі жұмбақ құпиялығында жатқан болатын. "Сұр янтарь" дегенді білдіретін француздың amberqris сөзінен шыққан мұндай атауға қарамастан, ол янтарьдан мүлдем өзгеше. Рас, әдетте, теңіз жағалауынан табылатын янтарь сондай-ақ кейде құрлықтардың терең қойнауларындағы топырақтан да кездеседі ғой, осы бір шақта сұрғылт амбраны тек теңізден ғана ұшыратуға болады. Сонымен бірге, янтарь - қатты, мөлдір, сынғыш әрі иістен жұрдай зат; одан мүштік, тасбих және басқа әp түрлі әшекейлер жасайды; ал сұрғылт амбра балауыз сияқты жұмсақ, әрі хош иістілігі мен жұпар аңқытуы сондай, оны

	' Гинея - Көне ағылшындардың алтын ақшасы. - Аудармашы ескертпесі.

	парфюмерияда жаппай қолданады, хош иісті заттар қобдиына салады, хош иісті шырағдандарға, жасанды шаштар опасы мен далаптарға қосады. Түріктер оны ас тұздығы орнына қолданады, сондай-ақ, Римдегі Әулие Петр соборына хош иісті қарамайды қандай мақсатпен апарса, оны да Меккеге тап сондай мақсаттармен апарады. Кейбір шарап ашытушылар оны дәмін жақсарту үшін түйірлеп қызыл шарапқа қосады.

	Барлық маңғаз ханымдар мен мырзалар дімкәс киттің сұмпайы қарнынан табылған затты пайдаланатын болады деп кім ойлаған! Соған қарамастан бұл солай. Кейбіреулер сұрғылт амбраны киттердің асқазанының ас сіңіре алмауының себебі, екіншілері - салдары деп санайды. Китке тек үш вельбот брандрет түйіршік дәрілерін ішкізбесе, мұндай ас сіңіре алмаушылықты емдеп жазу қиын-ақ, ал ол мұны жұтып жіберген шақта, жарылыс жұмыстары кезіндегі кеншілер сияқты, тездетіп қауіпсіз жерге бара тұрған жөн.

	Мен айтуға ұмытып кетіппін, сұрғылт амбрадан Стабб әуелі матрос шалбарларының түймесі деп ойлап қалған әлдебір қатты домалақ сүйек тақташалар табылған; алайда, кейіннен бұл бар болғаны кішкентай сегізаяқтардың тұмсықтарының амбрада көлкілдеп ісінген сынықтары болып шықты.

	Егер осы титтей кінәратсыз аса хош иісті амбраны тек жеркенішті бықсық шіріндінің арасынан ғана табуға болатын болса, шынымен-ақ мұның бір өзіндік сыры жоқ па екен? Әулие Павел Коринфтіктерге Арнауында кінәратсыздықтың кінәраты хақында; қорлықта көктеген дәннің даңқ жолында бүлік шығаратыны хақында не дегенін еске түсіргейсің, оқырман. Сондай-ақ, Парацельстің бағалы жұпар неден алынатындығы жайындағы белгілі куәлігін есіңе ал. Және де тағы барлық жаман иісті заттардың ішіндегі иісі ең жағымсызы өндірудің бастапқы сатыларындағы иіссу екендігі жөніндегі әлгі тосын егжей-тегжейді ұмытпағайсың.

	Мен бұл тарауды жоғарыда келтірілген, оқырманға арнаумен қуана-қуана аяқтар едім, бірақ, өкінішке орай, бұлай істей алмаймын, себебі, көбіне-көп кит аулаушыларға тағылатын һәм француз бен оның екі китінің оқиғасына орай қате түсініктегі адамдардың көзінде жанама айғақ алған бір айыпты қайткенде де теріске шығаруым керек. Сәл бұрынырақ бұл кітапта кит аулаушылық кәсіпті қызықсыз һәм былық іс деп жариялаған жалақор сынап-мінеулер тас-талқан етіліп еді. Енді тағы бір жалған пайымға тойтарыс беру керек боп тұр. Кейбір адамдар жалпы киттерден жаман иіс мүңкиді деген сыбыс таратып бағуда. Осындай сұрқия өтірік қайдан ғана шығады екен?

	Ең дұрысы, ол осыдан екі ғасырдан астам бұрын Лондонға Гренландия кәсіпшілігінен алғашқы кит аулаушы кемелердің келген күндерінен бастау алуы ықтимал. Гәп сонда, қазірдегі сияқты, сол кездерде де бұл кит аулағыштар, күнгейлік жүзу сапарындағы кемелердің істейтініндей, кит майын тура теңіз төрінде қорытпайтын, май қыртыстарын ұсақтап шауып, оларды тығындарын алып тастаған үлкен күбілерге сықап салатын, сөйтіп, осы күйінде елге әкелетін, өйткені, мұзды теңіздердегі кәсіпшілік маусымдарының қысқа мерзімділігі мен тұтқиылдан соғатын дүлей дауылдар олардың басқаша істеуіне ырық бермейді. Ал, нәтижесінде, кемежайда трюмді ашып, мына кит мәйітханасының жүгін сыртқа шығарған кезде, ол араны шамамен, орнында перзентхана салу үшін ескі моланы қазған жерден қала үстіне көтерілетін иіс сияқты иіс алып кетеді.

	Бұдан басқа, аңғарылуы еш қиын емес бір жағдай, кит аулаушыларды даттаған, зығырданды қайнататын бұл өсектің шығуына бұрынғы замандарда Гренландия жағалауларында Шмеренбург немесе, Смеренберг (бұл сөз соңғы үлгісінде ғұлама Фог фон Слактың "Иістер туралы" деген данқты еңбегінің беттерінде - осы мәселелер бойынша аса сенімді нұсқаунамада ұшырасады) деп аталатын голландық қоныстың тұрғандығы да сылтау болуы мүмкін. Атаудың өзінен-ақ тұжырымдауға болатындай, (смермай, берг - сақтау), бұл қоныс өз флотилиялары олжалаған майды голландықтар өздерінің сонау Голландиясына апарып әуре болмай, кит майын осында қорыту үшін ірге тепкен. Қоныс опыр-топыр пештер, май қазандары мен май қоймаларының нөпірінен туратын; әлбетте, осының бәрі жағылып, будақ-будақ түтіндеген шақтарда одан шыққан иістің де онша жағымды бола қоймайтыны түсінікті. Бірақ Күнгей теңіздердегі кит аулағыштарда мұның бәрі мүлдем басқаша; төрт жылдық жүзу сапарында ол қорытуға бәрін қосқанда елу күн де кетірмей, трюмін майға сықап толтырады, ал күбілерге құйылған майдың иісі мүлдем дерлік шықпайды. Ақиқаты сол, мейлі өлі, мейлі тірі кит ешбір жағдайда да жаман иісті мақұлық деп санала алмайды; көпшілік қауым ішінен кит аулаушыны да иісінен танымайсың. Жалпы, егер денсаулығы үнемі сақылдап қайнап тұрса, китке ең жағымдысынан басқа бөтен иіс қайдан келмек? Ол төрт қабырғаға қамалып отырмайды ғой, әрине, түгелдей ауада болмаса да, қайта уақытының басым бөлігін қозғалыста өткізеді. Сіздерге айтайын, толқын үстінде бұлаңдап сермелген кашалот құйрығы маңайға, көйлегінің етегі жайлы мейманжайда сусылдап өтіп, әтірлі жұпар жағынған ханымның өз соңынан қалдыратын иісіне ұқсас хош иіс таратады. Асқан алып денелі бола тұра соншалықты хош иісті кашалотты мен неменеге ұқсатар едім? Бәлкім, оны керемет сый-құрмет көрсету үшін Ұлы Александрдың алдынан үнді қаласының қақпасы арқылы алып шыққан, тұмсығына қымбат асыл тастар алқаланып тізілген һәм бүйірлеріне хош иісті шайыр жағылған сол бір аңызға айналған пілге ұқсатармын?





ХСІІІ тарау





ЛАҚТЫРЫП ТАСТАЛҒАН

	"Пекод" командасының ең бір елеусіз мүшесі аса елеулі оқиғаны бастан кешкен кезде французбен кездескеннен бері бар болғаны бірнеше күн өткен, осы асқан аянышты оқиғаның ақыры біздің әулекі әрі тұйыққа тірелген кемеде өзінің қыр соңынан қалмайтын сәулелі нышаны пайда болуына әкеліп соқты, бұл нышан алдағы жазмыштай күтіп тұрған барлық сұмдық апаттардың қаскөй хабаршысындай еді.

	Кит аулағышта экипаждың барлық мүшелері бірдей вельботтарда жүре бермейді. Бірнеше матрос әрдайым кеме үстінде қалып отырады, вельботтар киттерді қуалап жүрген шақта оларға кемені басқару міндеті жүктеледі. Әдетте, бұл матростар да - вельбот командаларын құрайтындар сияқты, шымыр жігіттер. Алайда, егер матростардың ішінде бір тым әлсіз әлжуазы, немесе ебедейсізі, немесе қорқағы ұшыраса қалса, ондайды, қалай болса да, вельботқа жолатпайды. "Пекодта" да Пиппин, қысқартып айтқанда, Пип деп атап кеткен зәңгі баланың жайы осылай болды. Бейшара Пип! Сіз ол жайында естігенсіз, оқырман және де әрине, шаттана түнерген сол бір үрейлі түндегі оның тамбурин дабылын ұмытқан жоқсыз.

	Сырттай қарағанда, Пип пен Майтоқаш құдды қызық үшін бірге жегілген қара пони мен ақ пони сияқты, бір-біріне сай еді. Бірақ аңқау Майтоқаш табиғатынан былжыр әрі кішкене топастау болса, Пип тым әсершіл болғанымен, шын мәнінде, өз тайпасына - әрбір мерекені, әрбір той-томалақты кез келген басқа нәсілге қарағанда, әлдеқайда шат-шадыман һәм естері шыға атап өтетін тайпаға тән жарқын жүзділікпен, риясыз да ақкөңіл жайдармандықпен ерекшеленген қағілез әрі көңілді ұл болды. Зәңгілер үшін бүкіл күнтізбе үш жүз алпыс бес Жаңа Жыл мен Тәуелсіздік Күнінен тұруға тиісті еді. Рақым етіңіз, мен бұл қара тәнді ұлда әлдебір жарқыл болды деп жазып жатсам, жымимаңыз, себебі, қаралық та жалтылдай алады; мысалы, король жатынжайындағы жалт-жұлт еткен, қара ағаштан жасалған қабырға тақтасына көз қиығын салыңызшы. Әйткенмен, Пип өмірді және өмірдің барлық пәнилік қызықтарын сүйді; бірақ оны әлдебір түсініксіз жағдайда үйіре тартып әкеткен сол бір пәлекет шаруа оның бойындағы бұл жарқылды аса бір аянышты түрде жойып жіберді; дегенмен де, көп ұзамай біз оның бойында тұншықтырылған оттың ақырында тағдырдың жазуымен шалқи ұйтқыған құпиялы жалынмен лап етіп жанғанын көрер едік, осының зәндемі жарығында ол өзінің туған Коннектикутында ақсиған жымиысымен нұрлана, өзінің әуенді де ырғақты һәм шат күлкісімен дөңгеленген көкжиекті жұлдызды қоңыраулар ілініп тасталған, шыр айналған тамбурин-дабылға айналдырып, көк майса көгалдағы қыстақ билеріне шуақ төгіп, құйқылжыта жандандырған күндеріндегіден он есе артық отты шабытпен өнер көрсетер еді. Ашық-жарық күнде көгілдір тамырлары бүлкілдеген аппақ мойындағы мөлдір алмас тамшысы тап осылай сау-саламаттық отымен жалт-жұлт етер еді; бірақ та, егер әккі зергер сізге осы алмасты мың құлпырып жайнаған барша ғажабымен көрсетпекші болса, ол оны қара түстің үстіне қояды, сосын оған күннің емес, әлденендей дуалаушы газдардың жарығын түсіреді. Сонда оның бойында күнәкар әсемдікпен ғажайып сәуле жарқырай жанып, нұр таратады; сол кезде, бір замандардағы мөлдір шынылы аспанның әйдік бейнесі болған, зұлматтай жарқыраған алмас Тозақ Патшасының тәжінен ұрланып алғандай боп көрінеді. Алайда, әңгімемізге қайтып оралайық.

	Сұрғылт амбра оқиғасы кезінде Стабб қайығының ескекшісі білезігінің сіңірін созып алып, ескек көтеруге жарамай қалды да, оны уақытша Пип алмастыруға тиісті болды.

	Стабб онымен бірге өз вельботын суға түсірген бірінші ретте Пип қатты мазасызданған-ды; бірақ, бақытына қарай, ол күні китке тақап барудың орайы келмеді; сонымен, Пип, жалпы, бұл сынақтан абыройына дақ түсірмей, аман шықты; әйткенмен, сырын алып қалған Стабб сосын оны үнемі өжеттікке шақырып өсиет айтумен болды, өйткені, бұл қасиеттің керек боп қалмайтын кезі жоқ.

	Екінші ретте вельбот киттің тура өзіне жүзіп барды; балық бүйірінен қадалған қанқұйлы гарпунды сезініп, құйрығымен қайықтың түбінен соққан кезде, бұл соққы Пип отырғышының астынан дөп келді! Сол арада баланы сұмдық үрей билеп, оны қолындағы ескек-мескегімен бірге қайықтан қарғып кетуге мәжбүр етті; секірген кезде ол кеудесімен бос салбыраған арқанға ілініп, оны соңынан шұбалта, суға жалп еткенде, бірден соған шырматылып қалды. Тап сол сәтте кит бар пәрменімен жұлқып заулай жөнелді, әдепкі қуалау басталып, арқан шапшаңдай керіле түсті, міне, сөйтіп, енді кеудесі мен мойнынан нешеме рет шырмап ораған аяусыз арқан жұлқи тартқан байғұс Пип көбікке малшынып, вельбот тұмсығының астынан қалқып шықты.

	Тұмсықта Тэштиго тұрған-ды. Өн бойы аңшылық құмарлықпен өртене лапылдаған ол мына су жүрек сүмелекті қалай жек көрді десеңізші! Қыса ұстаған сапысының өткір жүзін ол арқанның үстінен тақады да, Стаббқа бұрылып, үздік-создық: "Кесейін бе?" - деп сұрады. Бұл шақта тұншыға көгіс тартқан Пиптің бет әлпеті: "Кес, Құдай үшін кес!" - деп тілсіз жалынған. Осының бәрі бір сәтте, бар болғаны жарты минутта болып өтті.

	- Кес, сайтан алғырды! - деп барқ ете түсті Стабб.

	Өстіп киттен айырылып, Пип құтқарылды.

	Байғұс зәңгі бала кішкене есін жиысымен команда оған айқайлап ұрсып дүрсе қоя берді. Қарғап-сілеудің табиғи тасқыны толастап бітуін сабырмен күткен Стабб содан кейін өзі де, азырақ әзіл рәуішті болғанымен, Пипті ресми түрде жай ғана, іскер байыппен сөгіп өтті; мұны бір жайлы еткен соң ол оған бейресми түрде бір аса пайдалы кеңес берді. Оның мәнісі мынадай: қайықтан ешқашан ескіруші болма, Пип, секіретін бір төтенше жағдайлар болады, мысалы... бірақ бұдан ары барлық орынды кеңестер сияқты мүлдем қисынсыз бір нәрселер ағытылды. Әңгіме былай, жалпы, кит аулаушыға ең дұрысы Қайықта отыру ережесін бұлжытпай ұстану; бірақ кейде Қайықтан секіру ережесін басшылыққа алған бұдан да жақсы болады. Міне, сондықтан да, барлық құйтырқысының ара жігін ажыратпай, алғаусыз адал көңілден Пипке кеңес бере отырып, оған тек болашақтағы барлық суға секірулерінен қалай ақталу керектігін айтып жатқанын аңдап қалғандай, Стабб кенет өзінің ақыл үйретуін кілт үзіп, бұларын үзілді-кесілді бұйрық раймен тәмамдады: "Келесі жолы қайықта тырп етпей отыр, Пип, әйтпесе, құдай атымен ант етейін, есіңде болсын, егер тағы секіріп кетсең, мен сені жиып-теріп жүрмеймін. Біз сен сияқтылардың кесірінен киттен айырылуға жол бере алмаймыз; киттен алынатын пайда, Пип, Алабамада саған беретіннен отыз есе көп. Бауырым, осыны есіңде тұт та, екінші жолы секірме". Осынысы арқылы Стабб жанама түрде: адамға өз жақынын сүю тән бола тұра, дегенмен де адам - ақшақұмар хайуан және осы бейімділігі оның мейірбандығының көрінуіне тым жиі кедергі жасайды деген жағдайға меңзеген сияқты.

	Бірақ біздің бәріміз Құдайдың еркіндеміз ғой, Пип те қайықтан қайта секірді. Бұл да алғашқы ретте қалай болса, тап сондай жағдайда өткерілді; тек бұл жолы ол арқанға кеудесімен ілініп қалмады һәм оны соңынан тартып әкетпеді; сол себептен де кит әдеттегіше заулап жөнелгенде Пип, құдды пойызға қатты асыққан адам тастап кеткен сандық сияқты, жолда қалып қойды. Қап, әттеген- ай! Стабб сөзінде тұрды. Көгілжім шуаққа бөленген сондай ғажап күн; ақ таңдақтар қаптаған салқын сабатты сабырлы теңіз айналада теп-тегіс боп жалпағынан жайылып, алтын соғушының балғасымен ұрылып жапырайған алтын табағы тәрізді, сонау көкжиекке құлаш ұрған. Мына теңіздің тегіс айдынында біресе көрініп, біресе ғайып болған Пиптің қара басы енді жалғыз күмбездей шайқалақтады. Пип жақтау сыртына қарғып кетіп, құйрықтың соңында қалған мезетте ешкім пышағын көтермеді. Стабб оған өзінің ырыққа көнбес арқасын беріп отырған-ды, ал кит болса, қанат біткендей ұшып барады. Үш минут та өткен жоқ, сол екі ортада Пип пен Стаббтың арасына ұшы-қиырсыз мұхиттың тұтас бір милі жайылып үлгерді. Теңіздің қақ ортасынан байғұс Пип - оның тап өзі сияқты жалғыз қалып, жұрттан баз кешкен, тек бұдан әлдеқайда шырқау биікте жарқыраған күнге бұйра шашты басын бұлғады.

	Желсіз тымық кезінде ашық теңізде жүзу - кәнігі жүзгішке жағалау бойында әншейін былқылдақ күймемен серуендегендей оп-оңай шаруа. Тек сенің өн бойыңды билеп алатын үрейлі жалғыздық сондай төзгісіз. О, бүкіл осынау сезімсіз шексіздік ішінде түгелдей өз-өзіңе қадала қатып қалу! Құдайым-ай, мұны тілмен айтып қалай жеткізсем екен? Байқаңдар, теңізшілердің желсіз тымықта ашық теңізде шомылып жүріп, өз кемелерінің жақтауына тығыла беретінін һәм алысырақ ұзап жүзуге тәуекел етпейтінін байқаңдар.

	Бірақ та Стабб шынымен-ақ байғұс зәңгі баланы тағдырдың еркіне тастап кеткені ме? Жоқ, қалай болғанда да, ол бұлай істеуге құлықты емес-тін. Оның соңынан іле-шала тағы екі вельбот келе жатқан, ол, сірә, солар көп ұзамай міндетті түрде Пипке тап келіп, мінгізіп алады деп сенген болар; әйткенмен, шынын айтқанда, аңшылар мұндай жағдайларда өзінің жасқаншақтығынан қырсыққа ұшыраған жолдастарын көп әлпештей бермейді, өйткені, мұндай жағдайлар сирек те емес қой; былайша айтқанда, жаңағы қорқақ, тура әскердегі немесе әскери флоттағы сияқты, міндетті түрде барлық кит аулаушылардың жеркеніші мен жеккөрушілігін туғызады.

	Алайда, қырсыққанда, артқы вельботтар Пипті байқамай, кенет қаптал жақтағы киттерді көріп қалып, кілт бұрылды да, солардың соңынан қуалай жөнелді; ал бұл шақта Стаббтың вельботы тым алысқа ұзап кетіп, командасымен бірге оның өзі де олжа қуалаудың қияпатына берілгендігі сонша, Пиптің айналасындағы көкжиек апатты жылдамдықпен жайыла берді. Мүлдем кездейсоқта ақыры оны "Пекодтың" өзі құтқарды; бірақ сол уақыттан бастап кішкентай зәңгі делқұлыға айналды - қалай болғанда да, матростар осылай деп есептеді. Теңіз оның пәнилік денесін келекелей сүйемелдеді: сөйте тұра ол оның бақилық жанын батырып жіберді. Алайда, теңіз бұл жанды өлтірмеді. Ол тірі жанды ғажайып тұңғиықтарға алып кетіп, ол жақта оның қимылсыз көз алдынан дүние алғаш жаратылған замандардағы мекендеушілердің теңіз түбінен көтерілген тосын көлеңкелері ерсілі-қарсылы жүзіп жүрді; ол жақта Даналық атты сараң су перісі оның алдынан өзінің тау боп үйілген қазыналарын шығарды; ол жақтағы шаттыққа толы, сезімсіз, мәңгі жас дүниенің ішінде Пип теңіз күмбезі астынан өздерінің алып ғаламдарын тұрғызған, Құдай сияқты, барлық жерде кездесетін қисапсыз маржан-жәндіктерді көрді. Ол тоқыма құралының астынан Құдайдың табанын көріп, осы жайында әйгілеп айтуға асықты; сол себептен де жолдастары оны есі ауысқан нақұрыс деп жариялады. Өйткені, адамның ессіздігі дегеніміз арсының естілігі; адам бұл дүниелік мағынаның шегінен аттаған кезде ақырында шырқау даналыққа жетеді, ал онысы есі дұрыстарға ақымақтық һәм қисынсыз жабайылық боп көрінеді; міне, сол кезде ол - әлде бағына, әлде сорына орай - өзінің Құдайы сияқты, кайтпас қайсар әрі селсоқ болады.

	Жалпы, Стаббты тым қатты cөгe көрмеңіздер. Мұндай жағдайлар кәсіпшілікте болып тұрады; бұдан арғы баяндауларда осыған ұқсас жайт менің басымнан да өткені көрінеді.





XCIV тарау





ҚОЛ ҚЫСЫП АМАНДАСУ

	Соншалық қымбатқа түскен Стаббтың киті "Пекодтың" жақтауына жеткізілді, одан соң ұшаны бөлшектеп шабу мен көтеріп тартуға байланысты барлық жұмыстар атқарылды, Гейдельберг күбісін, немесе қорабын сарқып алуды қоса, бұлар жайында ілкіде сөз етілген-ді. Команданың бір бөлігі осы іспен шұғылданып жатқанда, басқалары спермацетке толып тасып үлгерген күбішелерді аулаққа әкетіп әбігер болысты; сөйтіп, мерзімі жеткенде спермацет қорытуға тиісінше дайын етіліп болды, бұл туралы төменде айтылады.

	Тоңазыған соң ол қатая бастады, содан бірнеше жолдасыммен спермацет толтырылған үлкен Константин ваннасының алдында жайғасып отырған кезде мен әлі қатая қоймаған сұйықта оның кесек-кесек болып қалқып жүргенін көріп, таңғалдым. Бізге осы түйір кесектерді езіп, қайтадан сұйыққа айналдыру тапсырылды. Неткен тәтті, неткен хош иісті жұмыс десеңізші! Бұрынғы замандарда спермацеттің ең тамаша әдемілік құралы ретінде даңқы шыққаны ғажап емес. Ол қалай тазалайды, қалай жұмсартады, қалай сергітеді һәм оның жұпар иісі қандай! Оған қолымды бар болғаны бірнеше минутқа матырғанда мен саусақтарымның жылан балықтардай сүйреңдеп, тіпті, ирелеңдеп, шиыршықтала бастағанын сезіндім.

	Ауыр жүк көтеретін шығырдың қасында ұзақ діңкелегеннен кейін, енді үстімдегі көк аспанның маужыраған тыныштығына һәм желкендері сол бұлтиған кеменің жеңіл де дыбыссыз алға жылжып бара жатқанына рақаттана, ана жақта, палубада, аяқтарымды айқастыра, еркін отырып; қолдарымды иісі аңқыған ылғалдан жаңа ғана тоқылған, қоюланған матаның мына жұмсақ та нәзік түйірлерінің арасында шомылдырып; олардың құдды шарап шашыратқан, балбырап піскен жүзім шоқтары сықылды, майлы шырын шығара, өз саусақтарымның арасында езіле ерігенін сезініп; шын мәнінде де, көктемгі қоғажайлар жұпарынан аумайтын, мына кәусар хош иісті жұта отырып, имандай шыным, мен осы уақытта құдды бал татыған көгалдарда өмір кешкендей болдым; мен біздің сұмдық антымызды ұмыттым; мен содан спермацет ішінде қолым мен жүрегімді бейне тазартып жуғандай болдым; мен Парацелье заманындағы спермацеттің ашу басар қасиеті бар-мыс деген бұлдыр наныммен келісуге дайын едім: осынау ғажап ваннада шомылғанда мен кез келген теріс ниеттіліктен, кез келген өкпешілдік пен кез келген ашу-ызадан азат болудың ғажайып сезімін бастан кештім.

	Бүкіл таң бойы уқалап-умажда, ез, сық; мен де спермацет кесектерін ішінде өзім еріп кетердей болғанға шейін езіп умаждай бердім; мен оны өзімді бір түсініксіз ессіздік билеп алғанға шейін умаждай бердім: қызық болғанда, мен, өзім де білместен, олардың саусақтарын спермацеттің жұп-жұмсақ түйір домалақтары деп ойлап, өз жолдастарымның қолдарын қысып тұр екем. Бұл жұмыстың бойымда сондай жылы, елітпелі, достық рәуішті нәзік сезім тудырғаны сонша, мен құдды - о, менің сүйікті бауырларым! - деп айтқым келгендей, олардың көздеріне мейір-махаббатпен қарап, қолдарын үсті-үстіне қыса беріппін. Бізге анау-мынау, өзара ұсақ-түйек өкпе-реніштер не керек, жаратпаушылық пен көре алмаушылық не керек? Құрысыншы солар; қане, бәріміз бір-біріміздің қолдарымызды қысайықшы; жоқ, қане, келіңдер, өзіміз де бір қысылған жұмыр кесек сияқты болайықшы. Қанеки, өз жанымызды мейірімділіктің кәусар таза спермацетінің ортақ ыдысына сығып ақтарайықшы.

	О, егер мен спермацетті мәңгі-бақи умаждап езе алсам ғой! Өйткені, қазір, адамға, сайып келгенде, өзінің қол жетер бақыт туралы түсінігін ақыл-ой немесе қиял саласында емес, өзінің әйелінде, үйінде, кереуетте, үстелде, ат әбзелдерінде, каминде, қыстақта байқастай отырып, ұдайы кемітуіне немесе, қалай болғанда да, кеңейтуіне тура келетінін мен жеке басымның ұзақ әрі нешеме дүркіндік тәжірибемнен білген кезде, қазір, осының бәрін көкейге түйген кезімде мен спермацетті өмір бойы умаждап езуге мақұлмын. Түн баласындағы түстерім мен қиялдарымда мен ұжмақта ұзыннан-ұзақ тізілген періштелерді көрдім, олар қолдарын спермацет толы ыдыстарға салып тұрды.

	* * *

	Спермацет хақында және кашалот ұшасын шыжғыруға әзірлеу хақында әңгімелегенде, сондай-ақ, осы тақылеттес басқа да кейбір ұғымдарды келтіре кеткен жөн.

	Ең алдымен, дененің неғұрлым енсіз бөліктері мен құйрықтағы жүзгіш қанаттың жуан телімдерінен алынатын, "ақ тыңайтқыш" деп аталатын нәрсе жайында айтайық. Ол ұйысқан сіңірлер мен бұлшық еттерден тұрады, дегенмен де, біршама мөлшерде майы да бар. "Ақ тыңайтқышты" кит ұшасынан бөліп алып, әуелі оны ұзыншалап кесектеп шабады, сосын ұнтағышқа жібереді. Сырттай қарағанда олар беркширлік мәрмәр кесектерін еске түсіреді.

	Майлы жабуға әр жерінен жабысып қалғандай боп тұратын әрі кейде оның май қорына қосары да аз емес кит етінің жекелеген кесектері "плюм-пудинг" деп аталады. Бұл өзі сырт пішіні аса жағымды, үріп ауызға салғандай әсем зат. Атауы аңғартып тұрғандай, ол қардай аппақ һәм сарғыш жолақтары бар, өте әдемі ашық түсті болып келеді әмбе өн бойына алқызыл және ақшыл-көк реңді секпілдер мен дақтар қаптаған. Сарғыш мұнардағы қызыл күрең лағылдай жүзімдер. Ақылға сыймастығына қарамастан, оны жеп те қоярдай едім. Жасырып қайтейін, бір рет, фок-мачтаның артына тығылып тұрып мен оның дәмін де көргем. Мұның дәмі шамамен,

	Людевик Жуанның сан етінен дайындалған король котлетінің дәмі қандай болуы керек болса, сондай болып шықты, тек мұнда ол Шампань жүзімшілері ерекше мол өнім алған жылдағы аңшылық маусымның ақырғы күні өлтірілуі шарт.

	Жұмыс кезінде дидарласуға тура келетін тағы бір төтенше өзгеше зат бар, бірақ оны суреттеп жазу маған сондайлық қиын іс боп көрінеді. Ол "шырыш" деп аталады, оны кит аулаушылар осылай атап кеткен, әрі ол өзінің табиғатынан да сондай. Ол таң қаларлықтай жабысқақ һәм жылбысқы; әдетте, өзін ұзақ умаждап езіп, сосын сүзгіден өткізгеннен кейін спермацет құйылған күбілерде ұшырасады. Мен мұны кашалоттың спермацетті қорабының ішінен төселген шарбылы қабықтың бірігіп жабысып қалған аса жұқа үзіктері деп ойлаймын.

	"Қалдық" атауы, сайып келгенде, нағыз киттердің аңшыларына тиесілі, бірақ оны кей-кейде кашалот аулаушылар да пайдаланады. Бұл сөзбен қара жабысқақ зат таңбаланған, оны гренландиялық немесе нағыз киттердің арқасынан қырып алып, әдетте көп мөлшерде осынау жексұрын левиафанның қыр соңынан қалмай қуалайтын сұрықсыз ыдыстардың палубаларын жабады.

	"Қысқаштар". Дәлірек айтқанда, бұл сөз - жалғыз кит аулаушылық сөздікке ғана тиесілі емес. Бірақ кит аулаушылар тілінің ұшында ол ерекше мәнге ие болады. Киттегі қысқаш дегеніміз - құйрық сабағынан кесіліп алынған қысқа да қатты сіңірлі ет қиығы; әдетте, оның қалыңдығы бір дюйм шамасында, ал қалған өлшемдерде бау-бақша кетпенінің темір бөлігімен қарайлас келеді. Оның өткір шетін май төгілген палубада құдды былғары қырғыштай немесе еден жуғыштай жүргізіп өтеді, сонда ол әлдебір тылсым арбағыш күшпен бүкіл былықты, сиқырлағандай, сыпырып-сиырып әкетеді.

	Дегенмен де, егер сіз бүкіл осы қым-қуыт қарекет жайында көбірек білуді қаласаңыз, ең дұрысы, кит майын сақтайтын қоймаға түсіп, сонда жолықтырған кісілермен егжей-тегжейлі әңгімелескеніңіз мақұл Бұл орынды бұрын бір рет кит ұшасынан сыдырыла қиылып алынатын жабулар жиналып қойылатын жер ретінде атап өткенбіз. Тоңмайды бөлшектеп шабатын мезгіл жеткенде майхана кез келген жаңа кісі үшін, уақиға әсіресе түнде болып жатса, үрей бөлмесіне айналады. Көмескі шам жарығы түскен бір бұрыштан адамдарға әдейілеп орын босатады. Әдетте, жұмысты екеу-екеуден істейді: біреуі найзамен һәм ілгекті бақанмен, екіншісі күрекпен қимылдайды. Кит аулаушының найзасы сырттай қарағанда фрегаттың дәл осы атаулы абордаждық қаруын еске түсіреді. Ал ілгекті бақан - қайық ілгегіне ұқсас бір нәрсе. Бұл ілгекті бақанмен матрос кесек майды іліп алып, кеме шайқатылып, алай-бұлай алма-кезек жантайғанға шейін оны бір қалыпта ұстап тұруға тырысады. Ал бұл шақта тура осы май кесегінің үстінде, күрегін тігінен ұстап тұрған екінші матрос өз аяғының астындағы майды жіңішке білемдерге бөліп шабады. Күрек тасқайрақтың шамасы жеткен жерге шейін, мейлінше өткірленіп қайралған; матростар жұмысты жалаң-аяқ істейді; үстінде күректі адам тұрған тоң май оның аяғының астынан, шана сияқты, кез келген сәтте сырғанап тайып кетуі мүмкін. Осы арада егер ол кездейсоқтан өзінің немесе көмекшісінің бақайын шауып түсірсе, онша-мұнша таңдануға болар ма? Майхана бөлмесі ардагерлерінің аяқтарында бәшпай-бақайлар үнемі жетіспей тұрады.





XCV тарау





ПІРӘДАРДЫҢ ШАПАНЫ

	Егер сіз кит өлігін сойып жатқан кезде "Пекодтың" үстіне тап бола қалсаңыз және де осы шақта зәкірқақпаға дейін жүріп қайтуды ойласаңыз, онда бірқанша әуестігіңізді оятып, сол жақтаудың өн бойындағы кендірбаулардың қасында жатқан бір аса жұмбақ затқа міндетті түрде көзіңіз түсер еді. Кашалоттың таудай басындағы ғажайып қойма-қорап та, оның төменгі жағының ғаламат үлкендігі де, киттің құйрық қалақтарының ертегідей сайлы-сәйкестігі де - сізді ештеңе де осынау шала-шарпы көрген, іргесінде көлденеңі бір футқа жуық һәм Иоджо сияқты қарамайдай қап-қара, Квикегтің әбден пұты тұрған, Кентуккидің ен бойшаң тұрғынындай ұзын, жұмбақ шошақтай таңдандырмас еді. Бұл шын мәнінде де пұт; дұрысында, бағзы замандарда оның бейнесі пұт болған. Нақ осы пұт Иудей патшайымы Майханың құпия тоғайында орнатылып, соған табынғаны үшін өзінің ұлы Аса оны патшайым атағынан айырған және оның жансыз пұт құдайын шапқылап, жексұрын сұмпайы ретінде Кедрон тасқынының қасында отқа жағып өртеген, бұл туралы Бірінші Патшалар Кітабының он бесінші тарауында бұлдыр баяндалады.

	Кескіш деп аталатын ана матросқа көз қиығын салыңызшы, ол осында келіп, екі қолғабысшының көмегімен, теңізшілердің атап жүргеніндей, сол грандиссимусты арқасына көтеріп салып алады да, соның астында жаны қиналып, құдды ұрыс алаңынан мерт

	' Эбен - тропикалық жақта өсетін ағаштың бір түрі. — Аудармашы ескертпесі.

	болған жолдасын арқалап әкетіп бара жатқан гренадер сияқты, ілби басып аулақ кетеді. Оны баққа апарып сұлатып, африкалық аңшының алып айдаһардың терісін сыпырғанындай, ол одан төменнен жоғары қарай қара терісін сыдыруға кіріседі. Шаруасын бітірген соң ол, құдды шалбар сияқты, оның ішін сыртына айналдырады, жақсылап созып кергілейді, содан ол екі есе дерлік далиып кеңи түседі, сөйтіп, ақырында, желкендердің арасына кептіруге жайып қояды. Біршама уақыттан кейін оны алады, сосын сүйірлеу басынан үш футтайын кесіп тастап, қос қапталынан қолға арналған екі тесік шығарады да, кескіш оны үстіне кергілеп іліп алады. Енді ол сіздің алдыңызда өз орденінің нағыз дәстүрлі киімімен тұр. Есте жоқ ескі замандардан бері осындай бір ғана лыпаның өзі бұл кәсіптің адамдарына қызмет бабындағы өзгеше міндеттерін атқарған кездерінде сенімді қорғаныш болады.

	Бұл міндеттер жол-жол тоңмайларды қазандарға жөнелтер алдында кескілеп ұсақтау болып табылады, мұны жақтаудың дәл қасында орнатылған ерекше сипатты ағаш ет турағышпен атқарады, шыр айналған білік астындағы үлкен кеспекке бейне мінбердегі ақпа шешеннің жазылған қағаздарындай жұқа тоңмай қабаттары түйдек-түйдегімен ақтарылып түсігі жатты. Тақуалық қара киім киінген, барша жұрттың көз алдында мінберде тұрған, "Тәурат парақтарына" сүзіле қадалған осы кескіштен архиепископтың қандай тамаша үміткері, қандай ғажап Рим папасы шығар еді!





XCVI тарау





МАЙ ШЫЖҒЫРҒЫШ

	Американ кит аулағышын сырттай жақтауларының үстінде ілулі тұрған вельботтарға қарап қана емес, сонымен бірге май шыжғырғыштарынан да айыруға болады. Бұл кеменің құрылымында шомбал тас қабырға барлық ғұрыптарды бұзып-жара, еменмен һәм кендірмен көршілес қонған. Ағаш палубада даладан әкелінген, кірпіш күйдіруге арналған пеш орнатылған сияқты.

	Май шыжғырғыш палубаның фок және грот-мачталар арасындағы ең кең алаңшасына орналасқан. Бұл арадағы еден-тұғырды аумағы он да сегіз футтық һәм биіктігі сегіз футтық тұтастай кірпіш пен әк құрылысының салмағына төтеп беруге қабілетті ерекше жуан бөренелерден өреді. Май шыжғырғыштың іргетасы палубаға тереңдеп кетпейді, алайда, оның қабырғалары тікелей еден-тұғырға бұрап енгізілген темір қапсырма шегелердің көмегімен оған берік бекітілген. Жанынан ол тақтайлармен қапталған, ал үстінде мықтап қайырып көтерілген, үлкен көлбеу люк орналасқан. Оның қақпағы алынған кезде сіздің көз алдыңыздан саны екеу һәм әрбіреуінің сыйымдылығы бірнеше баррельдік дәу қазандар ашылады. Жұмыс арасындағы үзілістерде оларды әрқашан айрықша тазалықта ұстайды. Әдетте, оларды май шыжғырғыш ішінде пунш шарабын ішетін күміс тостағандарша жалтырағанға шейін сабынды құмдақ таспен тазалайды. Түнгі кезекте ар-ұяттан мүлдем безген кәрі матростар бүктетіліп, кішкене мызғып алу үшін кейде қазанның ішіне түседі. Әрқайсысы өз қазанының жалтыраған ішін тазалаумен шұғылданған екі матростың солардың темір ауыздары арқылы бір-біріне ең қымбатты сырларын шертетін жағдайлар да аз емес. Мұнда сондай-ақ адамды аса терең математикалық толғаныстар билеп алады. "Пекодтың" нақ осы сол жақтағы қазанында сабынды тас өзімді тынымсыз айнала, шиыршықты шеңберлер сызып жатқан кезде, циклондпен сырғанаған әрбір дене, мысалы, менің сабынды тасым, кез келген нүктеден қоя берілсе, төменге бір мезгілде құлап түседі деген тамаша геометриялық ақиқат маған алғаш рет ашылған-ды.

	Егер алдағы жапқышты ысырса, қазандардың тура астына дөп келіп тұрған қос темір ауызды пештермен бірге май шыжғырғыштың кірпіш қабырғасы көрінеді. Бұл ауыздар зілмауыр темір есікшелермен жабдықталған. Ал, от жаққан кездегі аса қызулы аптап ыстық палубаға тарамас үшін астынан кірпіштен шағын резервуар қаланып шыққан, ол арт жағынан төселген арық арқылы ұдайы қанша буланса, сонша сумен толтырылып тұрады. Онда ешқандай да мұржа жоқ, оттықтағы түтін тура артқы қабырғадағы тесіктер арқылы шығады. Ал енді, қанеки, біз де сіздермен бірге азырақ кейінге оралайық.

	"Пекодтың" пештері осы жүзу сапарында алғаш рет қимыл - қарекетке келтірілуге тиісті болған кезде кешкі сағат тоғыздар шамасы болатын. Бұл істі басқару екінші көмекші Стаббқа жүктелген-ді.

	- Иә, қалай, бәрің дайынсыңдар ма? Онда люктың көзін құртып, іске қосыңдар. Ей, аспаз, пешті тұтат.

	Бұл айтқанды істеу қиын емес-тін, өйткені, кеме балташысы бүкіл жүзу сапарының өн бойында сонда жаңқаларды тыққыштай берген. Осы арада айта кетуіміз керек, кит аулағышта май шыжғырғыштағы отты тек бастапқыда ғана ағашпен жағуға тура келеді. Ағаш негізгі отынды, яғни, шыжғырғаннан кейін жиырылып, қарайған және енді "гракса" немесе "құймақ" деп аталатын, бойларында әлде де болса едәуір мөлшерде май қалған тоңмай табақтарын тезірек лаулату үшін ғана пайдаланылады. Пештердегі от та нақ осы "құймақтармен" үзбей жағылады. Алаудағы қоңы тәуір азап шегуші немесе, өзін-өзі өртемекші болған мизантроп тәрізді, бір рет тұтанып жанған кит, өзіне өзі отын болып, өз отымен жанады. Тек оның өз түтінін жұтпайтыны өкінішті-ақ, өйткені, бұл түтінді ішке тарту - нағыз азап; бірақ бәрібір оны ішке жұтуға тура келеді, ол - ол ма, сіз біршама уақыт әншейін соның ішінде өмір кешесіз. Ол, бәлкім, үнділердің өлік жерлегендегі алауларының маңындағыға ұқсас, тілмен айтып жеткізгісіз сасық қолаңсамен қолқаны атады. Ол Ақирет күніндегі сол қанаттай мүңкиді, ол тозақтың бар екендігіне дәлел болады.

	Түн жарымына қарай пештер әбден қарқындап гүрілдеді. Біз ендігі кит етін сүйектерінен ажыратып та алғанбыз, желкендер керіле қанат жайды, жел салқындай түсіп, меңіреу мұхит өрін тас қараңғы түнек жапты. Бірақ бағзы бір кездерде жалынның сумаңдаған тілдері осы түнекті жалап-сүйіп, күйелеш-күйелеш пеш тесіктерінен жалаңдай ұйтқып, әрбір арқанды, кемедегі әрбір құрал-жабдықты, бейне үстерінен даңқты грек оты жүгіріп өткендей, жарық нұрға бөледі. Ал, лаулап жанған кеме, құдды тегеурінді қолмен қанқұйлы кекке бағытталғандай, алға жүйтки берді. Жау-жүрек гидралық Канаристің қарамай мен күкірт тиелген бригтері айлақтардан тап осылай түн жамылып шығып, мачталарында желкен орнына от-жалынға оранған жалпақ көрпелерді жалпылдата, түрік фрегаттарына тура лап қойып, оларды бір жойқын өрт құшағына алып өртеп жіберген еді.

	Үстінен алынған люк қақпағы, құдды ошақ алдындағы камин тақтасындай, тап қазір пештердің алдында жатты. Оның бетінде кит аулағыштың бұлжымас отжаққыштары, мәжуси гарпуншылардың тозақы көлеңкелері сұлбалана аунап елес берді. Олар ұзын сырықтардағы сойдиған айырлармен шыжылдаған май кесектерін бұрқ-сарқ қайнаған қазандарға тастап, немесе, оның астындағы отты аударыстырып, тыным таппады, ирелеңдеген жіңішке жалын тілдері пештердің аузынан сумаң қағып, олардың аяқтарына жармасуға тырысып бақты. Ал, түтін болса, қарауыта будақтап, аулақ ұшып кетіп жатты. Кемені толқын ырғытқан сайын қазандардағы қайнап жатқан май олардың қызынған беттерін шарпығысы келгендей шашырап отырды. Ал айқара ашылған оттықтардың қарсысында, жалпақ тақтай тақтаның арғы шетінде зәкірқақпа тұрған-ды. Ол кеме диваны қызметін атқарды. Бұнда жұмыс арасындағы үзілістерде кезектегілер дем алып, көздерін ашығанша күйдіре, оттықтардың қызыл алау шоқтарына қадала қарап отырады. Олардың енді ыс пен тер басқан дөкір бет әлпеттері, сабалақтанған ұйпа-тұйпа сақалдары һәм тістерінің оқыс жарқ еткен мәжусилық ақтығы кей-кейде, көз қарықтырған жалын-оттың жайнаған жарығында кенет көрініп қалады. Міне, өстіп, олар бір-біріне өздерінің жосықсыз жортуылдары жайында әңгімелеген кезде; өздерінің кісәпір әңгімелерін шайпау қалжыңдармен тұздықтаған кезде; олардың жабайы күлкісі құдды пештерден шыққан жалын сияқты, тілдерін аспанға шапшыта самғатып, ал алда, оттықтардың қасында, гарпуншылар сойдақ тісті айырлары мен шөміштерін жанталаса сермеп жатқан кезде; жел гуілдеді, теңіз толқынданды, кеме тұмсығымен толқынға көміле, ыңыранды, бірақ өзінің қызыл алау-аптабын теңіз бен түннің қарауытқан мұнарына қарай заулатып, алға әкете берді, әмбе ақ сүйекті өшіге кемірді, әмбе долырған ашумен аузынан ақ көбік атты - сол кезде жабайылардың жүгімен түнектің тас қараңғысына жүйткіп ұшқан, от-жалынмен зілмауыр хал кешкен және жүйткіген бойында өлі денені өртеп жаққан "Пекод" құдды өз командирінің есуастығын көзге көпе-көрнеу елестетіп бейнелегендей болды.

	Штурвал тұтқасында тұрып, ұзақ сағаттар бойы толқындардың үстінде өзімнің отты кемемді үнсіз бағыттаған кезімде маған ол осындай боп көрінді. Қараңғылық қоршауындағы мен барлық басқа дүниенің қызылдығын, ессіз нақұрыстығын, аруақ елесіндей үрейлілігін неғұрлым анығырақ көрдім. Көз алдымда жартылай түтінде, жартылай от ішінде анда-мында арсалақтаған осы сайтан-сапалақ көлеңкелердің сықпыты, өзімді түн жарымында тұтқа ұстағанда үнемі билеп алатын сол бір жұмбақ ұйқышылдыққа берілуім мұң екен, ақырында, менің жанымда ұқсас елестер туғызды.

	Сол түнде мен бір өте-мөте тосын (әрі әлі күнге шейін түсіндіріп болмайтын) жайтты бастан кештім. Сол қалғып кетіп оянғанымда әлденендей сұмдықтың болғанын азаптана сезіндім. Өзім сүйеніп отырған, кит жағынан жасалған румпель бүйірімен соққан екен; желмен шайқалып жалпылдаған желкендердің гуілі құлағымды тұндырды; көздерім ашық тұрған тәрізденді; оның үстіне ұйқылы-ояу күйде саусақтарыммен қабағымды ес-түссіз тартқылай беріппін. Әйткенмен, қалай тызалақтасам да, тіліне қарап бағытты ұстап отыратын құбыланама алдымда болмай шықты; осыдан небары бір минут бұрын ғана нактоуз шамының біркелкі жарығымен кішкентай картаға үңілген сияқты едім. Бірақ енді менің алдымда кей-кейде қызыл жарқылдардан сәл бозарыңқыраған, көзге түртсе көргісіз қараңғылықтан басқа, кенет ештеңе болмай қалды. Менің жанымдағы әлденендей бір өктем сезік осының бәрінен де басым түсіп, өзім тұрған, мына жылдам заулаған зат, шын мәнінде, мейлі, немене болса да, алдағы алыс айлақтарға асығып емес, керісінше, арттағы барлық айлақтардан қашып кетіп бара жатқандай күй кештірді. Мені, өлім әлдилегендей, ауыр абыржу сезімі билеп алды. Қолдарым жан ұшыра румпельге жармасып, осы кезде маған ол әлдебір әзәзілдік амалмен артын алдына қаратып бұрып қойылғандай боп елестеді.

	Құдайым-ай, маған не болды? - деп ойладым мен. Сөйттім де, кенет түсіне қойдым: қалғып кеткен кезімде мен бұрылып, енді бетімді құйрыққа, ал арқамды тұмсық пен құбыланамаға беріп тұр екем. Сол сәтте-ақ дереу артқа бұрылып, кемені желдің ыңғайына әрең келтіріп үлгердім, әйтпегенде жел оны сөзсіз аударып тастар еді. Осы түннің табиғаттан тыс елестері мен жақтау сыртына құлап кетудің өлесі қаупінен құтылу неткен қуанышты, неткен ғанибет еді!

	О, адам, оттың бетіне тым ұзақ қараушы болма! Қолыңды штурвалға қойып қалғыма! Арқаңды құбыланамаға беріп бұрылма; өзіңді бүйірден түрткен румпельдің пәрмендеріне бойсұн; қызыл жалқынында үрей ойнақтаған жасанды отқа сенбе. Ертең күннің табиғи жарығында аспан қайтадан ашылады; тозақ жалынының тілдерінде жындай ұйтқып, шалқып, аласұрғандарды таң шапағы басқаша, неғұрлым жұмсағырақ жарықта көрсетеді; әсем алтын шуақты, қуанышты күн - бірден-бір шыншыл шамшырақ; қалғанының бәрі -жалған!

	Алайда, күннің өзі де Виргинияның құрыған ми батпақтарын да, Құдайдың қарғысына ұшыраған Рим Кампаньиін де, ұшы- қиырсыз Сахараны да жасыра алмайды, ай астындағы мыңдаған мильдерге созылған қу медиендер мен қайғыларды жасырып болмайды. Күн мұхитты - біздің планетамыздың қараңғы жағын, осы планетаның үштен екісін жауып жатқан мұхитты жасыра алмайды. Міне, сондықтан да, қайғысынан қалжыңы, шерінен шаттығы басым пенде, міне, тап осы пенденікі дұрыс боп шықпайды - ол не екіжүзді, не болмаса аңғырт.

	Нақ осының кітаптарға да қатысы бар. Адамдардың ішіндегі ең шыншылы Қайғы-шерлісі һәм кітаптардың ішіндегі ең шыншылы - Соломонның Екклезиасты - қасіреттің осынау жұқа, бедерлі болаты. "Бәрі - әурешілік". БӘРІ. Қыңыр дүние әлі Соломонның христиандық емес ғибраттарын ақырына дейін ұғып болған жоқ. Бірақ ауруханалар мен түрмелерді бір шақырымнан айналып жүретіндер, молдадан тезірек өтіп кетуге асығатындар, тозақ хақында емес, опера жайында әңгімелесуді ұнататындар; Кауперді, Юнгты, Паскаль мен Руссоны анық-қанығына жетпестен дімкәс кедейлер деп атап, өзінің бүкіл бейғам өмірінде айтарлықтай ақылды һәм сол себеппен де күлдіргі әзілі мол жазарман ретінде Рабленің атын ант-су ішіп ардақтап өтетіндер - міне, мұндай адам даңқты Соломон рухты құлпытас тақталарындағы көгерген зер мөрлерін сындырып ашуға да лайықсыз. Тіпті Соломонның өзі де: "Ақыл-парасаттың жолынан тайған адам (әлі тірі кезінде) өлгендердің топырына кіргізіледі" деп айтқан ғой. Оттың арбауына берілмегейсіңдер, әйтпесе, ана жолғы түнде менің басымда болып өткеніндей, ол сендерді зағип қылады, мерт етеді.

	Қайғы болып табылатын даналық бар; сондай-ақ, есуастық болып табылатын қайғы да бар. Кейбіреулердің көңілдеріне аса қараңғы құз-шатқалдарға оп-оңай құлдилап түсіп, сол жерлерден қайтадан шырқау биікке жеңіл шарықтап шығып күншуақ аспан байтағында көз жаздырып кете алатын Кэтскилл бүркіті ұя салады. Ол үнемі шатқалда ұшқан күннің өзінде де, бұл шатқал тау ішінде; сондықтан, тау бүркіті қаншалықты төмендесе де, ол, бәрібір, биікте қалықтағанына қарамастан, жазықтағы басқа құстардан жоғарыда самғай бермек.





XCVII тарау





ШАМ

	Сіз "Пекодтың" май шыжғырғышын қоя тұрып, кезектегілерді ауыстырушылар ұйықтап жатқан кубрикке түсуді ойға алған болсаңыз, шамалы уақыт әулиелер қатарына енгізілген корольдер мен ақсүйектер жай тапқан, жарық құйылған мазарда тұрғандай күй кешер едіңіз. Міне, олар сіздің алдыңызда үш қырлы емен сәкілерде жатыр, әрбір ұйықтаушы -жұмылған көздерінің үстінде сәуле шашқан шамдардан жарық құйылған, құдды тастан қашалған үнсіздік бейнесі сияқты.

	Сауда кемесінде матрос үшін май дегеніңіз нақ бір құстың сүтіндей қат нәрсе. Қараңғыда киінесің, қараңғыда тамақ ішесің, қараңғыда кереуетке сұлай кетесің - матростың тағдыр-талайы, міне, осы. Бірақ жарықтың қорегін қуалаған кит аулаушы өзі сол жарыққа шомылып өмір кешеді. Оның кереуеті - Аладдиннің шамы, ол соның ішінде ұйықтайды, сол себептен де оның кемесінің қара қаңқасы түн түнегінде өз бойында тұтас нұршашуларды алып келе жатады.

	Зер салыңыздаршы, кит аулаушы өзінің барлық шамдарын - рас, кейде бұл бар болғаны ескі құтылар, шыны сауыттар мен шөлмектер ғана - еш қымсынбастан уыстап алады да, май салқындататын үлкен мыс кеспекке апарып, сол арада күбіден шарап құйған саптыаяқтарша шүпілдете толтырады. Сөйтіп, ол өңделмеген, демек, ластанбаған күйіндегі аса таза майды жағады; бұл дегеніңіз - құрлықтағы ешбір күн нұрлы, ай сәулелі һәм жұлдызды өнертабыстар маңынан жүре алмаған сұйық. Ол сәуір жайылымдарының шырынды көк майсасымен нәрленген, көктемде бұлғанған сиырдың сары майындай тіл үйіреді. Шалғынды жазиралардағы жолаушының кешкі асқа жабайы құстарды өзі аулайтыны сияқты, тазалығы мен табиғатына сенімді болу үшін кит аулаушы да өз шамдарына майды өзі олжалайды.





XCVIII тарау





ҚҰЮ ҺӘМ ЖИЫСТЫРУ

	Мачталардағы шолғыншылардың құдіретті левиафанды қалай байқайтыны; оның соңынан сулы танаптарда қалай қуалап, түпсіз айдын өрінде қалай түйреп өлтіретіні; одан соң оны жақтауға қалай арқандап бекітіп, басын шабатыны һәм (бұрынғы замандарда дарға асылушының киімі жендетке бұйыратын негізде) оның ұзын етекті астарлы шапаны қалай өз жендетінің меншігіне айналатыны; тиісті уақыт өткенде оны қазандарда қалай қайнататыны әмбе, Седрах, Мисах және Авденаго тәрізді, оның спермацетті, майы мен сүйегі от-жалыннан қалай зақымданбай шығатыны хақында біз ілкіде баяндаған болатынбыз; енді суреттеудің осы бөлігінің соңғы тарауын оның майының күбілерге құйылып, олардың трюмдерге түсірілуінің асқақ күйлі рәсімдемесін қайталап әңгімелеп берумен, мен айтар едім - мадақтай жырлаумен тәмамдау ғана қалып тұр, ал осы трюмге түскен левиафан қайтадан өзінің туып-өскен тұңғиығына оралады, бұрынғыша, су астында жылжиды, тек, бір әттеген-айы, ол енді ешқашан су бетіне көтерілмейді және ешқашан бұрқақ атқыламайды.

	Әлі де жылы майды, тура ыстық пунш сықылды, алты баррелдік күбілерге бөліп құяды; түнгі теңіз кемені толқындарымен ырғыта шайқап, олай-бұлай қақпақылдап келе жатқанда, абажадай күбілер бірінің үстіне бірі түбіне түбі келтіріліп қойылады, олар кейде құлап кетіп, ақырында матростар жандәрмен тоқтатқанға шейін, құдды көшкін сияқты, тайғақ палубада жөңкіле дүлейленіп, дүрілдей домалайды; төңірек түгел тақ-тұқ, тарс-тұрс дыбыстарға толып істеді - бұл ұрғылап жатқан ондаған балғалар, себебі енді әрбір матрос ex officio' күбішіге айналады.

	Ақыры, ақырғы тамшысына дейін күбіге құйылып, май суытылды, міне, сол кезде үлкен люктер ашылып, кеменің іші айқарыла үңірейеді, сөйтіп, күбілер теңіз толқындарының арасында тыныштық табу үшін төменге жөнеледі.

	Іс тынды, люктердің қақпақтары орындарына қойылып, саңылау қалдырмай тартылып жабылады; трюмдер енді - бітелген ұра сияқты.

	Бұл кит аулағыш өміріндегі ең мәнді сәттердің бірі деуге болады. Бүгін палуба үстінде әлі сорғалап аққан қан мен май; шканцының қастерлі төрінде аралап кесілген кит басының кесектері үйме-жүйме үйіліп жатыр; айналада, құдды сыра қайнататын жердің ауласындағыдай, тот басқан үлкен күбілер алдан кес-кестеп жүргізбейді; май шыжғырғыштардың түтінінен барлық тұтқаларды ыс пен күйе басқан; матростар бастарынан аяқтарына дейін майға шылқи бөгіп жүр; бүкіл кеменің өзі енді кеме емес, ғаламат левиафанның өзі сияқты; төңірек түгел құлақ тұндырарлық тарсыл-гүрсілге толған.

	Осылайша бірді-екілі күн өтеді, сіз айналаңызға қаранасыз, құлағыңызды түресіз - кеме бәз баяғы сол кеме сияқты, бірақ дәл көз алдыңызда вельботтар мен май шыжғырғыштар көлеңдемесе, сіз капитаны асқан кірпияз, тып-тыныш көпес кемесінің палубасында тұрғаныңызға ант-су ішер едіңіз. Өңделмеген спермацетте сирек кездесетін тазартқыш қасиет бар. Кит аулағыштың палубасында ешқашан, бізде айтатындай, "май ісінен" кейінгідей аппақ болмайтыны, міне, сондықтан. Бұған қоса, барлық қалдықтарды өртегеннен кейін жиналған күлден еш қиындықсыз уытты сақар дайындалады, сонда, егер кеме жақтауының бір жеріне киттің бүйірінен шырыш жұғып қалар болса, оны осы сақардың көмегімен тез-ақ кетіреді. Ал фальшборттарды матростар су шүберектермен сүртіп өтіп, оларды бастапқы таза өңдеріне қайтарады. Төмендегі құрал-жабдықтардағы ыс-күйені ысқылап тазартады. Қолданыста болған неше түрлі құрал-саймандарды да жұнттай етіп тазартып, жым-жылас қылып жинап қояды. Мұқияттап жуылған үлкен қақпақ екі қазанды бірдей көзден тасалап, май шыжғырғыштың үстіне қайтадан орнықтырылады; барлық күбілер жасырылған, арқандар шиыршықтап оралып, жиналып алынған; бүкіл команданың бір уақытта тас-түйін боп жұмыла біріккен күш-жігерінің арқасында бұл жауапты жұмыс та тиянақталып қалған кезде адамдар енді өз тәндерін жуып-шаюға кіріседі; сөйтіп, бастан-аяқ сыптай боп жаңадан киініп, ақыры, әсемпаз Голландияның тап өзінен топ ете түскен күйеу жігіттердей-ақ, айнадай жалтырап, аппақ қардай палубаға шығады.

	Олар палубаның өн бойымен екеуден һәм үшеуден жайлап қана әрлі-берлі жүріп, мейманжайлар, дивандар, кілемдер мен жұқа бәтес маталар жайында көңілдене шүйіркелеседі - палубаға кілем төсеп тастаса, қайтер екен немесе, бәлкім, құрал-жабдықтарға қалқа-шымылдықтар іліп қою керек болар; шіркін-ай бақтың шоланында ай жарығымен шай ішіп қауқылдасып отырсақ та жаман болмас еді-ау дегендей әңгімелер. Осынау хош иіске малынған теңізшілердің көзінше теңіз хайуанының майы, сүйек-саяқ, тоңмай қорыту туралы еске алып айту бері салғанда бетсіздік болар еді.

	Бірақ мынаған қараңызшы: ана жақта, биікте, бүкіл үш мачтаның ұшар бастарында алыстан киттерді қалт еткізбей бағып үш шолғыншы тұр, егер бар ғой, соларды ұстап алса, ол киттер көне емен жиһазды міндетті түрде тағы былғап, әйтеуір бір жерінде май дағын қалдырады. Тап солай; әрі осы бір тірлік қалай жиі қайталанады десеңізші, күн мен түнді шатыстыра, білектерін қанын шығара қажап, тұп-тура таң ертеден қара кешке дейін ескен вельботтан, үздіксіз тоқсан алты сағат дерлік созылған аса ауыр жұмыстан кейін кит аулаушылар зілмауыр шынжырларды тасып, зілдей шығырды аударып айналдыру үшін, шауып, кесіп, сонымен бірге тұла бойын тер жауып, қосарланған отта - тропикалық аптап күн мен тропикалық май шыжғырғышта тірідей қуырылып, пісірілу үшін палубаға қадам басады, содан кейін олар кемені жуып, барлық жерде қапысыз тазалықты қайтадан қалпына келтіріп үлгерулері мұң екен, байғұстар көбіне-көп таза жейделерінің жағасын түймелеп жатып "Көкжиекте бұрқақ!" деген бәз баяғы дабылды қайтадан естиді - сөйтіп, міне, олар китпен айқасу үшін қайтадан жүзе жөнеледі, бәрі де қайтадан басталады. Ау, достарым-ау, бұл дегеніңіз - кісі өлтіру емес пе! Иә, әйткенмен де өмір солай. Өйткені, біз, пенделер, әбден діңкелеп, мына дүниенің деңгезердей ұшасынан сонда болатын қымбат спермацеттің азғантай мысқалын ғана шығарып алып, сосын өзімізді оның сұрқия жамандығынан қалжыратар мұқияттылықпен тазартып болып, осындағы жанның кәусар таза иірімдерінде өмір кешуге енді үйренген кезде; осыны енді ғана атқарып болуымыз мұң екен, кенеттен - "Көкжиекте бұрқақ!" - рухымыз биікке ағындап шапшиды, сөйтіп, біз басқа дүниемен айқасуға қайтадан жүзіп жөнелеміз, сөйтіп, жас өмірдің бәз баяғы жаттанды сарыны қайтадан басталады.

	Уа, көңілдің құбылыстары! Күн сәулелі Грецияда екі мың жыл бұрын жан тәсілім еткен, уа, Пифагор; өткен сапарда мен сенімен бірге Перу жағалауын бойлап жүздім - сонда ақымақ басым, сені, аузынан ана сүті кеппеген жас кещені жіптің ұшын түюге үйретіппін-ау!





ХСІХ тарау





ДУБЛОН'

	Бұрынырақта бір жерде Ахавтың нактоуз бен грот-мачта қастарында кілт бұрылып, шканцыдан ерсілі-қарсылы, әрлі-берлі жүру әдеті болғаны жайында айтылып өткен-ді, бірақ тәптіштеуді талап еткен көптеген басқа да егжей-тегжейлердің ішінде, кейде осындай серуендер кезінде, жабырқау ойлар жан-жағынан бастырмалай қаумалап алса, оның жолшыбай өз бағдарының осынау екі бірдей шеткі нүктелерінде аялдама жасап, анда да, мында да өз алдындағы белгілі бір затқа үңіле, көзінің сұғын қадап тұрып алатын дағдысы да болатындығы аталмай қалған еді. Ол нактоуздың қасында кідірген кезде өзінің жанарын бағыттайтын бұл зат құбыланаманың үшкір тілі-тін, оның көзқарасы ыстық ынтызарының сүңгісін құдды найзадай сұққылайды; ол серуенін қайтадан жалғастырып, грот-мачтаға дейін жетіп, соның алдында тоқтаған кезде, сол баяғы жайратқыш көз, бейне бұғауланып тасталғандай, ағашқа қағылған алтын теңгеге қадалып қатып қалады, сонда оның бет әлпеті, бәлкім, булыққан аңсарлы тілек және, тіпті, әлдебір үміт аралас берік тәуекелді білдіріп тұратын-ды.

	Бірақ бір күні таңертең, жолшыбай дублонның алдында аялдаған ол көзін сонда таңбаланған суреттер мен жазуларға тоқтатып, бұл жолы бірінші рет солардың құпия мағынасын өзінің байланып қалған сандырақ ойымен байланыстыруға әрекеттенгендей болды. Барлық заттарда да қандай да бір мағына бұғып жатыр ғой, әйтпесе

	Дублон - Он тоғызыншы ғасырдың аяғына дейін соғылған көне испандық (сондай- ақ, итальяндық, швейцарлық және латынамерикандық) алтын теңге. - Аудармашы ескертпесі.

	бүкіл осы заттардың құны көк тиын емес пе, біздің дөңгелек дүниеміздің өзі де - түкке де тұрмайтын тақыр нөл һәм, Бостон түбіндегі төбелер сияқты, арбаға артып, сатуға жөнелтуге және Құс Жолының әйтеуір бір жеріндегі ми батпаққа төсеуге ғана жарамды.

	Бұл дублон өн бойынан батыс пен шығысқа алтынды құмдарды көктеп талай-талай Пактол ағып жатқан әсем төбелердің қақ төрінен қазылып алынған аса таза төлтума алтыннан жасалған болатын. Енді темір бұрандалардың таттары мен мыс сүре шегелердің қақтары арасында қағылғанымен, сонда да болса, лас атаулыға жанаспайтын аулақтағы осы арада ол өзінің экваторлық жарқылын сақтады. Өзін мұнда ештеңені қасиет тұтпайтын адамдар қоршағанына, Құдайдың қаһарын түйсінбейтін матростар қасынан әлсін-әлі өтіп жүргеніне қарамастан; өмірдің өзіндей ұзақ түндерде оны жамылғысы дүниеден кез келген ұрылық залымдықты жасырарлық қою қараңғылық тұмшалағанына қарамастан, дегенмен де әрбір жаңа атқан таң дублонды кеше батқан күн қалдырған орыннан тауып отырды. Өйткені, бұл дублон ерекше еді, ол үрей ұшырарлық, өзгеше мақсатқа бағыштылды; өзіндік матростық мәнердегі ең бұзық теңізшілер де бірі қалмастан бұдан Ақ Киттің бойтұмарын көріп, қастерледі. Кейде түнгі кезектегі көңілсіз сағаттарда олар өзара бұл жайында әңгіме қозғап, ол кімге тиер екен деп және жаңа иесі оны жұмсай алатын күнге жетер ме екен деп болжалдайтын.

	Оңтүстік Американың бұл айбынды алтын теңгелері Күн медальдарына немесе, тропика сұлулықтарын әйгілеп соғылған дөңгелек төсбелгілерге ұқсайды. Мұнда пальмалар да, альпаға ешкілері де, жанартаулар да бар; күн табақшылары мен жұлдыздар; аспан әлемінің шеңберлері мен молшылық нышандары, әсем тулар – бәрі де молынан қамтылып, асқан аста-төктікпен бедерленген; солардың талғампаз, испандық әсемдікке малынған теңге сарайларынан өткендіктен, қымбат алтынның өзі бұрынғысынан да қымбаттап, көз қарықтыра жарқырай түсетін сияқты.

	«пекодтың» дублоны дәл осындай бұйымдардың жарқын үлгілерінің бірі еді. Оның дөңгеленген шетін мынадай әріптер көмкерді: REPUB-LICA DEL ECUADOR, QUITO. Сонымен бұл теңгенің Отаны әлемнің қақ кіндігінде, ұлы экватордың астында жайғасып, соның атымен аталған; оны Андының әйтеуір бір жерінде, мәңгілік жасыл жаз елінде құйған. Бұл жазудың жиектемесінен әлдебір үш тау шыңының сұлбасын көруге болады; олардың біреуінен жалын атқылады, екіншісінде мұнара асқақтады, үшіншісінде әтеш шақырып жатты, бұлардың үстінен иіліп, әдепкідегідей тылсымға толы суреттерімен Зодиак белгілері қоршап тұрды. Ал негізгі желі – Күн болса, Таразының астындағы тура күн мен түн теңесуінің нүктесіне кірген.

	Осы экваторлық теңгенің алдында енді, бұл арада да көлденең көздерден құтылып кете алмаған Ахав тұрды.

	- Тау шыңдарында, мұнараларда да, басқа да барлық ұлы һәм асқақ заттарда да бір бұлжымас өзімшілдік бірдеңе бар; сайтан менменшілдігіне толы мына үш шыңға көз қиығын салсаңыз да көп сыр ұғасыз. Берік мұнара - Ахав; жанартау - Ахав; жаужүрек, өжет өршіл құс та - Ахав; бәрінен Ахавты танимыз; мына дөңгелек алтын кесегінің өзі де -бетіне қараған әркімге соның жеке дара жұмбақ мәнін көрсетіп беретін сиқырлы айна тәрізді, бар болғаны басқа, одан да дөңгелек шардың бейнесі ғана. Еңбектер ғаламат -дүние соның жұмбағын шешіп беруін талап ететіндер үшін жемістері нәрсіз болмақ; дүние өз жұмбағын өзі шеше алмайды. Қазір мына бедерлі күннің беті бір түрлі қанқызыл ма деп қалдым, бірақ бұл не екен? Әрине, ол дауылдар белгісінің аясына - күн мен түн теңесуінің аясына кіреді! Ал небары алты ай ғана бұрын ол сондағы күн мен түн теңесуінен Тоқты нышанымен дөңгелеп шығып еді ғой. Дауылдан дауылға! Несі бар, солай болсын-ақ. Азаппен туған адам тауқыметті өмір кешіп, ауру-сырқауда өлуі керек. Несі бар, солай болсын-ақ! Біз әлі қырқысамыз сенімен, қырсық. Мейлі, солай болсын-ақ, мейлі, солай болсын-ақ.

	- Перизат арудың саусақтары бұл алтында таңбаларын қалдырмас еді, бірақ сайтанның тырнақтары, көрініп тұрғандай, оның бетіне кешегі кештен бері жаңа сызаттар түсіріпті, -деп міңгірледі мұрнының астынан Старбек, фальшборттан еңкейе беріп. - Шал бейне Валтасардың сұмдық жазуын оқып жатқандай. Мен теңгеге бірде-бір рет үңіліп қараған емеспін. Міне, ол төменге кетті; барып бажайлап қарайын. Көкке самғаған айбынды үш шыңның арасындағы қарауытқан алап, бұл дегеніңіз күңгірт жер бейнесіндегі Әулие Үшемге ұқсайды. Ендеше, осы Ажал алабында құдай бізді белдеулеп алады, сөйтіп, біздің барша түнегіміздің үстінде бұрынғысынша Ғаделеттілік күні шамшырақ пен үміт оты болып жарқырап нұр шашады. Көзімізді төмен түсірсек, қаракөлеңкелі алаптың өңезденген топырағын көреміз; бірақ басымызды көтеріп қалсақ болды, күн біздің көзіміздің ұшына жадырай сәлемдесуге асығады. Әйткенмен, құдіретті күнді бір орынға шегелеп тастай алмайсың ғой, егер түн жарымында біз одан жұбаныш іздер болсақ, көзіміз көк жүзін бекерге шарлайды! Бұл теңге менімен ақырын ғана, данагөй, шыншыл және де қайткенмен де мұңды тілде сөйлеседі. Ақиқат мені аярлықпен арбап толқытпас үшін оның қасынан көзімді жоғалтуым керек.

	- Міне, кәрі Моғол кетті, - деп бастады Стабб өзінің толғауын, май шыжғырғыштардың қасында тұрып, - ол оған қалай тесіле қарады, ә? Бұдан кейін Старбек те одан қашып жөнелді; мен сізге айтайын, екеуінің де беттері ұзынынан тоғыз сажынға зорайып кетті. Бәрі де сол кесек алтынға қарағанның кесірінен, ол қазір менде болса ғой, ал мен өзім Зәңгілер Төбесінде немесе Корлиерс Иреңіндемін, мен оған сонша ұзақ сұқтанбай-ақ, әншейін жұмсай салар едім. һім! Менің надан һәм нақұрыс пікірім бойынша, бұл тым тосын жай. Дублондарды бұрынғы сапарларда да көруіме тура келген: көне испан дублондарын да, Перу дублондарын да, Чили дублондарын да, Боливия дублондарын да, Попаян дублондарын да; мен сондай-ақ алтын моидорларды, пистольдарды да, джондарды да, жарты джондарды да, ширек джондарды да аз көргем жоқ. Сонда мына экваторлық дублонның әкетіп бара жатқан несі бар? Голконданың атымен ант етейін, барып көру керек! Еһе, мұнда шынында да неше түрлі белгілер мен ғажайыптар көп екен! Олай болса, міне, мынау қария Боудич өзінің "Нұсқаулығында" Зодиак деп атайтын, әмбе, менің төмендегі жайымда жатқан күнтізбеде де тап солай аталатын нәрсе болуы керек. Мен сол күнтізбеге барып келейінші, жұрт айтып жүргендей, егер Даболль Арифметикасының көмегімен сайтандарды шақыруға мүмкін болса, Массачусетс жұлдызнамасының шапағатымен мына қитұрқы жазулардың сырын әшкерелеуге әрекеттенген жаман болмас еді. Мінеки, сол кітап. Енді қарайық. Белгілер мен ғажайыптар; әне күн, ол ылғи солардың арасында. һім, һім, һім; міне, олар, көкетайлар, міне, олар, бәрі бір кісідей, атойлап тұр, -Қой, немесе, Қошқар; Торпақ, немесе, Өгіз, ал мінеки - уа, шыққыр көзім-ай! - міне, Егіздердің өздері. Жақсы. Ал күн болса, солардың арасында аунақши домалайды. Aha, мына біздің теңгемізде ол дәл қазір бір шеңберге қамалған осы он екі жатынжайдың екеуінің арасындағы табалдырықты көктеп өтіп барады екен. Жә, кітап, сен, бауырым, одан да осы арада жата тұр; сендер, кітаптар, өз орындарыңды әрқашан білулерің керек. Сендер бізге жалаң сөздер мен деректерді беруге ғана жарайсыңдар, ал енді ойлар - ол біздің ісіміз. Сондықтан, мен Массачусетс күнтізбесін, Боудич нұсқаулығын да, Даболль Арифметикасын да осымен таза тәмам қылдым. Белгілер мен ғажайыптар деймісіз? Расында, егер бұл белгілерде ғажайып ештеңе болмаса, ол ғажайыптардан мәнді ештеңе табылмаса, өкінішті-ақ! Мұнда бір жерінде жұмбақтың шешуі болуы тиіс; тұра тұрыңыздаршы; тс-с-с, кішкене ғана; құдай-ақы, мен оны таптым! Эй, дублон, тыңда, сенің Зодиагың - бір дөңгелек тараудағы адамның өмірі; әмбе, мен оны саған тап қазір тура парақтың өзінен оқып беремін. Қане, Күнтізбе, бері кел! Бастайық: міне, Қой, немесе, Қошқар, - бұзылған төбет, ол бізді жер бетінде балалатып көбейтеді; ал, осы мезетте Торпақ, немесе, Өгіз бізді мүйізімен түйреуге сайланып дайын тұр; одан ары Егіздер келеді - яғни, Кесел мен Ізгілік; біз Ізгілікке жетуге талпынамыз, бірақ осы арада Шаян пайда бола кетеді де, бізді артқа тартады, ал мына жерде - Ізгіліктен қайтатын тұстағы жол бойында ақырған Арыстан жатыр - ол бізді долырған ашумен тістеп-қауып, алдыңғы аяғымен дөкір түрде иықтан соққылайды; біз одан зорға бас сауғалап, Бикешке - яғни, біздің бірінші махаббатымызға сәлемдесеміз; үйленеміз де, мәңгілікке бақыттымыз деп есептейміз, сол арада кенет біздің алдымыздан Таразы тап келеді - бақыт өлшенеді де, олқы болып шығады; біз бұған қатты мұңайып, кенет ыршып түсеміз - бұл артымыздан шағып алған Сарышаян; содан біз жарамызды емдеуге кірісеміз, міне, осы арада -ойпырмай! - жан-жағымыздан жебелер жауады-ай кеп - бұл еріккеннен ермек тауып жүрген Мерген ғой баяғы. Қадалған жебелерді суырып тастауға тура келеді, сол сол-ақ екен, - байқа, өлесің! - өңмеңдеп Ешкі- мүйіз, басқаша айтқанда, Теке пайда бола кетеді; ол құйғытып келіп, бізді, бір құдай білсін, әйтеуір басы ауған жаққа зырқыратып лақтырады; ал ол жақта Суқұйғыш тұтас топан суын қаптатып, біз, міне, суға батып кетіп, ақыр соңында Балықтармен бірге су түбінде ұйықтап жатырмыз. Міне, шырқау биік аспан төсінде сызылып-сұлбаланған уағыз, ал күн сол арқылы жыл сайын өтеді, жыл сайын одан аман-есен құтылып шығады. Ол ана жақтағы арсыда мехнат пен тауқыметтерден шаттана сырғып домалайды; мұнда төменде уайымдауды білмейтін Стабб шаттана шапқылайды. Ешқашан уайымдаушы болма - менің қағидам осы. Қош бол, дублон! Жо-жоқ, тоқтай тұрыңыз, әне, төпелтек Сукесер келе жатыр; мен май шыжғырғыштың тасасына сүңгіп кетейін де, оның не айтатынын тыңдайын. Aha, міне, ол теңгенің алдына келіп тоқтады, қазір бірдеңе дейді. Міне, міне, ол бастады.

	- Мұнда алтын дөңгелекшеден басқа ештеңе көріп тұрған жоқпын, әмбе, бұл дөңгелекше белгілікті бір китті кім бірінші болып көрсе, соған берілуге тиісті. Осыған бәрінің көздері түсе қалғаны несі екен? Мұның бағасы он алты долларға тең, ол рас; егер бір шылым екі центтен деп қойсақ, бұл тоғыз жүз алпыс шылым болады. Мен, Стабб сияқты, сасық қорқорды тартпаймын, бірақ оралған шылымды ұнатамын, ал мына жерде бірден тоғыз жүз алпыс шылым тұр; Фласк оларды Марсқа барып неге қарауылдап жүр дейсің.

	- Осы ақылдылық па, әлде, ақымақшылық па, білмеймін; егер шын мәнінде ақылдылық болса, онда бұл тым ақымақтау боп көрінеді-ақ; ал егер бұл шынында да ақымақшылық болса, онда, дегенмен де, неге екені белгісіз, тым ақылды боп көрінеді. Бірақ -дымыңызды шығармаңыз! Міне, біздің Мэн аралынан шыққан шалымыз келе жатыр; теңізші болуды ойлағанға дейін ол онда, сірә, жерлеу арбашасының делбешісі болған-ақ шығар. Ол рульді дублон жанындағы жақтауға қойып, грот-мачтаны екінші жағынан айналып өтті; еһе, ол жақта мачтаға таға қағылған ғой; бірақ, міне, тағы теңгеге жақындап келеді; бұл нені аңғартады екен? Тс-с! Ол бірдеңе деп былдырлап жатыр. Шіркіннің даусын-ай - сенің қаусаған кофе диірменіңдікі сияқты. Құлағымды тігіп тыңдайыншы.

	- Егер бізге Ақ Китті көтеруге тағдыр жазса, бұл оқиға бір ай және бір күн өткеннен кейін болуы тиіс, сол кезде күн мына белгілердің бірінде тұратын болады. Мен белгілерді зерттегем, маған мұндай суреттердің сыры мәлім; бұған мені қырық жыл бұрын Копенгагендегі бір кәрі жәдігөй кемпір баулыған. Ал, иә, сол кезде күн қандай белгіде болады? Ол таға белгісінің аясында болады, өйткені, міне, таға тура алтынның қарсысында тұр. Ал, таға белгісі дегеніміз не? Бұл - Арыстан, ақырып тұрған жалмауыз Арыстан. Аһ, кеме, біздің кәрі кемеміз, сені ойласам, менің кәрі басым селкілдеп кетеді.

	- Жә, сол баяғы бір мәтіннің, міне, тағы бір түсіндірмесі. Адам атаулы, әр түрлі, тек дүние біреу ғой. Тағы жасырынайын! Мұнда Квикег келе жатыр, тұла бойы толған таңба-сурет — өзі де Зодиактың барлық он екі белгісіне ұқсайды. Адам жегіш не айтар екен? Егер ол белгілерді салыстырып тұрып, өзінің санына қарамаса, осы арада тіл тартпай өліп кетейін; ол, сірә, күн өзінің санында, немесе, балтырында, не болмаса, бәлкім, ішектерінде деп ойлайтын шығар - астрономия жайында ауыл кемпірлері тап солай пайымдайды. Ал мынау, құдай-ақы, өзінің санының маңынан бір нәрсе тапты ғой деймін, оның ол жерінде Мерген болуы керек. Жоқ, мына дублонның не зат екенін ол түсінбейді; ол мұны король шалбарының ескі түймесі деп ойлайды. Уа, тезірек артқа! Мұнда әлгі сайтанның сапалағы Федалла келе жатыр; әдеттегідей, құйрығы бүктеліп жасырулы, әдеттегідей, кебістерінің тұмсықтарына жүн-жұрқа тығулы. Қане, өзінің мына сайтани сықпытымен ол не айтар екен? О, ол тек мына белгіге белгі беріп, еңкейіп тәжім етеді; андағы теңгеде күн бейнеленген, ал мынауың күнге табынушы, күмәнданбауыңызға болады. Oho! Тұра берсең, көре береді екенсің. Мұнда Пип келе жатыр, о, сорлы; одан да оның немесе, менің өлгенім жақсы еді; ол менің үрейімді ұшырады. Мына барлық түсіндірмешілерді және соның ішінде мені ол да бақылаған, ал енді, қараңызшы, теңгені анықтап көру үшін өзі жақындап келеді; адамдық кейіптен кеткен, нағыз жарыместің бет әлпеті. Уа, тыныш!

	- Мен қараймын, сен қарайсың, ол қарайды, біз қараймыз, сендер қарайсыңдар, олар қарайды.

	- Құдайым! Ол Муррейдің Грамматикасын оқып тұр ғой. Миын жаттықтырып тұр, сорлы! Әне, ол тағы бірдеңе айтып жатыр - тыныш!

	- Мен қараймын, сен қарайсың, ол қарайды; біз қараймыз, сендер қарайсыңдар, олар қарайды.

	- Мәссаған, ол мұны жаттап жатыр - тс-с-с! — міне, тағы.

	- Мен қараймын, сен қарайсың, ол қарайды, біз қараймыз, сендер қарайсыңдар, олар қарайды.

	- Қане, сен келші бері, күлкілі емес пе?

	- Мен де, сен де, ол да, біз де, сендер де, олар да - бәрі де жарқанаттар; ал мен - қарғамын, әсіресе, мына қарағайдың басында қонақтап отырған кезімде. Қарқ-қарқ! Қарқ-қарқ! Қарқ! Қарқ! Мен қарға емеспін бе? Ау, қарақшы қайда? Ол міне тұр; ескі шалбарға екі сүйек сұғылған, басқа екеуі ескі кеудешенің жеңдерінен сорайып тұр.

	- Қызық, мынау өзі мені айтып тұрған жоқ па? Сірә, мәз қылмақ қой. Сорлы бала! Құдай-ақы, бұл жерде асылып өлуге болар. Сондықтан, аман-есенімде Пиптің қасынан көзімді жоғалтайын. Басқаларына шыдай алмаймын, себебі, олардың милары шайқалмаған; бірақ менің есі дұрыс пайымыма қарағанда, мынаның есі тым түсініксіздеу түрде ауысқан. Сонымен, ол ана жақта бірдеңені міңгірлеп жатқанда мен оның қасынан тайып тұрамын.

	- Кеменің кіндігі міне, мына дублонның нақ өзі, жұрттың бәрі оны бұран алуға дегбірсіздене құмартады. Бірақ өзіңіздің кіндігіңізді бұрап алып байқаңызшы, сонда не болар еді? Алайда, егер ол осында қала берсе, бұл жағдай да мүлдем жақсы емес, себебі, мачтаға бір нәрсенің қағылуы жамандық шақырады. Ха- ха! Кәрі Ахав! Ақ Кит, ол сені шегелеп тастайды. Мынау дегеніңіз, қарағай. Менің әкем бірде біздің Толланд маңында бір қарағайды кесіп, одан күміс сақина тауып алған-тын, осы әлдебір кәрі зәңгі әйелдің неке жүзігі ағашпен біте қайнасып қалыпты. Ол мұнда қайдан тап келген десеңізші? Өлілер көтерілген маһшар күнінде судан мына ескі мачта ауланып алынып, одан ұлу қабыршағының қатпарлы қабығының астындағы дублон көрінген кезде тап осылай сұрайды. Уа, алтын, қымбатты алтын! Көп кешікпей жасыл сараң сені өз қазынасының ішіне көміп тастайды. Олар, тс-сс! Құдай екі дүние арасында жүріп, қара бүлдірген тереді. Аспаз, ей, аспаз! Тездетіп тамақ пісір! Дженни! Бай, бай, бай, бай, бай, Дженни, Дженни! Кешкі асқа бізге құймақ құйшы!





С тарау





АЯҚ ПЕН ҚОЛ. НАНТАКЕТТІК "ПЕКОД" ЛОНДОНДЫҚ "СЭМЮЭЛ ЭНДЕРБИМЕН" ЖОЛЫҒЫСАДЫ

	- Ей, кемедегілер! Ақ Китті көрген жоқсыңдар ма?

	Ағылшын жалауымен құйрықтан таяп келген кемені қайтадан көріп, бұл айқайлаған Ахав еді. Шал дыбыс зорайтқышты еріндеріне тақай көтеріп, шканцыда ілінген өз вельботында тұрған, сондықтан да оның сүйек аяғы өз қайығының тұмсығында жайбарақат жантайып отырған бөтен капитанға андағайлап көрінді. Бұл сырт пішіні ақкөңіл әрі ұнамды, сірә, алпыс жастағы немесе сол шамадағы, көк матрос шұғалы әшекей ирекпен әдіптелген кең кеудешені қолқылдата киген қара торы, ірі денелі ер адам еді; кеудешенің бір жеңі бос салаңдап, құдды гусар жамылғысының кестелі жеңіндей. арт жағында желбіреді.

	- Ақ Китті көрген жоқсыңдар ма?

	- Ал, мынаны көріп тұрсың ба? - деген жауап естілді, сөйтті де, бөтен капитан киімінің бүктесінінен аппақ кашалот сүйегінен жасалған қолын көтерді, ол балға тәрізді жуантық ағаш түйінмен бітіпті.

	- Менің қайығымның адамдарын шақыр! - ескектерді жан-жаққа шашып тастаған Ахав қаһарлана бұйырды. - Суға түсуге дайындалыңдар!

	Бір минут та өтпестен, ол өзінің кішкентай кемешігінде тұрған күйінде, жасағымен бірге суға түсіріліп, көп ұзамай бейтаныстың жақтауына жақындап келді. Бірақ бұл арада оған күтпеген қиындық ұшырасты. Бойын толқыныс билеген Ахав өзі аяқсыз қалған шақтан бері өзінікінен басқа кеменің үстіне бірде-бір рет көтерілмегені жайында ұмытып кетіпті, өз кемесіне көтерілгенде де, онда бұл мақсатқа арналған айлалы да ыңғайлы ерекше көмекші құрал бар ғой, әрі оны басқа кемеге апыл-ғұпыл бірден көшіріп апара да алмайсың. Ал, ашық теңізде қайықтан кеменің үстіне өрмелей көтеріліп шығу - сағат сайын дерлік осыған жаттығатын кит аулаушылар болмаса, басқа кез келген адам үшін оңай шаруа емес; тау толқындар қайықты біресе сонау жақтау ернеуіне дейін лақтырып, біресе кенеттен түп-бөренеге дейінгі тереңдікке құлдилатып құлата салады. Сол себептен де, енді, аяқтан айырылған Ахав, әлбетте, өзіне қажетті көмекші құрал орнатылмаған бөтен кеменің жақтауының түбінде қайтадан дәрменсіз де сорлы, бозөкпе һәм ебедейсіз құрлық қаптесеріндей хал кешіп, көтерілуге ешбір дерлік үміт қалдырмаған ана айнымалы биіктікке жасқаншақ жанарын сүзе қарап қойып тұрды.

	Жоғарыда айтылды ғой деймін, егер жанама түрде болса да, басына түскен баяғы бір бақытсыздықтан шығып жатса, жолында ұшырасқан кез келген қиыншылық Ахавты әрдайым құтырынған дүлей ашуға жетелейтін. Ал мына жағдайда мұның бәрі тақтайшалы жақтау қаптамасына қағылған құлама қатарлар қасындағы тұтқалардан аса еңкейіп, оған әдемілеп әшекейленген жіп саты түсірген бөтен кемедегі екі офицердің сыпайылық ізеті арқасында одан әрмен ушықты; өздерінің теңіздік таяныштарын пайдалануға жалғыз аяқты адамның дәрменсіз екендігі бастапқыда олардың ойларына да келмеді. Бірақ абыржу көпке созылмады, себебі, бөтен кеменің капитаны мән-жайды бір қарағаннан-ақ ұғып: "Түсінемін, түсінемін, - сатыны алыңдар! Тезірек, жігіттер, үлкен жүк көтергішті түсіріңдер!" - деп дауыстай бұйырды.

	Сәтін салғанда, осыдан тура үш күн бұрын олар кит ұшасын бөлшектеп сойып, үлкен жүк көтергіштер әлі де мачтада қалған болатын, сондықтан, ендігі жалтыратып тазаланып, кептірілген дәу гәк (жүк көтергіш) палуба үстінде шайқатыла салбырап тұрған. Соны тездетіп Ахавқа түсірді, ол да бұлардың ниетін бірден ұғып, өзінің жалғыз аяғын ілгектен асыра лақтырып, аттай мініп алды (бұл зәкір табанында немесе, алма ағашының айыр бұтағында отырғанмен бірдей еді), сосын, белгі бойынша ілгекті көтере бастаған кезде ол нығыздала жайғасып, сонымен бірге жүк көтергіштің жүгірген арқанын қолдарымен саумалап, өзін тартуға көмектесті. Көп ұзамай оны жақтаудың үстінен аман-есен алып өтіп, зәкірқақпаға жайлап түсірді. Жайдары сәлемдесіп, сүйек қолын созған бөтен капитан таяп келді, осы кезде Ахав өзінің сүйек аяғын алға шығарып, оның сүйек қолымен айқастыра (құдды жүздерін түйістірген екі семсер-балық сияқты), бейне морждай гүжілдеді.

	- Солай, солай, достым! Сүйекті сүйекке соғыстырайық! Сенде қол, менде аяқ! Ешқашан дірілдемейтін қол, әмбе, ешқашан қашпайтын аяқ! Сен Ақ Китті қайдан көрдің және көргеніңе көп болды ма?

	- Ақ Кит, - деп тіл қатқан ағылшын сүйек қолын күншығысқа қарай созып, соның бойымен, құдды дүрбімен қарағандай, қайғылы көзін тіге қалды. - Мен оны ана жақтан, экваторда, өткен маусымда көргем.

	- Сені қолыңнан айырған сол ма? - деп сұрады зәкірқақпадан түсіп, осы мезетте ағылшынның иығына сүйенген Ахав.

	- Иә, қайткенде де ол осыған себепші болды. Сені де аяғыңнан сол айырды ма?

	- Мұның қалай болғанын маған тезірек айтып бер.

	- Мен өткен жылы экваторда алғаш рет жүздім, - деп бастады ағылшын, - Ақ Кит жайында мүлдем естімеген едім. Бір күні біз вельботтарымызды түсіріп, бесеу-алтаудан аспайтын шағын кит үйірін қуалай жөнелдік; менің шлюпкам солардың біреуін арқанға алды; ойпырмай, кит болғанда да керемет екен, нағыз цирк сәйгүлігі дерсің, ол бізді шырқ үйіріліп айнала берді, айнала берді, сондықтан, менің жігіттерім тепе-теңдікті сақтау үшін құйрықтарын сыртқы жақтауға салып, тек тыныш отырды да қойды. Сол уақыттарда кенеттен тура теңіз тұңғиығынан орасан зор кит жүзіп шықты - басы мен өркештері сүттей аппақ, тұла бойы толған айғыздалған терең ажымдар.

	- Бұл сол, бұл сол! - деп дауыстап жіберген Ахав тек сонда ғана тыныстады.

	- Ал оң жақ қанаттағы бүйірдегі жүзгіш қанатының қасында гарпундар сорайып тұрды.

	- Иә, иә! Ол менің гарпундарым, менікі! - деп, қатты толқыған Ахав айқайлап жіберді. -Жә, айта бер.

	- Мен айтамын-ау, тек өзің айтқызбай тұрсың ғой, - деп қуақылана жымиды ағылшын. -Сонымен, міне, былай. Киттердің осынау ақ басты һәм ақ өркешті байырғы бабасы нөпір көбік жалдарын көтере, тура біздің үйірдің ортасынан атып шығып, долырған ашумен менің арқанымды кеміре бастады.

	- Aha, түсінікті! Оны тістеп үзіп, сенің балығынды құтқарғысы келген. Ескі тәсіл Мен оны танып тұрмын!

	- Қалай солай болғанын білмеймін, - деп әңгімесін жалғады жалғыз қолды капитан, - тек ол кендір талшықтарды тістеп үзіп жатқан әзірде арқан оның тістеріне шиеленіп, тастай қатып жабысып қалды; бірақ біз мұны білген жоқпыз ғой; арқанды ақырындап саумалап жинап, вельботты жақындата бастағамбыз, кенеттен - тарс етіп - тура соның өркешіне тірелдік те қалдық, ал арқандалған кит шаттықтан есі шығып, жайбарақат кете барды. Енді, жағдай осылай болғасын әрі тап алдымызға мынадай тамаша китті құдай өзі айдап әкелгесін - сэр, бұл бұрын-сонды көргендерімнің ішіндегі ең үлкен де әсем кит еді - ол ашу-ыза қысып елеуреп тұрса да, мен оны өлтіруге бекіндім. Кенет мен кит тісіне ілініп, кездейсоқтан шайналысып шиеленіп қалған арқаным тарқатылып немесе кит аузынан сол тіспен бірге жұлынып шығып кете ме деген қауіп ойлап (өйткені, менің вельботымдағылар ескекшілер емес, нағыз ібілістер-тін), міне, осының бәрінен қауіптеніп, айтып тұрмын ғой, мен өзімнің бірінші көмекшім мистер Маунттоптың қайығына секірдім, - Міне, танысып қойыңыз, капитан, - Маунттоп; Маунттоп - капитан мырза, сөйтіп, мен осы мезетте менің вельботыммен иін тіресіп келе жатқан Маунттоптың қайығына қарғып түстім де, қолыма түскен бірінші гарпунды ала сала, осы көнекөз бабаны түйредім. Астапыралда, Жаратушы Ием, сэр! Сол мезетте, құдды жарқанаттай, екі көзім бірдей мүлде көрмей қалып, өне бойымды түгел қара көбік жауып кетті, тек соның арасынан бұлдырап, құдды мәрмәр ескерткіштей, әуеге тік көтерілген кит құйрығының үстімізге төніп келіп қалғаны көрінді. Бұл арада ескекпен артқа қарай естің не, еспедің не - пайдасы жоқ, содан тура мен түк көрмей қарманып жатқан кезде - бұл күннің көзі король тәжінің барлық гауһарларындай жарқырап тұрған нағыз тапа-тал түс еді - айтам ғой, жақтау сыртына лақтыру үшін екінші гарпунды қармалап жатқан кезімде, кенеттен құйрық, құдды Лима мұнарасындай, төменге құлап, менің вельботымды қақ бөлді, екі жартысының да күл-талқаны шықты, содан кейін ақ бүкірдің өзі де құйрығымен алға қарай ысырылып, әлгі сынықтарды түкке тұрмайтын жаңқалардай жан-жаққа шаша, арасынан жүзіп өтті. Бәріміз жапа-тармағай суға секірдік. Кит құйрығының жойқын соққыларынан бас сауғалағанмен оның бүйірінде сорайған өз гарпунымның сабына жармастым, сөйтіп, бейне жабысқақ-балықтай, бір сәтке соған асылдым да қалдым. Бірақ жұмарланған биік жал толқын мені жұлып түсірді, ал кит болса, алға дүлейлене ұмтылды да, тұңғиыққа тастай батып кетті; осы мезетте соңымда арқан ұшында сүйреленіп келе жатқан екінші гарпун мені, міне, мына жерден (ол өзін иығынан сол төменірек шапалақпен сарт еткізді), иә, иә, мен көрсетіп тұрған дәл осы жерден іліктіріп алып, мені, өзіме елестегеніндей, тура тозаққа сүйретіп тартып ала жөнелді; бірақ осы арада кенеттен, Құдайға мың шүкір, ұстарасы етімді сыдыратып отырып, сүйегімнің бойымен нақ білезікке дейін барып, сыртқа шықты; содан кейін мен су бетіне қалқып шықтым; енді, қалғанын сізге, міне, мына джентльмен (айтқандай, капитан, - доктор Кляп, кеме дәрігері; Кляп, достым, - капитан мырза) айтып береді. Қане, Кляп, өз үлесіндегі әңгімені өзің айт.

	Қазір өзіне соншама жылы шыраймен өзімсіне тіл қатқан денсаулық сақшысы манадан бері осы арада тұрған. Сырт пішінінде оның кемедегі джентльмендік лауазымынан хабар берерліктей дәнеңе болмады; төтенше дөңгелек жүзді болғанымен, бет әлпеті әбден зерделі; қатты оңған, көк түсті жүн жейде киіпті, мұнысы матрос көйлегіне ұқсайды, шалбары әр жерден жамалған; осы сәтке дейін ол өз назарын бір қолында ұстаған үшкір темір таяқша мен екінші қолындағы дәрілер қорапшасы арасында тең бөліп, оқта-текте кемтар боп қалған екі капитанның сүйек қол-аяқтарына сынай қарап қойып тұрды. Бірақ капитан өзін Ахавқа таныстырғасын-ақ ол әдеппен иіліп, алған бұйрықты орындауға асықты.

	- Жара сұмдық жаман болды, - деп бастады кеме дәрігері, - содан, менің кеңесіме құлақ қойған капитан Вопли біздің қария Сэммиді...

	- "Сэмюэл Эндерби" - менің кемемнің аты, - деп оның сөзін бөлген жалғыз қолды капитан Ахавқа тіл қатып. - Ары қарай, достым.

	- ... біздің қария Сэммиді, экваторды жайлаған төзгісіз аптап ыстықтан шығу үшін, солтүстік бағытына қойды. Бірақ барлық еңбек зая кетті, мен қолымнан келгенді аянбадым, түндер бойы қасында отырдым, диета мәселесінде мейлінше қатаң келдім.

	- Қатаң болғанда сұмдық деймін, - деп киліккен капитан кенет даусын өзгертіп айтқаны: -Әрбір түн сайын менімен бірге ыстық пуншты естен айырылғанша ішіп, таңғышты қайда салып таңғанын өзі де білмей қалатын. Әбден сілейіп ішкен мені ұйықтауға таңғы сағат үштен ерте жібермейтін. О, құдайым! Түндер бойы менімен бірге отырып, диета мәселесінде мейлінше қатаң болған осы ма! Бұл өзі қайдан шыққан аяғыш күтуші һәм қатаң диета қадағалағыш, бұл доктор Кляп сабазың (күл, Кляп, иттің баласы, күле түс). Жә, ары қарай бөсе бер, достым, мені басқа біреудің аман алып қалғанынан да, сенің өлтіргенің жақсы.

	- Құрметті сэр, сірә, өзіңіз де байқаған шығарсыз, - деп жайбарақат тақуалық түрмен тіл қатқан Кляп Ахавқа сәл-пәл басын иді, - менің капитаным кейде қалжыңдағанды ұнатады; ол бізге осы тектес қызықты хикаяларды көбіне-көп ойдан шығарып айтып беріп тұрады. Бірақ мен түсіндіріп берейін, шынтуайтында, - француздар айтатындай, en passant, жеке басым, яғни, мен, Джек Кляп, діни атақтағы (таяудағы өткен уақытта) адаммын, дым татпайтын салауаттылықтың жақтаушысымын, мен ешқашан ішпеймін...

	- Суды! - деп түйіндеді капитан. - Ол суды ешқашан ішпейді. Ол қояншығы ұстап талып қалады; тұщы су оның судан қорқатын сырқатын қоздырады. Әйткенмен, әңгімеңді жалғастыр, қолдың жайын айт.

	- Дұрыс, - деп жайымен келісті доктор. - Сэр, капитан Вопли мені өзінің тапқыр зарымен бөліп жіберген кезде, мен тура, өзімнің барлық тырысып-тырбануым мен қатаңдығыма қарамастан, жараның барған сайын меңдеп асқынып кеткенін айтпақшы едім; шынын айтсам, сэр, бұл медицина тәжірибесінде аса сирек кездесетін, адам шошырлық -ұзындығы екі фут және бірнеше дюймдық - үңірейген жара болды. Мен оны лотлиньмен өлшедім. Қысқасын айтқанда, ақырында қол қарайып кетті; мұның қандай қауіп төндіргенін білдім де, не керек, қолды кесіп тындық. Бірақ мына сүйек қолға саусағымның ұшын да тигізген емен; мұндай нәрселер, - ол өзінің үшкір темір таяғымен капитан жаққа қарай сермеп қойды, - бүкіл ережелерге жат. Бұл капитанның жұмысы, менікі емес; ол кеме балташысына мұндайды жасауды өзі бұйырып, адамдардың миын шағу үшін оған мына балғаны жалғауға әмір етті, бір реткі менің миымды шақпақшы болғандағыдай етем дейтін шығар. Кейде оның қатты құтырынып ашуланатын кездері болады. Сіз мына шұқанақты көресіз бе, сэр? - Осы арада ол қалпағын шешті де, шашын артқа қайырып, бас сүйегіндегі үлкен дөңгелек ойпаңды жалаңаштады, әйткенмен, онысы бұрынғы жараны да әсте еске саларлықтай емес, әрі тыртыққа да ешбір ұқсамайды. — Міне, міне, мұның маған қайдан келгенін біздің капитанымыз айтып береді сізге, ол біледі.

	- Жоқ, мен түк те білмеймін, - деп тіл қатты капитан, - одан да мұның шешесінен сұраңыз; бұл туғаннан осылай. Ah, сайтан, оңбай кеткір Кляп. Сенің аузыңды жабатын, бұл жалғанда осындай екінші Кляп табылар ма екен, түге? Ау, Кляп, иттің ғана баласы, өлеріңде айт, біз сені тұздыққа салып қоямыз; сендей оңбағырларды келер ғасырға аманаттап сақтау қажет.

	- Ал, Ақ Киттің жайы не болды? - Мына екі ағылшын ойнаған сайқымазақтың соңын дегбірсіздене күткен Ахав ақыры шыдамай кетті.

	- О! - деп дауыстап жіберді жалғыз қолды капитан. - Иә, иә! Ол сонда сүңгіп кетті де, біз одан көпке дейін көз жазып қалдық; гәп мынада ғой, әлгінде де айттым, мен ол кезде өзіме мұндай сойқан жасаған неғылған кит екенін білмедім ғой. Тек содан кейін ғана, қайтадан экваторға түскен кезімізде - кейбіреулер оны атайтындай - біз Моби Дик жайындағы әңгімелерді есіттік, міне, мен сонда мұның сол екенін ұқтым.

	- Оны сосын кездестірдің бе?

	- Екі рет.

	- Неғып гарпун сала алмадың?

	- Салмақ түгіл, әрекеттенген де жоқпын; бір қолымды бергенім де жетер. Екеуінен бірдей айырылсам, не істемекпін? Моби Диктің тісіне түскен нәрсе құриды, мен солай ойлаймын. Аузына түссең болды, ол қылғытып жұта салады.

	- Несі бар, тамаша, - деп килікті Кляп. - Оң қолыңызды қайтару үшін оған жем орнына сол қолыңызды беріңіз. Сіздерге мәлім бе екен, джентльмендер, - ол капитандардың әрқайсына бір-бірлеп басын иді, - Құдайдың құдіретімен киттің ас қорыту мүшелерінің аса тылсым түзілгендігі сонша, оның тіпті адамның бір қолын қорытуға да шамасы келмейтіні сіздерге мәлім бе екен, джентльмендер? Оның өзіне бұл жай әбден мәлім. Сіздердің Ақ Киттің қанқұйлылығы деп есептейтіндеріңіз, бұл бар болғаны оның ебедейсіздігі ғана. Сіздің қолыңызды немесе, аяғыңызды асап қою оның ойында да болмайды ғой, ол мұны сізді әншейін қорқыту үшін істейді. Бірақ ол кейде менің бұрынғы науқасым, бір кәрі цейлондық амалшының басында болған жағдайға тап келеді. Ол пышақтарды жұтып жатқандай кейіп танытқан, алайда, күндердің бір күнінде асқазанына шын мәніндегі нағыз пышақты түсіріп алған, сөйтіп, ол пышақ онда бір жыл бойы, тіпті, одан да көбірек жатқан; сосын мен оған құстыратын дәрі ішкіздім, әлбетте, пышақ оның ішінен кесек-кесек болып шықты. Ол пышақты қорытып, оны өз ағзасының талшық-еттерінің құрамына сіңіруге дәрменсіз еді. Сондықтан, капитан Вопли, егер сіз екіншісін көңілдегідей жерлеу үшін қалған бір қолыңызды кепілге салуға соншама құштар болып асықсаңыз, ондай жағдайда, ләббай, қол сіздікі. Тек таяу уақытта киттің сізге тағы бір рет тұмсық тақауына мұрсат беріңіз, одан арғысы көзді ашып-жұмғанша.

	- Жо-жоқ, Кляп, мұныңа рахмет, - деп тіл қатты ағылшын капитаны. - Әлгі сыбағасына тиген қолмен-ақ ауқаттанып, соны місе тұтсын, бұл арада қарсы келгеннен бәрібір пайда жоқ, мен ол кезде кіммен шатысқанымды білген жоқпын ғой; бірақ ол екіншісінен дәмеленбесін. Ақ киттердің әуселесі маған жетер; бір рет соңынан қуғам, енді зауқым жоқ. Оны өлтіру, әрине, үлкен абырой, бір өзінің бойындағы спермацет те тұтас трюмді толтыратынын білемін, әйткенмен, иланыңыз маған, одан әрменірек жүргеннің өзі артық, сіз менімен келісесіз бе, капитан? - Сөйтті де ол сүйек аяққа көз қиығын салып өтті.

	- Иә, ең жақсысы сол болар еді. Дегенмен де оны қуалау тоқталмайды. Ант етіп айтайын, жоламау жақсы болса да, қолдан келмейтін, сондай бір қарғыс атқан нәрселер болады. Ол магниттей арбап тартады да тұрады! Сен оны соңғы рет көргеніңе қанша болды? Бет алысы қалай еді?

	- Құдай сақтай көр мені, оңбаған албастының аты өшсін! - деп бақырған Кляп еңкеңдеп, итше иіскелеп, Ахавты айнала жүгірді.

	- Мына кісінің қанын-ай! Тезірек ыстық өлшеуіш әкеліңдер; уа, дәп қайнау нүктесінде тұр ғой! Ал, тамыр соғысынан тақтайлар солқ-солқ етеді!.. Сэр! - Өстіп, қалтасынан ланцетін' суырып алып, ол Ахавтың қолына жақындап жармаса берді.

	- Аулақ! - деп ақырып жіберген Ахав оны жақтауға қарай жұлқып тастады. — Ескекшілер орындарына тұрсын! Оның бет алыс бағыты қалай еді?

	- Кешіре гөр, құдайым! - деп дауыстады соңғы сұрақ өзіне қаратылған ағылшын капитаны. - Бұл не боп барады өзі? Ол маған күншығысқа қарай бет алған сыңайлы боп көрінді. — Сосын Федаллаға сыбырлады: - Сендердің капитандарың немене, есі ауысқан ба?

	Бірақ Федалла еріндерін саусағымен баса, қайықтағы бағыттаушы ескек басына отыру үшін жақтау сыртына жалт беріп сырғанап кетті, бұл шақта Ахав абажадай шығырды өзіне тартып, бөтен матростарға жүк көтергішті төмен түсіруге дайындалуға бұйырды.

	Келесі сәтте ол өз вельботының құйрығына қадам басып, манилалық матростар ескектерін сермелей жөнелді. Ағылшын капитаны оған құр текке айқайлап бірдеңелерді айтумен болды. Бөтен кемеге арқасын беріп, гранит тастай қатқан бетін өз кемесіне қаратқан Ахав "Пекодпен" қатарласқанға шейін қайықтың артында қыбырсыз тұрды.

	Ланцет - хирургияда қолданылатын ұшы сүйір, екі жүзді кішкене пышақ. - Аудармашы ескертпесі.





CI тарау





ГРАФИН

	Ағылшын кемесі көзден тасаланып кетпес бұрын, осы арада омың Лондоннан келе жатқанын һәм "Эндерби және Ұлдары" кит кәсіпшілігі үйінің негізін қалаушы лондондық көпес, марқұм Сэмюэл Эндербидің құрметіне солай аталғанын айтқан ләзім; менің жұпыны кит аулаушылық пайымым бойынша, бұл сауда үйі, тарихи қызметтері тұрғысынан алғанда, біріккен корольдік "Тюдорлар мен Бурбондар Үйінен" ешбір кем емес. Аталған сауда үйі Жаратушының 1775-тегі жазына дейін қанша уақыт ғұмыр кешті -менің қолымдағы көптеген балық құжаттары бұл сұраққа айқын жауап бермейді; әйткенмен, нақ сол жылы (1775) ол Англияда алғаш рет кашалоттарды жоспарлы түрде аулауға арналған кемені жасақтап-жарақтаған; дей тұрсақ та, біздің Нантакет пен Вайньярдтан шыққан жаужүректеріміз Коффиндер мен Мэйсилер бұдан қырық-елу жыл бұрын (1726 жылдан бастап) бұл левиафандарды үлкен флотилиялармен шығып аулаған болатын, рас, олар басқа еш жерден емес, тек Теріскей және Күнгей Атлантикадан ғана аулады.

	Нантакеттік балықшылар адамдар арасында алғашқы болып спермацетті китті өркениетті болат гарпунның көмегімен аулауды бастағанын һәм тұтастай елу жыл бойы бүкіл жер шарында китті осындай әдіспен аулаушы жалғыз солар болғанын осы арада айырып айту керек.

	1778 жылы алымды Эндербидің қаржысына осы мақсатқа бола арнайы жарақталған сұлу "Амелия" Горн мүйісін тайсалмай айналып өтіп, ұлт ішінде бірінші болып ұлы Оңтүстік теңіздің суларында вельбот түсірді. Жүзу сапары оңтайлы да олжалы болды; "Амелия" қымбат спермацетке трюмдерін сықай толтырып жөніне оралғасын-ақ, көп ұзамай басқа, ағылшындық та, американдық та, кемелер соның үлгісіне ерді; осы кезден бастап Тынық мұхиттың байтақ кәсіпшілік айдындарының қақпасы айқара ашылды. Бірақ талмайтын пысықтар бұл игі іспен тынышталып тоқтай қоймады. Сэмюэл мен оның барлық Ұлдары -ал олардың қанша екенін тек шешелері ғана біледі - һәм солардың тікелей басшылығымен әрі, менің ойымша, ішінара солардың есебінен, британ өкімет орындары Күнгей теңіздер бойынша кәсіпшілік жүзу сапарына "Шулы" әскери шлюпын аттандырды. Әлдебір бірінші рангылы флот капитанының дәргейімен "Шулы" көп шу-дабыра жасап, әлденендей пайда әкелді, бірақ ол нақты қандай пайда екендігі бұлдыр күйінде қалды. Алайда, әуселесі жалғыз бұл емес. 1819 жылы сол баяғы сауда үйі өздерінің жеке іздеушілік кит аулау кемесін жасақтап, оны алыстағы Жапония жағалауларына сынақ жүзуге жөнелтті. "Дабыл" деп сәтімен аталған бұл кеме тамаша тәжірибелік жүзуді атқарып шықты; сол кездеп бастап ұлы Жапония Кәсіпшілік аймағы кеңінен танымал болып әйгіленді; бұл жүзу сапарында "Дабылды" Нантакеттен шыққан капитан Коффин деген біреу басқарды.

	Сондықтан, барлық Эндербилердің мерейі өсіп, даңқы арта берсін, олардың сауда үйі әлі күнге дейін бар ғой деп ойлаймын; дегенмен де, оның негізін қалаушы Сэмюэл баяғыда-ақ о дүниенің Оңтүстік теңіздерін саяхаттап кеткені еш күмәнсіз.

	Оның атын алған кеме мұндай құрметке әбден лайықты еді; ол аса жүрдек және барлық жағынан да тамаша кеме болды. Мен Патагония жағалауларында бір рет түн жарымында әлдеқалай оның үстінде болып, олардың кубригінде ғажап флип ішкенім бар. Біздің олармен сол жолғы жолығысуымыз керемет болды, олардың бәрі шетінен әйбәт бөтелкелестер болып шықты. Өмірлері қысқа, өлімдері қызық болғай олардың. Айтқандай, қарт Ахавтың сүйек өкшесі олардың палубасына тигеннен кейін көптеген жылдар өткен соң болған осы бір оқиға жайында әңгіме қозғай отырып, мен олардың мақтауға лайықты саксондық асқан қонақжайлығы хақында айтпай тұра алмаймын; егер мен күндердің күнінде олардың осы артықша қасиетін есептен шығарып тастар болсам, періштем мені ұмытып, албасты бассын. Мен флип деп айттым ба? Иә, иә, біз оны жұтқыншағымыздан сағатына он галлондық жылдамдықпен жұттық; содан дауыл соққан кезде (өйткені, Патагония жағалауындағы ол жерлер аса дауылды боп келеді) барлығы -соның ішінде қонақтар да - брамсельдердегі желкен бауларын тартуға жоғарыға шақырылды, бұл шақта біздің ауырлағанымыз сондай, бір-бірімізді желкен кемелеріне арқанмен сүйрелеп тартуымызға тура келді; ал ана жақта өзіміз де білместен, өз күртелеріміздің етектерін желкендермен қоса орап жіберіп, енді мықтап тұтылған біздер дауыл саябырлағанға шейін ішімдікке әуес барлық матростар үшін қатаң ескертудей болып салбырап тұрдық. Қалай болғанда да, мачталарды жақтау сыртына жұлып әкетпеді; сөйтіп, біз ақырын-ақырын саумалай сытылып шығып, төменге айығып түскендігіміз сонша, флипті бір-бір стақаннан тағы тартып жіберуімізге тура келді, әйткенмен, люк арқылы біздің кубрикке анталап бұрқылдаған теңіз көбігіне бола, оның дәмі маған су тым көп қосылғандай, тұзы асырып салынғандай кермек татыды.

	Ал сиыр еті сондай жақсы, қатты болса да майлы екен. Бұл қодас еті деп айтты; басқалары түйе еті деп сендірді; шын мәнінде мұның не екенін табуға өз басым тәуекел етпеймін. Оларда тағы өздері құйттай, бірақ сондай дәмді, пішіні дөңгеленген шар тәрізді әрі тығыншықтай үзбе кеспе болды. Бір қарағанда, бірнешеуін жұтып жібересің де, сосын асқазаныңда солардың қалай аунап-қунап домалағанын кәдімгідей сезінесің. Егер тым төмен еңкейсең, онда, қара да тұр, әлгілер, құдды бильярд шарлары сияқты, ішіңнен тура домалап түсердей. Рас, нандары... бірақ бұл арада ештеңе істей алмайсың; оның үстіне ол құрлық ауруына қарсы дәру екен; қысқасын айтқанда, нанның құрамында олардың бірден-бір жаңа қорегі болды. Алайда, кубриктегі жарық күңгірттеу болғандықтан, нан жегенде қараңғылау бұрышқа шегініп кету мүлдем де қиын емес еді. Бірақ егер де бушприттен штурвалға дейінгі және мачталардың ұшар бастарынан табан-бөренеге дейінгі кемені тұтастай алатын болсақ, егер камбуздағы аспаз қазандарының көлемдерін, сондай-ақ, тірі қазанның - кеменің тұмсықтан құйрыққа дейін малмаланып иленген өз қарнының сыйымдылығын ескерсек, мен айтар едім, "Сэмюэл Эндерби" жақсы да мол дастарқанымен, бірінші сұрыпты күшті флипімен һәм бәрі де таңдап алынғандай, төбелі қалпақтарынан өкшелеріне дейін өңшең бір жайсаң ер жігіттерден құралған командасымен әділетті түрде даңқы шыққан ғажап кеме болды.

	Бірақ, сіздің пайымыңыз бойынша, - бәрі бірдей болмаса да - әрқашан кез келген адамды сиыр етімен және нанмен, шараппен және әзіл-қалжыңмен сыйлауға әзір тұратын һәм ішіп-жеу мен сауық-сайраннан әсте шаршамайтын "Сэмюэл Эндерби" және басқа да маған мәлім кейбір ағылшын кит аулағыштарының соншалық әйгілі болған, атаққа шыққан ас та төк қонақжайлылықтарының сыры неде? Мен қазір соны сізге түсіндіріп берейін. Ағылшын кит аулағыштарының мұншалық жомарт пейілі арнайы тарихи зерттеудің тақырыбы бола алады. Ал мен қажеттілік туындай қалған жағдайда тарихи кит аулаушылық зерттеулерге әлі еш жерде тарынған емеспін.

	Кит аулау кәсібінде ағылшындардың ізашарлары голландықтар, зеландықтар мен даттар болды, олар әлі күнге шейін қолданыста қалған көптеген терминдерді, сондай-ақ, бұдан да мәндірегі, ескілікті дарқан өмір ғұрыптарын. әсіресе ырғын ішіп-жеу дағдыларын осылардан қабылдап алды. Өйткені, әдетте, ағылшын көпестерінің кемелерінде матростарды қатал қысымшылықта ұстайды, ал ағылшын кит аулағышында әсте олай емес. Ендеше, осынау ағыл-тегіл кит аулаушылық көңіл ағылшындар үшін әлдебір қалыпты, табиғи жайт болып табылмайды; ол дағдылы ғадет емес әрі кездейсоқ, демек, біз осында ашып көрсеткен және қазір әлде де ұғындыратын ерекше себептерден туындаған.

	Левиафан тарихы саласында ізденіп жүргенімде мен әлдеқалай бір көне голландық қалың кітапқа тап болдым, одан шыққан дымқыл кит иісінен шамалауымша, ол кит аулау кәсібі жайында баяндаған. Оған "Дан Купман" деген тақырып қойылыпты, бұдан мен оның ішінде амстердамдық кит аулағыштың әлдебір тотияйыншысының баға жеткісіз мемуарлары бар деген қорытындыға келдім, өйткені, әрбір кит аулағышта өзінің тотияйыншы шебері болатыны мәлім ғой. Мені осы пікірге Фитц-Балға деген баспагер сойы да жетелей берді. Бірақ мен осы кітапты тәржімәлау үшін табыс еткен, еңбегіне алғыс ретінде бір жәшік спермацет шырағданын соған қоса берген өзімнің досым доктор Шевелюр, аса оқымысты кісі, Санта-Клаус пен Әулие Сауыт колледжіндегі төменгі голландық және жоғарғы неміс тілдерінің профессоры, - міне, осы доктор Шевелюр мұқабаға көз қиығын тастап үлгерместен, бірден-ақ мені "Дан Купман" "тотияйынды' емес, "көпес" дегенді білдіреді деп қоярда қоймай иландыра бастады. Қалай болса да, осынау төменгі голландық оқымысты қалың кітап голланд кәсіпшіліктері жайында баяндапты әрі толып жатқан басқа мағлұматтардың арасында кит аулау кәсіпшілігі туралы аса қызғылықты бөлім бар екен. Мағынасы "Май" - "Смеер" деп аталған нақ осы бөлімнен мен жүз сексен голландық кит аулағыштардың кілеттері мен шоландары сықай толтырылған азық-түліктердің ұзыннан-ұзақ тәптіштелген тізімін таптым; доктор Шевелюр тәржімесіндегі осы тізімнен мен келесі жолдарды аламын:

	400 ООО фунт сиыр еті

	60 000 фунт фрисландық шошқа еті

	150 000 фунт кептірілген треска

	550 000 фунт кепкен нан

	72 000 фунт жаңа піскен нан

	2 800 шөлмек сұйық май

	24 000 фунт тексель және лейден ірімшігі

	144 000 фунт ірімшік (сірә, төменгі сұрыпты)

	1 650 шелек джин

	10 800 күбі сыра

	' Тотияйын - купорос. - Аудармашы ескертпесі.

	Әдетте, статистикалық кестелер төзгісіз қатқыл да қасаң болады; бірақ дәл осы жағдайда олай емес, өйткені, бұл арада оқырманға бабындағы джин мен жайдарман сауық-сайран күбілеп һәм шелектеп, кварталап һәм пинталап құйылып жатыр.

	Кезінде мен таңбаланған сыраны, ет пен нанды ықтияттап сіңіруге үш күн жұмсадым, осы орайда мені трансцендентальдық әмбе платондық жалғамалары болуға лайықты көптеген терең ойлар қамалады; содан кейін мен өзім де байырғы Гренландия һәм Шпицберген кит аулау флотилияларының әрбір төменгі голландық гарпуншысына келетін треска және басқа да бүкілісінің шамамен алғандағы мөлшер-саны көрсетілген бір көмекші кесте құрастырдым. Ең алдымен, өңешке жұтылатын майдың, сондай-ақ тексель және лейден ірімшіктерінің орасан зор үлес-мөлшерлері қайран қалдырады. Алайда, мен мұны санамаланған азық-түліктердің болмысынан майлы, сусымалы табиғатының есебіне жатқызамын, олар аталмыш адамдар кәсібінің майлы табиғаты арқасында, әсіресе, олардың кәсіпшілікті сауықты тойларда түземдіктер бір-бірінің денсаулығы үшін доңғалақ майы тостақтарын көтеретін мұзды Поляр теңіздерінде, Эскимосияның тап жағалауларында жүргізетіндігі арқасында одан әрмен майлана түскен.

	Сыра мөлшері - 10 800 күбі - ол қолапайсыз көп. Поляр суларындағы кәсіпшілік тек сол жақтың ауа райына хас қысқа жаз бойы ғана жүргізілетін болғандықтан, Шпицбергеннен аттанған және кері қайтқан жолды қосқанда, голландық кит аулағыштың бүкіл сапары әрі дегенде үш айға созылады; сонда, егер олардың кит аулау флотилиясындағы 180 кеменің әрқайсысына 30 экипаж мүшесінен қоятын болсақ, біз барлығы 5400 төменгі голландық матрос шығарамыз; олай болса, 1650 шелек джиннің дарқан сыбағасын есептемегенде, он екі апталық мөлшерлі үлес ретінде әрбір туысқанға тура екі күбі сырадан келеді. Ал енді спиртпен осыншалық дәрежеде бөктірілген осынау джин-сыралы гарпуншылардың вельбот тұмсығында тұруға әм жүйткіп ұшқан китті мүлтіксіз көздеуге қабілетті болуы -бұл бек мүмкін еместей көрінетін. Соған қарамастан, олар көздеп те, тигізіп те жүрді. Дегенмен, мұның шалғайдағы Теріскейде болған жай екенін ұмытпаған жөн, ол жақта сыра денсаулыққа пайдалы; экваторда сыра біздің гарпуншыларымызды мачтада маужыратып ұйқыларын келтіріп,

	' Кварта, пинта - сұйық және сусымалы заттардың өлшем бірліктері. — Аудармашы ескертпесі.

	- Трансцендентальдық - логикалық ойлаудан, тәжірибеден тыс, идеалистік философиядағы ағым. - Аудармашы ескертпесі.

	қайықта бастарын айналдырар еді, осыдан Нантакет пен Нью- Бедфорд үшін қайғылы шығындарға жол берілер еді.

	Бірақ бұл жайында енді жұмған аузымызды ашпайық; бізге дейінгі екі-үш жүз жылдық бұрында байырғы голландық кит аулаушылардың рақатты өмір кешуге әуес болғандарын және қазіргі кездегі ағылшын кит аулаушылары мұншалықты ғажап үлгіні елеусіз қалдырмағандарын әйгілеу үшін осы арада аз мысал келтірген жоқпыз. Өйткені, олар айтатындай, мұхиттарда бос трюмдармен жүзе жүріп, дүниеден ешбір жақсылық ала алмасаң, одан тым құрыса жақсы түстік қарпып қалғайсың. Осымен графиннің ішіндегісі де сарқылып бітті.





СІІ тарау





АРСАКИДТІҢ ЖАСЫЛ САЯСЫНДА

	Кашалотты суреттей отырып, тап қазірге шейін мен негізінен, оның сыртқы тұрпатының кереметтеріне һәм аса сирек жағдайларда ғана - ішкі құрылысының жекелеген сипаттары мен егжей-тегжейіне тоқталдым. Әйткенмен, енді, оны бастан-аяқ тұтастай зерделеу үшін, менің оны одан әрі түймелерін ағытып, шешіндіруім, шұлығын төмен түсіруім, аспа байлауыштарын сыпыруым, оның барлық құпиялы буындарындағы құлақшалардан қармақтарды суырып алуым және оны сіздердің алдарыңызға мүлдем жалаңаш күйінде: яғни тақыр-таза қаңқа қалпында жайып салуым керек.

	Тоқтай тұр, Измаил, бұл қалай болды? Киттің тереңінде не тылсым жасырынғанын, вельботтың қарапайым ескекшісі, сен қайдан білейін деп едің? Әлде, ғұлама Стабб зәкір-қақпаның үстінде өңкиіп тұрып алып, сендерге кит тұқымдастардың анатомиясы жөнінде лекция оқып па еді әмбе көпшілік қауымға шығырдың көмегімен көтеріп, кит қабырғасының үлгісін көрсетіп пе еді? Түсініссеңші, Измаил Аспаздың қуырылған торайды табаққа жайып салатынындай, сен өзіңнің палубаңда ересек левиафанды жаймалап қоя аласың ба? Қоя алмайсың ғой, рас па? Қазірге шейін, Измаил, сен өз көзіңмен көргеніңнің бәрін шыншылдықпен әңгімеледің; бірақ енді сақтанғайсың, сен өзіңе Жоһанның ерекше құқығы - левиафанның қаңқасын құрайтын итарқалар мен білеу бөренелер жайында, арқалық мәткелер мен тіреулер, төбетақтайлар мен шатырдағы атшалар жайында; сондай-ақ, бәлкім, оның ішек-қарнындағы сабын қайнататын орындар мен май шайқағыштар хақында айту құқығын иемденіп алғалы тұрсың.

	Жоһанның заманынан бері кит аулаушылардың ішінен ересек кит терісінің терең астына дендеп кіре алғандары тым сирек екендігін мен мойындаймын; дей тұрғанмен, маған оның анатомиясын кішкентай үлгісінен зерттеудің бақытты мүмкіндігі сыйға тартылды. Бірде мен жүзіп жүрген кеменің палубасына - гарпун мен шанышқы ұстарасына қынаптар дайындалатын қап немесе дорбаға бола - кашалоттың кішкентай бұзауы тұтастай көтерілді. Ау, сіз мені осындай сәттілікті құр жіберді, мөрді сындырып, осынау балғын кашалот балақанының өн бойындағының баршасын оқу үшін пышақ пен шапқыны пайдаланбады деп ойлаудан саусыз ба?

	Ал левиафанның толық та толағай дамуындағы оның сүйектері туралы дәл мәліметтерге келетін болсақ, бұл мағлұматтар үшін мен қазірде марқұм болған, патша құзырлы досым Транкоға, Арсакид тобындағы Транке аралының патша-көсеміне қарыздармын. Осыдан көп жылдар бұрын, "Алжир биі" сауда кемесінде жүрген кезімде, Транке аралында әмірші Транко мені Пупелладағы өзінің оңаша үй-жайына, Арсакид мейрамдарына шақырды -бұл, оның астанасын біздің теңізшілер атайтындай, Бамбук Қалашығының маңайындағы, теңізге иек артқан алқап болатын.

	Басқа да қасиеттерінің ішінде неше түрлі жабайы ғажайыптарға деген ыстық сүйіспеншілік дарытқан менің патшазада досым Транко өзінің Пупелладағы жайында қол астындағы жұртының ең тапқыр шеберлері жасай алған өзгеше атаулының бәрін жинаған екен - жұмбақ бедерлі оюлар көмкерген ағаш кесінділері де, қырланған қабыршақтар да, әшекейлеп безендірген найзалар да, асылзатты ескектер де, хош иісті ағаштан жасалынған пирогалар да һәм кереметтерге толы теңіз толқындары ізеттілігінен жаңылмай жағалауға шығарып тастаған барлық табиғат ғажайыптары түгел осында.

	Осы соңғыларының арасында бір ерекше ұзақ соққан дүлей дауылдан кейін жағаға шығып қалған жерінен тауып алған орасан зор өлі кашалот ең көрнекті орын алады, - оның басы кокос пальмасының түбіне дәл келіпті, осының жайқала салбыраған жылауық өскіндері киттің зүмрәт бұрқағындай болып көрінді. Алып ұша өзінің шамадан тыс қалың жамылғыларынан арылып, жалаңаш сүйектер күнге кепкен кезде, қаңқаны асқан сақтықпен Пупеллаға көшірді, сөйтіп, ол, құдды жасыл ғибадатхананың биік күмбездерінің астында жатқандай, айбынды пальмалардың түбінде жайланып жатыр. Оның қабырғаларына соғыс олжалары ілініп тасталыпты, омыртқалары арсакид жылнамаларының жұмбақ шимайларымен тілгілене толтырылыпты; бейне киттің ажалсыз басы аспанға өзінің бұлыңғыр бұрқақтарын қайтадан атқылағандай, абыздар бас сүйегінде сөнбейтін хош иісті от алаулатып қойған, ал қорқынышты төменгі жақ сүйегі бұтаққа салбырата ілініп, сиынушылардың үстінде бір кездерде Дамоклды сондай шошытқан қылдағы семсер тәрізді шайқатылды.

	Бұл таңғажайып көрініс еді. Бейне Мұзды Алқаптағы мүктей, жасыл түске малынған тоғай, шипа шырындарды сіміре ішкен ағаштар биік те өр қалыпта тұр; төменде, құдды үстінде әсем кілем керілген тоқыма құралындай боп, жарылқаушы жомарт топырақ жатыр; жорғалаған жүзім сабақтары - оның беті, ал жайқалған гүлдер - оюлары. Барлық ағаштар, олардың ауыр тартқан барлық бұтақтары, барлық бұталар, күллі қырыққұлақтар мен шөптер, аңсарға толы ауа - барлығын толайым қозғалыс билеп алған. Жапырақтар шілтеріндегі ұлы күн мәңгі жасыл дүниені өрген тоқымашы қайығындай боп көрінеді. Уа, ынталы тоқымашы! Көзге көрінбейтін тоқымашы, бір сәтке тоқташы, тіл қатшы маған, сенің матаң қайда ағып барады, ол қандай сарайды көркейтуге арналған, бүкіл осы қажымас-талмас еңбектің керегі не? Жауап бер, тоқымашы, қолыңды кідірте тұр, тек бір ғана сөз! Жоқ. Арқау бұрынғысынша жіпті іліп-шалып, ерсілі-қарсылы зырылдайды, тоқыма құралынан бұрынғысынша ою-өрнектер жүзіп шығып, гүлді кілем сарқылмас ағынмен сорғалап ағады. Құдай - тоқымашы, ол тоқи береді, тоқи береді; тоқыма құралының тарсылы мен гуілі оның құлағын тұндырып, ол пенделердің дауыстарын да естімейді; оның тарсылы мен гуілі біздің де, тоқыма құралына қарап тұрғандардың да құлақтарын тұндырады; тек аулақ кетіп қана біз мыңдаған адасқан дауыстарды естиміз. Барлық нағыз фабриктер мен зауыттарда нақ осылай болады ғой. Зыр айналған біліктердің қасында естілмеген сөздер, дәл осы сөздер ашық терезелерден сыртқа лап қойып, қабырғаның сыртында анық естіледі. Осы жолмен талай зұлымдықтар әшкереленген. Ендеше, сақ болғайсың, уа, пенде, өйткені, әзірге әлемдік тоқыма құралы тарсылдап, гуілдеп тұрғанда, сенің ең асыл ойларың алыстан естіліп қалуы мүмкін.

	Міне, тоқыма құралының қажымас тіршілігімен желкілдеп-жайнаған Арсакидтің жасыл тоғайының ортасында зор да қасиетті ақ қаңқа — бейқам дәу жалқаулана жамбастап жатыр. Бірақ айналасында тоқылып, гуілдеген мына шексіз де шетсіз жасыл мата үстінде оның өзі, жалқау алып өн бойы өскін-сабақтармен шырмалып. айлар өткен сайын жасылдана, жайнап, жарқырай түсіп, шебер тоқымашыға айналады, тек сонда да болса, бұрынғысынша қаңқа қалпында қала берді. Өмір Өлімді шырмап алды; Өлім Өмірді сүйемелдеді; жас Өмірмен некелескен жабырқаулы құдай өзінің даңқын асырған осы бұйра ғажайыпты тудырды.

	Сөйтіп, патша құзырлы Транконың ертуімен осы китке барып, оның мехраб-бас сүйегі мен бір кездерде нағыз бұрқақ атқылаған жерден көтерілген жасанды түтін будағын көргенімде, мен мәжуси патша-сымағы ғибадатхананы неге өз коллекциясының жәдігері деп қарайтындығына таңырқадым. Бірақ ол күлді де қойды. Абыздар осы түтін будағын нағыз кит бұрқағы деп жариялағанына мен одан сайын таңдана түстім. Қаңқаның бойымен ерсілі-қарсылы жүрдім, өрмелеген тал-шыбықтарды жан-жаққа жайпап, қабырғалардың арасымен ішке өттім де, Арсакиданың жетектеген жібіне еріп түнерген шырмауық бағандар мен көлеңкелі қалқаларды ұзақ кезіп, лағып жүрдім. Бірақ шумақ жібім көп ұзамай таусылды да, мен жіңішке арқан бойымен артқа жүріп отырып, дәл кірген жерімнен сыртқа шықтым. Іштен тірі жанды, өлі сүйектен өзге ештеңені ұшыратпадым.

	Содан соң жасыл білеу шыбық кесіп алып, өлшеуге кірісу үшін қаңқаның ішіне қайтадан кірдім. Бірақ абыздар бас сүйектегі саңылаудан менің соңғы қабырғаның биіктігін қалай өлшегенімді көріп қалды. "Бұл немене тағы?! - деп бақырды олар. - Біздің құдайымызды өлшеуге дәтің қалай барады? Бұл біздің шаруамыз!"

	"Жә, жақсы, абыздар, - деп келістім мен. - Сіздерше, оның ұзындығы қанша?". Осы арада олардың арасында футтар мен дюймдерге қатысты қиян-кескі талас өршіді; олар бір-бірін бастарынан аса таяқпен төпелеуге кірісті, соққылар даңғарадай бас сүйегінде қатты жаңғырықты, ал мен сәтті жағдайдың салдарын пайдаланып, өзімнің өлшеулерімді тездетіп аяқтап үлгердім.

	Осы өлшеулердің нәтижелерін енді жариялауға ниет еттім. Бірақ алдын ала ескертуім қажет: ойдан шығарылған сандарды мен бәрібір келтіре алмас едім. Себебі, менің мәліметтерімді тексеру үшін сіз жүгіне алатын бірнеше қаңқалы беделдер бар. Мысалы, ағылшын қаласы Гуллада, осы елдің кит аулағыштар айлақтарының бірінде Левиафан мұражайы бар дейді, сонда жолақ киттер мен басқа да кит тұқымдастардың бірнеше тамаша үлгілері сақталыпты. Сонымен қатар, естуімше, Нью-Гемпширдегі Манчестер мұражайында, мұражай иелерінің растай айтуынша, "Гренланд немесе, Өзен Китінің Құрама Штаттардағы бірден-бір кемел данасы" тұр. Бұл аз болса, Англияда, Бэртон-Констэбл деп аталатын Йоркшир қалашығында, сэр Клиффорд Констэбл деген біреудің меншігінде кашалот қаңқасы бар, рас, ол менің патша құзырлы досым Транконың алып китіндей емес, үлкендігі тым шағын мөлшерде.

	Осы соңғы екі қаңқа тиесілі екі кит те жағалауға шығарылып тасталып, бірдей негізде өздерінің қазіргі иелерінің қолдарына тиген. Патша Транко өз китін көңілінің қалауы солай болғандықтан, ал сэр Клиффорд - сол жерлердің лорды әрі қожайыны болғандықтан иеленген. Сэр Клиффордтың киті түгелдей сүйек-сүйегімен ұқыпты жиналып қойылған; сондықтан, онда, құдды үлкен комодтағы сияқты, барлық сүйек қуыстарын ашып-жабуға, қабырғаларды бейне алып желпуіштей жылжытуға, сөйтіп, төменгі жақ сүйегінде күн ұзаққа тербетілуге болады. Енді тек оның есіктері мен терезе қақпақтарына бір-бір құлып іліп, зер шекпенді малай тағайындау ғана қалып тұр, сонда ол белбеуіндегі кілттер бумасын сылдырлатып, болашақ келушілерді залдарда ертіп жүрер еді. Сэр Клиффорд арқа жотасының уілдей жаңғырыққан галереясына кіру үшін екі пенс; мишық үңгіріндегі жаңғырықты есту құқығы үшін үш пенс және кашалот маңдайының теңдессіз сипатына сүйсіну мүмкіндігі үшін алты пенс белгілеуді ойлайды.

	Осы арада келтіргелі отырған қаңқаның мөлшерлерін мен verbatim' өзімнің оң қолымнан көшіріп алдым, олар мұнда менің өтінішім бойынша әшекей суретпен жазылып еді, себебі, өмірімнің сол бір желікпелі, қызулы кезбелік кезеңінде менде осыншалық бағалы сандық деректерді сақтаудың басқа сенімді амалы болмаған-ды. Бірақ дәл сол кезде шығарып жүрген бір дастаныма мүмкіндігінше әлдеқандай телімді жаздырмай таза қалдырғым келгендіктен, орын аз болды да, мен өзімді артық дюймдарға бола қинамадым, әрі әңгіме киттің шынайы көлемдері туралы болып тұрғанда, қайдағы дюйм?





СІІІ тарау





КИТ ҚАҢҚАСЫНЫҢ КӨЛЕМДЕРІ

	Ең алдымен, мен осы арада, қаңқасы қазір алдымызға көрмелікке жайылып салынуға тиісті левиафанның тірі салмағына қатысты бір жеке пайым-пікірді келтіргім келеді. Ол өзінен-өзі тіленіп тұр және бізге мұнда керегі боп қалуы мүмкін.

	Оның үстіне, ішінара, ұзындығы алпыс футтық ең ірі гренландық китте жетпіс тонна салмақ бар деп шамалайтын капитан Скорсбидің мәліметтеріне негізделген менің мұқият' есептеулеріме сәйкес; қайталаймын, менің осы мұқият есептеулеріме сәйкес, ұзындығы сексен бес пен тоқсан фут аралығындағы және ең жуан жеріндегі көлденеңі кемінде қырық футқа жетіп қалатын неғұрлым ірі кашалоттың, иә, мұндай кашалогтың салмағы кем дегенде тоқсан тонна болуы тиіс; олай болса, егер бір тоннаға он үш адамнан келеді деп алсақ, онда оның салмағы бір мың бір жүз тұрғыны бар тұтас қыстақ халқын көрінеу-көзге басып кетеді.

	Құрлық адамының ұғымына осынау левиафанның мысқалдай да болса сыюы үшін, құдды бірге жеккен өгіздер сияқты, қанша миды жегу қажеттігін ойлап көріңізші!

	Сіздердің алдарыңызда оның бас сүйегін, тыныстағыш тесігін, жағын, тістерін, құйрығын, маңдайын, жүзгіш қанаттары мен басқа да бөліктерін бұған дейін барынша көрсетіп баққандықтан, маған енді тек оның лыпасыз қаңқасындағы көбірек қызығушылық тудыратындарын даралау ғана қалды. Әйткенмен, толағай бас сүйегі қаңқаның жалпы ұзындығынан соншама мол үлес алатындықтан, әрі ол оның неғұрлым күрделі бөлігін құрайтындықтан һәм бұл тарауда ол жайлы қайтып мүлдем айтылмайтындықтан, - сіздің оны ұдайы есіңізде немесе, қолтығыңызда тұтуыңыз өте- мөте қажет, әйтпесе, біз қарастыруға кіріскелі отырған бүкіл құрастырма-құрылыс туралы дұрыс түсінік қалыптаспайды.

	Транке аралында кашалот қаңқасы ұзынынан жетпіс екі фут деп саналды; ал бұл дегеніңіз ол барша киім-кешегімен және тірідей тұрқымен ұзындығы тоқсан фут болатынын білдіреді; өйткені, кит қаңқасы дене көлемімен салыстырғанда бестің біріндей ұтылады. Осы жетпіс екі футтың шамамен жиырмасы бас сүйегі мен жаққа, тек елуі ғана - омыртқа жотасының өзіне келді. Ал, омыртқа жотасы ұзындығының үштен бірін алып жатқан телімінде оған бір кездерде жануардың барлық өмірлік маңызды мүшелерін ұстап тұрған әлеуетті де дөңгелек қабырғалар қорабы бекітілген.

	Түзу жол тарта алысқа ұзаған бір тегіс әрі ұзын омыртқа бағанасымен бірге бұл ұлан-ғайыр кеуде сарайын мен құрастыру алаңындағы үлкен кеме қаңқасына қатты ұқсаттым, мұнда арт жақта аршылған бөренедей сорайған кильге тек жиырма жалаңаш шпангоут қабырғалары ғана қойылып үлгеріліпті.

	Әр тараптағы қабырғалар он-оннан болды. Егер мойыннан бастап есептесек, біріншісінің ұзындығы алты фут; сегіз фут және бірнеше дюймдық орталық қабырғалардың бірі саналатын бесіншімен аяқталатын екінші, үшінші және төртіншісі бірінен-бірі ұзынырақ бола түседі. Қалған қабырғалар кезекпе-кезек қысқарып, бар болғаны бес футтан сәл артық оныншы һәм ақырғысымен аяқталады. Олардың қалыңдығы негізінен, ұзындығына сәйкес келіп отырды. Орталық қабырғалары молырақ иілген. Арсакид аралдарының кей жерлерінде оларды жіңішкелеу өзен-жылғалардың үстіне жаяулар көпірінің орнына қойып қояды.

	Осы қабырғалар жайында сөз ете отырып, мен бұл кітапта бұған дейін де бірнеше рет айтылған, кит қаңқасының сұлбасы өзінің тірідей дене тұрқына онша сәйкеспейді дейтін жағдайға байланысты тағы да қайран қалмай тұра алмаймын. Транке қаңқасындағы ең ұзын қабырға тіршілігінде етке оранған кит ұшасының ең жуан теліміне келді. Осы киттің ұшасының қалыңдығы мегзелген жерде кемінде он алты фут болған болуы керек, бұл шақта сәйкес қабырға - сегіз футтан сәл ғана артық. Ендеше, қабырғаның шамасы бұл арада тірі дененің шын шамасын тек жартылай ғана паш еткен. Ал, одан әріде, мен қазір өз алдымнан тек жалаңаш жота көріп тұрған жерде бұрын барлығы да көптеген тонна ет, бұлшық ет, қан-жын және ішек-қарын жамылғысымен оралып-шымқалған болатын. Одан да арыдағы жалпақ жүзгіш қанаттардың орнынан ақ буындардың ретсіз үйме-жүйме екі шоғырын көрдім, ал бір кездерде шомбал да айбынды, бірақ сүйексіз құйрық қалақтары болған жерде - түк жоқ, бос кеңістік!

	Осынау бұйығы тоғайда жатқан құнтиған жансыз қаңқасына қадала қарау арқылы мына керемет киттің сырын ұғуға ұмтылу ысылмаған, момын адамның тарапынан неткен үмітсіз ақымақшылық еді деп ойладым мен. Жоқ. Тек өлім қаупінің бел ортасында ғана; кит құйрығының дүлей соққылары көтерген топан су иірімінде ғана; шетсіз де шексіз әмбе түпсіз теңізде ғана салтанат-айбынын асырған ұлы кит туралы өміршең ақиқатты ұғуға болады.

	Алайда, арқа жотасына көшейік. Оны неғұрлым көрнекі тәсілмен таныстыру үшін, егер біз көтергіш кранның көмегімен барлық омыртқаларды бірінің үстіне бірін үймелетіп тікесінен қойып қойсақ, содан жақсысы болмас еді. Бұл тым тез істелетін де іс емес. Бірақ енді, бәрі дайын болған кезде қарасақ, ол Помпейдің Александр мұнарасынан аумай қалған екен.

	Онда, жалпы алғанда, өзара тіркеспеген қырықтан астам омыртқа бар. Олар құдды готикалық сүмбінің сұсты қырларын құраған тас қабырғаның дөрекі қашалған нән кесектері тәрізді, қаңқада жатыр. Ортаңғы бөлімдегі ең үлкен омыртқа көлденеңінен аз дегенде үш фут әмбе биіктігі төрт футтан астам. Жота жіңішкеріп, құйрыққа ұласатын жердегі ең кішкентайының биіктігі екі дюйм ғана және бильярдтың ақ шары сияқты боп көрінеді. Маған онда бұлардан да кішірек омыртқалар болғандығын айтты, тек оларды мәрмәр домалақтардың орнына ойнау үшін алып-алып кеткен құйттай каннибал-сотанақтар, абыздардың балақайлары құртқан көрінеді. Осылайша біз, тіпті, тірі хайуандардың ішіндегі асқан зор алыбының өзінің жотасы да ақыр аяғында жоққа сайып, балалардың ойыншығы боп құритынын көреміз.





CIV тарау





ҚАЗБА КИТ

	Алып кит ұшасы кез келген таратулар, асыра дәріптеулер мен кең салыстырулар үшін дегдар нысан болып табылады. Қанша жиырылсаң да, оны бәрібір қысқарта алмайсың. Кит өзі хақында тек сәнді-салихалы in Folio томдарында ғана баяндауды талап етуге хақылы. Тыныстағыш тесігінен құйрыққа дейінгі оның барлық ұзына бойы сажындары мен белінің көлденеңінің көптеген ярдтарын қайтадан жүріп өтпес үшін, құдды соғыс кемесінің төменгі палубасында үйіліп қойылған жуан арқандар мен болат шынжырлардай, оның ішінде шумақ-шумақ боп будаланып жатқан ішектерінің дәу шырмауық-шиыршықтарын тек көзіңе елестетсең жеткілікті.

	Левиафанды меңгеруді ақыр қолға алған екем, мен енді оның қанындағы бірде-бір титтей ұрықты елеусіз қалдырмай, одан соңғы орамына дейінгі барлық ішегін суырып шығарып, бұл істемейінше толық білгірлік танытуым керек. Бірақ мен оны қылық-дағдылары мен бітім-тұрпатының бүкіл замани өзгешелігімен суреттеп бердім, енді маған оны тек археологиялық, қазбалық, атам-заманғы көзқарас тұрғысынан дәріптеу ғана қалып тұр. Левиафанға емес, кез келген басқа мақұлыққа - айталық, құмырсқаға немесе, бүргеге қолданылса, бұл салтанатты теңеулер артық лепірме болып көрінер еді. Бірақ әңгіме левиафан жайында өрбігенде бәрі түбірінен өзгереді. Мен осынау тәуекелді іске, тіл байлығымдағы аса салмақты сөздердің зілмауыр ауырлығы астында бүкірейсем де, қандайлық ықыласпен барар едім. Айтқандай, осы арада айта кеткенім жөн, өз зерттеулерім сөздікпен кеңесу қажеттілігіне әкеліп соққан әрбір жолы мен әрдайым осы мақсат үшін арнайы сатып алған Джонсонның деңгезердей in Quarto томын пайдаланып отырдым, өйткені, атақты лексикограф тұлғасының өзгеше ауқымы оны, мен сияқты, киттермен шұғылданатын автор пайдалана алатын сөздік жасауға неғұрлым лайықты кісі етіп шығарды.

	Біз ерекше ештеңесі жоқ сияқты болып көрінгенімен, таңдаған тақырыбының арқасында атақ пен абыройға жеткен жазушылар жайында жиі естиміз. Мұндай жағдайда, анау-мынау емес, Левиафанның өзі туралы жазып жүрген менің жайым не болмақ? Менің жазуым өзінен-өзі жайылып, ірі ұрандық әріптерге айналып кетеді. Маған тазқараның қауырсынын беріңдерші! Сиясауыт орнына маған Везувий кратерін беріңдерші! Мені қолымнан көтермелеп демеңдер, достарым! Себебі, Левиафан туралы ойларымды қағазға түсіріп болғанша, олар мені діңкелетіп үлгереді, олардың құлашының қалт еткізбес кеңдігінен мен қалжырап жығылуға әзірмін, өйткені, олар өз өрісіне ғылым салаларын түгелдей, киттердің барлық буындарын, адамдарды да, көне заман хайуандарын да, қазіргілерді, өткендегілер мен болашақтағыларды, жер империясының бүкіл айналмалы келбетімен һәм, төңірегіндегі мекендерін де сыртта қалдырмастан, тұтас ғаламмен бірге қосып алады. Бай да ауқымды тақырыптың айбыны асқан қуат-күші осындай! Біз өзіміз де солардың шамасына дейін ұлғайып өсеміз. Бүрге туралы бірде-бір ұзақ өмір сүретін ұлы еңбек жазылуы мүмкін емес, әйткенмен, дүниеде мұны істеуге әрекеттенген адамдар да аз болмаған.

	Тасқа айналу саласына қадам баспас бұрын өзімнің геолог деген сенім грамотамды табыстаймын да, әрқилы өмір кешкен жылдарымда мен тас қалаушы да, әрі орлардың, шұңқырлар мен құдықтардың, шарап ұраларының, жертөлелер мен. неше түрлі тоғандардың керемет қазушысы болғанымды осы мақсатта еске саламын. Мен сондай-ақ тым ертедегі геологиялық қабаттарда қазіргі уақытта түгелдей дерлік құрып біткен құбыжықтардың қазба қалдықтары ғана ұшырасатынын оқырманның есіне алдын ала салғым келер еді; сөйте тұра, аралық формациялар дейтіннен табылған неғұрлым кейінгі тасқа айналушылықтар ретінде, қалай болғанда да, тарихқа дейінгі мақұлықтармен, былайша айтқанда, алыс ата-бабалары Нұхтың кемесіне жиналып алынғандар арасындағы өтпелі немесе дәнекер буын болып табылады; қазірге шейін табылған барлық қазба киттер үстіңгі формациялардың тікелей алдында болған аралық дәуірге жатады. Олар қазіргі белгілі түрлердің бір де біріне толық сәйкес келмегенімен, соған қарамастан кит тұқымдастар қатарына қабылдану құқығын иелену үшін арадағы ортақ туыстық сыпаттары жеткілікті. Адамнан бұрынғы киттердің тасқа айналған бытыраңқы сүйектері, олардың сүйек пен қаңқа сынықтары соңғы отыз жылда Альпі баурайынан, Ломбардияда, Францияда, Англияда, Шотландияда және Луизиана, Миссисипи мен Алабама штаттарында табылды. Осы олжалардың, арасында 1779 жылы Париждегі Рю Дофинэде -Тюильри сарайына тура дерлік шығатын кішкентай шолақ көшеде ашылған аса қызғылықты бас сүйек сынығы және Наполеон заманында Антверпен доктарындағы жер қазу жұмыстары кезінде табылған бірнеше сүйек бар. Кювьенің пікірінше, бұл сарқыншақ қалдықтар левиафандардың әлдебір ешкімге белгісіз түрлеріне тиесілі.

	Бірақ, сөзсіз, барлық кит тұқымдастар жұрнақтары ішіндегі ең кереметі 1842 жылы Алабамадағы судья Крейдің плантациясынан табылған әлдебір құрып біткен құбыжықтың бүтін дерлік орасан зор қаңқасы болып табылады. Таяу төңіректегі қоныс-мекендердің үрейленіп, зәре-құттары қалмаған аңқау құлдары бұл жан тәсілім еткен періштелердің бірінің сүйектері деп ұйғарды. Алабама дәрігерлері мүрде-сүйектерді әлдеқандай зор бауырымен жорғалаушыныкі деп жариялап, оны тездетіп Базилозавр атандырды. Бірақ сүйек үлгілері мұхиттың ар жағындағы ағылшын анатомы Оуэнге жеткізілген кезде бұл жорамалды бауырымен жорғалаушының, баяғыда жойылған түр болса да, әншейін ғана кит екені анықталды. Мұның өзі осы кітапта ілкіде талай мәрте айтылған жайдың тағы да айқын дәлелі бола алады: киттің қаңқасы оның ұшасының шынайы сұлбасы туралы әсте толық түсінік бермейді. Осының нәтижесінде Оуэн құбыжыққа қайтадан Зевг-лодонт деген ат қойып, Лондонның геологиялық қоғамының мәжілісінде оқылған өз баяндамасында оны, шын мәнінде, жер шарындағы өзгерістер өмірден өшіріп жіберген ең таңғаларлық тіршілік иелерінің бірі деп жариялады.

	Мен осынау, қазірде тіршілік етуші теңіз құбыжықтары тұқымдарының сүйектерімен ішінара ұқсастықтары бар, бірақ сонымен бірге тарихқа дейінгі құрып біткен левиафандармен, өздерінің сан жетпес бағзыдағы бабаларымен күмәнсіз туыстық іздерін иеленген, айбынды левиафан қаңқаларының, бас сүйектерінің, азуларының, жақтарының, қабырғалары мен омыртқаларының ортасында тұрған кезімде, мені құдды топан су селі артқа, былайша айтқанда, әлі уақыттың өзі де басталмаған - себебі, уақыт адаммен бірге басталған - сонау тылсым заманға алып кеткендей болады. Сатурнның сұрғылт тұманы мұндағы менің айналамда тербеліп, бұлдырай діріл қаққан көз жанарыма қазіргі тропик өңірлерге мұз қамалдары сыналай кіріп баса-көктеген, ал жер белдеуінің бүкіл 25 000 мильдік өн бойында тіршілік етерлік бір қарыс та жер қалмаған кездегі полярлық мәңгіліктерді жайып салады. Сондағы бүкіл дүние киттің құзырында еді, содан, әлемнің әміршісі қазір Альпі мен Гималай керіліп жатқан жерлерде толқындарды көктей шарлады. Осындай ұзақ-сонар ататек шежіресімен басқа кім мақтана алады? Ахавтың гарпуны перғауындыкінен де көне қанды төкті. Китпен салыстырғанда Мафусаилдің өзі мектеп оқушысындай көрінеді. Менің жүзім нұрланып, Симнің қолын қысқым келеді. Осынау уақыт басталғанға дейін болған сондықтан, адамдық өмір аяқталғаннан кейін де міндетті түрде болатын, Мұсаға дейінгі, себептен тысқары тіршіліктеріндегі барлық осы тіл жетпес кит сұмдықтарын көрген кезде сілейіп қатып қаламын.

	Бірақ левиафан өзінің Адамнан бұрынғы іздерін табиғат суреттерінде ғана қалдырған жоқ және өзінің белден алынған көне портретін тек әк пен борға ғана өсиет етпеген; өздерін де қазба тасқа айналушылықтар деп санауға боларлықтай көне мысыр кестелерінен біз оның жүзгіш қанаттарының күмәнсіз таңбаларын табамыз. Елу жыл шамасы бұрын ұлы Дендера храмы жалғамаларының бірінде аумақты төбеден замани астрономдарымыз аспан күмбезін толтыратын гротескілі мүсіндер тәрізді, кентаврлар, грифондар мен дельфиндер қаптаған, жабыстырылып боялған мәнердегі планисфера табылған-ды. Міне, солардың арасында, ежелден келе жатқан үрдістегідей, көне левиафан жүзіп жүрді; ол осы планисферада дана Сүлеймен бесікке бөленгеннен жүздеген жылдар бұрын жүзіп жүрген болатын.

	Кит көнелігінің пайдасына шешілетін, оның өзінің, топан су қаптағанға дейінгі, сүйек келбетіндегі басқа бір куәлікті де аттап кетуге болмайды, Варвария көлеміндегі байырғы саяхатшы, қадірменді Джон Леоның әңгімесі дәл осындай:

	"Жағалауға жақын маңда олардың ғибадатханасы бар, оның арқалықтары мен итарқалары кит сүйектерінен жасалынған; өйткені, ол жерлерде теңіз керемет зор көлемді кит ұшаларын жағалауға жиі шығарып тастап тұрады. Құдай осы ғибадатханаға сыйға тартқан құпия күштің арқасында қасынан жүзіп өтіп бара жатқан әрбір кит лезде жан тәсілім етеді дегенге қарапайым халық иланады. Ал ақиқаты сол, ғибадатхананың қос қапталында теңізге екі миль шамасында сұғына еніп, өздеріне соқтыққан киттерді жарадар етіп жайрататын жартастар бар. Сол жерде көрсетілетін керемет - арқалықтай иіліп, дөңес жағын жоғарыға қарата, жерде жатқан, сұрапыл ұзын кит қабырғасы, орта тұсында оған, тіпті, түйеге салт мініп отырған кісінің қолы жетпейді. Бұл қабырға (дейді Джон Лео) мен келгенге дейін жүз жыл бұрын сол арада жатқан екен-мыс. Жергілікті тарихшылар бұл ғибадатханада атам-заманда Мұхаммед жайында сәуегейлік айтқан әлдебір Пайғамбар пайда болғанын айтады, ал кейбіреулерінің кит Жоһан пайғамбардың өзін осы ғибадатхананың іргесінде құсып тастады-мыс деп тұжырымдауға да тәуекелі жетеді".

	Осы арада., Киттің Африкалық Ғибадатханасында, мен сені қалдырып кетемін, оқырман, егер сен Нантакеттен болсаң, егер кит аулаушы болсаң, оның ішінде үнсіз мінәжат етерсің.





CV тарау





КИТТІҢ КӨЛЕМІ КІШІРЕЙЕ ME?

	Ол жер бетінен құрып кетуге тиіс пе?

	Левиафан біздің қарсы алдымыздан сонау Мәңгілік бастауларының өзінен жүзіп келе жатқандықтан, ол өз буындарының есепсіз алмасуларынан азып кеткен жоқ па екен, өзінің алыстағы алып арғы аталарымен салыстырғанда көлемі кішірейген жоқ па екен деп сұраған орынды болар еді. Алайда, зерттеулер бізге бүгінгі киттер көлемдері жағынан тасқа айналған сүйектері аралық дәуірден табылғандардан асып түсетінін көрсетіп қана қоймай (адамның пайда болуының алдындағы қатаң шектеулі геологиялық қабатты қоса есептегенде), сондай-ақ, аралық жүйе шегінде неғұрлым кейінгі формацияларға жататын киттер өздерінің ата-бабаларына қарағанда ірірек екендігін куәландырады.

	Бүгінге шейін қазылып алынған Адамнан бұрынғы барлық киттердің ішінде ең ірісі, әлбетте, алдыңғы тарауда аталып өткен алабамалық кит болып табылады, бірақ соның қаңқасының өзі де ұзынынан, тіпті, жетпіс футқа жеткен жоқ. Мұның есесіне қазіргі замандағы ірі китке тиесілі қаңқа сүйекті өлшеу, өзіміз біліп те отырғандай, жетпіс екі футты көрсетті. Ал, мен кәнігі кит аулаушылардың ауыздарынан ұсталған кезде ұзындығы жүз фут дерлік болған кашалоттар туралы әңгімелерді естігем.

	Бірақ, бәлкім, біздің заманның киттері үлкендігі жағынан барлық бұрынғы геологиялық дәуірлердің киттерінен асып түсе отырып, сонда да болса Адамнан бергі уақытта азып үлгерген шығар?

	Егер біз Плиний және көне дәуірдің басқа да табиғаттанушылары сынды джентльмендердің куәліктеріне тиісінше құрметпен қарауға ниеттенсек, әлбетте, осындай тұжырымға келуге мәжбүр боламыз. Өйткені, Плиний бізге тірі ушаларының бірнеше ауырлық аумағы бар киттер туралы әңгімелейді, ал Улисс Альдровандус ұзындығы сегіз жүз футқа жеткендері жайында баяндайды - ойпырмай, дәп бір кит емес, бүтіндей арқан фабриктері немесе, темзалық туннельдер дерсіз! Кук табиғаттанушылары - Бэкс пен Солэндер уақытысында да біз исланд китіне (ол reydansiskur, яғни әжімді қарынды деп атаған) ұзынынан үш жүз алпыс футты беретін жүз жиырма ярдты қосып жазған ғылым Академиясының мүшесі, әлдебір даттықты ұшырастырамыз. Ал, француз табиғатшысы Ласспед өзінің егжей-тегжейлі кит тектестер тарихының әуел басында (кітаптың үшінші бетінде) нағыз китті жүз метр, немесе, үш жүз жиырма сегіз фут ұзындықпен жарылқайды. Әрі оның еңбегі қайдағы бір кезде емес, бар болғаны Исаның туғанынан санағандағы 1825 жылы басылған ғой.

	Тек осы әңгімелерге иланатын кит аулаушы табыла қояр ма екен? Жоқ. Плиний заманындағы бабалары қандай болса, бүгінгі кит те тап сондай толағай. Егер күндердің күнінде Плиний жүрген жерге лағып бара қалсам, мына мен, кит аулаушы (қалай болғанда да, кит аулаушылығым одан артық), осылай деп оның бетіне айтамын. Өйткені, мен қалайша бұлай болатынын түсінбеймін: егер, тіпті, Плиний туғанға дейін мың жыл бұрын жерленген мысыр мүмиелері өз табыттарынан, біздің Кентукки тұрғынының шұлығында қанша болса, сонша фут және дюйм кемдікті байқаса; егер ежелгі Мысыр және Ниневия кестелерінің суреттеріндегі мал мен басқа асыранды құстар бізге өз ауқымында қазіргі асыл тұқымды, бордақыланған, жүлделі Смитфилд малы көлемі жағынан перғауынның семіз сиырларының ішіндегі ең семізінен кем болмағаны былай тұрсын, қайта көптен-көп асып түсетінін айқын көрсетсе, - осының бәрін көріп-біле тұрып мен қалайша барлық тірі хайуандардың ішінде жалғыз кит қана азып, ұсақтап кетті дегенге жол бермекпін?

	Әйткенмен, Нантакет тұрғындарының неғұрлым қараңғылары жиі қоятын тағы бір сұрақ қалып тұр. Бәлкім, қазір, тіпті, Беринг бұғазына және әлемнің аса шалғай көмбелері мен құпия сейфтеріне өтіп кеткен кит аулағыштар мачталарының ұшар бастарындағы шолғыншылардың бәрін білетіндігінен, барша құрлықтар жағалауларының өн бойында лақтырылатын мыңдаған гарпундар мен шанышқыларға бола, сұрақ туындайды: бәлкім, осының бәрінің кесір-кесапатынан Левиафан мұндай анталаған қуғын мен аяусыз қырып-жоюға ұзақ төтеп бере алмайтын шығар; бәлкім, ол түптің түбінде барлық теңіздер мен мұхиттарда толық қырылып бітетін болар, сонда, соңғы адам сияқты, соңғы кит те соңғы қорқорын шегіп болып, соның соңғы түтінімен өзі де будақтаған буға айналып жоғалатын шығар?

	Егер өркешті кит үйірлерін осыдан көп дегенде қырық жыл ғана бұрын Иллинойс пен Миссури шалғынды жазираларындағы ондаған мың акрда шашырай жайылып, бүгінде сізге ілтипатты делдал жердің әрбір дюймін долларға бағалап сататын қазіргі нөпір халық қаптаған өзенді астаналар орнында темір жалдарын сілкілеп, қабақ астынан қаһарлана көздерінің найзағайларын жарқылдатқан өркешті бизондар табындарымен салыстырсақ; сірә, мұндай салыстырудан біз киттердің де шапшаң құрып бітуден құтылмайтындығына бұлтартпас дәлел алатын сияқтымыз.

	Бірақ бұл мәселеге сондай-ақ басқа тұрғыдан да көз жіберген абзал. Мүлдем бертінде - бар болғаны бір адам ұрпағы бұрын - Иллинойс бизондарының саны қазіргі Лондондағы тұрғын халық санынан асып жығылғанымен; бүгін сол жерлерде олардан емге мүйіз де, тұяқ та қалмағанымен; осы керемет жойылудың себебі адам найзасы бола тұрса да; соған қарамастан, киттерді аулаудың қағидаға айналған өзгеше сипаты левиафандардың дәл сондай із-түзсіз құрып кетуін үзілді-кесілді болдырмайды. Қырық сегіз ай бойы кашалот аулаған бір кит аулағыштағы қырық адам егер үйлеріне қырық киттің майымен оралса, мұны өздеріне ғажайып олжа санап, Құдайға рахмет-мадақтарын жолдайды. Сонымен қатар Қиыр Батыстың (енді ақыры бұл жақта да күн шығатын болды) канадалық және үндіс аңшыларының ескілікті замандарында, ол жерлерде тұмса медиен жатқан кездерде аяқтарына мокасин киген, кемеге емес, салт атқа мінген, саны дәл сондай адамдар дәл осынша айда қырық емес-ау, аз дегенде қырық мың бизонды қырып салар еді - егер қажеттілік туа қалса, бұл айтқанды дерекнама мәліметтерімен растауға болады.

	Егер ой жүгіртсек, тап осылай, мысалы, өткен замандарда (айталық, өткен жүз жылдықтың екінші жартысында) бұл левиафандардың - шағын үйірлермен - қазіргіден анағұрлым жиірек ұшырасқанын және осыған орай кәсіпшілік сапарлары соншалықты ұзақ емес әрі айтарлықтай олжалы болғандығын кашалоттарды күтіп тұрған біртіндеп жойылудың дәлелі деп санауға болмайды. Гәп мынада, жоғарыда да байқалғандай, кауіпсіздікті ойлаған киттер енді теңіздерде көш-құлаш керуендер болып жүзе бастады, сондықтан, бұрынғы шашыраңқы жалғыз бастылар, жұптар, үйірлер мен табындар бұл күндерде орасан зор қосындарға біріккен, алайда, онша жиі ұшыраспайды. Бар болғаны осы. Сонымен бірге бұрын нөпір молшылықта кездесетін аудандардың көпшілігіне қазір баруды доғарғандықтан, "кит мұрты" дейтінді беретін кит түрлері де құрып барады-мыс деген түсінік те түбірімен қате. Әншейін олар ақырындап басқа жерлерге қоныс аударып жатыр; егерде бір жағалау олардың бұрқақтатқан ойынымен енді жайнап түрленбейтін болса, алыстағы әлдебір басқа жағалау мүлдем жақында ғана ондағылар бұған дейін көрмеген осы тамашаға таңырқап таңдай қаққанына күмәнданбауыңызға болады.

	Омың үстіне, әңгіме нақ осы жоғарыда аталған левиафандар жайында болса, олардың, барлық адамдық ықтималдылықтар бойынша, мәңгілік беріспей, бекем күйінде қалатын екі берік қамал-қорғаны бар. Жау олардың жазықтарына басып кіргенде, өздерінің ызғарлы тауларына кетіп қалған швейцарлықтар сияқты, орталық теңіздердің жасыл жазиралары мен көк майса көгалдарынан ығыстырылған нағыз киттер де тап солай, өздерінің полярлық қамалдарына кетіп қоя алады, сөйтіп, соңғы мөлдір кедергілер мен қабырғалардың астынан сүңгіп өтіп, мұзды алқаптар мен сендер арасындағы жойқын суларда жүзіп шыға келеді: адам енді олардың соңынан мәңгілік үскіріктің осы жадыланған жын ордасына аяқ басып көрсінші.

	Алайда, өлтірілген бір кашалотқа, сірә, елу нағыз киттен келетін болса керек, сондықтан да, кубриктегі кейбір пәлсапа соққыштар мұндай қырып-жою дегенмен де олардың тастүйін қатарын ендігі едәуір селдіретіп тастады деп пайымдайды. Соңғы уақыттарда тек жалғыз американдықтар ғана терістік-батыс жағалауда жылма-жыл осы киттердің кемінде 13 мыңын аулап отырғанымен, сонда да болса, тіпті, осы сандарды да мұндай көзқарастың дәлелі болғызбайтын пікір-пайымдар бар.

	Жер шарындағы жанды мақұлықтардың ішіндегі ең алыбының осындай қисапсыз көптігі туралы естігенде, еріксіз сенімсіздікті бастан кешуің әбден табиғи жай; бірақ бұл жағдайда біз, Гоа мемлекетін суреттей отырып, Сиам королінің әлдеқалай бір жолғы аңшылықта 4000 пілді олжалағанын һәм ол жерлерде пілдер күн райы қоңыржай елдердегі үй хайуанаттарындай нөпір мол екендігін баяндаған тарихнамашы Артоға не айтар едік? Егер Семирамида да, Пор да, Ганнибал да, Шығыстың бұлардан кейінгі барлық әміршілері де осы мыңдаған жылдар бойы ізіне түсіп аулаған пілдердің өзі, - егер солар да әлі күнге шейін сонда орасан көп мөлшерде мекендегі жатса, онда ұлы киттерде адамның барлық • сүргіндерінен аман қалу ықтималдығының әлдеқайда молдығына күмән келтіруге ешқандай негіз жоқ сияқты, себебі, олардың құзырында аумағы бүкіл Азияны, қос Американы, Еуропа мен Африканы, Жаңа Голландия мен мұхиттағы барлық аралдарды, бәрін бірге қосып алғандағыдан тура екі есе артық, бытырай тарап кете алатын байтақ жайылымдар бар.

	Бұған қоса, жүз жыл және одан да көп өмір сүреді деп саналатын киттердің жорамалды ұзақ жасауларының арқасында, теңіздерде ересек киттердің бірнеше буыны ұдайы мекендейтінін ұмытуға болмайды. Ал, мұның нені аңғартатынын біз бір сәтке барлық молалар, қабірлер мен әулеттік сағаналар кенет қақ айырылып, соңғы жетпіс бес жылда өлген барлық еркектердің, әйелдер мен балалардың тірі денелерін жер бетіне шығарғанын ойша елестетіп, әмбе осы қисапсыз қосынды жер шарының қазіргі халқына қосатын болсақ, оңай түсінер едік.

	Жекедара алғанда қаншалықты қорғансыз болса да, түр ретінде китті мәңгілік деп жариялайтынымыз сондықтан. Ол теңіздерде құрлықтар су бетіне шыққаннан көп бұрын жүзіп жүрген болатын; ол бір кездерде қазіргі Тюильри, Виндзор қамалы мен Кремль тұрған жерлерде жүзіп жүрген болатын. Топан су қаптаған кезде ол Нұхтың кемесінен жиренді, егер, құдды Нидерланды тәрізді, ондағы барлық егеуқұйрықтарды жаппай қыру үшін әлемді бір уақыттарда қайтадан су басатын болса, мәңгілік кит бәрібір аман қалады да, экватор толқындарының ең биік жалдарына таудай боп шығып алып, өзінің көбіктенген шер-құсасын тура аспанға атқылайды.





СVI тарау





АХАВТЫҢ АЯҒЫ

	Капитан Ахавтың "Сэмюэл Эндербиден" тұра жөнелген асығыстығы оның жеке басына біршама зиянын тигізді. Өз вельботының құйрығына бар пәрменімен гүрс ете түскені сонша, соққыдан сүйек аяғы шытынап жарылып кетті. Содан өз палубасына көтерілгесін үйреншікті шұңқырға аяғын қойып, (әдеттегіше, босаң қимылдап тұрған) руль ұстаушыға шұғыл бұйрық беру үшін кенеттен төтенше оқыс бұрылып қалғанда, осы арада бұрыннан шытынап тұрған сүйектің жапырая майысқаны сондай, сынбаса да және бұрынғы жарқылы мен жылтырын сақтаса да, Ахавтың пікірінше, оған енді түгелдей сенуге болмайтын еді. Күллі есуастығы мен дүлей ағаттығына қарамастан, Ахавтың дегенмен де өзіне тірек болған осы жансыз сүйекке көңіл бөлуінде таңғаларлық түк те жоқ-ты, бар гәп "Пекод" Нантакеттен жүзіп кетерден аз-ақ бұрын, бір жолы түнде оны әлдеқалай ес-түссіз сұлап жатқан жерінен тауып алғаннан басталған; әлденендей белгісіз әм түсіндіріп болмастай кесірлі кездейсоқтықтан сүйек аяқтың аса күштеп қайырылғаны сонша, ол санынан жұлынып кетіп, құдды қазық сияқты, тіктеп тиіп, шабын жарып жібере жаздады; жанын көзіне көрсеткен осы жараны зордың күшімен әрең емдеп жазған.

	Сол кезде оның сандырақ билеген санасына өзінің қазір бастан кешкен кез келген азабы бұрынғы бақытсыздығының тікелей зардабы деген ой сап ете түскен болатын; сонымен, жынысты жаннат тоғайдың құйқылжыған бұлбұлы тәрізді, батпақтың улы жыланы да өз ұрпағын қайтпай жалғастыра беретініндей; тап осылай кез келген бақытты кездейсоқтықтарды пайдалана отырып, барлық бақытсыздықтар да табиғи түрде өзі сияқтыларды туғызатынын ол айқын түсінген болуы керек. Тіпті, Ахавтың ойлағанынан да артық; өйткені, Қайғының арғы ата-бабалары да, ұрпақтары да уақыттық тұрғыдан Шаттықтың ата-бабалары мен ұрпақтарына қарағанда алысқа ұзап кетеді ғой. Себебі, дәстүрлі ілімдерге сәйкес, осы өмірдегі табиғи қуаныштардың о дүниеде перзенттері болмайтынына, тіпті, соған керісінше, тозаңи түңілістің баласыз уайым-шеріне ауысатынына жүгінбесек те; сол шақтарда осындағы кейбір ұятты тауқыметтердің маңдайына өзінен кейін қабір сыртында мәңгілік ұлғайып өскен қасірет ұрпағын қалдыру кесілген болса да, міне, егер осыған мүлдем жүгінбейтін болсақ та, тереңірек байыптап қараған кезде бәрібір мұнда теңсіздік байқалады. Себебі, деп ойлады Ахав, тіпті, аса ұлық жер құдайы да өз ішінде әлдебір сұрықсыз ұсақтықты жасырса, әрбір жан қайғысының негізінде құпия мәнділік, ал кейбір адамдарда, тіпті, періштелік асқақтық жатады; бұл айдан анық тұжырымға ең байыпты тарихи ізденістер де қайшы келмейді.

	Есесі толмайтын пәни бақытсыздықтарының шығу тегін тарата отырып, біз ақырында құдайлардың өзінен-өзі пайда болған тұңғыштығына бас қоямыз; сөйтіп, барлық қуанышты да әбігершіл жазғы күн дидары мен күзгі толысқан айдың көлгірси сыңғырлаған цимбалдарының' алдында біз бұлтартпайтын бір ғана нәрсені көреміз: құдайлардың өздері де мәңгілік шаттық кешпейді. Адамның маңдайындағы мәңгі-бақи арылмайтын күйініш меңі - оған осы мөрді басқандар қайғысының табы ғана.

	Бұл арада біз еріксізден, дұрысында, бәлкім, сәл ертерек ашуымыз керек болған құпияны айтып қойдық. Ахавтың жеке басына байланысты басқа да оны-мұны ұсақ-түйектер арасында "Пекод" жүзіп кеткенге дейін және одан кейін оның неліктен аса ұзақ уақыт

	' Цимбал - ескілікті музыка аспабының бір түрі. - Аудармашы ескертпесі.

	бойы, құдды марқұмдардың мәрмәр мәжілісінен меңіреу баспана іздегендей, нағыз бір Далай-ламаның томаға-тұйықтығымен ел-жұрт атаулыдан бой тасалағаны көп адамдар үшін әрдайымғы құпия болып қалды. Капитан Фалектің аузымен айтыла салынған түсініктемені ешбір жағдайда да қанағаттанарлық деп санауға келмейді; әрине, Ахавтың жан тереңіндегі жасырын сырлары жайында сөз етілгенде, мұндағы кез келген түсініктеме жарық сәуле түсірмек түгілі, қайта қитұрқы қараңғылықты ұлғайта түсер еді. Бірақ, соған қарамастан, ақырында бәрі де әйгіленді, немесе, қалай болғанда да бұл шындық сыртқа шықты. Дегенмен де, оның уақытша оңашалануының себебі әлгі айтқан сұмдық бақытсыздығы болыпты. Гәп мынада еді: адамдар әр түрлі себептермен Ахавқа кірулері жеңілдей түскен артықшылықтарды пайдаланған, құрлықтағы ұдайы қусырылған азғана қауымның көзінде; осынау жасқаншақ қауым адамдарының көзінде түнерген Ахав ешқандай түсіндірмесіз қалдырған аталмыш бақытсыздық күнәкарлардың еңіреген зарлары естіліп, елестер кезіп жүретін елден құшақ-құшақ етіп алған құпия үреймен құндақталған-ды. Сондықтан да, олар соған мейлінше адал болғандықтан, шамалары келгенше, жұрттан бәрін жасырып бақты - "Пекодтың" үстінде Ахавтың мертіккендігі жөнінде ұзақ уақыт бойы ешкім ештеңе білмеген жағдай, міне, осымен түсіндіріледі.

	Бірақ қайткенде де - пәнидегі Ахав әуедегі дүлейдің көзге көрінбейтін, қолға ұстатпайтын әулие-әмбиелерімен һәм от-жалынның кекшіл бектерімен әмбе әміршілерімен байланысты болсын-болмасын - әйтеуір, аяғына орай суреттелген жағдайда ол нақты шара қолданды -өзіне ағаш шеберін шақырды.

	Осы лауазымды адам алдына келе сала ол оған кідірместен жаңа аяқ жасауға кірісуге бұйырды, ал өзінің көмекшілеріне әлгінің ең берік те жоғары сапалы материал тандап алуы үшін, кемеде ұзақ жүзу сапарында қорланған кашалот жағының барлық сүйек шегендері мен арқалықтары балташының қарауына берілуін қадағалауға әмір етті. Осының бәрінің орайы келгесін балташы бір түнде барлық бөлек-салақтарымен бірге аяқ жасап шығуға бұйрық алды. Бұл аз болса, трюмнен осы күнге шейін бос жатқан ұста көрігін шығаруға бұйрық берілді; сөйтіп, істе кідіріс болмас үшін, кеме ұстасы барлық қажетті темір бөлшектерін соғуға тоқтаусыз кірісіп кетті.





СVII тарау





КЕМЕ БАЛТАШЫСЫ

	Сатурн айларының ортасында сұлтандай шікиіп отырып, бір жеке, дерегі жоқ бұлдыр адамды бақылауға алып байқашы, саған ол - нағыз кереметтің өзі, ұлылықтың өзі, қайғының өзі боп көрінеді. Енді нақ сол көзқарас тұрғысынан көпшілік адамзатқа көз қиығын салшы, сонда ол саған, бір заманды немесе, бүкіл тұтас тарихты алсаң да, басым бөлігі керексіз көшірмелер тобыры боп көрінеді. Алайда, бұл адамның әсте асқақ адамгершілік мұраттардың үлгісі бола алмаған бүкіл бишаралығына қарамастан, "Пекодтың" балташысы көшірме емес еді, сондықтан да қазір ол өзінің болмыс-келбетімен сахнаға шығады.

	Кеме балташыларының һәм әсіресе кит аулағыштарда жүретіндерінің көпшілігі сияқты, ол өзінікіне туыстас әр түрлі қолөнершілік кәсіптермен һәм мамандықтармен белгілі әрі жеткілікті дәрежеде шамалап, үзіп-жұлып дегендей, таныс еді, өйткені, балташылық кәсіп - қалай болғанда да, ағашты әуелгі шикізат түрінде пайдаланатын барлық қисапсыз өнерлер тарқайтын байырғы, бұтағы кең жайылған бәйтерек діңі сияқты. Бірақ жоғарыда өзіне жанастыра келтірілген жалпылама ескертпеде айтылғандардың барлығының үстіне, "Пекодтың" балташысының ерекше қабілет-дарындары болды: қиырдағы жабайы теңіздердегі төрт жылдық жүзу сапарында үлкен кемеде соншалықты жиі кезігетін әлдебір айлалы көмекші құрал-тетікке кенеттен шұғыл сұраныс туа қалғанда оның орны мүлдем бөлек-тін. Өзінің тікелей міндеттерін - мысалы, қираған вельботты немесе, шытынап жарылған желкеннің көлденең ағашын жөндеу, ескектің қалағын түзеу, жаңа иллюминатор ойып салу, жақтау қаптамасына сына қағу немесе, соған қатысты тағы бірдеңе -орындаудағы ұқыптылығын айтпағанда, ол сондай-ақ, бірдеңе кию керек бола ма, әлде әншейін біреудің басына бір далбаса ой келе қала ма, әйтеуір толып жатқан басқа да әp түрлі шаруаларда таптырмайтын шебер болды.

	Өзінің барлық неше түрлі рөлдерін ойнайтын бірден-бір айбынды сахнасы - әр түрлі мөлшердегі - әрі темір, әрі ағаш - бірнеше қысқыштармен жарақтанған арбиған ұзын, тұрпайы қиюластырылған үстел - оның верстагы еді. Жақтауларға киттер арқандап байланып қойылған күндерді есептемегенде, май шыжғырғыштың артқы қабырғасына мықтап бекітілген бұл верстак әрдайым палубаға кесе-көлденең тұратын.

	Қайсыбір ағаш шеге тым жуандау болып шығып, ұяға кірмей қалса - балташы оны өзінің мүлтіксіз қысқыштарының бірімен қысады да, лезде айналдыра жонып, сүргілеп береді. Палубадан қауырсыны беймәлім, әлдеқалай ұшып келген жағалау құсын ұстап алса -балташы кит мұртынан жіңішкелеп кесілген шыбықтар мен кашалот сүйегінен жасалған шеңберлерді алып, құдды Будда ғибадатханасы сияқты, шошақ төбелі тор жасай қояды. Ескекші қолының сіңірлері созыла қалса - балташы оған ауыруды басатын, ысқылап жағатын дәрі дайындап береді. Стабб өзінің ескектерінде шырайлы қызыл жұлдыздар болғанын қаласа - балташы сол арада өзінің үлкен ағаш қысқыштарында ескектен ескекті қыса отырып, оған бояулармен әдемі шоқжұлдыздың суретін салып береді. Әлдеқандай матростың миына акула омыртқасынан сырға таққысы келетін сандырақ келе қалса -балташы оның құлағын бұрғылап тесіп береді. Басқа біреуінің тісі ауырса - балташы өзінің тістеуігін алып шығып, алақанымен верстакты сарт еткізеді: кел мұнда, отыр, дегені; бірақ әлгі бейбақ ауырғаннан бүрісіп-тырысып, отаны аяғына дейін жеткізуге кедергі жасайды; сол кезде үлкен ағаш қысқыштардың тұтқасын бұрып, балташы оған, ол дегенмен де тістің жұлынғанын қалайтын болса, төменгі жақ сүйегін соларға салып қысуға әмір етеді.

	Қысқасы, балташы неге болса да тәуекелшіл әpi неге болса да селқос, тайсалмай және жәреукесіз қарайтын. Оған адам тісі не, кашалот сүйегі не; бас не, дөңбек не, бәрібір еді; ал адамдардың өздерін ол мадақтап зәкір-қақпаға теңейтін. Харекет өрісі осыншалық кең және өнері қисапсыз көп, мынадай епті әрі тапқыр болғасын, ол төтенше алғыр ақылымен де даралануға тиісті боп көрінетін. Бірақ бұл олай емес еді. Бұл адамды ештеңе де дәл өзінің қасиеттен жұрдай, көрінеу топастығы сияқты ерекшелемейтін; қасиеттен жұрдай деп тұрған себебім, ол айнала-төңіректегі шексіздікпен аңдаусыз астасып кеткендігі сонша, неше түрлі сыпаттардың үздіксіз қозғалысын бастан кешсе де, соған қарамастан, әрдайымғы тыныштығын сақтап, Құдай үйлеріне іргетас қазып жатсаңыз да, сізді білгісі келмейтін мына көз көрім дүниенің баршаны бауырына басқан жайбарақат топастығының ажырамас бөлігіндей боп көрінді. Алайда, аңғарылып тұрғанындай, ғаламдық самарқаулықпен байланысты осы жартылай сұсты топастықты кей-кейде қақ жарып, балдақты әрі демікпелі, кей жерінде, сірә, баяғы Нұх кемесінің ақсақалды бағында түнгі кезек сағаттарын қысқартуға көмектескен кәрі қалжың жарқылдарымен сәулеленген әлдебір көне, атамзаманғы шаттық қылтиып шығатын. Біздің қарт балташымыз өзінің бүкіл ұзақ өміріндегі ұшы-қиырсыз ерсілі- қарсылы жүзулерде үстін мүк басып кетпегені былай тұрсын, қайта, керісінше, өзінің жақтауларынан оған бұрын жабысып үлгергендерін ысқылап сүртіп тастаған кезбе болды ма екен? Ол жаңа туған сәби нәресте сияқты, бүтін әрі сатылмайтын, жалаңаш дерексіздік, бөлінбес бірлік болды; ол ана дүниеге де, мына дүниеге де көңіл бөлмей өмір сүрді. Оның мінезінің таңғаларлық бірқалыптылығы парықсыздыққа шейін жеткен; өзінің қисапсыз кәсіптерімен ол ақыл-ойының немесе, түйсігінің әмірі бойынша, не солай үйретілгендіктен, әмбе теңдес немесе теңдес емес осы үш бірдей себептің өзара бірлесіп әрекет етуінен шұғылданбаған ғой; ол үшін бұл жай бір мақсатсыз, түйсіксіз, бетімен жіберілген үдеріс болды. Ол тек ой қимылдатушы ғана еді; жалпы бір кездерде болған болса, оның миы баяғыда-ақ саусақтарына қотарылған болуы керек. Ол сырттай қарағанда сол үлкейтілген көлемдегі жай қалта бәкісі боп көрінетін, алайда, ішінен әр түрлі шамадағы ұстаралар ғана емес, сондай-ақ, тығын ашқыштар, бұрауыштар, кішкентай қысқыштар, біз, қаламұш, сызғыш, тырнақ егеуіш, тескіштер мен бұрғышалар да табылатын, ойланбайтын, бірақ аса пайдалы, multum in parvo', Шеффилд өнертабыстарының бірі тәрізді-тін. Олай болса, біздің балташымыздың қожайындары оны бұрауыш ретінде пайдаланғысы келсе, ондағы тиісті бөлімді ашса болды, бұрауыш олардың қызметіне әзір тұратын; ал егер кішкентай қысқаш керек бола қалса, олар оны аяғынан алады, сонымен шаруа бітеді.

	Дегенмен де, жоғарыда байқалғанындай, қолынан бәрі келетін бұл аспап, осынау бүктемелі балташы машина да, автомат та емес еді. Бұл сөздің әдепкі мағынасындағы жан-жүйкесі болмаса да, оның бойында, дегенмен де, өз міндеттерін қадари-халінше атқарып тұратын, мүлдем дерлік аңдалмайтын бірдеңе бар-тын. Бұл не: сынап эссенциясы да, әлде, иіскейтін тұз ерітіндісінің бірнеше тамшысы ма - белгісіз. Бірақ қалай болғанда да, сол белгісіз бірдеңе оның ішінде, міне, артық болмаса кем емес, алпыс жыл бойы былқ етпей отыр. Нақ осы түсініксіз тылсым, қитұрқы өмір қайнары оны күні бойы мұрнының астынан мыңғырлап жүруге мәжбүр етеді; алайда, ол ойсыз доңғалақтың ұғынықсыз мыңғыры еді; сондай-ақ, оның денесін қарауыл күркесіне, ал ана ішіндегі жападан жалғыз шешенді қалғып кетпес үшін үнемі өзімен-өзі сөйлесетін сақшыға теңеуге болады.





CVIII тарау





АХАВ ПЕН БАЛТАШЫ

	Палуба - бірінші түнгі кезек

	(Балташы верстактың қасында, екі май шамның жарығымен, қысқыштарда мықтап бекітілген сүйек аяқты қадала егелеп жатыр. Маңайында қобырап шашылған кит сүйектерінің кесектері, қайыс үзіктері, төсемдер, бұрандалар мен неше түрлі аспаптар. Көріктің қасында ұста жұмыс істеп жатқан алдыңғы жақтан қызыл жалын сәулелері көрінеді.)

	- Мына егеуді де, мына сүйекті де қара бассын! Мынау қатты болуы керек, қарап көрсең -ол жұмсақ, ал мынау жұмсақ болуы керек, ол болса - қатты. Өстіп азабын ылғи біз, ескі жақ сүйектері мен қу жіліктерді егейтіндер тартамыз. Қане, басқасын байқап көрейік. Aha, мынасы енді жақсырақ екен. (Түшкіреді.) Ф-фу, мына сүйектің шаңы-ай (түшкіреді)... мынау өзі (түшкіреді)... құдай- ақы, мынау (түшкіреді)... мынау өзі маған, сайтан алғыр, тіпті, сөйлеткізбейді ғой! Өлі материалмен жұмыс істегенде ылғи осылай. Егер тірі ағашты кесіп алсаң, шаң болмайды; тірі сүйекті жымқырсаң да - сол. (Түшкіреді.) Ей, сен, кәрі ыстағыш, ендігі жұмыс сенікі, ұштық пен бұрандалы қапсырманы бері әкел Менде соларға арналғандардың бәрі дайын. Әйтеуір (түшкіреді), тізедегі буындарды жасамайтынымыз қандай жақсы, әйтпесе, сірә, басымызды қатыруға тура келер еді; мұнда тек жілік сүйегі ғана керек, бұл сенің қақиғаныңдай қарапайым нәрсе; тек мен жақсылап жалтыратсам ба деп едім. Шіркін, уақыт, уақытым көбірек болса ғой, мен оған ең сәнқой ханымға шақ келетін (түшкірді), аяқтың көкесін жасап берер едім. Ал шыны сөрелерде көрмеге қойып қоятын әр түрлі аяқтар мен балтырлар, бұлар, тіпті, ешбір салыстыруға да жарамас еді. Олар су сіңіреді, мінеки, түсінікті жағдай, олардан сарып сырқатына шалдығуға болады, ендеше, оны, құдды тірі аяқ сияқты әлпештеп (түшкіреді), әр түрлі ванналармен және май жағып емдеуге тура келеді. Міне, солай, ал енді арамен кеспес бұрын мен ана ұлы мәртебелі кәрі моғолды шақырып, мына ұзындықтың келетін-келмейтінін байқап көруім керек; сірә, қысқалау болатын шығар. Aha, міне, соның жүрісі; біздің жолымыз болды; әне, өзі келе жатыр, әлде, мүмкін, басқа біреу ме екен?

	Ахав (жақындап келеді).

	Келесі көріністе балташы ауық-ауық түшкіруін жалғастырады.

	- Иә, қалай, адамдардың жаратушысы?

	- Сондай жақсы, сэр. Егер капитан мұрсат берсе, ұзындығын белгілеп қана аламын. Қазір өлшеп жіберейін, сэр.

	- Аяқты өлшейсің бе, ә? Несі бар. Бұл енді бірінші рет емес. Кіріс іске! Міне, солай, андағы жерді саусағыңмен белгілеп қой. Сенің қысқыштарың зор екен, балташы; қане, қалай ұстайтынын мен байқап көрейінші. Иә, берік ұстайды екен.

	- Еһей, сэр, абайлаңыз: бұлар сүйекті шағады.

	- Қорықпа, берік ұстағаны маған ұнайды. Мына тайғақ дүниеде қатты қысқанды сезіну рақат қой. Ау, анда Прометей - ұста немен шұғылданып жатыр, менің айтайын дегенім -ана жақта ол не істеп жатыр?

	- Қапсырма соғып жатқан болуы керек, сэр.

	- Дұрыс. Ынтымақтастық деген осы. Ол саған бұлшық ет береді. Өзі ана жерде отты қалай қып-қызыл қып алаулатқан десеңші!

	- Енді қалай, сэр. Мұндай нәзік жұмыс үшін оған темірдің аппақ болып қызғаны керек.

	- һім-һім. Бәлкім, солай шығар. Енді ойлап қарасам, адамдардың қиюын келтірді дейтін қарт грек Прометей ұста болып, оларға тегіннен-тегін от үрлемеген екен; өйткені, отта жаралған нәрсе ақиқатында отқа тиесілі; бұл жерде тозақтың барлығына сенбеске ерікке қоймас; ойпырмай, күйенің ұшуын-ай! Бұл, сірә, гректің зәңгілерді жасағаннан қалған қалдықтар болуы керек. Балташы, қапсырманы қатырғасын оған бір-екі бұғана мен жауырын соғуды тапсыршы; біздің палубамызда иығындағы жүгі діңкелеткен қыдырма саудагер бар.

	- Қалай дейсіз, сэр?

	- Үніңді шығарма; Прометей әзір жұмысын бітірмей тұрғанда, мен оған өзімнің сызбаларым бойынша тұтас адам соғуға тапсырыс беремін. Imprimis', өкшесінен төбесіне дейінгі бойы елу фут; сосын Темза туннелі үлгісіндегі басы; аяқтары тамырлар сияқты, жермен біте қайнасып өссін, тұрған орнынан тапжылмайтын болсын, сосын білезігіндегі қалыңдығы үш футтық қолдар; жүрек мүлдем керек емес; мыс маңдайлы және шамамен ширек акр әйбәт ми, сосын, тоқтай тұр, оның көздерін сыртқа қарайтын қылып жасатсам ба екен? Жоқ, бірақ оның қақ төбесінде ішіндегінің бәріне жарық түсіріп тұратын ерекше терезесі болады. Міне, солай, тапсырысты ал да, қайқай.

	- (Басқа жаққа.) Қызық, ол не туралы айтты және мұның бәрін кімге айтып тұр? Осыны білсем деп едім. Кетуім керек пе, әлде тұра берем бе?

	- Мынаның сәулеті түкке тұрмайды - мелшиген соқыр күмбез; мысалға, міне, мына біреуін алсақ та. Жоқ, жоқ, маған май шам болғаны керек.

	- Aha, солай екен-ау! Рақым етіңіз, сэр, бұл арада екі шам, ал маған біреуі де жетіп жатыр.

	- Эй, адам, бұл ұры ұстағышты сен неғып менің бетіме тықпалайсың? Беттегі жарық самайға тақалған тапаншадан да жаман.

	- Сэр, мен сіздің шаруаңыз балташыда шығар деп ойлағам.

	- Балташыда? Маған... жоқ-жоқ, балташы, сенікі таза мамандық, мен айтар едім, мейлінше бекзат; әлде, балшықпен істес болғанды артық көрер ме едің?

	- Қалай, сэр? Балшықпен деймісіз? Балшық дегеніміз батпақ қой, сэр; біз оны жер қазушыларға қалдырамыз.

	- Өй, сен құдайдан безген екенсің ғой! Неменеге қоймай түшкіресің.

	- Сүйектер шаң қаптырды, сэр.

	- Несі бар, ендеше, осыны ескер де, өлгеніңде өзіңді тірілердің тұмсығының астына жерлемегейсің.

	- Сэр? Ә! Иә, иә! Әлбетте, әрине, о, Жаратушы Ием!

	- Бері қара, балташы; сен ғой, өзіңді, әрине, өз кәсібіңнің нағыз шебері санайсың, солай ма? Айтшы маған, егер мен қазір мына сен жасап жатқан аяққа таяна отырып, соған қарамастан, бұдан басқа, оның орнындағы басқа аяқты, ой, балташы, жоғалтқан, ет пен қаннан жаралған өзімнің баяғы ескі аяғымды сезінетін болсам, сонда бұл жай сенің шеберлігіңнің пайдасына шешілер ме екен? Сен шынымен-ақ қаусаған көне Адамды қуып шыға алмайсың ба?

	- Шын мәнінде де, сэр. Мен енді ғана бірдеңе түсіне бастағандаймын. Иә, сэр, мен осы бір ғажайып іс жайында естігем; мачтасын жоғалтқан адам өзінің бұрынғы рангоутын сезінуді ешқашан ақыр аяғына дейін қоя алмайды дейді, жүріп-жүріп кенет бір нәрсе шаншып кетеді. Сізден осы рас па деп, басымды иіп, сұрауыма бола ма, сэр?

	- Дәп солай, адам. Міне, өзіңнің тірі аяғыңды бір кезде менікі болған мына жерге қой; енді көрер көзге мұнда тек бір аяқ қана бар; бірақ көкірегіңнің көзіне олар бұл арада екеу. Сен тіршілік бүлкілін сезінген жерден, нақ сол жерлерден оны  мен де сезінемін. Жұмбақ па, ә?

	Менің қарапайым пайымым бойынша шешілмейтін жұмбақ, сэр.

	Ендеше, тыңда. Қазір дәл осы өзің тұрған жерде саған көрінбей және сенімен біте қайнасып қосылыспай, тағы бір тұтас, тірі, сенің еркіңнен тыс, ойлайтын бірдеңе тұрмағандығын қайдан білесің? Жападан жалғыз қалған кездерінде сен шынымен-ақ өзіңді біреу ұрланып тыңдайды деп қауіптенбейсің бе? Үніңді шығарма, жауап берме маған! Егер мен әлдеқашан тоз-тоз болып ыдырап, бөлшектеліп кеткен аяғымның сырқырап-сыздап ауырғанын әлі күнге шейін сезінетін болсам, әй, балташы, онда саған, тіпті, денесіз-ақ тозақтың мәңгілік азабын неге сезінбеске? Ә?

	- Уа, рақымды құдайым! Шын мәнінде, сэр, олай болса, мен, сэр, бәрін тағы бір рет есептеп шығуым керек шығар; сэр, ойымда бірдеңелер қалып қойған сияқты, ал мен қосқан кезде соны ескермеппін.

	- Әй, тыңда, сенен пікір сұрап тұрған ешкім жоқ. Мына аяқты қашан бітірмекшісің?

	- Бір сағатта бітіп қалар, сэр.

	- Ендеше, дұрыстап, барыңды сал, сосын маған әкеп бересің. (Кетіп бара жатып.) О, қу өмір! Міне, мен, грек құдайы сияқты, тәкаппар боп тұрмын, бірақ өзім тиянақ етіп тұрған бір шөкім сүйекке бола мына маубасқа қарыздармын. Есеп-қисапшылар мен есепшоттардан бас тартуды қаламайтын осы бір бүкіл адамзаттық, өзара қарызданушылықты қарғыс атсын. Мен желдей еркін болғым келер еді; бірақ менің есімім бүкіл әлемнің қарыз кітаптарында таңбаланып қойған. Мен баймын, мен Рим империясын (демек, бүкіл әлемді де) сатуда преториандықтардың ең әлеуеттілерімен тайталаса алар едім; бірақ мен дәп қазір бөсіп тұрған тілімнің еті үшін қарызға баттым. Аспанмен ант етемін! Мен қазір тигельді' аламын да, ақырғы бір омыртқам қалғанша, сонда өзімді жалынға салып балқытамын. Сол-ай.

	Балташы (жұмысына қайтадан кірісіп жатып):

	- Ойпырмай! Стабб бар ғой, ол оны бәрімізден жақсы біледі, сол Стабб мұны әрқашан қырсық деп айтады емес пе; осы бір ғана сөздің өзі қандай - қырсық, басқа түк те емес; ол қырсық, дейді Стабб; қырсық, қырсық; осылай деп ылғи мистер Старбекке балталап түсіндіреді де жатады - қырсық, сэр, қырсық, қырсық, мүлдем қырсық. Онымен қоймай мына аяғы! Ойлаймын-ау, ол өзінің төсегін сонымен бөліседі емес пе! Әйелдің орнына кит

	' Тигель - отқа төзімді материалдан металл қорытуға арналып жасалған ыдыс. -Аудармашы ескертпесі.

	сүйегінің кеспелтегі! Мінеки ол, оның аяғы; ол осыған басып тұратын болады. Ау, ол осы жаңа үш жердегі бір аяқ және барлығы бір тозақтағы үш жер жөнінде не айтты? Аузынан қалай шықты? Оһ! Оның маған сондай жек көріп қарағаны түсінікті. Кейде мен өзім де жәдігөйлене білемін, жұрт солай дейді, бірақ бұл жай әншейін, оқта-текте. Әрі, маған шолтиған кәрі аяқтарыммен сорайған капитандардың соңынан терең жерлерді кешіп өту қайда; су иектен қылқылдағасын-ақ, бірден: құтқарыңдар, батып барамын деп бажылдап айқайды саларсың! Капитандарда әңгіме басқа - олардың аяқтары тырналардыкі сияқты! Ұзын әрі жіңішке, қарасаң, көзің тояды! Әдетте, адамдарға бір жұп аяқ ғұмыр бойына жетеді, бұл, әлбетте олардың оны, бейне аяғыш кексе ханымдардың өздерінің томпиған кәрі мәстектерін әлпештегендей, күтіп ұстайтындықтарынан болса керек. Ал Ахав болса, ол сүргін салады, аямайды. Бір аяқты зорықтырып құртып тынды, екіншісі өмір бойы шалынып жүреді, ал енді ол сажындап басып, сүйек аяқты тоздырады. Әй, қара күйелеш! Маған мына бұрандаларды бұрауға көмектесіп жіберші; сыра ашытушылардың қайтадан сыра құю үшін ескі күбілерді жинап жүретіні сияқты, әлгі қиямет-қайымның хабаршысы қорқорын сорайтып күллі аяқтарын әкетуге келгенге шейін мұны бітіріп тастайық. Ойпырмай, мына аяқты- ай! Әдемілеп сүргілегенім сондай, тірі аяқтан аумайды; ертең ол осының үстінде тұрып, биіктікті қиғаш бұрышпен алады. Еһе! Мен оның өз есептемелерін жазатын, жалтыраған сопақ алаңшасын ұмытып кете жаздаппын ғой. Ау, қане, қашау мен егеуді, теріні тезірек бері әкел!





СІХ тарау





АХАВ ПЕН СТАРБЕК КАЮТАДА

	Келесі таңда кемеде, әдеттегідей, сораптар жұмыс істеп жатқан, кенет трюмдерден сумен бірге май атқылады; күбілердің қатты тесілгені белгілі болды. Жұрт мазасызданып, Старбек осы күйінішті оқиға жайында баян етуге каютаға түсті.

	Бұл кездерде "Пекод" аралығында қытай суларынан Тынық Мұхитқа шығатын қақпалардың бірі жатқан Формозе мен Ваши аралдарына жақындай түсіп, солтүстік-шығысқа қарай бет түзеген-ді. Старбек Ахавтың үстелде жаюлы шығыс архипелагтарының бас картасына үңілген үстіне келіп кірді; осы арада, неғұрлым егжей-тегжейлі, жапон аралдары - Ниппона, Мацмаи мен Сикокудың күншығыс беттегі жағалауларының ұзын сорабын жекелеп көрсететін басқа карта да жатқан болатын. Өзінің аппақ қардай жаңа сүйек аяғымен үстелдің еденге бұралып бекітілген сирағына таянған осы бір тылсым шал арқасын есікке беріп, қолындағы ашылған бәкімен, маңдайын тыржита, өзінің ескі бағыттарын қайтадан жаңғыртып тұр екен.

	Аяқ тықырын естіген ол:

	- Бұл кім? - деп сұрады да, бұрылмастан. - Жоғал! Палубаға! – деп айқай салды.

	- Капитан Ахав қателеседі, бұл менмін. Трюмде май ағып жатыр, сэр. Трюмді ашып, күбілерді шығару керек.

	- Трюмді ашып, күбілерді шығару керек деймісің? Қазір, біз Жапонияға тақап қалғанда, ескі құрсауларды жамап-жасқау үшін осы жерде бір апта тоқтау керек деймісің?

	- Біз не осыны істейміз, не болмаса, бір күнде, бәлкім, бір жылда жинап алатынымыздан да көп май жоғалтамыз. Жиырма мың миль жол жүріп тапқан нәрсені сақтау керек шығар, сэр.

	- Иә, солай, тек соған біздің қолымыз жетсе.

	- Мен біздің трюмдегі май жайында айттым, сэр.

	- Ал мен ол жайында мүлдем айтқам да жоқ, ойлағам да жоқ. Бар кет! Мейлі, аға берсін! Мен өзім де түгелдей ағып отырмын. Иә! Аққан үстіне ағайық; қаптаған жүдеу күбілер, сол жүдеу күбілердің бәрі жүдеу кеменің трюмінде сабылып келеді; жағдай «Пекодтағыдан" әлдеқайда жаман. Сонда да болса мен өзімнің тесігімді тығындауға тоқтамаймын; өйткені, терең қайырлап отырған кемеден оны қалай табарсың, тіпті, тапқан күннің өзінде, тіршіліктің дүлей дауылы ақырып тұрғанда, ол тесікті бітеймін деп үміттенуге болар ма? Старбек! Мен трюмді ашпауға бұйырамын!

	- Бұған қожайындар не дейді, сэр?

	- Қожайындар Нантакетте жағада тұрып, зар еңіреп, тайфундарды бөгеуге талпына берсін. Ахавтың оларда не шаруасы баp? Қожайындар, қожайындар. Құдды солар қожайын емес, менің бір ар-ұятымдай-ақ, әй, Старбек, сол сорлы қожайындар туралы сен маған қоймай немене көкіп тұрсың? Түсінсеңші, жалғыз шын қожайын - әмір етуші адам; ал менің ар-ұятым - естимісің – менің ар-ұятым кеменің түп-бөренесінде. Бар кет жоғарыға!

	- Капитан Ахав, - деді күреңіте қызарып кеткен көмекші, каютаның ішкерісіне бір түрлі тосын ізетпен һәм сақ өжеттікпен қадам басып, ал онысы сыртта титтей көрініс табудан жалтарып қана қоймай, іштей де өз-өзіне сенімі жартыкеш боп көрінді. - Неғұрлым жас, әрі неғұрлым бақытты адамға ешқашан кешірмейтін нәрсені менен жоғарырақ кісі де саған келгенде кешірер еді, капитан Ахав.

	- Уа, малғұн! Сен немене, маған ақыл айтпақпысың! Қалай дәтің барады?! Жоғал жоғарыға!

	- Жоқ, сэр, мен әлі аяқтаған жоқпын. Сізге жалынамын, сэр. Иә, дәтім барады - кешірімді болыңыз. Біздің бір-бірімізбен ұғысқанымыз жөн емес пе, капитан Ахав?

	Ахав үлдіріктен оқтаулы мүшкетті (күнгей сапарларында әрбір кемеде дерлік каютадағы жиһаз затын құрайтын) жұлып алды да, оны Старбектің кеудесіне кезеп, айқай салды:

	- Жердің әміршісі - бір Құдай, "Пекодтың" әміршісі - бір капитан. Жоғарыға!

	Бір сәтке аға көмекшінің от шашқан көздері мен алаулаған бетіне қарап оны шын мәнінде де кең ұңғыдан жалын шарпып өтті деп ойлауға болғандай еді. Бірақ ол шамырқанған сезімдерін басып, сабырға келіп, тіктелді де, каютадан кетерде, есік алдында сол бөгелді:

	- Сен мені ренжіттің, бірақ намысыма тиген жоқсың, сэр; сонда да болса сенен өтінерім: сақтан. Старбектен емес - сен бұған тек күлер едің, әйткенмен, Ахав Ахавтан сақтансын, өзіңнен сақтан, шал.

	- Ол өжеттеніп барады, дегенмен де бағынады; жалтақтап өжеттену деген, міне, осы! - деп күбірледі Ахав, Старбек шығып кеткен соң. - Ол немене деді? Ахав, Ахавтан сақтан -мұнысында бір нәрсе бар!

	Сөйтіп, ол темір қабағын түнерте, құдды аса таяқтай, мушкетке ойсыз сүйеніп, тар каютада ерсілі-қарсылы кезіп жүре бастады; алайда, міне, оның маңдайындағы терең әжімдері жазылып, мушкетті орнына қойды да, ол палубаға шықты.

	- Сен өте жақсы адамсың, Старбек, - деді ол өзінің көмекшісіне сыбырлай сөйлеп, содан кейін матростарға дауыстады:

	- Брамсельдерді жинаңдар! Желкен бауларды тартыңдар; бас-желкен жиырылсын! Жүк көтергіштер шығарылып, трюм ашылсын!

	Бұл жолы Ахавтың Старбекке неге бүйткенін болжалдасақ, босқа бас қатырар едік. Бәлкім, бұл оның бойынан жалт еткен адал ниеті шығар немесе, дәп қазіргі жағдайларда кемедегі негізгі командирлердің бірінде титтей де, тіпті, қас қағым сәттік наразылыққа үзілді-кесілді жол бергізбейтін қарапайым есеп болар. Қалай болғанда да, оның бұйрығы орындалып, трюм ашылды.





СХ тарау





КВИКЕГ ЖӘНЕ ОНЫҢ ТАБЫТЫ

	Мұқият тексеріп қарағаннан кейін трюмге соңғы кезекте түсірілген күбілердің бәрі бүтін болып шықты, демек, тесік төменірек бір жерде болуы керек. Содан, теңіздегі тымықты пайдаланып, біз трюмнің ең тереңіне түсуге тәуекел еттік. Тіреуіштерді қирата, құдды түн жарымындағы қараңғылықтан дәу көртышқандарды күндізгі жарыққа қарай қуалағандай, төменгі қабаттардағы деңгезердей жүз галлондық күбілердің ауыр ұйқысын бұзып, барған сайын төмендей бердік. Біздің уақыт жегісі жеген, соншалық көне, көгеріп өңезденген дәу күбілер тұрған тылсым тереңдікке өткеніміз сондай, ендігі капитан Нұхтың теңгелер толтырылған һәм Нұх алжасқан ескі әлемді топан су қаптауынан құр босқа сақтандырған құлақтандырулар жапсырылған, мүк басқан ең негізгі күбіні іздейтін шағымыз дөп келгендей екен. Ауыз су құйылған, нан, тұз салынған күбілерді, күбі тойтармалары мен темір шегендер бумаларын жоғарыға бірінен соң бірін домалатып шығара бердік, содан, ақыр аяғында палубада аяқ басар жер қалмауға айналды; сіз бір бос үңгірлердің үстінен ерсілі-қарсылы жүргендей-ақ, босаған трюмдердегі аяқ тықырының жаңғырығы күңгірлеп естілді; сөйтіп, кемені толқын үстінде, бейне ауа толтырылған өрмелі құты-сауыттай шайқап бұлғалақтатты. Ашқарынға Аристотельді оқыған мектеп оқушысындай-ақ, "Пекодтың" басы ауырлай түсті. Әйтеуір бұл кезде бізге тайфундар келіп қалуды ойға алмағанына тәубе.

	Міне, дәл осы кезде менің мәжуси жолдасым және жан досым Квикегті дүлей талма ауру меңдетіп, оны бақидың саясына алып кете жаздады.

	Кит аулаушылық кәсіпте жатып жейтін батпан қәйрық болмайтынын айтуымыз керек; мұнда қадір-қасиет пен қауіп-катер қол ұстасып қатар жүреді; капитан шеніне жеткенше, неғұрлым жоғары өрлеген сайын, солғұрлым мехнатты еңбек етуге тиіесің. Бейшара Квикегтің жағдайы да осылай-тын: ол гарпуншы ретінде тірі китпен күш таластырып қана қоймай, сондай-ақ - жоғарыда көргеніміздей - тулаған теңізде оның жансыз жотасына көтерілуі, сонан кейін трюмнің түнегіне түсуі, сөйтіп, осы қараңғы қапас зынданда қара терге малшынып, зілмауыр күбілерді аударып-төңкеріп, олардың жинақтап қойылуын қадағалауы керек еді. Иә, қысқасын айтқанда, кит аулағыштағы гарпуншылар дегеніміз -жұмысқа жегілген хайуан.

	Сормаңдай Квикег! Мекенің ішек-қарнын жартылай ақтарған кезде сіз люк қақпағынан еңкейіп, өңез бен ылғалдың арасында жартылай жалаңаш, таңбалы әшекей суретті жабайы, құдды құдық түбіндегі теңбілді жасыл кесірткедей, төрттағандай тоңқаңдап еңбектеген трюмге көз қырын салып көрсеңіз етті. Бейшара мәжуси, жаңағы құдық, дәлірек айтқанда, мұздақ сен үшін бұл жолы трюм болып шықты; неге екені түсініксіз, сұмдық ыстыққа қарамастан, ол осында терге малшынып, қатты суық тигізіп алды, онысы сандырақ елесті ауруға ұласып, бірнеше азапты күннен кейін бейбақты ажал есігінің дәл табалдырығы алдындағы кереуетке жықты. Осы баяу өткен, бірнеше ұзақ күндерде ол қандайлық әлсіреп, құр сүлдері қалды десеңізші! Оның бойында енді қу сүйегі мен әшекей суретінен басқа тіршілік белгісі де қалмаған. Ол саудырап жүдеп, бет сүйектері адырайып, тек көздері ғана барған сайын біртіндеп үлкейе берді, оларда әлдебір тосындау жұмсақ нұр пайда болды, енді сырқатының тұңғиығынан солар сізге мейірім төге, бірақ еш нәрсе өлтіре де, бұза да алмайтын, ажалсыз жан саулығымен нұрланған байсалдылықпен қарайтын. Қатып қалып, барған сайын арырақ таралатын судағы шеңберлі иірімдер тәрізді, оның көздері де, Мәңгілік иірімдеріндей, барған сайын кеңейе берді, кеңейе берді. Осы үзіліп-өшіп бара жатқан жабайының қасында отырып, оның жүзінен сонау Зәрдәш' өлімінің куәсі болғандар байқаған түсініксіз бірдеңені көрген кезіңізде сіздің бойыңызды тылсым үрей билеген болатын. Өйткені, адамдағы шын мәнісіндегі ғажайып пен үрейлі нәрсе әлі ешқашан сөзбен де, кітапта да бейнеленген емес. Ал барлығын бірдей етіп теңестіретін Ажалдың жақындауы барлық дидарларда тек өлгендер ғана жеткізе суреттеп бере алатын соңғы сыр-аянның мөртаңбасын басады. Міне, сондықтан да - тағы қайталап айтамыз - өзінің тербелген кереуетінде тыныш жатқан, ал шуласа бүлкілдеген толқындар акырғы ұйқысын аялай, өзін әлдилегендей болған, көзге көрінбейтін мұхит тасуы өзін барған сайын жоғары, пешенесіне жазылған аспан төріне қарай көтере берген бейшара Квикегтің дидарынан жүгіріп өткен жұмбақ көлеңкелерден асқан асқақ ойларды

	Зәрдәш - Зороастр. - Аудармашы ескертпесі.

	ажал жастығына бас қойған бірде-бір халдей немесе, грек бастан кешкен емес.

	Кемедегілердің бірі қалмастан оның сауығуынан күдер үзді, ал өзінің сырқаты жайында Квикегтің өзі не ойлайтындығын оның бізге тіл қатқандағы таңғаларлық өтініші айқын көрсеткен. Әлдеқалай таңғы кезектің сұрғылт алакеуімінде ол бір матросты шақырып алып, қолынан ұстап тұрып, Нантакетте, мұның туған аралында соғыс пирогаларын жасайтынға ұқсас, қарасұр ағаштан шабылған жіңішке қайықтарды көргенін айтты; сұрастыра келе, өлген әрбір кит аулаушыны Нантакетте осындай қарасұр қайыққа салатынын анықтапты, содан, өзінің де мұндай пешенені иемденуі туралы ой оның көңілінен шығып, айрықша ұнап қалады, себебі, бұл оның халқының әдет-ғұрпына қатты ұқсайды, оларда өлген жауынгерді бальзамдағаннан кейін ұзына бойымен өзінің пирогасына бөлеп жатқызып, жұлдызды архипелагтарға қарай толкындардың еркімен жүздіріп қоя береді, өйткені, олар жұлдыздардың аралдар екендігіне ғана емес, сонымен бірге көзге көрінген көкжиектердің алыстағы арғы шектерінде бұлардың өздерінің жып-жылы, ұшы-қиырсыз теңіздері Құс Жолының аппақ көбікті толқындарына ұласып, көгілдір аспанмен астаса қосылып кететініне де сенеді. Ол тағы да өзін ескілікті теңіз ғұрпы бойынша кереуетке орап жерлеп, құдды жиренішті өлекседей, құзғын-акулалардың жеуіне жақтау сыртына лақтыратынын ойлағанда жаны түршігетінін қоса айтты... Жоқ, оған Нантакеттегідей қайық берсін, кит аулағыш вельбот сияқты, табыт-қайықтың да түп-бөренесі жоқ болғандықтан, ол сонысымен бұған - кит аулаушыға анағұрлым лайықты; әлбетте, соның салдарынан ол рульге аса бағыныңқырамайтын болуы керек, сондықтан да мұнарлы ғасырлардың бойымен төменге жүзген кезде оны ағыс айдап әкетеді.

	Осы тосын өтініш жайында шканцыда хабардар етілісімен, балташыға бірден Квикегтің қандай да болмасын тілегін орындауға бұйрық берілді. Кеменің үстінде аз-маз ескі ағаштар, алдыңғы сапарлардың бірінде Лаккадив аралдарындағы тұмса тоғайлардан әкелінген әлдебір мәжуси-қарақоңыр, түнек түсті тақтайлар жатқан, енді дәл осы қара тақтайлардан табыт жасау ұйғарылды. Бұйрықты балташының құлағына тигізгесін-ақ, ол созбаққа салмай, дюймдік жіңішке тақтайшасын алып, өзіне тән сүлесоқ ықтияттылығымен кубрикке жөнелді, ол жерде тақтайшасын Квикегке бойлата төсеп, бүйірінде борлы белгілер қалдырып, оны мұқият өлшеуге кірісті.

	- Ай, сорлы-ай, енді оның өлуіне тура келеді, - деп күрсінді Лонг-Айлендтық теңізші.

	Балташы болса, верстагына қайтып келіп, ыңғайлылық һәм әрдайым еске салу мақсатында онда болашақ табыттың дәл ұзындығын өлшеп белгіледі де, шеткі нүктелерде екі кертік шекін, онысын мәңгілікке тіркестіріп қойды. Бұдан соң құрал-саймандары мен тақтайларды жинап, жұмысқа кірісті.

	Соңғы шегесі қағылып, қақпағы сүргіленіп, дұрыс қалыпқа келтірілгесін ол дайын табытты иығына оп-оңай көтеріп салып, марқұмның дайындығын анықтау үшін, оны бакқа алып барды.

	Матростардың палубада балташыны жүгімен қоса аулаққа қуған ашулы әрі сәл-пәл әжуалы дауыстарын естіген Квикег жұрттың жандарын түршіктіріп, табытты өзіне тездетіп әкелуге әмір етті; әлбетте, оның тілегін елемеуге ешбір болмайтын еді; себебі, пенделердің ішінде өлгелі жатқандардан асқан өктем билікші жоқ қой; әмбе, расында да, көп кешікпей олар бізді мазалауын мәңгілік дерлік қоятын болғандықтан, бейбақтардың әзірше көңілдерін тауып, риза ету керек.

	Кереуеттің шетінен салбыраған Квикег табытты ұзақ әрі бар зейінімен қарап көрді. Содан кейін ол өзінің гарпунын әкеліп, ағаш сабын ажыратуды және ұстарасын Старбектің вельботындағы ескекпен бірге табытқа салуды өтінді. Оның өтініші бойынша қабырғаларды бойлай қатарластырып кепкен нандар тізілді, басына шөлмекпен тұщы су қойылды, аяқ жағына трюмнен ағаш үгінділерімен тепе-тең қырғылап алған топырақ толы дорба салынды; бұдан кейін табытқа жастық орнына бүктелген кенен қиығын тығып жіберді, енді Квикег өзін кереуеттен ақырғы төсегіне ауыстырып жатқызуды қоймай өтініп сұрай бастады - ол оның жайлылығын байқап көргісі келді. Бірер сәт ол онда қыбырсыз жатты, сосын жолдастарының біріне өзінің қапшығын ашып, одан кішкентай Йоджо құдайды әперуге әмір етті. Бұдан кейін ол Йоджоны бауырына қыса, қолдарын кеудесіне салып, өзін табыт қақпағымен жабуды (оның айтуынша, "люкті қайыруды") өтімді Қақпақты жапты, тек былғары ілгекті жоғарғы жартысын ғана қайырып қойды, сөйтіп, ол жата берді, сондықтан, табыттан оның байсалды бет әлпеті ғана қараңдап көрінді. "Рармаи" ("жарайды шақ келеді") - деді ол ақырында, сөйтті де, қайтадан кереуетке жатқызыңдар деп белгі берді.

	Бірақ оны бұл жәшіктен әлі шығарып үлгермей жатып, манадан бері басқаларға байқалмай осы арада тұрған Пип табыттың ішіне сып етіп кіріп кетіп, ақырын еңірей жылап, бір қолымен Квикегке жармасты, екінші қолы дәйімгі тамбуринін тастай қатып жіберер емес.

	– Сорлы қаңғыбас! Шынымен-ақ қаңғыруыңның бітетін күні болмай ма? Сен енді қайда аттанып барасың? Егер сені ағыстар, судағы лалагүлдерді толқын шарпындары құмды жағалауға шығарып тастайтын, сүйікті Антилаға алып баратын болса, сен менің аманатымды орындар ма едің? Сол жерден Пип есімді бір кісіні тапшы, оны топ ішінен жоғалтқалы қашан; мен оны сол, алыстағы Антилада деп ойлаймын. Егер оны кезіктірсең, жұбатқайсың, өйткені, ол, сірә, қатты жабырқап жүрген шығар; түсінесің бе, ол осында өзінің тамбуринін қалдырып кеткен, соны мен тауып алдым, міне! Пам-па-ра-ра-пам! Қане, Квикег, енді өлуіңе болады, ал мен саған азалы ажал маршын ойнап беремін.

	Қатты сандырақтап сырқаттанғанда, - деп міңгірледі Старбек жоғарыдан люкке сығалап, -тіпті, ең қараңғы адамдар да көне тілдерде сөйлей бастайды деп естігем; алайда, барлық жұмбақ жағдайлар анықталған кезде, әншейін ұмытылған балалық шақтарының алыста қалған күндерінде әлдебір ақылгөй абыздар олардың көзінше осы көне тілдерде дәйім сөйлескен болып шығады. Менің кәміл сенімім бойынша, байғұс Пип те солай, бізге өз есуастығының тосын тамашасымен аспани Отанымыздың арсыдағы уағдаларын жеткізіп тұр. Осының бәрін ол сол жақтан естімесе, қайдан естиді? Тек, тыныш! Ол тағы сөйлеп жатыр, бұрынғыдан да бұлдыр бұрынғыдан да ессіз.

	Жұптасып, екі қатардан тұрыңдар! Мейлі, ол біздің генералымыз болсын! Хей! Ананың гарпуны қайда? Оны міне, былай, көлденең жатқызыңдар! Там-па-ра-рам! Пам-пам! Ал-лақай! Еһ,шіркін, осы арада, оның төбесінде көкеректеп әнге басып отыратын қоқи қораз болар ма еді! Квикег өлгелі жатыр, бірақ ол бас имейтін қайсар, бәріңнің естеріңде болсын: Квикег ер өліммен өледі! Жақсылап есте тұтыңдар: Квикег ер өліммен өледі! Ерлердің өлімімен, деймін мен, ерлерше, ерлерше, ерлерше! Ал жеккөрінішті кішкентай Пип, ол қорқақтардың өлімімен өледі; оның өне бойы дірілдеп-қалшылдап кетті - Пип масқара болды! Барлығың да тыңдаңдар: егер сендер Пипті кезіктірсеңдер, Антиладағылардың бәріне ол сатқын және қорқақ, қорқақ, қорқақ деп айтыңдар!Ондағыларға ол вельботтан секіріп кетті деңдер! Егер ол осы арада тағы бір рет өлмекші болса, мен ешқашан сұмпайы Пиптің басында өз тамбуринімді дабылдатып ұрмас едім, оны генерал деп мадақтамас едім. Жоқ, жоқ! Барлық қорқақтарға масқара, ұят! Олардың бәрі, вельботтан секірген Пип сияқты, суға кетсін. Масқара, ұят!

	Бұл шақта Квикег бейне ұйқыға шомғандай, жұмулы көзбен жатқан. Ақыры Пипті алып кетті, ал науқасты кереуетке көтеріп салды.

	Бірақ дәп қазір, ол ажалға әбден бойсұнғандай болған және табыт, анықталғанындай, оған шап-шақ келген кезде, Квикег күтпеген жерден сауыға бастады; көп ұзамай балташы бұйымына мұқтаждық жайына қалды; міне, сонда Квикег матростардың қайран қалған шаттықтарына орай жауап қатып, өзінің оқыстан сауығуының себебін түсіндірді. Оның әңгімесінің мәнісі мынаған саяды; ең қатерлі сәтте ол кенет жағалаудағы қалып бара жатқан бір құйттай шаруасын есіне түсіріпті, сондықтан, райынан қайтып, әзірге әлі өле алмаймын деп шешіпті. Одан ол шынымен-ақ жеке өзінің дегенімен һәм қалауымен өмір сүріп немесе, өле аламын деп есептей ме деп сұрады. Әлбетте, деп жауап берді ол. Қысқасын айтқанда, егер адам өмір сүруге шешім қабылдаса, жай аурудың оны өлтіруге шамасы келмейтініне Квикег кәміл сенімді; бұл арада кит, немесе, дауыл, немесе қандай да бір басқа, дүлей де жойқын талқандағыш күш қажет.

	Бұдан басқа, біздің ойымызша, жабайылар мен өркениетті адамдардың арасында мынадай айырмашылық бар: өркениетті науқастың сауығуына орта есеппен алты ай уақыт кететін болса, ауру жабайы бар болғаны бір күнде дерлік тәуір боп шыға алады. Сондықтан да көп ұзамай менің Квикегім әлдене бастады, содан, ақыры, зәкір-қақпада бірнеше күн бос дырдумен отырған (алайда, осы уақыт бойы тамақты тойымсыз асай берді) ол кенет атып тұрып, аяқтарын талтайта, қолдарын жайып, жақсылап керіліп алды, сосын азырақ есінеп, өзінің ілулі вельботының тұмсығына қарғып мінді де, гарпунын көтеріп, ұрысқа дайынмын деп жариялады.

	Өзінің табытын ол енді, жабайылық тілекпен, матрос сандығы етіп пайдалануды ұйғарды: кенеп қапшықтағы бүкіл көр-жерін соған ақтарып төгіп, оларды сонда рет-ретімен жиыстырып қойды. Бос уақытының бірталай сағаттарын ол қақпақты таңғаларлық ойма суреттермен және өрнек-оюлармен безендіруге кетірді; бұл орайда ол, сірә, өз денесіндегі жұмбақты әшекей суреттерді өзіндік дөкір мәнерімен ағашқа көшіруге талпынған болуы керек. Ал, бұл әшекей таңбалы суреттерді оның денесіне өз Отанындағы жан тәсілім еткен пайғамбар һәм көріпкел салған ғой, ол Квикегтің денесіне шым-шытырық шимай таңбалармен ақиқатты танып-білу өнері хақындағы мистикалық трактатымен қоса күллі космогониялық ілімді таратып жазып шыққан; ендеше, Квикегтің жеке қара басы да шешілмеген жұмбақ, бір томдық ғажайып кітап болатын, өзінің тірі жүрегі тура соларды ұрғылап соғып тұрғанымен, оның құпияларын, тіпті, ол өзі де біле алмады; демек, бұл құпиялар ақыр-аяғында өздері сызылған тірі пергаментпен бірге күл-топыраққа айналып шашылуға, сөйтіп, сол шешілмеген күйінде қалуға тиісті еді. Бір күні таңертең байғұс Квикегке қарап, сосын теріс бұрылып, назалана:

	- Уа, құдайлардың сайтандай азғыратын әзәзілі-ай! - деп дауыстап жібергенде, Ахав, сірә, осы жайында ойлаған болар.





CXI тарау





ТЫНЫҚ МҰХИТ

	Баши аралдарының қасынан зу етіп өтіп, ұлы Оңтүстік теңізінің ұлан байтағына жүзіп шыққан кезімізде, мен, басқасы болмаса да, өз жүрегіме ыстық Тынық мұхитқа мың сан алғыс-құрметімді білдіре сәлем жолдауға әзір едім, себебі, міне, ақырында жастық шағымның асыл арманы жүзеге асты: осынау қыбырсыз мұхит менің алдымда мыңдаған миль көгілжімімен шығысқа қарай көсіле созылып жатты.

	Ажал айдағыш мейірімді тербелісі құдды қараңғы тұңғиықтарда жасырынған тірі жан жайында сыр шерткендей мына теңізде әлдеқандай бір түсініксіз құпия әсемдік бар; егер аңызға сенер болсақ, әулие Жоһан Інжілшінің қабірі үстіндегі Эфесс жері осылай тербелген деседі. осы теңіз жайылымдарында, мына кең байтақ сулы жазиралар мен барлық төрт құрлықтың міскін молаларында жасыл жалды толқындар үнемі көтеріліп, құлап, аунақши домалап, жүгіруі үшін ол осылай болуы да керек, өйткені, миллиондаған тоғысушы көлеңкелер мен елестер, қаза тапқан армандар, қиялдар мен аңсарлы түстер -біз өмір мен жан деп атайтынның бәрі - сол жақта жай тауып, ақырын, ақырын ғана қиялдап жатыр; әмбе, өз төсегінде ұйықтап жатқан кісідей аласұрып дөңбекшиді; талмай жүгірген толқындар өз тербелісімен тек осы ұйқының беймазалығын үстемелей түскендей.

	Әрбір арманшыл тылсымгер-кезбе үшін бір мәрте көрген осынау жайбарақат Тынық мұхит мәңгілікке оның жанының қалаулы теңізі болып қалмақ. Онда әлемнің ортаңғы сулары шалқып-толқиды, ал Үнді және Атлант мұхиттары бар болғаны оның жеңдері ғана. Күні кеше ғана ең жас халық тұрғызған Калифорнияның жаңа қалаларының айлақ құрылыстары мен Ыбырайымнан да кәрі Азия жерлерінің өңі солғын тартқанмен, әлі де әсем сипатты жағалау-шеттерін сол бір толқындар соққылап, шаяды; ал ортасында маржан атоллдарының құс жолдары мен түйдек-түйдек, беймәлім аласа архипелагтар, әмбе Жапонияның төңкеріс аралдары жүзіп жүреді. Барлық жағалауларды бір үлкен шығанаққа айналдырған осынау құдіретті де жұмбақ мұхит біздің бүкіл байтақ әлемімізді осылай белдеулеп, бейне жердің алып жүрегіндей, теңіздерді тасытады. Оның жал толқындары бірқалыпты көтермелегенде, еріксізден ұлы Панның алдында басыңды иіп, азғырушы әзәзіл-құдайды мойындай бастайсың.

	Бірақ бір танауымен Баши аралдарынан (ондағы хош иісті ормандарда, әлбетте, ынтық ғашықтар серуендейді) самалдаған шәрбат жұпарды самарқаулана жұтқан, ал екіншісімен қайтадан ашылған теңіздің, дәл осы сәттерде толқындарында өзіне жеккөрінішті Ақ Кит жүзген теңіздің тұзды иісін құшырлана сімірген Ахавты артқы діңгек жабдықтарының қасындағы дағдылы орнында темір мүсін болып тұрған кезінде Пан туралы ой онша мазалаған жоқ. Енді, ақырында мына суларға өзінің түпкі нысанасына шығып, жапон кәсіпшілік аймағына бет түзеп жүйткіген кезде кәрі капитанның ерік-жігері ішектей ширықты. Оның қатқыл еріндері бейне қысқыштардың қыспағындай қабысты; маңдайындағы тамырлары көктемдегі ағын су арнасынан асқан атыраудай білеуленіп ісінді; тіпті, ұйықтап жатқанда да ол: "Тоқта! Ақ Кит қара қан түкірді!" - деген айқайымен кеменің күңгірлеген күмбезін жаңғырықтыра дүрліктірді.





СXII тарау





ҰСТА

	Осы арадағы ендіктерде жылдың сол мезгілінде жайлаған жазғы қоңыр салқынды пайдаланған. басынан аяғына дейін күйе мен күс басқан қарт ұста Перт алда тұрған ең қауырт кәсіпшілік маусымды күткендіктен, тасымалды көрігін трюмге қайтып апармады; Ахавқа аяқ жасаған жұмыстағы өзіне тиесілісін бітірген соң ол оны фок-мачта жанындағы тұғырларға мықтап бекітіп, сол бұрынғы жерінде қалдырды; енді ұстаға әлсін-әлі вельботтардың командирлері, гарпуншылар мен ескекшілер өтініш айтып келеді де тұрады; әркімге олардың неше түрлі құралдары мен шлюпкалық қару-жарақтарындағы әйтеуір бірдеңені түзеу, жөндеу, ауыстыру немесе, қайта жасау керек. Өз кезектерін тосқан адамдар оны дегбірсіздене қаумалап қоршап алады; әркім қолында не күрек, не найзаның ұшын, не гарпун, не болмаса шанышқы ұстап, оның іс үстіндегі, ыс басқан қолдарының қалт еткен әрбір қимыл-қозғалысын қызыға қадағалайды. Бірақ бұл шалдың қолдарына сабыр дарыған болатын, ол сермеген балға сабырлы еді. Күңкіл де, кектену де, дегбірсіздік те жоқ. Еңбек - бейне бүкіл өміріндей, ал балғасының зіл соққылары - өз жүрегінің зілмауыр соғысындай-ақ, ол әрдайымғы еңкіш арқасын одан сайын бүкірейте, үнсіз, (бірқалыпты әрі салтанатты түрде еңбектене берді, еңбектене берді. Бұл расында да солай болатын. О, сорлы!

	Бұл шалдың жүрісіндегі өзгеше бір нәрсе, аяқ алысындағы әлдебір әрең білінетін, бірақ жанға батарлық жортақшылдық жүзу сапарының әуел басында-ақ матростардың әуестігін тудырған болатын. Олардың қоймай сұрағыштаған табандылығы оны біртіндеп иілуге мәжбүр етті; ақыры, оның жабырқау өмірінің ұятты тарихын кемедегілердің бәрі біліп алды.

	Бірде ақырған аязда, түн ортасынан ауа, екі аймақтық қала арасындағы жарым жолда қалған - әсте кінәсіз де емес - шаршаңқы ұста кенет өзін албастыдай басқан ұйқы меңдетіп бара жатқанын сезіп, қаусап құлағалы тұрған сарайға кіреді де, сонда түнеп шықпақшы болады. Осының салдарынан екі аяғындағы барлық бәшпайларынан айырылады. Осылайша оның мойындауларынан біртіндеп өмірлік шиеленістерінің төрт көріністі қуанышы мен түйіні әлі тарқатылмаған қайғысының бесінші көрінісі бірінен соң бірі сахнаға шықты.

	Бұл шалды алпыс жасында әдетте бақытсыздық сөздігінде күйзелу мен кедейлену деп аталатын нәрсе көп кешеуілдеп келіп жағасынан алды. Ол өз ісінің әйгілі шебері болатын, жұмысы әрдайым жетіп артылады, бау-бақшалы меншікті үйінде тұрды, қызындай дерлік, өзіне өліп-өшкен жас әйелін һәм үш бірдей мәз күлкілі балпанақтай балаларын мейірлене бауырына басты; жексенбі сайын шоқ тоғайдың ішіндегі шапағатты шіркеуге барып тұрды. Бірақ бір жолы түн жамылып, алдамшы бетперде астына зымияндықпен жасырынған жауыз тонаушы осы бақытты үйге ұрланып кіріп, оның ішіндегінің бәрін алып кетті. Ең күйініштісі сол, осы тонаушыны отбасы-ошағына аңдап-аңғармастан ұстаның өзі кіргізді. Бұл Әзәзіл Шөлмек болатын! Оның сойқан тығыны жұлынып алынғанда зұлым жау сыртқа лап қойып, оның үйінің бүкіл нәрін сорып алды. Әділ де ақылгөй үнемділік пайымымен ұстахана, кіретін есігі бөлек болғанымен, бұлардың үйінің тап астындағы жертөледе орналасқан-ды, сондықтан, өзін сүйетін жас әйелі кәрі күйеуінің қайратты қолдарындағы балғаның шаңқылдаған айбынды үніне әрқашан ызаланбай да ренжімей, әрі керемет рақаттана құлақ қоятын, өйткені, оның қабырғалар мен еден тұншықтырған, құлақ тұндырарлық соққыларының жаңғырығы, дегенмен де, өзінің барша тұрпайы әсемдігімен, жас әйел ұстаның балаларын құдіретті Еңбектің темірбесік әнімен әлдилеп тербеткен аялы бөлмеге еніп кетуші еді.

	Уа, сорлаған сорлы! Уа, Ажал! Сен неге қажет кезінде келмейсің? Егер сен қарт ұстаны ол күйзеліс пен кедейленуге ұшырамас бұрын алсаң, жас жесірді жұбататын тәтті қайғысы қалар еді, жетімдердің кейін ойлап жүретін, жұртқа құрметті, отбасылық аңыздармен аяланған әзиз әкелері болар еді; бәрі молшылықта, қамсыз өмір кешер еді. Алайда, ажал шалғысы күн сайынғы қажымас еңбегіне мүлдем басқа отбасының күнкөрісі бүтіндей тіреліп тұрған әлдебір ізгілікті ағаны орып салды да, мына түкке тұрмайтын далбаса шалды тіршілігінің жиренішті шіруі оны орып алуға әлде де әбден жарамды еткенге шейін егін ішінде, сабағында қалдыра тұрды.

	Қалғанын қайталап айтудың қажеті қанша? Жертөледегі балға соққылары барған сайын сирек естілді, күн өткен сайын жаңа соққы бұрынғысынан бәсеңдей берді; әйелі терезе алдында бүрісіп отырған қалпы балаларының жылай-жылай айғызданған беттеріне жарқ-жұрқ еткен құрғақ көздерін қадады; көрік салбырап, өңеші күлмен бітеліп қалды; үйді сатты; шеше қыстақ моласындағы биік шалғын арасына көміліп көрінбей кетті, балалар да оны шығарып салған соң, көп ұзамай соңынан жөнелді; сөйтіп, үйсіз-күйсіз, соқа басты шал сүрініп-қабынып, қаралы кезбе болып, жолға шықты; оның қайғысын ешкім мүсіркемеді, шашындағы ақтың өзі зығыр түсті бұйрасына әжуадай көрінетін.

	Мұндай өмірдің бір ғана аңсарлы ақыры - Ажал сияқты еді; бірақ Ажал дегеніміз -Беймәлімдік пен Сыналғанның шегіне кіру ғана; бұл тек Шалғайдағының, Елсіздегінің, Судағының, Ұшы-қиырсыздың шексіз мүмкіндіктеріне тұңғыш сәлемдесу ғана. Міне, сондықтан да, егер ол жанының қалтарысында өзін-өзі өлтірумен әлдебір келіспеушілікті әлі сақтаған болса, осы өлім тілеген адамның көз алдында бәрін де талғамай, таңдамай жұтатын мұхит адам айтқысыз, қызықты үрейлер мен бастан кешпеген ғажап шытырман оқиғалардың ұлан-байтақ жазығын жайып салады; оған тымық мұхиттардың түпсіз тұңғиығынан мыңдаған кернейлер: "Бері кел, бейшара, мұнда ескісінен өлім шарабы ажыратпаған жаңа өмір бар; мұнда таңғажайып кереметтер бар, оларды көру үшін саған елудің керегі жоқ. Бері кел, бері кел! Өзіңді осы өмірде жерле, ол сенің қазіргі жеккөрінішті әрі жек көретін құрлықтағы әлемің үшін өлімді ұмытудан гөрі әлдеқайда қашығырақ әрі қараңғырақ. Бері кел! Молада өзіңе де арнап бір құлпытас қой да, Бері кел, сен біздің күйеуіміз боласың!" деп әндетіп тұрғандай болады.

	Сөйтіп, таң сәрісінен және күн батарда Шығыс пен Батыстан улап-шулаған осы дауыстарды ести-ести еміренген ұстаның жаны үн қатты: "Иә, иә, мен келе жатырмын!".

	Осылайша Перт кит аулағышпен жүзу сапарына аттанды.





СХІІІ тарау





ҰСТА КӨРІГІ

	Ұйпалақтанған сақалына шейін акула терісінен тігілген шандырдай сірі алжапқышқа оранған Перт бір күні тал түсте көрік пен берік ағаштан жасалған тұғырда орналасқан төстің арасында тұрып, бір қолымен найзаның ұшын көмірде ұстап, екіншісімен көрікті басып жатқан кезде оның қасына қолында көне, былғары қапшығы бар Ахав келген. Түнеріңкі Ахав көріктен әудем жерге тоқтап, Перт темір ұшты оттан суырып алып, төске қойып, балғамен соға бастағанша күтіп тұрды, қызған темірден кесектене шашыраған ұшқындар жарқ-жұрқ етіп Ахавтың қасынан топтала ұшып өтіп жатты.

	- Бұл сенің дауылпаздарың, Перт, олар ылғи сенің соңыңнан ұшады. Бұл құстар бақыт әкеледі, бірақ жұрттың бәріне бірдей емес: көресің бе, олар күйдіреді, әйткенмен, мына сен, сен солармен бірге өмір сүргендіктен, күймейсің.

	- Себебі, мен басымнан аяғыма дейін ендігі түгел күйіп болғанмын, капитан Ахав, - деп тіл қатты Перт балғасына сүйеніп, - мені енді күйдіре алмайсыз; мендегінің бәрі онсыз да күйіп, пісіп болған.

	- Жә, жә, жетер, Сенің күйінішті солғын үнің менің құлағыма тым сабырлы, тым есті болып естіледі. Мен өзім де жұмақта жүрген жоқпын, есуастыққа айналмаса, басқалардың бақытсыздығын көтере алмаймын. Сенің жынданып кетуің керек еді, ұста, айтшы, неғып жынданбай қалдың? Есің ауыспай, қалай шыдап жүрсің? Жындана алмай жүргенің, шынымен-ақ аспан сені әлі күнге шейін жек көре ме? Мынау істеп жатқаның не?

	- Найзаның ескі ұшын қайтадан соғып жатқам, сэр; онда ажымдар мен кертіктер болды. әйелі кәрі күйеуінің қайратты қолдарындағы балғаның шаңқылдаған айбынды үніне әрқашан ызаланбай да ренжімей, әрі керемет рақаттана құлақ қоятын, өйткені, оның қабырғалар мен еден тұншықтырған, құлақ тұндырарлық соққыларының жаңғырығы, дегенмен де, өзінің барша тұрпайы әсемдігімен, жас әйел ұстаның балаларын құдіретті Еңбектің темірбесік әнімен әлдилеп тербеткен аялы бөлмеге еніп кетуші еді.

	Уа, сорлаған сорлы! Уа, Ажал! Сен неге қажет кезінде келмейсің? Егер сен қарт ұстаны ол күйзеліс пен кедейленуге ұшырамас бұрын алсаң, жас жесірді жұбататын тәтті қайғысы қалар еді, жетімдердің кейін ойлап жүретін, жұртқа құрметті, отбасылық аңыздармен аяланған әзиз әкелері болар еді; бәрі молшылықта, қамсыз өмір кешер еді. Алайда, ажал шалғысы күн сайынғы қажымас еңбегіне мүлдем басқа отбасының күнкөрісі бүтіндей тіреліп тұрған әлдебір ізгілікті ағаны орып салды да, мына түкке тұрмайтын далбаса шалды тіршілігінің жиренішті шіруі оны орып алуға әлде де әбден жарамды еткенге шейін егін ішінде, сабағында қалдыра тұрды.

	Қалғанын қайталап айтудың қажеті қанша? Жертөледегі балға соққылары барған сайын сирек естілді, күн өткен сайын жаңа соққы бұрынғысынан бәсеңдей берді; әйелі терезе алдында бүрісіп отырған қалпы балаларының жылай-жылай айғызданған беттеріне жарқ-жұрқ еткен құрғақ көздерін қадады; көрік салбырап, өңеші күлмен бітеліп қалды; үйді сатты; шеше қыстақ моласындағы биік шалғын арасына көміліп көрінбей кетті, балалар да оны шығарып салған соң, көп ұзамай соңынан жөнелді; сөйтіп, үйсіз-күйсіз, соқа басты шал сүрініп-қабынып, қаралы кезбе болып, жолға шықты; оның қайғысын ешкім мүсіркемеді, шашындағы ақтың өзі зығыр түсті бұйрасына әжуадай көрінетін.

	Мұндай өмірдің бір ғана аңсарлы ақыры - Ажал сияқты еді; бірақ Ажал дегеніміз -Беймәлімдік пен Сыналғанның шегіне кіру ғана; бұл тек Шалғайдағының, Елсіздегінің, Судағының, Ұшы-қиырсыздың шексіз мүмкіндіктеріне тұңғыш сәлемдесу ғана. Міне, сондықтан да, егер ол жанының қалтарысында өзін-өзі өлтірумен әлдебір келіспеушілікті әлі сақтаған болса, осы өлім тілеген адамның көз алдында бәрін де талғамай, таңдамай жұтатын мұхит адам айтқысыз, қызықты үрейлер мен бастан кешпеген ғажап шытырман оқиғалардың ұлан-байтақ жазығын жайып салады; оған тынық мұхиттардың түпсіз тұңғиығынан мыңдаған кернейлер: "Бері кел, бейшара, мұнда ескісінен өлім шарабы ажыратпаған жаңа өмір бар; мұнда таңғажайып кереметтер бар, оларды көру үшін саған өлудің керегі жоқ. Бері кел, бері кел! Өзіңді осы өмірде жерле, ол сенің қазіргі жеккөрінішті әрі жек көретін құрлықтағы әлемің үшін өлімді ұмытудан гөрі әлдеқайда қашығырақ әрі қараңғырақ. Бері кел! Молада өзіңе де арнап бір құлпытас қой да, беpi кел, сен біздің күйеуіміз боласың!" деп әндетіп тұрғандай болады.

	Сөйтіп, таң сәрісінен және күн батарда Шығыс пен Батыстан улап-шулаған осы дауыстарды ести-ести еміренген ұстаның жаны үн қатты: "Иә, иә, мен келе жатырмын!".

	Осылайша Перт кит аулағышпен жүзу сапарына аттанды.

	- Ол соншалықты қызмет еткеннен кейін, сен оны қайтадан теп-тегіс қылып жасай аласың ба, ұста?

	- Жасай аламын деп ойлаймын, сэр.

	- Металл қаншалықты қатты болса да, сен, сірә, кез келген ажымдар мен кертіктерді тегістеп жібере алатын шығарсың, ұста?

	- Солай, сэр, тегістеп жіберемін деп ойлаймын. Барлық ажымдар мен кертіктерді, тек біреуінен басқасын.

	- Мынаған қара деймін! - Пертке тақап келіп, оның иықтарына қос қолдап сүйенген Ахав жанұшыра дауыстады. - Мынаған, мұнда қара деймін, сен осындай ажымды тегістеп жаза аламысың, ұста? - Сөйтті де, ол өзінің түнерген маңдайын алақанымен сипады. - Егер сен мұны істей алатын болсаң бар ғой, ұста, мен мына төске басымды қуана-қуана салып, сенің зілдей балғаңның көздерімнің арасынан салмақтап соққанын сезінер едім! Жауап бер! Осы ажымды тегістей аласың ба?

	- Мынаны ма, сэр? Мен айттым ғой, барлық ажымдарды тегістей аламын деп, тек біреуінен басқасын. Сол, міне, осы.

	- Солай, шал, сол, міне, осы; дұрыс, ұста, мұны тегістей алмайсың; себебі, сен оны мұнда менің терімнен көріп тұрғаныңмен, ол шын мәнісінде ендігі бас сүйегіме ойылып таңбаланған - сүйегім түгел ажымдармен айғыздалған! Жә, бала-шағаның әңгімесін қояйық; саған бүгінгіге шанышқылар мен найзалар жетер. Қара! - Сөйдеді де ол, бейне алтын теңгелер толтырылғандай, былғары қапшығын сілкіледі. - Мен де саған тапсырыс бергім келеді. Маған сондай гарпун керек, Перт, қосақтап жегілген мың сайтан оны майыстыра алмайтын болсын; киттің бүйіріне өзінің жүзгіш қанатындай қадалатын болсын. Оны, міне, неден жасайсың, ұста, - деген ол қапшықты төске атып ұрды. - Мұнда бәйге аттарының болат тағаларын қағатын шегелер жиналған.

	- Таға шегелері ме, сэр? Уа, капитан Ахав, бұл біз, ұсталар, жұмыс істейтін ең таңдаулы әмбе ең берік материал екенін сен білесің бе?

	- Иә, мұны мен білемін, шал; бұл шегелер бірге пісіріліп, жендеттердің балқыған сүйектерінен қайнатылған желімдегідей шайнасып, жабысып қалады. Тезірек! Маған гарпун соқ. Бірақ әуелі сен маған өзек жасайтын он екі шыбық соғуың керек; ширатылған жіптер мен талшықтардан арқан есетіні сияқты, бұларды да ширатып, шынықтырып, қайтадан есіп, өзек дәнекерлеп шығар. Жылдам! Мен жалынды өршітіп үрлеймін.

	Он екі шыбық әзір болғасын Ахав оларды бірінен соң бірін ұзынша әрі жуандау бұранда темірді айналдыра орап, өз қолымен сынауға кірісті.

	- Мынаның ақауы бар, Перт, — ол соңғысын лақтырып тастады. - Қайтадан соғу керек.

	Сосын, Перт енді он екі шыбықты дәнекерлеп пісірмекші болғанда Ахав оны ыммен тоқтатып, оз гарпунын өзі соғатынын айтты. Сөйтіп, ол, міне, алқына дем алып, уһлеп, төс темірдің үстінен балғамен соққылай бастады. Перт оған қызған шыбықтарды бір-бірлеп әперіп тұрды, гуілдеген көріктен сумаңдаған жалын тілдері шалқыды, нақ осы кезде олардың қасына тықырын естіртпей жақындап келген парсылық оттың алдында басын иіп, бұлардың жұмысына әлде қарғыс, әлде шапағат шақырғандай болды. Бірақ Ахав көзін көтергенде ол байқалмаған қалпында сумаң етіп, зытып отырды.

	- Ана жақта мына сайтандар тобыры не тіміскілеп жүр? - деп тұмсықтағы қондырмадан Стабб күңк ете түсті— Бұл парсы сенің күкіртті сіріңкеңдей, отты бірден сезе қояды; құдды мүшкеттің қызған білтесіндей, өзінен де күйік иісі шығады.

	Е, мінеки, ақыры, енді біріктірілін пісірілген сүмбі өзек ақырғы рет қыздырылды; Перт те оны суыту үшін күбідегі суға сүңгітті, сөйткенде шыжылдаған ыстық бу ағыны қасында еңкейіп тұрған Ахавтың тура бетіне шапшыды.

	- Сен немене, маған таңба күйдіріп салайын деп пе едің? — деп ақырды ол, күйіп қалған бетін тыржита, артқа ытқып. - Сонымен, өзіме тек азаптау құралын ғана соққан екем ғой?

	- Құдай сақтасын, сэр, өзімен кетсін; бірақ, бір ой менің жанымды түршіктіреді, капитан Ахав. Мына гарпун Ақ Китке арналған емес пе?

	- Ақ албастыға! Тек енді маған қиғыр жүзі керек, оны өзің соғуыңа тура келеді, шал Міне саған менің ең жақсы болаттан жасалған ұстараларым; ал, гарпунымның кертіктері Мұзды теңіздің сақылдаған инелеріндей өткір болсын.

	Бір сәт кәрі ұста қолы тимегенге қуанышты болардай қалып танытып, ұстараларға қыбырсыз қарап қалды.

	- Ал, ал бұларды шал, олар маған керек емес, мен енді қырынбаймын, кешкі ас ішпеймін және дұға оқымаймын, әзірге... жә, жетер, жұмысқа кіріс!

	Көп ұзамай Перт жебе пішіндес еткен болат үш сүңгі өзекке дәнекерленіп, жаңа гарпунды мүсіндеп бітірді, ұста шыңдар алдында қиғыр жүзді соңғы рет қыздыруға ыңғайлана бере, Ахавқа су құйылған күбіні жақынырақ жылжытқың деп дауыстады.

	- Жоқ, жоқ, судың керегі жоқ; мен оны ғаламат қылып, қапысыз шынықтырғым келеді. Ей, ана жақта, жоғарыдағылар! Тэштиго, Квикег, Дэггу! Сендер не айтасыңдар, мәжусилер? Маған мына қиғыр жүзді жабатындай қан беруге келісесіңдер ме? - Сөйтіп ол гарпунды ауаға сермей көтерді.

	Қарақоңыр үш бас келіскендік белгісімен иілді: иә. Мәжуси еттерінде үш тілік жасалынды да, сөйтіп, Ақ Китке арналған гарпун осылайша суарылды.

	- Eqo non baptizo te in nomine Patris, sed in nomine diaboli' - кесірлі темір өзінің өмірге келгенін паш ете шыжылдаған қанды жұтып алған кезде Ахав есірік шаттықпен айқай салды.

	Трюмде сақталған қосалқы саптарды түгел іріктеп шыққан Ахав біреуіне тоқталды - ол қабығы әлі аршылмаған жаңғақ ағашынан-ды. Оны темір қонышқа сұқты. Содан кейін жаңа арқан шумағын тарқатып, он сажын шамасында кесіп алып, зәкір-қақпада қатты керіп қойды. Ахав арқанды аяғымен басып көріп еді, ол ішек сияқты зыңылдап қоя берді. Сол кезде төмен еңкейіп, арқанда түйіншектер де, жуантық кедір-бұдыр да жоқтығына көзі жеткен Ахав дауыстап жіберді:

	- Тамаша! Енді сапты бекітіп байлауға болады!

	Арқанның бір ұшын тарқатып, тарқатылған талшықтарды шиыршықтап, гарпунның қонышына орады; сосын мұнда сапты берік сұғындырып енгізді; бұдан кейін бос ұшын қайыспен қоса тығыздап өріп, мықтап түйіп тастады. Енді, осының бәрі дайын болып, бейне тұтасқан үшемдей, ағаш, темір және кендір бір- біріне ажырағысыз бекіген кезде Ахав өзінің қаруын алып, тұнжыраған түрмен жөніне адымдап жүре берді, ал оның сүйек аяғы мен жаңғақ ағаш сабының тарсылы палубаны жаңғырықтырып тұрды. Бірақ ол өзінің каютасына кіріп, көзден тасаланып үлгермей жатып, артынан естілер-естілмес, таңғаларлық сәл әжуалы әрі сондай аянышты дыбыс шықты. О, Пип! Сенің күйінішті күлкің, сауықшыл да сақ көзқарасың - сенің бүкіл тосын қылықтарың осы жабырқау кеменің түнерген тағдырымен мидай араласып, астарласып кетті, сен де соны мазақ етіп күлесің-ау!





CXIV тарау





АЛТЫН ЖАЛАТҚАН

	Жапон кәсіпшілік айдындарының кіндігіне сұғына тереңдеп енген сайын "Пекодты" енді түгелдей аңшылық желігі билеп алды. Тымық қоңырсалқын күндерде кей-кейде матростардың вельботтардан он екі, он бес, он сегіз, әйтпссе, тіпті, қатарынан жиырма сағаттап түспейтін кездері болды; олар біресе бар күштерін салып есті, біресе киттерді желкен керіп қуалады, біресе тәтті түстей қысқа үзілістерде киттің су бетіне жүзіп шығуын күтіп, кейде тұтас бір сағат бойы қылп етпей қыбырсыз отырды; бірақ еңбектері көбіне еш кететін еді.

	Қызуы солғын күн сәулесінің астында отырып, өзіңді күні бойы мимырт, жайпақ толқындар тербеткен; құдды қабық қайық сияқты, жеп-жеңіл өз вельботында отырып, пеш қасындағы мәукендердей, жақтауға пырылдай сүйкенген ерке толқындармен жарасты сыр шертіскен сондай бір күндерде, міне, нақ сол кездерде маужыраған рақат күйді бастан кеше бастайсың, сөйтіп, мұхиттың жарқыраған тынық та әсем терісіне қарап, оның астында жолбарыс жүрегі соғып тұрғанын ұмытасың; осы барқыт табанның соңынан ізінше аяусыз тырнақ келетінін еске түсіруге өзіңді ешбір мәжбүр ете алмайсың.

	Мұндай күндерде вельботындағы кезбенің бойын теңізге деген әлдебір, өзінің жерді аялағыш сезімімен туыстас, перзенттік, сенгіш сезім кернейді; ол үшін теңіз — құдды гүлденген байтақ жазық және алыста жүзіп бара жатқан кеме сияқты, сондықтан, көкжиекте тек мачталар ғана қараңдайды, оның өзі биік толқындардың арасымен емес, биік шалғынды, бел-белесті жазиралар арасынан сыналап өтеді; Қиыр Батыстағы қоныс аударушылардың аттары тап осылай ғажайып көк майсалы дарияға көміліп, шөп арасынан шошайып сақ құлақтары ғана қылтиятын.

	Жан баспаған тар қойнаулар, төбелердің көгілдір мақпалды беткейлері; солардың үстіне әндеткен тыныштық орнағанда, сен, жүгіре-жүгіре шаршап жығылып, алаңқайларда ұйықтап жатқан балаларды көріп тұрмын деп ант етуге шақ қаласың, ал айнала- төңіректе толықсыған мамыр нұр шашады, орманның мың сан бояуы құлпырып, бүр жаратын уақыты келген. Осының бәрі сенің жаныңдағы жұмбақты сезінумен астасады да, қиял шындықпен жүздеседі, сөйтіп, олар өзара түсінісіп, ажырамас бір бүтінді құрайды.

	Қаншалықты өткінші болса да, осындай, жан тыншытатын елес көріністер, өткіншілігіне қарамастан, тіпті, Ахавқа да әсер етті.Бірақ осы құпия алтын кілттер оның құпиялы алтын қазынасыным есіктерін айқарып ашқанымен де, ол соларға үрлеп қалуы мұң екен, әлгілер демде көмескі тартты.

	Уа, жасыл қойнаулар! Уа, рухтың мәңгі көктемінің ұшы-қиырсыз кең байтағы; осы арада -пәни тірліктің аптап аңызағы сізді баяғыда-ақ өртеп жіберсе де - тек осында ғана адам әлі де, құдды. таңертеңмен жоңышқада ойнақтаған тайдай, аунап-қунап, бір қас қағым сәтке болса да, өз бүйірлерінен ажалсыз өмірдің салқын шығын сезіне алады. Шіркін-ай, о, Құдайым, тек осы тыншулықтың тың шапағатты шақтары мәңгілікке созылсашы! Бірақ тіршіліктің шатысқан, алдамшы жіптері арқауда: тігінен - тымық, көлденеңінен - дауыл болып тоқылады. Бұл өмірде бұлтарыс-бұлталақсыз түзу даму жоқ; біз сәбилік санасыздықтан, балалықтың ойсыз сенімі арқылы, жасөспірімнің күмәні (жалпыға бірдей жазмыш), күдікшілдік, одан соң сенімсіздік арқылы "әттең, егер" деген сөздермен айғақталатын есеюдің ойшыл тыншығуына - осы соңғысында > тоқтау үшін берік сатылармен жүрмейміз. Жоқ, бір сатыдан өткесін, біз шеңберді тағы, тағы қайталап айналып, әрқашан да бір мезгілде әрі сәби, әрі бала, әрі жасөспірім, әрі "әттең, егері таусылмайтын ересек еркек болып қала береміз. Біз мәңгілікке арқандалып байланып қалатын сол бір соңғы айлақ қайда екен Ең шаршаңқылар да ешқашан шаршамайтын мына әлем қай биікте самғап ағып барады екен? Тастандының әкесі қай жерде жасырынып жүр? Біздің жандарымыз некесіз шешелері толғақ үстінде өлген жетімдерге ұқсайды; біздің әкелеріміздің құпиясы көрде жатыр, оны білу үшін сол жаққа сапар шегуіміз керек.

	Тап сол күні, өз вельботының жақтауының сыртындағы тап сол алтын тұңғиыққа қарап тұрып Старбек ақырын тіл қатты:

	- Сүйіктісінің жанарындағы ынтық ғашықтың есін алатын, уа тіл жетпес, түпсіз әсемдік! Маған өзіңнің өткір тісті акулалар мен адамжегіш зұлымдығың жайында айтпа. Сенім ақиқатты ығыстырып шығарсын, қиял зердені ығыстырсын, мен ең тереңіне көз саламын, мен сенемін.

	Стабб, құдды балық сияқты, алтынды нұрға қабығы жалт-жұлт етіп, шоршып түсті:

	- Мен Стаббпын, менің өмірімде нелер болмаған, бірақ мына мен, Стабб, бұл Стабб қай кезде де, қай жерде де көңілді болған деп ант етемін!





CXV тарау





"ІІЕКОД" "БОЙДАҚТЫ" ЖОЛЫҚТЫРАДЫ

	Аховтың гарпуны соғылған соң көп кешікпей "Пекодтың" алдынан мәнінде көңілді көрініс тап болды.

	Ық жақтан нантакеттік кит аулағыш "Бойдақ" жүзіп келе жатты, онда жаңа ғана соңғы күбіні тығындап жауып, лықа толы трюмге гүрсілдете домалатып апарып түсірген, енді мерекедегідей безеніп әшекейленген ол қайтар бағытқа түспес бұрын кәсіпшілік аймақта кеңінен жайылған кемелерді шаттана әрі сәл-пәл мақтаншақтана айналып жүрді.

	Оның мачталарында, қалпақтарында желмен желбіреген ұзын қызыл ленталары бар, үш шолғыншы тұрды, артында түбі төмен қаратылған қамсыз вельбот салбыраған, ал бушпритте олардың соңғы өлтірген киттерінің ұзын жағы шайқатылды. Барлық жердегі құрал-жабдықтарда неше түрлі дабылдар, жалаушалар мен тулар көтеріліпті. Тоқыма шарбақтармен қоршалған үш марстың әрқайсысына спермацет қос күбіден қойылыпты, олардың үстіндегі көлденең тұғырлардан да нақ осы қымбатты сұйық құйылған жіңішке күбілер қараңдады, грот-мачтада қола шам ілулі тұрды.

	Кейін білгеніміздей, "Бойдаққа" өзгеше кәсіпшілік сәттілік тап келіпті әсіресе, таңғаларлығы айлар бойы сол суларды шиырлаған басқа бір балық та аулай алмаған. "Бойдақ" болса, неғұрлым бағалы спсрмацетке орын босату үшін қарсы жолыққандарға өзінің тұздалған азығы мен нанын таратып беріп қана қоймай; ол өзінікіне қосымша, жолшыбай солардың бос күбілерін айырбастап алып, одан кейін оларды да толтырып, палубада һәм капитан мен офицерлер каюталарында орнатып қойды. Тіпті, кают-компаниядағы дөңгелек үстел де тамызыққа кетті; енді онда еденге бекітілген спермацет күбісінің жалпақ түбін дастарқан етіп өзі ішті. Кубрикте матростар да сандықтарын шайырлап бітеп,майға толтырып қойды; тіпті аспаз өзінің ең үлкен қазанына қақпақ, жасатып алып майға толтырып қойды; даяшы кофе қайнатқышының шүмегін тығындап, май толтырып қойды; гарпуншылар гарпун саптарын қоныштарынан жұлып алып, соларды майға толтырып қойып десіп те жүрді; қысқасын айтқанда, кеменің үстінде капитанның қалтасынан басқа, спермацетке толтырылмаған ештеңе, болмайды ол бұлардың өзін де асқан масаттанушылық пен тоқмейілдіктің белгісі ретінде қолдарын салып түру үшін ғана бос қалдырған.

	Осынау шат-шадыман, жолы болғыш кеме түнеріңкі "Пекодқа" жақындап келе жатты, оның палубасынан деңгезердей дабылдарды жын қаққандай соққылағанға ұқсас даңғаза дыбыстар естіле бастады. Ол бұдан жақынырақ таяп келген кезде мұның не екені анығырақ көрінді: бұл май шыжғырғыш қазандарды қаумалай топырлап, солардың үстінен керілген дорбаны - яғни, жарғақ сияқты, кептірілген, гринда немесе, қара дельфин асқазанының терісін қиқулаған айқай-шумен жаппай жұдырықтап, соққылап жатқан матростар екен. Шканцыда капитанның көмекшілері мен гарпуншылар мұнда Полинезия аралдарынан қашып келген қара торы сұлулармен билеп жүр, ал фок және грот-мачталар арасындағы биік арқандарда ілулі тұрған әшекей-әлемішті шлюпкада үш зәдгі жайғасып отырып алып, жарқ-жұрқ еткен сүйек ысқыларын сермей, осы көңілді жига биін қыздыра түскен. Экипаждың қалған мүшелері қазандарын суырып алған май шыжғырғыш қабырғаларының қасында абыр-сабыр. Олардың енді ешкімге керексіз боп қалған кірпіштер мен әкті жақтау сыртына жөнелтіп жатып құлақ тұндыра есіріктенгендері сондай - қарғыс атқыр Бастилияны қиратып жатыр деп ойлап қалуға болар еді.

	Ал осының бәрінің үстінде олардың қожайыны һәм әміршісі - шканцыда бар бойымен тіктеле тұлғаланып тұрған капитан асқақтады, ендеше, күллі мына әулекі дырду думан оның көз алдында болып, соның ермек қылып, көңіл көтеруі үшін әдейі ұйымдастырылғандай еді.

	Ахавта үрпиген, қап-қара боп түнерген қалпында - шканцыдағы өз орнында тұрған; екі кеме теңескен кезде, біреуі - баршасы артта қалғанға байланысты алақайлаған, екіншісі -пешенесіне жазылған кесапатты сезінген, екі капитан да осынау көріністің ғаламат қарама-қайшылығының бейнесіндей еді.

	- Бері кел, капитан, кел бізге! - деп дауыстады көңілді "Бойдақтың" капитаны шөлмек пен стақанды басынан асыра көтеріп.

	- Сен Ақ Китті көрген жоқсың ба? - деп шықырлады Ахав жауап берудің орнына.

	- Жоқ, ол жайында тек естігенім болмаса, мен оған сенбеймін, - деп ол бейғам тіл қатты. -Мұнда келсеңші!

	- Сен тым көңілді екенсің. Өз жөніңмен жүзе бер. Сенде адам шығыны бар ма?

	- Жоқ деп айтуға да болады - қайдағы бір екі аралдық қана, бар болғаны сол. Бірақ сен өзің бізге неғып келмейсің, қария. Мұнда кел, сөйтсең, сенің қабағыңдағы көлеңкені әп-сәтте айдап тастаймын. Бері, бері кел, бізде мұнда көңілді; менің кемем шүпілдеп толды, енді үйге қайтып барамыз!

	Неткен арсыз әрі оспадар ақымақтар еді! - деп міңгірлеген Ахав іле-шала қаттырақ дауыстады: - Трюмдер толды, үйге бет алдым деймісің? Несі бар, ал менің трюмдерім әлі бос, біз кәсіпшілікке бара жатырмыз. Сондықтан, сен өз жолыңмен, мен өз жолыммен кеткеніміз жөн. Ей, бақтағы! Барлық желкендерді керіңдер, мықтап керіңдер!

	Осылайша бір кеме қуалаған желмен мәре-сәре қосыла жүйткісе, екіншісі желге табандап қарсы жүрді; өстіп екі кеме екі айырылды, бұл шақта "Пекодтағы" адамдар ұзап бара жатқан "Бойдақтан" көздерін алмаса, "Бойдақтағы" ешкім бұларға, тіпті, көңіл де бөлген жоқ - ондағылардың барлығы өздерінің елірген думан- сауықтарына естері кете берілген еді. Ілгекті жақтауға сүйенген Ахав үйге қайтып бара жатқан кеменің соңынан тесірейе қарады; сосын ол қалтасынан құйттай шыны сауытты алып шығып, құдды осы алшақ екі бейнені ойша біріктіргісі келгендей, назарын кемеге аударды, өйткені, оның шыны сауытында Нантакет құмы бар болатын.





CXVI тарау





ЖАН ТӘСІЛІМДЕГІ КИТ

	Тағдырдың еркесі оң қолдағы жақтаудың тап қасынан өткен кезде, бұрын желсіз тымықта ұнжырғамыз түсіп, сілеміз құрыған біздің өзіміз де желдің ағынын қағып алып, желкендеріміздің қампиғанын қуана сезінетін жағдайлар бұл өмірде аз кездеспейді. Сірә, "Пекодтың" пешенесі де осылай болса керек. Себебі, көңілді "Бойдақпен" кездескеннен кейінгі келесі күні киттер көзге шалынып, солардың төртеуі өлтірілді, бір китті Ахавтың өзі өлтірді.

	Күн әлдеқашан ымыртқа қарай еңкейген; қанқызыл шайқас аяқталып, кешкі әсем теңізбен дәл сондайлық әсем кешкі аспанда тербетілген кит пен күн екеуі бірдей ақырын өлген кезде, барша байтақтағы қызғылт ауада бір мұңды әдеміліктің төгіле таралғаны және іңкәр дұғаның буланып көкке көтерілгендігі соншалық, бейне Маниланың жасыл алқапты монастырьлерінің терең қойнауынан жағалаудың испандық самалы кенеттен теңізшіге айналып, түйдектеген кешкі жырларымен толқындардың үстінде жүйтки жөнелгендей боп көрінді.

	- Ол баяу, бірақ сондай бір қайтпас қайсарлықпен бұрылады, ол жалбарына тәу етіп, соңғы тұяқ серпер жанталасымен өз маңдайын күнге қаратады. Ол да отқа табынады - шексіз берілген, асқан бекзат барон - күннің үмбеті! О, оның жайдары көзіне мына жайдарман көрініс жайылып ашылсын! Осы арада, сулардың ұшы - қиырсыз тұйық иірімінде; адами бақыт пен қайғының шіркей шіңкіліне құлақ аспайтын осы арада; аңыздарды жазатын кесте боларлық бірде-бір жартасы жоқ, қытайлық ұзақ ғасырлар бойы, Нигердің беймәлім бастауларының үстінде жарқыраған жұлдыздардай, мақау да меңіреу жал толқындар жүйткіген осы самарқау да селқос суларда; осы арада да өмір өзінің бүкіл иманымен күнге бет бұрып өледі; бірақ өлім шегіне өткесін, сол сәтінде-ақ өлік басымен басқа бір жаққа бұрылады.

	Уа, шамамен мына бір тұста, медлен мұхиттың қақ жүрегінде суға кетушілердің сүйектерінен өзіне бөлек тақ тұрғызған үндістік қараңғы жарым әлем; сен, құдайсыз патшайым, бәрін де талқан ететін тайфун қырғынында және одан соң келетін желсіз тымықтың моладай үнсіздігінде сен менімен тым ағыңнан жарылып сөйлесесін. Мына кит сенікі, өзінің өлімші басын күнге қаратып, содан кейін қайтадан теріс бұрылған ол да маған тағылым танытып кетті.

	Уа, сен, үш құрсаумен бекітілген, тастай тығыздалған күш- қуаттың бұлшық еті! Уа, шырқау биікке самғаған қуанышты бұрқақ! Біреуі бұлтылдап ойнайды, біреуі зеңгір көкке атқылайды - бәрі бекер! Уа кит, сен тіршілік көзі - күннен бекер қорғаныш іздейсің: ол тек өмірге ол-қуат береді, бірақ оны екінші рет сыйламайды. Уа, әлемнің қараңғы жартысы, дегенмен де, сен мені әлде де, рас, неғұрлым қараңғы болса да, бәрібір, солғұрлым тәкаппар сеніммен әлдилеп жұбатасың. Менің астымда сен жұтқан өмірлердің атаусыз сүйектері жүзіп жүр; мені бір кездерде тірі болғандардың тынысы, суға айналған демі сүйемелдейді.

	Мәңгі шалпылдаған толқындарынан тек жабайы құс қана пана табатын, о, теңіз, сәлем саған, сәлем. Топырақтан жаралсам да, мені асырап ержеткізген теңіз; тау мен дала мені мәпелеп өсірсе де, теңіз толқындары, сендер менің емшектес бауырларымсыңдар!





CXVII тарау





КИТ КЕЗЕГІ

	Сол кеште гарпунға ілінген төрт кит су айдынының әр тұсында шашырап жатты; біреуін жел жақтағы алыстан, екіншісін ық жақтағы жақыннан жайратты, біреуі құйрықтың артына және біреуі беталыс бағыттың алдына тап келді. Осы соңғы үшеуді қараңғы түскенге шейін жинап-теріп үлгерді; ал жел қуалап әкеткен төртіншісіне таңға шейін тақап бару мүмкін болмады; ол су бетінде қалқып қалды, оны олжалаған вельбот түні бойы қасында тербелді - бұл Ахавтың вельботы еді.

	Жалаулы сырық жансыз киттің тыныс тесігіне тігінен қадалды; сырықта салбыраған май шам жылтыраған қара арқа мен зор кит ұшасының қасында құмды жағалауға жайлап соққан жуас теңіз шарпынындай еркелене сылаңдаған алыстау түнгі толқындарға сусымалы, беймаза жарық түсіріп тұрды.

	Ахав пен оның бүкіл командасы ұйықтап жатты; жалғыз парсы ғана ұйықтамады; ол аяқтарын бүге, тұмсықта отырып aп, киттің айналасында бұлаңдап, құйрықтарымен жұқа самырсын жақтауларды қаққылаған акулалардың елесті ойындарынан көз алмады. Ал, ауада, құдды Асфальт теңізінің үстінде Гоморраның шақырылмаған елестерінің қосындары ыңырсығандай, әлдебір қалқымалы дыбыс дірілдеді де тұрды.

	Ахав селк етіп, қалғып-шұлғыған ұйқысынан оянып кетті; оның қарсысында бетпе-бет парсы отырған. Түн қараңғылығының құрсауына қамалған олар топан су қаптаған планетадағы соңғы адамдардай боп көрінді.

	- Түсімде тағы да соны көрдім, - деп тіл қатты ол

	- Катафалк па? Мен саған айтпап па едім, шал, сенде катафалк та, табыт та болмайды деп?

	- Рас-ау, теңізде өлетіндерде катафалк бола ма екен?

	- Бірақ мен саған айтқам, шал, осы жүзуде өлмес бұрын сен теңізден екі катафалк көруге тиіссің: біреуі - адам күшінен тыс қолдармен жасалған, ал екіншісінің көзге көрінетін ағашы Америкада өсіп шыққан болуы керек.

	- Солай, солай! Бұл бір тосын көрініс қой, парсы, - үкілі катафалк мұхитта жүзіп жүреді, ал жоқтаушы толқындар соңынан бүлкілдей домалайды. Ха! Жо-жоқ, мұндай көріністі біз жуықта көре қоймаспыз.

	- Сенсең де, сенбесең де еркің, бірақ сен оны көрмей тұрып өлмейсің, шал.

	- Ал, анда сен жөнінде не айтылған, парсы?

	- Тіпті, ақтық сағатыңда мен қайткенде де сенің алдыңда лоцманың болып аттанамын.

	- Егер күндердің күнінде осы айтқаның келер болса, менің алдымда осылай аттанған кезіңде, сонда мен соңыңнан жөнелмес бұрын, мені ертіп жүру үшін сен маған қайтадан келуің керек

	' Катафалк - өлік салатын арба. - Аудармашы ескертпесі.

	болады емес пе? Солай ма? Несі бар, егер осының бәріне иланар болсам - о, менің лоцманым һәм қайықшым — мен бұдан өзім Моби Дикті өлтіріп әрі тірі қалатынымның екі кепілін көрер едім.

	- Міне, саған тағы бір кепіл, шал, - деді парсы, сөйткенде оның көздері, бейне түнгі шырақтардай, жарқ ете түсті. - Сені тек кендір ғана өлтіре алады.

	- Дар ағашы дегің келеді ғой. Мұндай жағдайда мен құрлық пен теңізде ажалсызбын! - деп Ахав кекесінмен қарқылдап күлді. - Құрлық пен теңізде ажалсызбын!

	Сосын екеуі де бір демде үнсіз қалды. Сұрғылт таң шапағы білінді, қайықтың түбінде ұйықтап жатқан ескекшілер тұрды, өлтірілген кит түске шейін-ақ "Пекодтың" қасына жеткізілді.





CXVIII тарау





КВАДРАНТ

	Экваторда кәсіпшілік маусымы жақындап келе жатты. Ахав каютадан шығып, басын кекиткен әрбір жолы қырағы руль ұстаушы сол сәтте-ақ штурвал тұтқасын сипалақтай бастайды, матростар жанталаса фалдарға жүгіріп, қағылған дублонға көз қиықтарын сала, зкваторға бағыт ұстау пәрменін дегбірсіздене күтіп, сол арада тұрады. Ақыры көптен күткен пәрмен естілді; тал түске таяп қалған шақ еді; Ахав өзінің биікте ілінген вельботының тұмсығында отырып, әдеттегіше, күннің биіктігін анықтау орайындағы бақылауын бастауға ыңғайланған.

	Жапон суларындағы жазғы күндер нұр сәулелі жарық ағындарына ұқсайды. Алаулай жарқыраған жапон күні шексіз үлкен өртегіш шынының - әйнек мұхиттың жалын шашқан шоғырлы нүктесіндей боп көрінеді. Аспан майлап қойғандай жылтырайды; бір шөкім де бұлт жоқ; көкжиек құбылып ойнайды; үздіксіз төгілген нұр сәуленің бүкіл осы жалаңаштығы - бейне Тәңірі тағының төзгісіз жарқылы тәрізді. Бір жақсысы, Ахавтың квадранты күн алауына сығалап қарауға арналған түрлі-түсті шынылармен жабдықталған болатын. Ол осылай, кеме ырғағымен тербеле, көз алдына өзінің астрологиялық аспабын ұстап, бірнеше минут отырып, күннің меридиандағы бірден-бір өз орнын алатын жалғыз сәтті күтті. Оның бүкіл ықыласы осы ермекке ауған бұл шақта, өзінің астында, палубада тізерлей тұрған парсы, дәл капитан сияқты, бетін көкке көтере, тап сол күнге көзін қадады, тек оның көздерін қастары жартылай жауып, тұрпайы бет әлпеті сұрқай-самарқау тартқандай еді. Ақырында қажетті бақылаулар жасалынды;

	қарындашпен өзінің сүйек аяғына сызғылай отырып. Ахав осы сәтте өзі тұрған дәл ендікті тез есептеп шығарды. Сосын, кішкене үнсіздіктен соң, қайтадан күнге қарап, күбірлей сөйледі:

	- Уа, жарық шамшырақ! Бәрін көретін құдіретті бастаушы сенсің! Сен менің қайда тұрғаным жайында шындықты айтасың, бірақ сен тым құрыса алыстан тұспалдап, менің ертең қайда болатынымды болжап бере аласың ба? Немесе, дәл осы сәтте, мен емес, басқа мақұлықтың қайда жүргенін маған хабарлай аласың ба? Моби Дик қазір қай жерде? Осы сәтте сен, бәлкім, оған қарап та тұрған шығарсың. Менің мына көздерімнің тура сенің көзіне қадалғандығы сонша, тіпті, дәл қазір оны көріп тұр; уа, күн, менің көздерім тап қазір ана - көзжетпес тылсымдай - сенің жағыңның беймәлім заттарын дәл осылай көретін көзге қадалған!

	Содан кейін ол өзінің квадрантына көз қиығын салып, оның қисапсыз жұмбақ тетіктерін саусақтарымен сипалай түсіп, қайтадан ойлана тіл қатты:

	- Баланың сандалбай ойыншығы! Өркөкірек адмиралдар, коммодорлар мен капитандар ермек ететін ойыншық; дүние сенімен, сенің айлалы амалыңмен және құдіретіңмен масаттанады; бірақ, сайып келгенде, сен не істей аласың? Бар болғаны мынау байтақ планетадағы сенің өзің және сені ұстаушы қолдың да болуы пешенеге жазылған әлгі түкке тұрмайтын сорлы нүктені көрсету ғана ма. Бар болғаны сол, басқа түк те емес. Мына бір тамшы су немесе, мына бір құм түйіршігі ертең тал түсте қайда болатынын сен айта алмайсың; сөйте тұра, өзінің дәрменсіздігіңе қарамай, күнді қорлауға дәтің барады! Ғылымның жеткен жерін қара! Сені қарғыс атсын, парықсыз ойыншық; және де мына аспанға адам көзі аттандыратындардың бәрін қарғыс атсын, о, Күн, менің кәрі жанарым осы қазір сенің жарығыңды өртеп жібергеніндей, оның да төзгісіз нұр-шұғыласы адамды өртеп күйдіреді! Табиғатынан адамның көздері тас төбесінен жоғарыға емес, көкжиекке қарай ұмтылған. Құдай оған аспан қамалына қадалуды міндет етпеген. Сені қарғыс атсын, квадрант! - Сөйтті де, ол оны палубаға лақтырып тастады. - Бұдан былай мен өзімнің жердегі жолымды сенімен тексермеймін; кеме құбыланамасы мен лагманы солар бастап, теңіздегі орнымды солар нұсқайтын болады. Міне, былай, - деп жалғастырды ол палубаға түсе бере, - міне, былай таптаймын мен сені, қорқақтығын көкке сілтеген, бейшара көр-жер, мен сені былай жаныштап, жермен-жексен етемін!

	Есуас шал осылай деп аспапты біресе жанды, біресе өлі аяғымен мыжғылап тапап жатқан кезде, Ахавқа арналғандай жеңісті жеккөрініш һәм бейне өз тағдырындағы жазмышқа торығу - міне, парсының мызғымаған меңіреу бетінен осы екі сезім де қылаң берді. Ешкім байқамаған ол түрегеліп, дыбыссыз жалт беріп, сып ете түсті; ал шошынған команда өз капитандарының ессіздігіне қарап, бөк үстіне үйме-жүйме топырласып қалды; осы кезде оқыс жалт бұрылған Ахав палубада толқи жүріп өтіп, айқайлап жіберді:

	- Арқандарға! Рульді көлденең бұр! Желкенбауларды тартыңдар!

	Желкеннің көлденең біліктері бір сәтте шыр айналып, кеме өкшесімен бұрылды, тік қабырғалы ұзын қаңқада берік әрі түзу орнатылған сымбатты үш мачта, құдды бір арғымаққа салт мінген үш Горацийдей, шайқатылды.

	Бушприттің қасында тұрған Старбек "Пекодтың" бұрқылдаған жүрісі мен палубаны бойлай, ақсаңдай басып, қатты қисалаңдап кетіп бара жатқан Ахавты бақылады.

	- Менің дүрілдей қызып жанған ошақтың алдында отырып, азапты да отты өмірге толы, лапылдай гулеген аптапты жалын тілдерінің сумаңдаған биін тамашалауыма тура келген, сонда жалынның, бірте-бірте солғын тартып, өлі күлге айналып өшкенін көргем. Уа, алжыған кәрі қақпас теңізші, түптің түбінде сенің бүкіл от-жалынға оранған өміріңнен бір шөкім күлден басқа не қалады?

	- Сенікі рас, - деп үн қатты Стабб, - бірақ ол теңіз көмірінің күлі болады, осыны ұмытпағайсың, Старбек. Қайдағы-жайдағы күйелеш ағаш шаласынан емес, теңіз көмірлерінен. Иә, солай- солай; мен Ахавтың: "Біреу, міне, мына карталарды менің кәрі қолдарыма тықпалап, мен басқаша емес, тек солармен ғана жүруім керек деп ант-су ішеді" - деп айтқанын естігем. Олай болса, Ахав, егер сен жаза бассаң, мені қарғыс атсын; сенің жүрісің бе, жүр, өлім келсе, өрем қап, бірақ картаны тастама!





СХІХ тарау





ШЫРАҒДАНДАР

	Өлке жылырақ болған сайын оның сес көрсететін азулары да қаһарлы бола түседі: бенгал жолбарысы мәңгі жасыл хош иісті ну тоғайларда жасырынады. Көк күмбезі неғұрлым нұр сәулелі болған сайын ондағы насырға шабар күннің күркірі солғұрлым дүлей де жойқын: әдемі әрі мәуелі Куба душар болатын дауылдар жайында сұрқай солтүстік елдерінде естіген де емес. Жапон теңіздерінің мына жарқыраған суларында да тап солай, теңіз жиһанкездерін барлық дауылдардың ішіндегі жантүршігер үрейлісі - тайфун қарсы алады. Ұйқыдағы жым-жырт қаланың үстінде бомба жарылғаны сияқты, ол кейде бұлтсыз аспан астында оқыстан көтеріледі.

	Сол күні, кешке қарай, "Пекодтан" бүкіл кенепті жұлып әкетті, содан ол жалаңаш мачталардың астында оған тура тұмсықтан дүрсе қоя берген дүлей тайфунмен тайталасуы керек болды. Біртіндеп қараңғылық басты, теңіз аспанмен қосыла ақыра күрілдеп, қаратөс айдыны күркіреген күннен қақ айырылып, найзағайлардан лап етіп өртенгендей болды, дауыл алғашқы ашу буырқанысында дегенмен де өзіне, ермек үшін қалдырған желкендердің желком үзіктері жалп-жұлп еткен жалаңаш мачталар оқтын-оқтын жап-жарық боп кетеді.

	Әлдебір жабдық тұтқасына жармасқан Старбек шканцыда тұрып, найзағай жарқылдаған сайын шырмалып шатысқан арқандарға тағы да қандай зақым келтірілгенін көру үшін басын шалқайтып көкке көтере түсті, Стабб пен Фласк вельботтарды көтеріңкіреп бекіткен матростарды басқарды. Бірақ бар еңбек зая кетті. Көтерме-бөренелерге шегіне жете тартылған Ахавтың қайығы бәрібір аянышты тағдырынан жалтарып кете алмады. Буырқана атылған тау толқын жантайған кеменің биік құлама жақтауына соғылып, қайықтың түбін ойып түсірді де, сосын құдды елеуіштей суын сорғалатқызып, қайтадан кейін лықсыды.

	- Ай-яй-яй, жағдай жаман, мистер Старбек, - деді Стабб зақымданған қайыққа үңіле қарап, - енді, теңізге жарлығын жүрмейді ғой. Қайткенде де, Стабб онымен жараса алмайды. Көрдіңіз бе, мистер Старбек, толқын секірмес бұрын үлкен екпін алады; ол жерді бүтіндей айнала жүгіріп өтіп, тек содан кейін ғана секіреді! Ал менің оны қарсы алу үшін екпін алар жерім бар болғаны палубаның көлденеңі ғана. Бірақ мұнда тұрған еш бәле жоқ! Ескі әнде айтылатындай, мұның бәрі ермек үшін ғой. (Әндетеді.)

	Аһ, теңізде дауыл гулейді,

	Асау кит ойнап, өрлейді,

	Құйрығын көкке сермейді.

	Ойыншыл, ерке, ақ көңіл, ғажап, ұқит-сұқит,

	Қалжыңбас қария,

	шалдуар тентек, неткен мұхит!

	Тұздығын құйып тостаққа,

	Құдай-ау, көбік қоспақ па,

	Думан-той бұдан аспақ па!

	Ойыншыл, ерке, ақ көңіл, ғажап, ұқит-сұқит,

	Қалжыңбас қария,

	шалдуар тентек, неткен мұхит!

	Кемелер суға батады,

	Барқ етіп, шарап татады,

	Тамсанып ерің жатады.

	Ойыншыл, ерке, ақкөңіл, ғажап, ұқит-сұқит,

	Қалжыңбас қария,

	шалдуар тентек, неткен мұхит!

	- Өшір үніңді, Стабб, - деп айқай салды Старбек, - мейлі, тайфун әнін шырқап, арфа ішектерін шерткендей, біздің арқандарымызды соққылай берсін; бірақ та сен, егер ер жүрек адам болсаң, сен сабыр сақта!

	- Ау, мен ер жүрек адам ба екем? Мені ер жүрек деп кім айтты? Мен су жүрекпін. Онша үрейлі болмасын деп әндетемін. Мен бар ғой, сізге мынаны айтайын, мистер Старбек, -кеңірдегімді кесіп тастамаса, бұл дүниеде маған ән айтуды қойғызатын амал жоқ. Бірақ, тіпті, соның өзінде де, онға бір деп бәстігейін, соңғы мадақ жырымды шырқамай тынбаймын.

	- Есуас! Егер өзіңдікі жоқ болса, менің көздеріммен қара.

	- Қалайша? Сіз қараңғы түнде басқа әлдебіреуден, тіпті, ең міскін ақымақтан да артық көруші ме едіңіз?

	- Шығарма үніңді! - деп дауыстап жіберген Старбек Стаббты иығынан жұлмалай, қолын жел соғып тұрған жаққа қарай созды. - Сен дауылдың күншығыстан, Моби Дикті қуалаған Ахав бетке алып жүйткуге тиісті тап сол румбыдан, ол бүгін тал түсте бағытын түзеп салған сол нүктелер тоғысынан соғып тұрғанын байқайсың ба? Енді оның вельботына қарашы, ойық қай жерінде екенін көресің бе? Ол үнемі аяғын қойып тұратын құйрық жақтағы түбінде; оның орны жаңқадай шағылды, досым! Ал, енді сондай керексініп тұрсаң, жақтаудың сыртына шапқылап бар да, жағың талғанша әндете бер.

	- Мен сізді бір түрлі нашарлау ұқтым, не жайында айтып тұрсыз?

	- Иә, иә, Ізгі Үміт мүйісін айнала Нантакетке ең төте жол барады, - деді бұл шақта Старбек, Стабтың сұрағын естімегендей, өз-өзіне сөйленіп: - Қазір бізді тас-талқан етердей дүлейленіп ақырған мына дауыл артымыздан қуалай соққан желге айналып, үйімізге дедектетіп айдай да алар еді. Анау жел жақта бұлтартпас құрдым түнегі; бірақ ық жақтан, артымыздан қараңғылық сөгіліп, мен одан жарық сәуле көремін, тек бұл найзағай жарқылы емес.

	Тұп-тура найзағайдың екі жарқылы аралығында қараңғылық ерекше көзге түрткісіз болған шақтағы тап осы сәтте қасынан әлдекімнің даусы шықты, осыған іле-шала жоғарыдан шатырлаған күп күркірі жер-дүниені жаңғырықтырды.

	- Кім мұнда?

	- Кәрі Найзағай! - деп жауап қатқан Ахав палубадағы өзінің шұңқыршасына тұтқаларды бойлай сипалақтап әрең өтіп бара жатты; сол арада кенеттен оттың сынған найзалары оның жолына жарық түсірді.

	Жайратқыш от қуатын жерге жіберу үшін құрлықта шіркеу мұнараларында жай тартқыш қоятыны сияқты, теңізде де көптеген кемелер өз мачталарында электрдің бетін су қабаттарына бұратын жай тартқыш тәрізді бірдеңе алып жүреді. Бірақ кеме қаңқасына тимес үшін олардың ұштары әжептәуір тереңдікке кетуі тиіс болады, ал ұдайы суда сүйретілген олар, кеме жабдықтарында шатысып, жалпы жүрісті тежейтінін айтпағанның өзінде, көптеген басқа да қолайсыздықтар тудыруы мүмкін; бүкіл осы жағдайларға орай кеме жай тартқыштарының төменгі ұштары жақтау сыртына үнемі түсіріле бермейді, оларды, керек бола қалғанда жоғарыға оңай саумалап жинап алуға немесе, суға тез түсіруге болатындай етіп, ұзын жеңіл тізбектер түрінде жасайды.

	Жарқылдаған найзағайлар Ахавтың орнына баратын жолына жарық шашып, жалынды жебелермен түнекті тілгілей жарып өткен кезде қалың ойдан селт етіп оянған Старбек матростарға:

	- Жай тартқыштар! - деп айқай салды. – Жай тартқыштар жақтау сыртында ма екен? Қараңдар! Оларды сыртқа тастаңдар, жылдам!

	- Тоқта! - деген Ахавтың даусы шықты. - Біз әлсіздеу болсақ та, адал ойнаймыз. Күллі әлемді қауіптен қорғау үшін жай тартқыштарды Гималай мен Андының бастарына мен өзім қондырар едім. Бірақ маған бұл ойында ешқандай артықшылық керек емес. Оларды жайына қалдыр, сэр!

	- Мачталарға көз салыңыз! - деп дауыстап жіберді Старбек. - Әулие Эльмнің оттары!

	Барлық көлденең білеулерді ағараңдаған от шарпыпты, ұшар бастарындағы жай тартқыштардың үшем ашаларында үш аппақ жалын тілі сумаңдаған үш биік мачта күкіртке қаныққан ауада, бейне мехраб алдындағы үш алып балауыз шырағдан сияқты, үнсіз жанып жатты.

	Осы сәтте Стаббтың қарғыстары естілді:

	- Сайтан алсын бұл шлюпканы, құрып кетсін! - Ол артық арқанды түптен өткізуге әрекеттенген кезде жойқын толқын шайған өз вельботының жақтауы оның қолын қатты қысып қалды. - Сайтан алсын... - Бірақ осы сәтте тайып кетіп, басы шалқалай қайырылғанда, ол ақ жалынды көрді. Енді ол мүлдем басқа дауыспен шырқырады: - Әулие Эльм, біздсрге рақым ете гөр!

	Теңізші үшін тұздықты сөз - әдепкі іс; теңізшілер желсіз тымықта да, дауылда да қарғанып-сіленуден көз ашпайды, тіпті, толқын жылымдарына құлап кетулері түкке де тұрмайтын бомбрам-рейде де ауыздарынан ақ ит кіріп, көк ит шығып жатады; бірақ мен теңіздерде қаншама жүзіп жүргенімде, Жаратушы Ие өзінін от-жалынды қаһарын кемеге төккен кездерде оның "мене, текел, упарсині" ванталар арасындағы арқандарға үйлескен кездерде балағат сөз айтқандарын ешқашан естіген емеспін.

	Жоғарыда мына ақ жалын ұйтқып жанып тұрған әзірде палубада ешбір дерлік қаңқу сөз естілмеді; үрей билеген команда үйме- жүйме болып бақта топырлады, бозамық сәуледе барлықтарының көздері бейне алыстағы шоқжұлдыздардай жылтырады. Осынау бұлыңғыр жарықта өзінің шын мәнісіндегі көлемінен құдды үш есе ұлғайып кеткендей қара тәнді Дэггудің дәу дене бітімі дәл бір, жаңа ғана нажағайын шатырлатқан қара бұлттай асқақтады. Тэштиго өзінің аппақ акулалық күрек тістерін жалаңаштап, тістерін ақситты, олар да бейне әулие Эльмнің оттары аялағандай, бір түрлі жылтырады, ал Квикегтің денесіндегі таңбалы сурет осы жәдігөй жалында тамұқтың көгілдір отымен алаулап жанды.

	Бірақ мачталардағы ағараңдаған жарық біртіндеп өшті, күллі жаңағы көріністі түнек жұтып, оның қара жамылғысы "Пекод" пен палубада топырлағандарды қайтадан құндақтап орап алды. Бірнеше минут өтті. Тұмсыққа зорға еткен Старбек қараңғыда біреуге қақтығысып қалды. Бұл Стабб еді.

	- Енді не айтасың, досым? Мен сенің сөздеріңді естідім, бұл әлгі әндегі сөздер емес қой?

	- Жоқ, жоқ, ол емес. Мен: "Әулие Эльм, бізге аяушылық ете гөр" - дедім, ол аяушылық етеді деп әлі де үміттенемін. Әлде ол тек жылаңқы сықпыттарды ғана аяй ма екен, немесе, күлкі жанына жақпай ма екен? Сосын бар ғой, көресіз бе, мистер Старбек... ой, менікі не, мынадай қараңғыда қайдағы көру. Ендеше, тыңдаңыз, мистер Старбек, мачталардағы оттарды мен жақсы нышан деп есептеймін, өйткені бұл мачталар спермацетті майға сықап толтырылуға тиісті трюмге бойлап кетеді; сол кездерде спермацет, тіпті, діңді бойлаған ағаш шырынындай, мачталарды бойлап жоғары өрлейді. Иә, иә, біздің үш мачтамыз әлі құдды үш спермацетті шырағдандай болады - бұл жақсылықтың белгісі, жолымыздың болатынын білдіреді.

	Осы сәтте Старбек қараңғыда баяулап сұлбаланған Стаббтың бетін көрді. Ол жоғарыға қарап дауыстап жіберді:

	- Қараңдар, қараңдар!

	Ақ жалынның биік шошақтары мачталардың бастарына қайтадан қонақтап, бұрынғысынан да зәрлі бозғылтым сәуле шашып түр екен.

	- Әулие Эльм, бізді аяй гөр! - деп Стабб қайтадан дауыстады.

	Грот-мачтаның етегінде, дублон мен оттардың қақ астында,

	еңкейген басын Ахавқа теріс қаратып, тізерлеген парсы тұрды; бозамық жарқыл жалт ете қалғанда салбыраған көлденең біліктерде жұмыс істеп жатқан бірнеше матрос төменге иілген алма бұтағында қатып қалған үйірлі аралар сияқты, бір-біріне жабыса түсті. Әр тұста, әр түрлі қалыптарда, құдды түрегеп тұрған, жүріп және жүгіріп бара жатқан Геркуланум қаңқа сүйектеріндей, адамдар палубада тастай қатып қалды; барлық көздер көкке тігілді.

	- Солай ма, бәлем, адамдар! - деп айқай салды Ахав. - Жоғарыға қараңдар, жақсылап қараңдар, ақ жалын Ақ Китке апаратын жолға тек жарық түсіреді! Маған ана жай тартқыштың ұшын әперіп жіберіңдер, мен оның тамырының соғуын сезінгім келеді, менің тамырым да соған жанаса соқсын. Міне, осылай! Қан мен от!

	Сосын ол жай тартқыштың соңғы тізбегін сол қолымен сығымдай қысып, бұрылды да, аяғын парсының арқасына қойды; енді, қайтпас қайсар көздерін жоғарыға қадап, оң қолын көкке созған ол асқақтаған үш ашалы оттың алдында бар бойымен тіктеліп тұрды.

	- Уа, жарық жалынның жарқыраған рухы, сен мені қасиетті әрекеттерімнің қарбаласында шарпып күйдіргенге шейін мына теңіздерде мен бір кездердегі парсы сияқты, кімге табынып едім, олай болса, тыртығымды осы күнге шейін сақтап келемін; мен енді сені білемін, уа, жарқыраған рух, саған шын табынудың табандасқан тайталас екенін мен енді білемін. Махаббатқа да, ілтипат- ізетке де сен аяушылық етпейсің, тіпті, өшпенділік үшін де өлтіргеннен басқа ештеңе істемейсің; сөйтіп бәрі өлтірілген. Бірақ қазір сенің алдыңда тұрған қорқуды білмес есерсоқ емес. Мен сенің тілсіз, тылсым құдіретіңді мойындаймын; бірақ өзімнің сормаңдай өмірімнің соңғы тынысына дейін оның маған таңған өктем билігімен тайталасып өтемін. Мына арада, кейіптелген сұрықсыздықтың қақ жүрегінде, сенің тап алдыңда дара тұлға тұр. Мейлі, ол титтей нүкте ғана болсын, бірақ қайдан келсем де, қайда кетсем де, әзірге осынау пәни дүниедегі ғұмырымда әрдайым менің бойымда патша тұлға өмір сүреді, ол өзінің әміршілік хақысын таниды. Әйткенмен, соғыс қасірет әкеледі, өшпенділік азап тарттырады. Сен өзіңнің ең қарапайым пішініңде -махаббатпен келші, сонда мен саған тіземді бүгіп, ант беремін; жай ғана аспан құдіреті түріндегі асқақ пішінде келіп көрші, тіпті, әбден сықап тиелген әлемдердің тұтас флотилияларын түсірші, бәрібір бұл арада селт етпей, сескенбей, селқос күйінде қала беретін біреу бар. Уа, шапағатты pyx, сен мені өз жалыныңнан жараттың, нағыз жалын перзенті ретінде мен оны саған, кейін қарай деміммен ұйтқытып үрлеймін.

	(Найзағайдың оқыс жарқылдары; мачталарда тоғыз от лапылдап жанады, енді олар бұрынғысынан үш есе биіктей түскен; Ахав та, басқалары сияқты, көздерін жұмып, оң алақанымен қастарын қатты басып тұр.)

	- Мен сенің тілсіз, тылсым құдіретіңді мойындаймын; мен осылай деп айтпап па едім? Бұл сөздерді маған ешкім күшпен айтқызған жоқ; мен қазір де жай тартқышты тастамаймын. Мені соқыр қылу да қолында, бірақ онда мен сипалақтап жол табамын. Сен мені өртеп те жібере аласың, бірақ онда мен күлге айналамын. Мына солғын көздер мен мына алақан-қақпақтардың құрметін қабыл ал. Өз басым оны қабылдамас едім. Найзағай тура менің бас сүйегімде жарқылдайды; көзімнің шаралары жанып жатыр; құдды басым кесілгендей, миымды сабалаған соққыларды және басымның құлақ тұндырар дүрсілмен жерге домалағанын сезіндім. О, о! Бірақ соқыр болып қалсам да, мен бәрібір өзіңмен сөйлесе беремін. Сен жарық сәулесің, сөйтсе де сен қараңғылықтан пайда боласың; мен жарықтан, сенен пайда болатын қараңғылық емеспін бе! Отты жебелер жаңбыры басылып келеді; көзімді ашамын; көремін бе, әлде, жоқ па? Міне, сол оттар, олар алаулап жануда! Уа, дарқан кеңпейілдім! Енді мен өзімнің шыққан тегімді мақтан етемін. Бірақ сен менің от өзекті әкем ғанасың, аяулы анамның жайынан бейхабармын. Уа, қатыгез, сен оған не жасап қойып едің? Мінеки, менің жұмбағым осы; ал сенің жұмбағың менікінен үлкенірек. Сен өзіңнің дүниеге қалай келгеніңді де білмейсің, сондықтан, өзіңді тумаған деп атайсың; сен, тіпті, өзіңнің бастауың барын сезбейсің, сондықтан, бастау негізім жоқ деп ойлайсың. Уа, шексіз құдіреттім, сен өзің жайында білмейтінді мен өзім жайында білемін. Уа, шапағатты аруақ, сенің ар жағыңда түссіз бірдеңе тұр, ол үшін сенің бүкіл мәңгілігің -бар болғаны уақыт қана, сенің бүкіл іліми қуатың жадағай, жайдақ. Сені көктей өтіп, сенің отты болмысыңды көктей өтіп, менің жалын шарпыған көздерім осынау тұманды бірдеңенің күңгірт сұлбасын шалады. Уа, панасыз бейбақ жалын, ажалсыз дуана, сенің де айтылмаған өз құпияң, жан білмейтін өз қайғың бар екен ғой. Міне, тағы да өршіл азаппен өз әкемді танып тұрмын. Лаулап жан, алауыңды көкке шалқыт! Сенімен бірге мен де лаулап жанамын; сенімен бірге мен де өртенемін; шіркін, сенімен тұтасып қосылсамшы! Өр тілекпен табынамын өзіңе!

	- Вельбот, вельбот! - деп айқай салды Старбек. - Вельботыңа қарасаңшы, шал!

	Ахавтың жылжымалы көрікте соғылған гарпуны вельбот тұмсығының үстінен алға өңмеңдей, өзінің керме ағашына мықтап бекітіліп, көрнекті жерде ілулі тұрған, бірақ қайықтың түбін қақырата жарып жіберген толқын гарпунның былғары қынабын да жұлып әкетті; сөйтіп, енді оның болат ұшында біркелкі, бозарыңқы, айыр тілді жалын дір-дір етті. Мақау гарпун құдды жылан тіліндей сумаңдай жанды. Старбек Ахавтың қолтығына жармасты.

	- Құдай, саған Құдайдың өзі қарсы, шал, қайт райыңнан! Бұл талайсыз жүзу сапары, басынан бастап қайырсыз болып еді, түбі жақсылыққа апармайды. Әзір кеш қалмай тұрғанда, маған көлденең келтектерді байлауға рұқсат ет, сөйтіп, қуалай соққан желмен үйге қайтамыз да, бұдан гөрі талайлы жаңа жүзу сапарына шығамыз.

	Үрей билеген команда Старбектің сөздерін естіген соң, көлденең келтектерден бірде-бір желкен қалмаса да, арқандарға лап қойды. Бір сәтке матростар да аға көмекшінің сезімдерін бастан кешкендей боп көрінді; бүлікшіл айқай ендігі шканцыға да жеткен. Бірақ осы арада жай тартқыш тізбектерін палубаға лақтырып тастап, жалма-жан от шашыратқан гарпунын қолына алған Ахав сонысын матростардың бастарына төндіре, құдды шырақтай сермеп, арқандарға бірінші қол тигізгенді түйреймін деп ант етті. Оның қорқынышты түрі мен қолындағы жалындаған найзасын көргенде естері шыққан матростар шошынып, кейін шегінді, сонда Ахав қайтадан тіл қатты:

	- Сендердің барлықтарың, мен сияқты, Ақ Китті қуып жетуге ант еткенсіңдер; ал кәрі Ахав сол антқа аяқ-қолымен бірдей байланған, бүкіл жүрегімен, жанымен, тәнімен, өмірімен байланған. Бұл жүректің қандай өжеттікпен соғатынын білгілерің келсе, міне, қараңдар: мен соңғы үрейді былай үрлеп өшіремін! - Сөйтіп, ол қуатты бір деммен гарпунның ұшындағы отты жоқ қылды.

	Жазықта нажағай шатырлаған кездерде адамдар әдетте жапандағы жалғыз зәулім шегіршіннен аулақ кетуге асығады, өйткені, ол жай тартатындықтан, мұндай көршілестік оның биіктігі мен әлеуеттілігінің өзінен-ақ қауіпті тек онан әрі арттыра түседі, теңізшілер де тап солай мына сөздерден соң Ахавтан үрей мен абыржу құшағында кейін серпілді.





СХХ тарау





БІРІНШІ ТҮНГІ КЕЗЕК СОҢЫНДАҒЫ ПАЛУБА

	(Ахав рульдің қасында тұр; Старбек келеді.)

	- Грот-марса-рейді түсіру керек, сэр. Марсафал мүлдем бұлғақтап кетті, қара да тұрыңыз, ық жақтағы топенант жарылып жүрер. Төмен түсіруге рұқсат етесіз бе?

	- Ештеңені түсірмеңдер! Желкенді жалғап байлаңдар. Брамс- таксельдерім болса ғой, мен оларды қазір-ақ көтерер едім.

	- Сэр, Құдай үшін, сэр!

	- Тағы немене?

	- Зәкірлер әне-міне жұлынып кеткелі түр. Оларды палубаға тартып шығаруға бұйырасыз ба?

	- Ештеңе де төмен түсірілмесін және ештеңе де жиналмасын; бірақ бәрі бекітілсін. Жел салқындап келеді; алайда, ол әлі менің кестемдегі көрсеткішке жеткен жоқ. Шапшаң, айтқанымның бәрі орындалатын болсын! Мачталармен әмбе кильмен ант етемін, ол мені әлдебір жалпиған каботажды баржаның бүкір шкипері деп ойлайды. Менің грот-марса-рейімді түсіру керек пе? О, малғұндар! Биік рангоут күшті желдерге арналған, ал менің миымның рангоуты жұлмаланып жыртылып көкте жүйткіген бұлттардың астына бойлап барады. Немене, мен соны түсіруім керек пе? Дауылда өз миларының жабдықтарын тек қорқақтар ғана жинап алады. Oho, ана жоғарыдағы күллі дүние қалай қатты ақырып, құтырына долданады! Шаншу - шулы ауру екенін білмесем, мен мұны асқақ деп есептер едім. Бұған дәрі-дәрмек қажет, дәрі-дәрмек қажет!





СХХІ тарау





ЖАҚТАУ ЖАНЫНДАҒЫ БАҚТАҒЫ ТҮНЖАРЫМ

	(Стабб пен Фласк фальшбортқа аттай отырып aп, жақтау сыртында салбыраған зәкірлерді қосымша арқандармен бекітіп жатыр.)

	Жоқ, Стабб, сен мына темірді көңілің қалағанынша соққылай аласың, бірақ жаңа ғана айтқаныңды менің миыма ешқашан тықпалап кіргізе алмайсың. Керісінше айтқаның қашан еді? Үстіне Ахав мінген әрбір кеме, бәрібір, құйрығынан оқ-дәрілі күбілер, тұмсығынан күкіртті сіріңкелер қораптары тиеліп аттанғандай, сақтандыру полисіне қосымша жарна төлеуі тиіс деп анада айтқан сен емес пе едің? Сәл тұра тұршы, тек айтшы, осылай деп айттың ба, әлде, жоқ па?

	- Жә, айттым, делік. Содан не түсті? Сол кезден бері, тіпті, ептеп менің дене пошымым да өзгерді, ендеше, сонымен бірге пікірімді де неге өзгертпеске? Оның үстіне, тіпті, расында да бізге құйрықтан оқ-дәрілі күбілер, ал тұмсықтан күкіртті сіріңкелер тиелгеннің өзінде де, шайтан алғыр, бәрі суға малшынған мына жерде ол сіріңкелер қалай ғана тұтанып жанбақшы? Әй, тәпелтегім-ай, шашың оттай лаулаған жиренсары болғанымен, сенің өзің де тап қазір тұтанып жана алмайсың. Серпілсеңші, сен қазір бізде Суқұйғышсың ғой, Фласк, сен өзіңнің қойны-қонышыңдағы сорғалаған сумен тұтас құмыраларды шүпілдетіп толтырар едің. Осы қосымша катерге орай теңіз саяхатының сақтандыру компанияларында қосымша кепілдіктер бар екендігін сен енді түсінесің бе? Біздер нағыз су құбырларының бағанқұдығымыз ғой. Бірақ сен бұдан әрі тыңда, мен сенің екінші сұрағыңа жауап берейін. Тек әуелі аяғыңды мына зәкірден алып, ұшын өткізуіме мұрша бер, міне, былай. Ал енді тыңда. Білуге сонша құмармын, нажағай шатырлағанда мачта жай тартқышына жармасқан адам мен нақ сол найзағайлы шақта ешқандай жай тартқышпен жарақтанбаған мачта түбінде тұрғанның арасындағы айырмашылық неде? Боссопағым-ау, егер нажағай әуелі мачтаға түспесе, жай тартқышқа жармасушыға ештеңе де болмайтынын сен өзің шынымен-ақ түсінбеймісің? Олай болса, онда не жайында айтуым керек? Бәлкім, жүз кеменің тек біреуінің ғана жай тартқыштары бар шығар, ендеше, достым, Ахавқа да, сол сияқты, бізге де төнген қауіп, менің қарапайым пайымым бойынша, қазір мұхитты шарлап жүрген он мың кемедегі барлық басқа теңізшілерге төнген қауіптен ешбір артық емес. Ал сен бар ғой, Сукесер, менің ойымша, сен әлемдегі барлық адамдардың, жасақшылар сардарының қауырсыны тәрізді, қалпақтарына бір-бір кішкентай жай тартқыш тағып алып, соларды соңдарынан құдды офицерлердің бөкебайларындай желбіретіп жүргендерін қалайсың-ау. Сен неден мұнша ақылсызсың, Фласк? Ақылды болу оп-оңай ғой, ал сен неге ақылсызсың?

	Заттарды тым құрыса көзінің қиығымен көрген әркім ақылды бола алады.

	- Білмеймін, Стабб! Мен олай деп айтпас едім. Кейде бұл соншалықты қиын.

	- Иә, малмандай боп суға малшынғанда ақылды болу қиындау, оның рас. Ал менің үсті-басым мына көбіктен көрінбейтін сияқты. Жә, ештеңе етпес. Бекіткіш арқанды ана арадан сұқ та, бері тарт. Сірә, бұл зәкірлерді мұнда берік бекітетініміз сонша, енді олардың бізге ешқашан керегі де болмайтын сияқты. Мына зәкірлерді бекітіп байла, Фласк, бұл да бір, адамның қолдарын аркасына қайырып байлаған да бір. Және қандай қолдар десеңші! Сала - құлаш, жомарт. Мына темір жұдырықтарды көресің бе, ә? Тістей қауып, тастай қатады. Қызық-ау, Фласк, біздің әлем зәкірде тұр ма екен? Зәкірде тұрса да, оның шынжыры өзгеше ұзын. Ал, қане, мына түйіншектен бір соғып жібер, сонымен болды. Солай. Қатты жерді айтпағанда, ең рақаты - палубаның үстінен жүріп өту. Тыңдашы, ау, достым, бушлатымның етегін сығып жіберші. Рахмет. Бізде, бар ғой, фрак кигенге күледі, Фласк, ал менің ойымша, дауыл кезінде кемедегілердің барлығы ұзын фалда киіп жүрулері керек. Олардың төменгі жағы жоққа саяды ғой, солардың бойымен су тамаша сорғалап ағар еді. Немесе, үш сайлы қалпақ, ол да таптырмайтын суағар науа бола алады, Фласк. Ендеше, маған бушлаттар мен су өтпес қалпақтардың азабы жетті; үстіме фрак киіп, басыма шұға қалпақты шекелетіп қондырамын, солай, бауыр. Хо- хо! Өй-дөйт! Самға теңізге, менің су өтпес қалпағым! Құдайым, құдайым-ай! Мына аспанның желдері неткен дөрекі әмбе көргенсіз еді? Иә, мына түннің түрі жаман, бауыр.





СХХІІ тарау





МАЧТАДА ТҮНЖАРЫМ. КҮН KYPKІPІ МЕН НАЖАҒАЙЛАР

	(Грот-марса-рей, Тэштиго оның астынан жаңа арқан өткізіп жатыр.)

	- һм, һм, һм. Күркіреуің жетер. Төбемізде күннің күркірі тым көбейіп кетті. Күннің күркірегенінен қандай пайда? һм, һм, һм. Бізге күннің күркірегені емес, бізге ром керек. Бір стақан ром. һм, һм, һм.





СХХІІІ тарау





МУШКЕТ

	Тайфун өршелене құтырынған кездерде "Пекодтың" кашалот жағынан жасалған румпелінің қасында тұрған матросты оқыс жұлқынған тұтқа бірнеше рет палубаға лақтырып тастады, ол қосымша румпель-жүк көтергіштермен бекітілгенімен, тас қып тасталмаған-ды, өйткені, рульмен әрлі-берлі бұрып отыру мүмкіндігі қайткенде де қажет болатын, сондықтан, ол ауық-ауық бәрібір міндетті түрде соққылап тұрды.

	Желдің екпіні кемені теңізде доптай үйіріп лақтырған мұндай дүлей дауылдарда құбыланамалардың тілі кенеттен шыркөбелек айнала бастағанын жиі байқар едіңіз. "Пекодта" да осылай болды; толқын әрбір соққан сайын дерлік руль ұстаушы өздерінің иірімде қандайлық құйын жылдамдығымен зыр айналғанын бақылап тұрды, ал бұл дегеніңіз әркімде-ақ дағдыдан тыс дүлей сезім тудыратын көрініс.

	Бірақ түнжарымынан кейін бірнеше сағат өткенде тайфунның тыншығаны сонша, - бірінің тұмсықтағы, екіншісінің құйрықтағы - Старбек пен Стаббтың жанталасқан қажыр-қайраттарының арқасында қалтырай жалп-жұлп еткен үшбұрышты қиық желкен мен фор және грот-марсельдердің қалдықтарын жандәрмен кесті-ау әйтеуір, сөйтіп, олар кей-кейде дауылдарда альбатрос қанатынан үзіліп түсетін ақ қауырсындардай желкілдеп, желмен қалбақтап ұша жөнелді.

	Олардың орнына бауланған үш жаңа желкен көтерілді, сондай-ақ дауылбаққыш орнатылды, сөйтіп кеме енді руль ұстаушыға шығыс, оңтүстік-шығыс деп тағы бір рет айқындалған белгілі бағытты бетке ұстап, көбікті толқындардың үстімен қайтадан заулай жөнелді. Бұған дейін, дауыл құтырынып тұрғанда руль ұстаушы штурвалды қалай болса солай ұстаған. Бірақ енді, ол әлсін-әлі құбыланамаға қарап қойып кемені бұрынғы бағытқа келтірген кезде кенет - жақсы ырым! - жел құйрыққа қарай құбыла бастады; сөйтіп, қарсы жел енді арттан қуалай соқты!

	Сол арада бірден мына астарлы оқиға көп ұзамай бұрынғы барлық жаман нышандарды теріске шығарады деп қуана үміттеніп, көңілденген команда шырқап жіберген "Ей! Қуалаған жел! О-хей- хо, көңілдірек!" деген жігерлі ән қанатында көлденең келтектер босатылып жылжытылды, желкенбаулар ағытылды.

	Күн мен түннің кез келген мезгілінде үстіндегі әрбір елеулі өзгеріс жайында шұғыл мәлімдеуді тапсырған капитанның бұйрығын орындаған Старбек, әлі көлденең келтектер қажетті қалыпқа қойылып үлгермей жатып, болған жайды капитан Ахавқа хабарлау үшін, құлықсыз болса да, бағынышты түрде, ұнжырғасы түсе, төменге бет алды.

	Каютаның есігін қақпас бұрын ол оның алдында еріксіз сәл кідіріңкіреп қалды. Кают-компаниядағы ілулі шам әрлі-берлі қисаңдай шайқатылып, біресе жарқ ете түсіп, біресе көмескіленіп, жоғарғы тақташаның орнына перде тартылған жабулы жұқа есікке байыз таппаған көлеңкелер түсіріп тұрды. Бейне жер астындағыдай оқшау-оңашалығына орай, тіпті, сырттан дүлей тарсыл-гүрсіл барынша құрсаулап алғанның өзінде де, бұл каютаны әлдебір тосын, уілдеген тыныштық биледі. Ал қалқаның алдындағы үлдірікте оқтаулы мушкеттер жалт-жұлт етті. Старбек жақсы, адал кісі болатын, бірақ мына мушкеттерді көрген сәтте оның жүрегінде бір жаман ой жылт ете түсті; алайда, оның момын, тіпті, ізгілікті ойлармен қабаттасқаны сонша, Старбек мұны бірден аңдай да алмай қалды.

	- Ол мені бірде атып тастағысы келген, - деп міңгірледі ол - Иә, тап мына мушкетті ол маған кезеген, міне, мынау, дүмінде жұлдызшалары бар, қазір мен оған қолымды тигізіп, үлдіріктен суырып аламын. Бұл не ғажап, қанқұйлы шанышқымен қанша рет қаңқасап жасасам да, қазір тұла бойым қалтырап кеткені не ғажап. Оқтаулы ма екен? Қарау керек. Иә, оқ-дәрі де сөреде тұр, бұл жақсы емес. Мұны төгіп тастау керек, жо-жоқ, тұра тұр. Мен өзімді бұдан арылтамын. Мушкетті тайсалмай алып, қолыма ұстаймын да, ойланамын. Мен оған арттан қуалаған жел жайында баяндауға келдім. Бірақ арттан қуалай соққан жел деген не? Өлім мен опат үшін - демек, Моби Дик үшін оңынан тұрған қолайлы жел Мұндай қума жел тек осы қарғыс атқыр балық үшін ғана жақсы. Мінеки, мынау оның маған кезеген аузы, міне, нақ өзі, міне, мен оны ұстап тұрмын. Қазір өз қолымда ұстап тұрған қарумен ол мені өлтіргісі келді. Иә, иә, бұл аз болса, ол күллі команданы өлтірмекші. Ешқандай дауыл өзін желкендерді түсіруге мәжбүр ете алмайды деп ол айтты емес пе. Ол өзінің аспани квадрантын быт- шыт қып сындырған жоқ па, ол бағытты алдамшы аспап - лагтың көмегімен сипалап біліп, мына кесірлі суларда келе жатқан жоқ па? Ал сұмдық тайфун кезінде жай тартқыштарды пайдаланбаймын деп ант етті емес пе? Шынымен-ақ осы алжасқан шалдың өз соңынан тұтас кеменің командасын сұмдық опатты ажалға тартып әкетуіне мұрсат берілмек пе? Иә, иә, егер кеме қырсыққа ұшыраса, ол отыз адамның қасақана өлтірушісіне айналады, егер Ахавқа кедергі жасамаса, бұл кеме сұмдық қырсыққа ұшырайды - менің жүрегім осылай дейді. Сондықтан, егер тап қазір оның... көзі жойылса, қылмыс жасалмайды. Тс-с! Ол ұйқысырап бірдеме деп күбірлеп жатқан сияқты. Иә, ана жақта, қалқаның ар жағында ол ұйықтап жатыр. Ұйықтап жатыр ма? Бірақ ол тірі және көп кешікпей қайтадан оянады. Сол кезде мен саған қарсы тұра алмаймын, шал Сен айтқанға көнбейсің, ақыл-кеңесті де, жалынып- жалбарынғанды да тыңдамайсың, мұның бәрін жақтыртпай басып тастайсың. Саған керегі - өзіңнің көзсіз бұйрықтарыңа сөзсіз бағыну ғана. Сенің айтуыңша, адамдар сенің антыңмен ант еткен, біздің әрқайсымыз - бір-бір Ахав екенбіз. Бізді сақтай гөр, құдіретті Құдайым! Бірақ та, бәлкім, басқа бір жолы бар шығар? Заңды жолы? Оны тұтқындап, елге апарсақ па екен? Жо-жоқ! Бұл шалдың тірі қолдарынан тірі күш-қуатты жұлып алуға қауқарың жете ме? Мұндай іске тәуекел ету үшін ақымақ болу керек. Тіпті, ол байланып, өне бойы арқан-жіптермен шырмалды, өз каютасының еденіне шынжырлармен бұғауланды делік, соның өзінде ол тордағы жолбарыстан да қорқыныштырақ болады. Мен мұндай тозақыға төзе алмас едім, оның сарнап-зарлауынан қайда қашарымды білмес едім, осы азапты жүзу сапарына бола ақыл-естен, ұйқы-күлкі, тыныштықтан айырылар едім. Мұндай жағдайда енді не қалады? Жер бізден жүздеген шақырымда жатыр, бәрінен де жақыны - қолжетпес Жапония. Мен мұнда, ашық теңізде жалғызбын, заң мен менің арамды екі мұхит және бір құрлық бөліп жатыр. Иә, иә, бұл тап солай. Егер нажағайы болашақ өлтірушіні өз төсегінде жайратса, оның үстіне терісін ақжаймасымен қоса күйдіріп-пісіріп тастаса, осыдан аспан кісі өлтіруші болар ма еді? Егер, егер... сөйтсем... мен кісі өлтіруші болар ма едім?..

	- Сөйтіп, ол ақырын ғана, абайлап, жартылай бұрылып, оқтаулы мушкеттің аузын есіктің жұқа тақтайшасына тақады. - Еденнен, міне, мынадай қашықтықта, ана жақта, басын бері қаратып, Ахавтың кереуеті ілулі тұр. Саусақтың бір жанасуы ғана, сонда Старбек тірі қалып, өзінің әйелі мен баласын қайтадан құшақтайды. О, Мэри, Мэри! О, ұлым менің, ұлым! Ал егер мен сені оятсам, өлімге емес, өмірге көрінер, шал, бір аптадан кейін Старбектің денесі күллі экипаждың денелерімен бірге мұхиттың қандай тереңінде жүзіп жүретінін кім біліпті? Құдіретті Құдайым, қайдасың сен? Мен не істеуім керек? Не істеймін?.. Жел бәсеңдеп, бағытын өзгертті, сэр; фор және грот-марсельдер қойылып, көлденең келтектерге байланды.

	- Тоқтат! Уа, Моби Дик, ақыры, сенің жүрегіңді өз қолымда сығымдап ұстадым-ау!

	Бұл айқай кенеттен, кәрі капитан азапты түстер көріп ұйықтап жатқан есіктің арғы жағынан естілді; құдды Старбектің даусы оның баяғы мақау түсін сөйлеуге мәжбүр еткендей боп көрінді.

	Кезеулі мушкет есік тақтайшасына соғылып, бейне маскүнемнің қолындай қалтырап кетті; Старбек періштемен жекпе-жек тайталасқа түсті; ақыры, есіктен кері бұрылып, қанқұйлы қаруды үлдірікке сұқты да, безіп жөнелді.

	- Ол тым қатты ұйықтап жатыр екен, мистер Стабб, оған сен өзің түсіп, оятып, жағдайды баяндашы. Мен палубаны тастап кете алмаймын. Не айту керегін өзің білесің.





CXXIV тарау





ТІЛ

	Келесі таңда теңіздегі толқу әлі басыла қоймаған, жалпақ та жайбасар, жойқын толқындар, құдды қайырымды дәудің алақандарындай, "Пекодты" алға итермелеп, оның құйрығын бастырмалата домалады. Біркелкі күшті желдің екпіндей шалқып соққаны сонша, аспан да, ауа да жаппай керіле қампиған өңкей бір желкендердей боп көрінді, күллі дүние гуілдеп, діріл қақты. Таңның нұрлы жарығында көзге көрінбеген күн ақ мұнардың ар жағында жасырынып тұрды, оның қазір қайда екендігін тек айқыш-ұйқыш сәулелердің найзалары палубаға құйылып түскен жердегі жарқыраған таңдаққа қарап қана аңғаруға болар еді. Айнала-төңіректі тәж киген Бабыл патшалары мен патшайымдарының әсемдігіндей сән-салтанатты әсемдік билеп алды. Теңіз, бойынан ыстық пен жарық шығара бүлкілдей көпіршіген, балқыған алтын шарасына ұқсайды.

	Ахав арбағыш үнсіздігін сақтап, манадан бері жалғыз тұрған; кеме жайпақ толқыннан жайымен сырғанап, бушпритті төмен түсірген әрбір жолы ол тұмсыққа сорғалаған күннің жарық сәулелерін көру үшін бұрылды, ал кеме құйрығына тіктеп отырған кезде ол күннің жарығы енді мына жақтан құйылып, тап сол алтын сәулелердің енді өзінің артындағы бұлжымас түзу бораздада қалай ойнағанын көру үшін кейін бұрылып түсті.

	- Ха-ха, менің кемем, сен күннің теңізде жүйткіген зымыран арбасы сияқтысың. Хо-хо, жердегі халықтар! Мен сендерге күнді апарамын. Мен жойқын толқындарды жегіп алдым, э-ге-гей! Өзімнің арбама жегілген мұхитты билеп-төстеймін!

	Бірақ кенеттен құдды әлдебір жаңа ой тізгінді тартып, көкке шапшытқандай, ол штурвалға тұра ұмтылып, қарлығыңқы дауыспен руль ұстаушының өзіне бағытты айтуын талап етті.

	- Шығыс, оңтүстік-шығыс, сэр, - деп жауап берді жүрегі ұшқан матрос.

	- Өтірік айтасың! - Сөйтті де капитан оны тастай түйілген жұдырығымен қойып жіберді. -Таң атқалы шығысты бетке ұстап келесің, ал күн құйрықтан түсіре ме жарықты?

	Осы арада бәрі абыржып қалды; Ахав байқаған бұл құбылыс, неге екені белгісіз, басқалардың назарынан қағыс қалыпты; сірә, оның айдан анықтығы соның себебі болса керек.

	Нактоузға ентелей жабысқан Ахав құбыланамаға шапшаңдата көз тастады, сілки көтерген қолы ақырын төмен түсіп, ол қазір теңселіп кетердей көрінген. Оның артында тұрған Старбекте ішке көз салды, бірақ бір ғажабы - кеме еш күмәнсіз батысқа тартып бара жатқан шақта, екі құбыланама да шығысты көрсетіп тұрды.

	Әйткенмен, тосын дабыл матростардың арасына өлі таралып үлгермей жатып, кәрі капитан мысқылдай күліп саңқ етті:

	- Бәрі түсінікті! Бұл жағдай бұрын да болған. Мистер Старбек, кешегі нажағай әншейін біздің құбыланамаларымыздың магниттік өрісін өзгертіп тастаған, бары осы. Сен мұндай нәрселер жайында бұрын да естіген боларсың деп ойлаймын.

	- Иә, естігем. Бірақ ешқашан бұл жағдай менің басымда ұшырасқан емес, сэр, - деп тұнжырай жауап берді бозарып кеткен көмекшісі.

	Бұл арада күшті нажағайлар кезінде мұндай жағдайлар кемелерде кейде шын мәнінде болып тұратынын атап айтуымыз қажет. Кеме құбыланамасының инесінде тұтылған магниттік күш аспандағы электр өрісіне туыстас екендігі белгілі, демек, бұған оншалықты таңдануға болмайды. Найзағай көлденен келтектер мен жабдықтарды құлата-мұлата тура кемеге соқтыртқан кездерде оның құбыланама тіліне әсері кей реттерде мүлдем жаман болады: магниттік қасиет жойылады, сонда оның пайдасы әжемнің тоқыма бізінен ешбір артық болмай қалады. Алайда, қайсы жағдайда болмасын, құбыланаманың магнитсізденген немесе, аунап түскен тілі өздігінен ешқашан бұрынғы күшін қайтара алмайды; оның үстіне, егер нактоуздағы құбыланамалар зақымданса, тіпті, кильсон дініне шабылып орнатылса да, кемедегі барлық басқа құбыланамалар түгел соның кебін құшады.

	Кәрі капитан магниттілігі айныған құбыланамаларға қарап, нактоуздың қасында ойланып тұрған; сонан соң қолын созып, көлеңкенің жобасымен тілдердің тап қарама-қарсы жақты көрсетіп тұрғандығына көзін жеткізді; сөйтті де ол кеменің бағытын тиісінше өзгертуге айқайлап бұйрық берді. Көлденең келтектер шұғыл жылжытылды да, "Пекод" өзінің тайсалмас танауын қайтадан желге қарсы делдитті, өйткені, арттан қуалады деп саналған жел кемені әншейін келеке еткен болып шықты.

	Осылардың бәрі жайында ішінен не ойласа да, Старбек естіртіп ештеңе айтпады, тек жайымен ғана қажетті бұйрықтарын бере берді, сірә, белгілі дәрежеде оның ойларын бөліскен Стабб пен Фласк та тап сондай үнсіздікпен бағынуларын білді. Матростарға келетін болсақ, кейбіреулері ақырын күңкілдегендерімен, Ахавтың алдындағы үрейлері олардың Жазмыш алдындағы үрейлерінен де асып түсті. Әйткенмен, үш мәжуси-гарпуншы, бұрынғыша, сабырлы қалыптарынан танбады; олардың сезімтал жүректеріне әсер еткен бір нәрсе болса, ол - қайыспас Ахавтан ұйтқыған магниток күш қана еді.

	Бұрқанысты ойларға шомған кәрі капитан палубада әрлі-берлі жүріп алды. Кенет ол тайып кетіп, өзі тақауда сындырған квадранттың тапталып қалған мыс жұрнақтарына көзі түсті.

	- Уа, көкке көзін сүзген сорлы арманшыл, уа, тәкаппар күн лоцманы! Мен кеше сені құртып едім, бүгін мені құбылнамалар құрдымға жібере жаздады. Әне, солай. Бірақ қарапайым Магнитке Ахавтың әлі де болса өмірі жүреді. Мистер Старбек, маған сапсыз шанышқыны және мушкель мен ең жіңішке желкен инесін алып келіңдер. Жылдам!

	Бәлкім, дәл осы сәтте Ахавтың тікелей жан құбылысына әлдебір бақай есеп араласып, оның мақсаты - құбыланамалардың тілдері аударылып түскен осынау айлалы істе өзінің барлық ілкімді өнерін көрсетіп, команданың рухын көтеру болған-ақ шығар. Оның үстіне қақсал капитан аударылып түскен құбыланамалардың тілдері бойынша бағыт ұстау түк те етпейтінін де түсінді, ырымшыл команда үшін мұның өзі неше түрлі үрейлер мен жаман сезіктердің қайнар көзі болар еді.

	- Ей, адамдар, - деді ол, аға көмекші сұрағандарының бәрін әкеліп берген кезде матростарға кілт бұрылып. - Адамдар, нажағай көрі Ахавтың құбыланамаларындағы магнитті айнытып тастады, бірақ Ахав мына болат кесегінен кез келген басқасынан бір кем емес жаңа құбыланама жасап ала алады, әрі ол дұрыс көрсететін болады.

	Осы сөздерді айтқанда теңізшілер жарамсақ таңданыс білдірген жаутаң жанарларын түйістіре, арбалған көздерін аудырмай, қандай да бір кереметтің келуін күтуге дайындалды. Тек Старбек қана басқа жаққа қарады.

	Ахав ағаш балға мушкельмен бір ұрып шанышқының болат ұстарасын қағып түсірді, содан кейін қалған ұзын темір шыбықты көмекшісіне қарай созып, оны төменгі ұшын палубаға тигізбей, түзу ұстауға бұйырды. Сосын шыбықтың жоғарғы ұшынан мушкельмен бірнеше рет ұрып, оған мұқалған инені тігінен қойды да, оны да, енді ақырынырақ болса да, мушкельмен үстінен бірнеше рет ұрды, бұл шақтарда бүкіл осы ғимарат бұрынғысынша Старбектің қолындағы таразыда тұрды. Содан кейін - әлде болатты магниттеген кезде шын мәнінде қажетті, әлде әншейін, команданың үрейін ұшыра түсуді көздегені белгісіз - әлденендей түсініксіз бірнеше ұсақ қимылдар жасаған ол жіп алғызды да, нактоузға таяп келіп, одан аударылып түскен екі тілдің екеуін де суырып алды, бұдан соң желкен инесін белінен ұқыптап орап байлап, кішкентай карталардың біріне іліп қойды. Бастапқыда ине екі ұшынан да қалтырай діріл қағып, айнала берді де, сосын тына қалды, сол кезде осылай болуын тағатсыз тосқан Ахав масайрап, нактоуздан шегінді де, қолын алға соза дауыстады:

	- Ал енді өздерің көріңдер, Ахавтың Магнитке әмірі жүре ме екен! Күн шығыста тұр, солай деп маған менің құбыланамам ант етеді!

	Олар бірінен соң бірі келіп, жәшіктің ішіне көз қиықтарын салды, өйткені, олардың надандығын өз көздерінен басқа ештеңе де сендіре алмас еді, сөйтіп, олар бірінен соң бірі жылмаңдап аулақ кетіп жатты.

	Осы сәтте Ахавтың от шашқан көздері жеккөрінішпен һәм жеңіс салтанатымен алаулады; бұл бүкіл болмысымен опатты тәкаппарлығын паш еткен Ахав еді.





CXXV тарау





ЛАГ ПЕН ЛИНЬ

	-Жазмыш қолындағы "Пекодтың" жүзу сапарында жүргеніне көп болса да, әлі күнге шейін лаг қолданыста болмады дерлік. Кеменің тұрған орнын анықтаудың басқа тәсілдеріне сенгіштікпен үміт артқан кейбір сауда кемелері, сонымен бірге кит аулағыштар да, әсіресе, кәсіпшілікте жүргенде, лагты суға мүлдем салмайды, дегенмен де, нақ сол уақыттарда, көбінесе әйтеуір көз қылып картада әдеттегіше кеменің бағыты мен оның жүрісінің орташа жорамалды жылдамдығы белгіленеді. "Пекодта" да осылай болды. Қарамайланған арқанды ағаш зырылдауық пен оған байланған лагтың үшбұрышты сызғыш аспабы көптен бері құйрықтың сыртында жұмыссыз ілулі тұрған. Жаңбыр мен шашыранды бүркін оларды суға малшындырды, күн мен жел кептіріп, быржитып-тыржитты, осынау түкке тұрғысыз заттарды бүлдіріп шіріту жолында барша табиғат дүлейлері күш біріктірді.

	Бірақ әрқашандағыдай өзінің тұнжыр ойларына шомған Ахав магнит оқиғасынан кейін бірнеше сағат өткенде лагқа кездейсоқтан көз қиығы түсіп, өз квадрантының енді жоқ екенін еске алды, сөйтіп, лаг пен линь жөніндегі өзінің есуас антына қайтадан оралды. Кеме тұмсығын толқындарға көме заулап келе жатқан, құйрықтың соңынан сүрініп-қабынған көбікті жалдар домалады.

	- Ей, бақтағылар! Лагты таста!

	Екі матрос тұра жүгірді: сарғыш тәнді таитилық пен Мэн аралының ақ шашты тумасы.

	- Сендердің біреуің зырылдауықты алыңдар. Мен өзім тастаймын.

	Олар дәл құйрыққа шейін барып, ық жағынан, қиғаштап соққан жел екпінінің әсерімен палубаға жүгірген ақ жалдармен жанасуға шақ қалған жерге келіп тұрды.

	Мэн аралының тумасы шал матрос лаглинь шумақтары оралған зырылдауықтың сорайған тұтқаларынан ұстады, сөйтіп, Ахавтың келуін күтіп, оны лагтың салбыраған үшбұрышты сызғыш аспабымен қоса көтеріп алды.

	Ахав қасына келіп, лаглиньнің әлде отыз, әлде қырық орамын тарқатып, енді жақтау сыртына лақтыру үшін оны үлкен тұзаққа саумалап жинауға дайындалған кезде оған да, линьге де қадала қарап тұрған кәрі матрос батылы жетіп тіл қатты:

	- Сэр, мына линь, меніңше, сенімсіз. Мен оған сенбес едім. Ыстық пен ылғал оны, сірә, ұзақ уақытта бүлдіріп, әбден жарамсыз еткен-ақ шығар.

	- Ештеңе етпейді, ол шыдайды, шал Міне, мына сені ыстық пен ылғал ұзақ уақытта жарамсыздыққа ұшыратқан жоқ қой? Сен әлі шыдап келесің. Немесе, дәлірек айтқанда, сен өмірден ұсталынып емес, өмір сені ұстап келеді.

	- Мен зырылдауықты ұстап тұрмын, сэр. Бірақ капитан қалай бұйырса, солай болады. Ақ шашты басыммен, әсіресе, қателігін бәрібір еш мойындамайтын бастықтармен таласу маған қол емес.

	Бұл немене тағы? Сендер мына ақ мәрмәрлі Табиғат Патшайым Колледжінің жалба-жұлба профессорын тыңдай қалыңдар; тек бұл өзі маған асқан жағымпаз боп көрініп тұрғаны. Сен шал, қай жерденсің?

	Кішкентай ғана жартасты Мэн аралынанмын, сэр.

	Тамаша! Мұныңмен бар әлемді ақымақ қылдың.

	- Оншасын білмедім, сэр, тек сол жердің тумасымын.

	Мэн аралынан ба, ә? Бірақ бір жағынан, бұл жаман да емес. Miнe, Мэн аралының еркегі, бір кездердегі тәуелсіз, қазір нағыз еркек іздесең емге табылмайтын Мэн аралында туған еркек; қазір жұтылған аралда - және де жұтқан немене дейсің ғой?.. Зырылдауықты жоғарырақ ұста! Сайып келгенде, барлық жалбарынғыш маңдайлар меңіреу қабырғаға соғылып жарылады. Жоғары ұста! Міне, солай!

	Лаг тасталды. Лаглиннің тарқатылған орамдары жақтау сыртындағы судың қақ үстінен қас қаққанша ішектей тартыла қалды. Лагтың үшбұрышты аспабы біресе заулай ұшып, біресе толқын жалдарына көміліп, лаглинді әлсін-әлі жұлқылады, зырылдауық ұстаған шал тәлтіректеп құлай жаздап әрең түр.

	- Мықтап ұста!

	Тррах! - керілген лаглинь кенет иректелген ұзын бір әдіптей болып салбырады да қалды, лаг үзіліп кетті.

	- Мен квадрантты қиратамын, нажағай құбыланамалардың магниттілігін айнытады, ал енді долырған теңіз лаглиньді үзіп тастайды. Бірақ Ахав бәрін де түзете алады. Ұшын жинақта, таитилық. Айналдыра түс, шал, зырылдауықты жоғарырақ ұста. Балташы жаңа лаг жасайды, ал сен линьді жөнде. Түсінікті ме?

	- Енді ол түк болмағандай кете барады, ал маған бейне әлемнің кіндігіндегі ең басты бұранда түсіп қалған сияқты. Жина, жина саумалап, таитилық! Мұндай линь найзағайдай зу етіп тез тарқатылады, бүтін әрі серпімді, ал артқа қарай, үзік-үзік, салбырап әрең тартылады. А-а, Пип! Сен немене, көмектесуге келдің бе, ә, Пип?

	- Пип? Сіз Пип деп кімді айтып тұрсыз? Пип вельботтан секіріп кеткен. Пип құрыды. Мүмкін, сен оны ұстап алған шығарсың, балықшы? Жіптің зорға тартылып жатқанын көресің бе, мұны, бәлкім, сол ұстап тұрған болар. Дұрыстап жұлқы, Таити! Одан жіпті жұлып ал, біз өз кемемізге қорқақтарды мінгізбейміз. Әне, әне, ана жақта су бетінде оның қолы көрінді! Балта, жылдам балта әкел! Шабыңдар! Біз өз кемемізге қорқақтарды мінгізбейміз.

	Капитан Ахав! Сэр, сэр! Қараңыз, біздің кемеге Пип қайтадан мінбекші.

	- Өшір үніңді, делқұлы! - деп зекіді оны шынтағынан қапсырған Мэн аралының тумасы, шал-матрос. - Жоғал бар, шканцыдан!

	- Үлкен ақымақ қашанда кіші ақымаққа ұрсады, - деп күбірледі таяп келген Ахав. - Тарт қолыңды бұл әулиеден! Сен Пипті қайда дейсің, ұлым?

	- Ана жақта, сэр, құйрықтың ар жағында! Әне, әне!

	- Ал сен кімсің өзі? Сенің көздеріңнің солған қарашығынан мен өз кескінімді көре алмай тұрмын. О, Құдай! Адам шынымен-ақ өлмейтін аруақтарды елейтін елеуіш қана ма? Кімсің сен, балақан?

	- Дабылшы, сэр, кеме жаршысы, дыңғыр-дыңғыр, даң-дүң, дың- дың! Пип! Пип! Пипті кім іздеп тапса, соған жүз фунт күл-топырақ сыйлыққа беріледі, бойы бес фут, түрі қорқақтау, бірден танисыңдар! Дыңғыр-тыңғыр, дың-дың! Пип-қорқақты кім көрді?

	- Жүрек қарлардың шебінен жоғарыда өмір сүре алмайды. Уа, сендер, аязды аспандар, бері қараңдар. Мына бақытсыз бейбақ баланы сендер туғыздыңдар, енді оны қаңғыртып тастап кеткен де, сендер, әлемнің бұзатер күштері! Тыңда, балақан: әзір Ахав тірі тұрғанда, бүгіннен бастап Ахавтың каютасы сенің үйің болады. Сен менің болмыс күйімнің өзегін өртейсің, балақан; сен мені өзімнің жан-жүрегімнің талшықтарынан өрілген бұғаумен шырмап тастағансың. Әкел қолыңды. Біз төменге барамыз.

	- Бұл не? Акуланың барқыт терісі ме? - деп дауыстап жіберді ұл Ахавтың алақанына қарап әрі саусақтарымен сипалап. - Аһ, бейшара Пип осындай мейірімнің жанасқанын сезінгенде, бәлкім, ол құрымас та еді-ау! Меніңше, сэр, бұл әлсіз жандар ұсталынатын таяныш-тұтқаға ұқсайды. О, сэр, кәрі Перт келіп, мына екі - ақ және қара алақанды бірге қосып қабыстырып тастасыншы, өйткені, мен енді бұл қолды жібермеймін.

	- Егер тек мұндағыдан да жаман сұмдықтарға еліктіріп-ерткенімді көрмесем, мен де сенің қолыңды жібермеймін, балақан. Жүр, менің каютама барайық. Әй, сендер, ізгі-шапағатты құдайлар мен кесір-кеселді адамға сенгендер! Міне, мында қараңдар, сонда сендер бәрін де білетін құдайлардың азап шеккен адамды аямай қалай тастағанын көресіңдер; сонда сендер, есуас бола тұрса да, не істеп, не қойғанын білмесе де, әлгі адамның жан-жүрегі сүйіспеншілік пен алғыс-рахметтің тәтті сыйларына толы екендігін көресіңдер. Жүр! Мен сенің қара алақаныңды қысқаныма әгәрәки император қолын қысуға тура келгендегіден де артық мақтаныштамын!

	- Міне, есі ауысқан екеу кетіп барады, - деп күңк етті олардың соңдарынан Мэн аралының тумасы шал матрос. - Біреуі тасыған күштен жынданды, екіншісі осалдықтан жынданды. Ә, міне, шіріген линнің ұшы - мынадан судың сорғалауын-ай. Мұны жөндеу керек деймісіз? Дегенмен де, оны жаңасымен ауыстырған абзал деп ойлаймын. Бұл жайында мистер Стаббпен сөйлесейінші.





CXXVI тарау





ҚҰТҚАРҒЫШ ҚАЛҚЫМА

	Ахавтың магнитті тілі бойынша оңтүстік-шығысты бетке ұстаған һәм өзінің бағытын тек Ахавтың дағымен салғастырып тексерген "Пекод" бұрынғысынша экваторды нысаналап келе жатты. Бұл елсіз медиен теңіздегі бір ұзақ жүзу болды, көкжиектен бірде- бір кеме, бірде-бір желкен көрінбеді. Көп ұзамай жайлап самалдаған тропиктік пассат желдері кемені кішкене баяу толқындардың үстімен қатты аударып әкете бастады. Бейне әлдебір шулы да қайғылы көріністің кіріспесіндей, айналаны бір түсініксіз тосын тыныштық билеп алғандай боп көрінді.

	Содан, міне, кеме экваторлық кәсіпшілік аймақтың төңірегіне таяп келіп, әрдайымғы көзге түрткісіз таң қараңғылығында бір топ жартасты аралшалардың қасынан өтіп бара жатқан кезде,түн ішінде Фласк басқарған кезекті кенеттен, құдды Ирод өлтірген барлық бейкүнә сәбилер жандарының қыстыққан еңіреп жылауындай, - әлдебір аянышты, торыққан, сұмдық зар дүрліктіре селк еткізді. Қалғып-шұлғыған матростар бір кісідей оянып кетіп, біреулері түрегелген, біреулері отырған, біреулері жатқан күйінде - мүсінге құйылған Рим құлының қалпында осы жабайы, созылыңқы зар еңіреуді тыңдап, құдды бір арбалғандай сілейе қатып қалысты. Команданың христиандық өркениетті бөлігі мұны дабыл деп пайымдап, үрейлене қалтырады, мәжуен гарпуншылар жайбарақаттықтарынан жазбады. Мэн аралының тумасы, ақ шашты матрос болса - кемедегі ең жасы үлкені ретінде - олар естіген қорқынышты һәм жабайы сарнау теңіз тұңғиығында жақында қаза тапқан суға кетушілердің дауыстары деп жариялады.

	Ахав өз каютасында ештеңе естімеген, тек таң сәріде палубаға көтерілгенде Фласк оған бәрін айтып берді, әңгімесіне өз жанынан әлдебір қаскөй де үрейлі болжамдар қосты. Сол кезде ол жұмбақ күлкімен қарқылдай күліп, түнгі ғажайыпты былайша түсіндірді.

	Түнде "Пекод" қасынан жүзіп өткендейге ұқсас жартасты аралшалар әдетте шағын итбалықтар үйірлері паналайтын мекендерге айналады, ендеше, бәлкім, аналарынан айырылған бірнеше жас итбалық, немесе төлдерін жоғалтқан аналықтар түнде кеменің маңайындағы су бетіне қалқып шығып, біршама уақыт адамдыкі тәрізді еңіреген зарлы үн шығарып тұрып алған болар. Бірақ бұлай түсіндіру команданың абыржуын тек асқындыра түсті, өйткені, көптеген теңіз саяхатшыларын итбалықтар дегенде ырымшыл үрей билейді, мұны тудыратын - бір пәлеге ұшырағанда әлдебір таңғаларлық үнмен шыңғырулары ғана емес, сондай-ақ олар бір түрлі адам бейнелі, дөңгеленген ойлы бет әлпеттерімен кеменің дәл жақтауларының түбіндегі судан шығып қарайды. Теңіздегі итбалықтарды адамдар екен деп қалған жағдайлар көп ұшырасқан.

	Команданың жамандықты сезінуі сол таңда бір матростың тағдыр жазуынан көрнекі айғақтама алды. Бұл адам күн шығар - шықпаста кереуетінен сүйретіліп тұрып, есін жимастан, тұп-тура форсалингтегі шолғыншылық орнына аттанады; кім біледі, бәлкім, ол әншейін әлі дұрыстап оянып та үлгермеген шығар (өйткені, матростар көбінесе мачталарға ұйқы мен сергектік арасындағы өтпелі жағдайда өрмелейді ғой), қайткенде де айту қиын, бірақ не болса да, ол өзінің қонақтағыш бақанында бірнеше минут та тұрып үлгермейді, кенет шырқыраған айқай шықты - жандауыс пен құлап түскен дыбыс -жоғарыға қарап қалған адамдар ауада бір нәрсе зу ете түскенін байқап үлгерді, ал төменге қарағандарында тек теңіздің көк айдынындағы ақ көпіршіктердің кішкентай бұрқақшасын ғана көрді.

	Сол сәтінде-ақ құйрықтағы тілалғыш күрделі серіппеде ілулі тұрған жерінен құтқарғыш қалқыма - ұзын, жіңішке жәшік түсірілді; бірақ толқындардың арасынан оған жармасатын қол көтерілмеді, сөйтіп, тропикалық аптап күннің астында баяғыда-ақ қурап-қаңсып қалған ол ақырындап суға тола бастады; тіпті, кепкен ағаштың өзі бойындағы барлық саңылауларымен ылғалды сіңіріп алды да, енді, міне, шегелермен әдіптеліп, темір құрсаулармен көмкерілген абажадай ағаш жәшік адамның соңынан, бейне оған, тым қатты да болса, сол жақта жастанып жатар жастық болғысы келгендей, су түбіне кетті.

	Өстіп, Ақ Китті қарауылдау үшін "Пекодтың" мачтасына көтерілген бірінші матрос осындай кепке ұшырады, оны Ақ Киттің меншікті иелігіндегі мұхит жылымының тұңғиықтары жұтып қойды. Бірақ кемедегілердің бұған мән бергені кемде-кем. Дұрысында "Пекодтағылар" сол шақта жақсы нышанға қуанған: бұл бақытсыз оқиғадан олар алдағы апатты пәлекеттердің хабаршысын емес, қайта, бұрынғы жаман аяңдардың жүзеге асуын көрген. Өздері өткен түнде естіген ана жантүршігерлік зар илеудің сыры енді түсінікті болды, десті матростар. Тек жалғыз Мэн аралының тума шалы ғана тағы да басын шайқады.

	Алайда, ғайып болған қалқыманы жаңасымен ауыстыру керекті; бірақ кеменің үстінде ыңғайлы жеңіл жәшік табылмағандықтан әрі түйіннің таяуда шешілуін тағатсыз әбігермен күткендіктен, матростардың ешқайсысының осы жүзу сапарының ақырғы, түпкі кезеңіне тікелей әзірліктен басқа ештеңемен айналысуға мұршалары болмады, сөйтіп, алдағы көрешектерін тәуекелге тапсырып, кеменің құйрығын құтқарғыш қалқымасыз қалдыруға шешкен кезде, кенет шканцыда Квикег пайда бола кетіп, қайта-қайта өзінін табытын айтып тұрғанын аңғарта, ишаралы ымдар жасап, бірдеңені қоймай дауыстап айта бастады.

	- Табытты құтқарғыш қалқыма етпекпіз бе? - деп дауыстап жіберді жаны түршіккен Старбек.

	- Иә, тұрпайылау дер едім, - деп келісті Стабб.

	- Тамаша қалқыма боп шығады, - деді Фласк, - балташы әп- сәтте бәрін қатырып береді.

	- Оныңды әкел мұнда, бәрібір басқа амал жоқ, - деді тұнжырай үнсіз қалған Старбек. -Балташы, мынаны жабдықта; өй, сен маған өйтіп қарама - иә, иә, табытты жабдықта. Сен немене, естімеймісің?

	- Қақпағын да шегелейін бе, сэр? — Балташы қалай шегелейтінді қолымен көрсетті.

	- Шегеле.

	- Тесіктерін де тығындайын ба, сэр? - Ол қолын жылпылдата, алақанымен сипап өтті.

	- Иә.

	- Ал үстін тағы қарамайлайын ба, сэр? - Сөйдеп, ол қарамайлы бақырашты көтергендей болды.

	- Доғар! Қайдағы жоқ қайдан келеді басыңа? Табыттан құтқарғыш қалқыма жабдықтап шығар - осымен бітті әңгіме. Мистер Стабб, мистер Фласк, менімен бірге баққа жүріңдер.

	- Қарай гөр кеткенін, әншейін тұп-тура долданып, қып-қызыл боп шыға келді. Бүтінді әлі де болса еңсерер, ал мына ұсақ-түйекте, қара да тұр, сүрініп жығыларсың. Міне, бұл менің көңіліме жақпайды. Капитан Ахавқа аяқ жасап беріп едім, ол оны джентельменше алып жүр, Квикегке арнап қорап жасап едім, ол оған басын сұғуға да жарамады. Сонда менің мына табытқа жұмсаған бүкіл еңбегім шынымен-ақ зая кетпек пе? Ал, енді содан, міне, құтқарғыш қалқыма жасауды бұйырып тұр. Бұл ескі киімнің ішін сыртына теріс айналдырып, өңін өзгерткен сияқты. Мына бүлдіргі шаруа маған мүлдем ұнамайды, жо-жоқ, мүлдем ұнамайды, маған жараспайды, үйлеспейді. Мейлі, мұнымен кез келген сандалбай айналыса берсін, бірақ әйтеуір маған лайық емес. Мен тек таза, дәл, қол тимеген ғылыми жұмысты сүйемін, тап-тұйнақтай басынан басталатын, ортасында жартысына шейін жететін және соңында аяқталатын сондай бірдеңе, әйтпесе, соңы ортасында, басы аяғында тұратын мынадай астын үстіне төңкеру емес. Құдайым- ау, кейбір кемпірлер сондай сандалбайлар мен бүлдірімпаздарды қалай өліп-талып жақсы көреді десеңші! Бір кездерде мен бір жалтыр бас жас қаңылтыршымен қашып кеткен алпыс бес жастағы кемпірді білуші едім. Сол себептен де Вайньярдта өзімнің шеберханам болған кезде жағалауда жалғызбасты кәрі жесірлерге жұмыс істеуге ешқашан келіспейтінмін: кенет оның жападан- жалғыз кәрі басына менімен қашып кету ойы қаңғалақтап келе қалса, қайтпекпін? Алайда, сап-сап - мұндағы теңізде ақ жаулықтар жоқ, тек ақ көбікті жалдар ғана. Қане, қане, қарайық. Қақпақты шегелейміз, саңылауларды тығындаймыз, сосын солардың үстінен қарамайды баттастыра бір сүйкеп өтіп, жапсар-жіктерін тығыздай бітеп, мұны құйрықтың үстіндегі ілгешекті серіппеге салбыратып іліп қою керек. Бұрынғыда табытты осылай қорлауға жол берілуші ме еді? Қайсыбір ырымшыл кәрі балташы мұндай жұмысты істеуге келіскенше, арқанда салбырап тұрғанды артық көрер еді. Мен болсам бұтағы көп Эрустук қарағайынан түйілгенмін, маған топан су қаптаса да түк емес. Құйысқанның орнына мінекиіңіз, табыт! Сөйтіп, жалғанды жалпағынан шарлап, ту сыртымыздағы қабір қорабымен жүземіз. Маған немене? Біз, ағаш шеберлері, сендерге неке тойының төсегін де, ломбер үстелін' де, керек болса, табыт не катафалк та жасап бере саламыз. Біз ақыны ай сайын немесе, әрбір тапсырыс үшін, әйтпесе, мұқтаждықтан, немесе, жұмысқа орай, немесе, пайдаға бола алып тұрамыз, не үшін, неменеге деп сұрау бізде атымен жоқ, тек бізді бұзып-бүлдіруге мәжбүр етпесе бопты, әлбетте, ондай кезде біз мұндай жұмыстан мүмкіндігінше жалтарып кетуге тырысамыз. һәм! Ал енді аздап-ақырындап іске кіріселік. Менің жасайтыным... тоқтай тұр, санап алайық та, бізде командада қанша адам бар? Есімде жоқ- Жә, жарайды, түрік түйіншек етіп отыз құтқарғыш

	' Ломбер үстелі - карта ойнауға арналған төрт бұрышты, шұғамен қапталған үстел Аудармашы ескертпесі.

	жіп жасаймын, әрқайсысының ұзындығы үш футтан, сөйтемін де оларды табыттың өн бойын айналдыра бекітіп қоямын. Егер кемеміз суға бататын болса, менің отыз жайдарман жігітім өзара бір табытқа таласып төбелесетін болады - мұндайды күн астында көптен-көп көре алмассыз! Уа, қане, менің балғам, қашауым, қарамайлы бақырашым мен шегелерім қайда? Кіріселік жұмысқа!





CXXVII тарау





ПАЛУБАДА

	(Табыт верстак пен ашық люк арасындағы екі кеспектің үстіне қойылған; балташы саңылауларды тығындап жатыр; оның қойнындағы үлкен шумақты домалақтан ширатыла есілген жіп баяу созылады. Каютадан асықпай Ахав шығып келеді, оның соңынан Пиптің аяқ тықыры естілді.)

	- Кейін қайт, бала, мен кешікпей ораламын. Кеткін! Менің өз қолым өз ырқыма тап мына баланың елгезектігімен бағынбайды. Құдайдың Үйі! Мынау немене?

	- Құтқарғыш қалқыма, сэр. Мистер Старбектің бұйрығы. Ей, ей, сэр! Абайлаңыз! Мұнда люк ашық тұр.

	- Рахмет, шал Сенің мына табытыңның жатысы жайлы екен, бұл арадан молаға да қол созым.

	- Қалайша, сэр? Ah, люкқа шейін! Рас, рас, сэр.

	- Бері қара, аяқ жасайтын шебер сен емес пе ең? Мына кеспелтек сенің шеберханаңнан шықпап па еді?

	- Менікінен шыққан, сэр. Иә, құрсауы қалай, берік пе?

	- Берік. Әйткенмен, сен өзі, бұған қоса, табытшы екенсің ғой?

	- Иә, сэр. Мен мына табытты Квикегке арнап жасағам; бірақ енді одан мүлдем басқа бір нәрсе жасап шығаруды тапсырды.

	- Олай болса өзің мойындасаңшы: сен әншейін кәрі алаяқ әмбе (барып тұрған жабайысың ғой. Сұғанақтанасың да жүресің, тұмсығыңды сұқпайтын жерің жоқ, не болса соған жармасасың, бір күні аяқ жасап шығарсаң, ертеңіне соны көметін табыт істейсің, сосын әлгі сол табыттан тағы құтқарғыш қалқыма долбарлайсың ба? Сен, құдайлар сиқты, таңдап-талғап жатпайсың, әрі солар сияқты, бәріне де бесаспап шеберсің.

	- Бірақ көңілімде қалтқы жоқ, сэр. Не кез келсе, соны істеймін.

	- Әне, әне, құдайлар да тап солай. Дегенмен, тыңдашы, табыт жасап жатқаныңда сен ыңылдап ән айтпайсың ба? Дәулер жанартаулардың қазаншұңқырларын ойып шапқан кезде ақырын ысқырыпты дейді, ал қабір қазушы пьесада қолына күрек ұстап жүріп ән салады. Ал сен ше - өйтпейсің бе?

	- Мен ән салам ба, сэр? Жоға, сэр, маған оның түкке керегі жоқ; әлгі қабір қазушы, сірә, өзінің күрегі ән шырқамағасын шырқаған болар, сэр. Ал менің балғамның әні қандай екенін сіз тек тыңдап көріңіз.

	- Шын айтасың; бұл арада қақпақ жақсы дыбыс шығарғыш, ал тақтай астында ештеңе болмағанда жақсы дыбыс шығарғышқа айналады. Алайда, табытта мәйіт жатқан кезде, ол бәрібір жаңғырыққыш қалпынан жазбайды, балташы. Сен ешқашан табытты зиратқа енгізіп және жолшыбай қақпаға тиіп кетіп көрмеп пе ең?

	- Құдай-ақы, сэр, мен...

	- Құдай-ақы? Бұл не деген сөзің?

	- Құдай-ақы, сэр, бұл әншейін солай айтылады, сондай лебіз ғой, бар болғаны сол ғана, сэр.

	- һм, һм, жә, айта бер.

	- Мен тек айтайын дегем, сэр, ана...

	- Сен не, жібек құртымысың өзі? Өз киімің үшін жіпті өз бойыңнан иіресің бе? Андағы қойныңдағы немене? Шығар жылдам! Енді қайтып мұндай тұзағыңды көрмейтін болайын!

	- Кетті. Оның мұнысы оқыстан болды, енді, ыстық ендіктерде дауылдар әрқашан оқыстан соғады емес пе. Мен Галапагостардың бірі, Альбермарль аралын қақ ортасынан экватор қиып өтеді деп естігем. Біздің кәрі капитанды да қақ ортасынан әлдебір экватор кесіп өтеді-ау деп ойлаймын. Ол бар болмысымен экваторда - оттай қызған! Бері қарайды -менің оралған жібім қайда? Тездетіп іске кіріс. Қыздыр жұмысты. Міне, менің ағаш балғам, шөлмектермен ойнау жағынан мен өзім де дөкей шебермін - тақ-тұқ!

	- (Ахав өзіне-өзі) Неткен ғажап! Неткен дыбыстар! Ақбасты тоқылдақ қуыс діңді ұрғылап жатыр! Саңырау мен соқырға қалай қызықпассың. Бұл затты ол екі кеспектің үстіне қойған, ал олардың ішінде - шумақталып бүктелген арқандар. Мынау адам нағыз қаскөй сайқымазақ. Тық-тық! Тық! Адам өмірінің секундтары осылай тықылдап соғады! О, бүкіл мәнді атаулының бәрі неткен елеусіз! Салмақсыз ойлардан басқа, шын мәнінде өмір кешіп жатқан немене бар? Міне, сендердің алдарыңда кездейсоқ жағдайда күйзелісті өмір үшін үміт пен медеттің аңсарлы белгісіне айналған қатыгез өлімнің қаһарлы нышаны. Табыттан жасалған құтқарғыш қалқыма! Ал ары қарай немене? Бәлкім, рухани мағынада алғанда, табыт - сайып келгенде, ажалсыздық қоймасы шығар? Бұл жайында ойлану керек. Жо-жоқ. Жердің қараңғы жағында алысқа ұзап кеткенім сонша, жарық деп есептелетін оның қарама-қарсы жағы маған тек бұлыңғыр түнек болып елестейді. Ау, мына қарғыс атқыр тарсылыңды тоқтатар шағың бола ма, балташы? Мен төменге кеттім; қайтып оралғанымда мұнда мынаның ешқайсысы болмайтын болсын. Қане, ал енді, Пип, біз екеуміз .әңгімелесеміз; сенен маған қарай самалдап соққан пәлсапаң таңғаларлық! Расында да беймәлім әлемдер саған әлдебір тылсым арналармен өз даналығын құйған болуы керек.





CXXVIII тарау





"ПЕКОД" "РАХИЛЬДІ" КЕЗДЕСТІРЕДІ

	Келесі күні шолғыншылар ық жақтан тура "Пекодқа" бет түзеген үлкен кемені байқады; оның көлденең келтегінде қаптай тізілген адамдар көрінді. Бұл "Рахиль" болатын. "Пекод" бұл кезде өз бағытымен жүрдек жүзіп келе жатқан, бірақ өзімен жалпақ қанатты бейтаныс ару қатарласқан шақта оның мақтаншақтана қампиған желкендері кенеттен, тарс жарылған торсылдақтар сияқты, жалп етіп құлады, сөйтіп, жүрістен жаңылған ол толқындарда бойкүйез тербетіліп тұрып қалды.

	- Жаман хабар; ол жаман хабар әкеле жатыр, - деп міңгірледі Мэн аралының тумасы шал матрос. Бірақ палубада аузына дыбыс зорайтқышын тақап тұрған оның капитаны "Пекодқа" тіл қатып үлгергенше, одан да бұрын Ахавтың даусы естілді:

	- Ақ Китті көрген жоқсыңдар ма?

	- Көрдік, кеше ғана көрдік. Теңізде вельбот кездестірмедіңдер ме?

	Масайрауын тежеген Ахав осынау күтпеген сұраққа "жоқ" деп жауап қайтарып үлгеріп, енді өз шлюпкасымен бейтаныстың үстіне жөнелуге шақ қалған кезде "Рахильдің" капитаны желге оңтайланып, шлюпкаға өзі түсті. Ескектердің бірнеше сермеуі, ырғақты ілгек грот-русленьге ілінді де, капитан палубаға көтерілді. Бұл кісіге қарап Ахав бұрынғы нантакеттік танысын бірден таныды. Бірақ олар сәлемдеспеді.

	- Ол қай жерде болды? Өлтірілген жоқ па, өлтірілген жоқ па! - деп қайталады Ахав оған тақап келіп. - Оқиға қалай болды?

	Былай болған екен: кеше күн батарда "Рахильдің" үш вельботы кемеден бес миль шамасындағы жел жаққа барып, шағын кит үйірін қуалап жүрген кезде, кеменің ық жағындағы жақын төңіректегі көк тұңғиықтан кенет Моби Диктің ақ өркеші мен басы көрінген; сол сәтінде-ақ төртінші, қосалқы вельбот түсіріліп, қуалау басталады. Төртеудің ішіндегі ең жүрдек осы вельбот біршама уақыт жел қуалап, желкенмен жүйткиді, сөйтіп, ақыры китті гарпунға іледі, қалай болғанда да, мачтадағы шолғыншы қадари- халінше осылай пайымдайды. Ол тез алыстаған қайықты, сосын тек қара нүктені ғана, сосын көбіктенген судың шайқала толқынданғанын көрген, сосын - түк көрмеген, сондықтан, жараланған кит, осындайда жиі ұшырасатындай, өз қуғыншыларын соңынан сүйретіп алыс теңізге алып кеткен деген тұжырым жасады. Кемедегілер мазасыздана бастаған, бірақ әлі үрей кірмеген. Керулі арқандарға жарық беруші белгілер іліп қойған; түн түседі, енді кеме жел жағында жүрген үш вельботты жиып-теріп алу үшін, - тура қарама-қарсы жақтағы төртіншісін іздеуге аттанбас бұрын - өзінің төртінші қайық жайлы қамқоршылығын түн жарымынан ары алысқа шегеріп қана қоймай, тіптен, одан тағы да қашықтауға мәжбүр болды. Бірақ алғашқы үш қайық іздеп табылып, кеме үстіне аман-есен көтеріп алынғасын, "Рахиль" бастырмалата барлық желкендерді керіп, шамшырақ орнына май шыжғырғышта от лаулатып һәм бүкіл дерлік команданы арқандар мен көлденең келтектерге шолғыншылыққа қойып, жоғалған вельботтың соңынан заулады. Әйткенмен, ол өзін қайықты соңғы рет көрген жерден бөліп тұрған қашықтықты тез жүріп өтіп, түсірген бос вельботтары төңіректі түгел шолып шықса да; осы әбігер таңға дейін жалғасып, сосын, ештеңе таппағасын, қайтадан алға заулап, қайта тоқтап, вельботтарды қайыра түсірілсе де жоғалған қайықтың ешқандай белгісі табылмай, зым-зия жоғалды.

	"Рахильдің" капитаны әңгімесін аяқтай келе, өзінің "Пекодқа" келгендегі мақсатын ашуға асықты. Ол қарсы жолыққан кемені бұлардың бірге қосылып іздеп, өздерімен төрт-бес миль қашықтықта қанаттаса қатар жүріп, осылайша қосарланған көкжиекті шола қарағандарын қалар еді.

	- Неге де болса бәс тігуге әзірмін, - деп сыбыр етті Стабб Фласкқа - мен білсем, жоғалған вельботтағы қандай да бір матрос оның капитандық салтанатты бешпетін киіп немесе, бәлкім, оның алтын сағатын тағып кеткен — мынаның тым қатты мазалануы содан. Кәсіпшілік маусымның қызған шағында құдай жолындағы екі кит аулағыштың жоғалған бір вельботтың соңынан сабылуы естіп-білмеген өрескелдік емес пе! Өзің қарашы, Фласк, көресің бе, өңі қандай бозарып кеткен, тіпті, көзінің қарашықтарына дейін боп-боз, - жо-жоқ, дұрысында, бешпетке бола емес шығар, бұл, бәлкім...

	- Менің балам, туған ұлым солардың арасында. Құдай үшін деп жалынамын, жалбарынамын сізге! - деп осы сәттерде "Рахильдің" капитаны әзірге оны тым салқын тыңдап тұрған Ахавқа тіл қата, дауыстап жіберді. - Маған сіздің кемеңізді қырық сегіз сағатқа жалдауға мұрсат беріңіз. Мен бұл үшін қуана-қуана төлеймін және қажет болса артығымен төлеймін - тек қырық сегіз сағатқа ғана, бар болғаны сол. Сіз көмектесуге тиіссіз, о, капитан, сіз көмектесуге тиіссіз, тиіссіз!

	- Оның ұлы! - деп Стабб безек қақты. - Ол өзінін ұлын жоғалтқан екен ғой! Бешпетті де, сағатты да кейін қайтып алдым! Ахав не айтар екен? Біз оның ұлын құтқаруға тиіспіз.

	- Ол барлық матростармен бірге өткен түнде суға кетті, — деді олардың ту сыртындағы Мэн аралының тумасы қарт матрос. - Олардың жандары қалай шырқырағанын мен естідім, сендер бәрің де естідіңдер.

	Кейін анықталғанындай, "Рахиль" капитанының жаны тым жаман күйзелуінің тағы бір себебі, оның бір ұлы жоғалған вельбот командасының арасында кеткен шақта, сол күні түсірілген, ессіз қуалаудың қызған кезінде кемеден қалып қойған тағы бір вельботта оның екінші ұлы болыпты, содан бейбақ әке есі шыға абдырап сасқалақтайды, бұл халден оны бірінші көмекшісі ғана алып шығады, ол түйсік сезігімен мұндай жағдайлардағы әдепкі әрекет түрін таңдайды: егер екі қайық көмекке мұқтаж болса, кит аулағыш қашанда әуелі адамы көбірегін жиып-тереді. Бірақ әлденендей түсініксіз жан толқынысының ырқына берілген капитан бастапқыда мұның бәрін еске алудан тежеле тұрғанды, енді тек Ахавтың үскірік үнсіздігі мәжбүр еткендіктен ғана әлі таппаған ұлы - небары он екі жасқа толған кішкентай баласы жайында айтып берді: Нантакет тумаларына тән қатал да қайсар аталық махаббатпен есіркеген әкесі оны титтей кезінен бастап есте жоқ ескі замандардан бері бұлардың әулетіндегі әрбір еркектің пешенесіне жазылып қойылған кәсіптің тауқыметі мен тамашаларына баулуға шешкен болатын. Олардың кит аулау кәсібіндегі алғашқы машық-дағдылар мен мағлұматтарды алуына мезгілсіз көрініс тапқан табиғи әкелік әділетсіздік немесе, тағы сол тараптан шектен тыс қамқоршылдық бөгет жасамауы үшін, тіпті, нантакеттік капитандардың өз ұлдарын соншалық балғын кездерінен-ақ бөтен кемеде үш немесе, төрт жылдық жүзу сапарына аттандыратын жағдайлары жиі ұшырасады.

	Бұл екі арада "Рахильдің" капитаны әлі де қорлана төменшіктеп, Ахавтың аяушылық етуін сұрап жалынып жатты, ал "Пекодтың" капитаны бұрынғысынша, бейне төстемірдей, соққыдан соққы қабылдаса да, өзі титтей де селт етпей, мызғымастан тұра берді.

	- Сіз маған "иә" деп айтқанша, - деді қонақ, - мен осы арадан кетпеймін. Тап осындай жағдайда менің сізге не істейтінімді қаласаңыз, маған да соны істеңіз. Өйткені, сіздің де ұлыңыз бар, капитан Ахав - рас, ол әлі мүлдем нәресте әрі қазірде сіздің үйіңізде қауіп-қатерден тысқары, - оның үстіне ол сіздің қарттық шақта көрген сәбиіңіз. Иә, иә, сіз жібідіңіз, көріп тұрмын - ау, жігіттер, жүгіріңдер, жүгіріңдер, көлденең келтектерді бағытқа қоюға дайындалыңдар!

	- Тоқтаңдар! - деп айқай салды Ахав. - Желкенбауларға тиіспеңдер, - содан кейін әрбір сөзін құдды мүсіндеп құйғандай соза жалғастырды: - Капитан Гардинер, мен мұны істемеймін. Тіпті, қазірдің өзінде уақыт жоғалтып тұрмын. Қош болыңдар, қош болыңдар. Құдай алдарыңнан жарылқасын, әмбе капитан Ахав өзін- өзі жегідей жемесін, бірақ мен жолымнан қалмауым керек. Мистер Старбек, нактоуз сағаты бойынша уақытты белгілеңіз де, тура үш минуттан кейін кеменің үстінде бөгде ешкім қалмауын қадағалаңыз. Сосын көлденең келтектерді босатып, бұрынғы бағытқа түсіңіз.

	Ол, өзінің өлердей жалынуына мұншалық сөзсіз де үзілді-кесілді бас тартуға таңырқап сілейген "Рахильдің" капитанын сол жерде қалдырып, кілт бұрылды да, ешқайда қайырылып қарамастан, төмендегі каютасына кетті. Әйткенмен, мінеки, сілейгеннен селт етіп есін жиған Гардинер ләм-мим деместен жақтауға асығыс келген бетінде шлюпкаға құлап түскендей болды да, өз кемесіне тайып тұрды.

	Көп ұзамай кемелер бір-бірінен аулаққа алыстай берді; бірақ қарсы жолыққан кеме қайтадан көкжиектен асып көзден таса болғанға шейін оның теңіз бетіндегі әрең байқалатын әрбір қара ноқатқа тоқтап, біресе анда, біресе мұнда құлдыраңдай қалбақтап көп жүргені көрініп тұрды. Оның көлденең келтектері біресе оңға, біресе солға бұрылды, ол біресе толқындарға көміліп, біресе жалдың қырында қақпақылдай заулап, әлсін-әлсін жел ыңғайымен оңтайланып отырды, сонда оның мачталары мен көлденең келтектеріне ұшар басынан етегіне дейін адамдар қаптай тізіліп, құдды бұтақтарына тәттіқұмар балалар өрмелеген бақтағы сүйріктей шие ағаштарына ұқсап кетті.

	Оның әр жерде тоқтап, коймай шиырлаған шерлі жолына қарағанда, ащы тамшылы ағындарды ақтарған бұл кеменің, бұрынғысынша, өксігі басылмағаны айқын көрініп тұрды. Бұл - көзден бұл-бұл ұшып, ғайып болған балаларын жоқтап зар төккен Рахиль еді.





СХХІХ тарау





КАЮТАДА

	(Ахав палубаға шыққалы жатыр; Пип оның қолынан ұстап, онымен бірге жүргісі келеді.)

	- Балақан, балақан, саған айтам, сен қазір Ахавтың соңынан ермеуің керек. Ахав сені үркітпейтін, бірақ қасынан да көргісі келмейтін сағаттар таяп келеді. Байғұс бала, сенде менің сырқатыма шипа дарытатын бір нәрсе бар. Ұқсасты ұқсас емдейді, ал ендігі сүргін үшін менің сырқат күйім саламат-саулықтың нағыз өзі. Мені осында, капитан каютасында күте тұр, мұнда өзіңді құдды капитандай мәпелейді. Сен еденге бұралып бекітілген менің орындығымда отырасың; сен ондағы тағы да бір бұранда болуға тиістісің.

	- Жоқ, жоқ, жоқ! Сэр, сіздің тәніңіз жарақаттанып зақымданған, екінші аяғыңыздың орнына бүтіндей мені алыңызшы, сэр, мен басқа ештеңе сұрамаймын, тек сізге қызмет етсем, қолыңыз немесе, аяғыңыз болсам деймін.

	- О, миллиондаған жексұрын сұмырайларға қарамастан, бұл менің адамның риясыз адалдығына деген көзсіз сенімімді туғызады, ал, бұл болса қара әнді әрі есуас қой, расында да ұқсасты ұқсас емдейді, мұның бұған да қатысы бар, ол қайтадан сау-саламат.

	- Сэр, Стаббтың бір жолы кішкентай бейшара Пипті тастап кеткенін маған айтқан, тірлігінде тәні қара болса да, оның қардай аппақ сүйектері қазір тұңғиықтың түбінде жатыр. Бірақ та, сэр, Стаббтың оны тастап кеткені сияқты, мен сізді ешқашан тастамаймын. Сэр, мен сізбен бірге баруым керек.

	- Егер сен ары қарай да менімен осылай сөйлесетін болсаң, Ахавтың жан дүниесіндегі ой-жоспары тас-талқан боп күйрейді. Жоқ, деймін мен саған, бұл мүмкін емес.

	- О, менің мейірбан мырзам, мырзам, мырзам!

	- Жылайтын болсаң, өлтіріп тастаймын! Сақтанғайсың, өйткені Ахав та алжасқан ғой. Құлағыңды салғайсың, сонда сен менің сүйек аяғымның палубадағы тықырын жиі естіп, менің әлі сол жақта жүргенімді біліп отырасың. Ал енді мен сені қалдырып кетпекпін. Қолыңды - міне, осылай! Шеңбер өзінің кіндігіне қалай адал болса, балақан, сен маған тап солай адалсың. Енді, Құдай мәңгі-бақи алдыңнан жарылқасын; егер соған дейін жететін болса - мәңгі-бақи Құдайдың рақымына бөленгейсің, әмбе пешенеге жазылған нәрсе болмай қалмасын. (Ахав кетеді; Пип бір адым алға аттайды.)

	- Бір сәт бұрын ол осы арада тұрды; оның орнында мен тұрмын, бірақ мен жападан жалғызбын. Бұл арада қазір тым құрыса байғұс Пип болса, менің шыдауым оңайырақ болар еді, бірақ ол жоқ, ғайып болды. Пип! Пип! Дың-дың, дың-дың! Пипті кім көрді? Ол, сірә, осында, жоғарыда болса керек. Қалай? Құлып та, ілгек те, ысырма да жоқ, сонда да болса ашылмайды, ә? Рас, бұл бір сиқыр болар, ол маған осында қал деп өмір етті ғой. Рас, рас, ол тағы мына орындық - менікі деді. Міне, солай, мен мұнда жайғасып отырамын, шалқаямын, қалқаймасына сүйеніп, кеменің қақ ортасында отырамын, оның бүкіл үш мачтасы мен күллі тұрпаты менің көз алдымда тұрады. Кәрі матростар айтады, қара флагмандардағы ұлы адмиралдар кейде үстел басына отырып aп, капитандар мен лейтенанттарды сапқа тізіп қойып, жарлықтарын ал кеп береді дейді. Ха! Бұл не? Эполеттер, эполеттер, күллі жерде самсаған эполеттер! Графиндерді шеңбермен жіберіңдер; сізді көргеніме қуаныштымын; құйыңыз, месье. Қара өңді ұлдың өз жайында алтын зерлі бешпент киген ақ адамдарды құрметпен қонақ қылғаны бір түрлі қызық екен! Месье, Пип дегенді - бойы бес фут, түрі албаты әрі қорқақтау, құйтақандай зәңгіні көрмедіңіз бе? Түсінесіз бе, бірде вельботтан қарғып кеткен - көрмедіңіздер ме? Жоқ? Несі бар, онда тағы құйыңдар, капитандар, ішіп қоялық: барлық қорқақтарға масқара! Мен аттарын атамаймын. Соларға масқара! Үстелге аяқты салу керек те - барлық қорқақтарға масқара деу керек. Те-е, жоғарыдан мен тақтайға тиген сүйек тықырын естіп тұрмын. О, менің мырзам! Сен менің үстімде жүргеніңде маған қандай қиын! Бірақ, тіпті, мына құйрық жартасқа соғылып, маған серік болу үшін бақа-шаяндар ішке кіріп кетсе де, мен осы арада қаламын.





СХХХ тарау





ҚАЛПАҚ

	Міне, енді, осыншалықты ұзақ жүзу сапарынан кейін Ахав барлық басқа кәсіпшілік аймақтарын аралап келіп, белгіленген уақыт пен белгіленген орында өзінің қас жауын жаза баспай жайрату үшін оны мұхиттың осы бір қиын түкпіріне қуып тыққан кезде; енді, ол тап сол, өзіне мехнатты жара салынған ендік пен бойлықта дерлік тұрған кезде; енді, бұларға күні кеше ғана Моби Дикті көрген кеме ұшырасқан кезде; енді, оның басқа кемелермен барлық жолығысулары, әр түрлі болғанмен, бірауыздан Ақ Киттің аулаушыларды - өзіне деген қаскүнемдік жауыз ниетте кінәлі әлде кінәсіздігіне қарамастан - шетінен сайтани парықсыздықпен қырып-жойып жатқандығы жайында баян еткен кезде - міне, енді кәрі капитанның көздерінде жігерсіз жанарға төзгісіз бір нәрсе жасырынды. Батпайтын Темірқазық жұлдызы өзінің өткір де байыпты, орта деңгейдегі көзқарасын аудармастан, бүкіл ұшы - қиырсыз арктикалық алты ай түн бойы төменге қарап тұратыны сияқты, Ахавтың ой-пиғылы да енді жабырқау команданың мәңгілік түн қараңғысының үстінен жазбай жылтылдады. Адамдарды оның мысы басты, сондықтан да олардың барлық ішкі сезіктері, ойлаған қауіптері, күмән-қорқыныштары жан түкпірлерінде жасырынып бұғып қалуға, бірде-бір жапырақшасын көктетіп сыртқа өсіп шықпауға тырысты.

	Осынау қатер алдындағы күндерде кеменің үстінде - мейлі, шын көңілден шыққан, мейлі көлгірсулі болсын кез - келген жайдарман сауықтылық сап тыйылды. Стабб енді күлкі шақыруға, Старбек оны өшіруге бейілсіз болды. Қуаныш пен қайғы, үміт пен үрей - бәрі де құдды күлдей ұлпа тозаң етіп тартылып, Ахавтың темір жаны тұтылған, қатып қалған лай етіп бұлғанған сияқты. Кәрі капитанның қадалған кәрлі көздерін ұдайы сезінген адамдар палубада жансыз заттардай үн-түнсіз қозғалды.

	Бірақ егер сіз оған, оның ойынша, көздер тек өзіне ғана сүзілген құпиялы жалғыздық сағаттарында зер сала қарасаңыз, онда Ахавтың көз сұғы команданы қалай үрейлендірсе, парсының тылсым тұнған көздері Ахавты тап солай шошытатынын немесе, қалай болғанда да, кей-кейде оған бір түрлі әсер ететінін көрер едіңіз. Енді сидиған арық Федалланы барған сайын ұлғая түскен, бұлдыраған жұмбақтылық көмкерді; оның тұла бойын толассыз діріл билеп әкетті, сондықтан, адамдар, ол жай жаралмышты пенде ме, әлде, әлдебір көрінбес мақұлықтың кемеге түсірген, діріл қаққан көлеңкесі ме екенін өздері де білмейтіндей, оған түсінбей аңтарыла қарайтын болды. Ал бұл көлеңке үнемі палубадан табылатын. Өйткені, тіпті, түнде де Федалланың көз шырымын алғанын немесе, кубрикке түскенін ешкім ешқашан көрген емес. Ол сағаттар бойы қыбырсыз түрегеліп тұра алатын, бірақ ешқашан отырмайды һәм жатпайды; оның өңсіз ғажап көздері: біз, екі сақшы, ешқашан қалғымаймыз деп ұғынықты айтып тұрғандайды.

	Теңізшілер күндіз бен түннің қайсы мезгілінде жоғарыға шықпасын, Ахав дәйім сонда болады, не өзінің айналмалы тесігінде тұрады, не палубадағы жылжымайтын екі шек -грот-мачта мен бизань арасында адымдап жүреді; кейде оны каюта есігінің алдында да көруіңіз кәміл; ол бейне аттағысы келгендей, тірі аяғын алға созыңқырап тұрады; көзіне шейін түсіре киген, жиектері жапырая салбыраған қалпағы еңсесін езіп басады; ендеше, ол қалай қыбырсыз тұрса да әмбе өз кереуетіне жақын бармаған күндер мен түндер саны қаншалық ұлғайса да, оның қалпақ астындағы көздерінің жабықтығын немесе, ол бұрынғысынша команданы қалт еткізбей бағып тұрғандығын бәрібір ешкім ешқашан тап басып айта алмас еді; ол болса, осылай бір сағат, екі сағат тұра береді, түнгі ылғал інжулері оның киімінің тастай қатқан жиырмаларына жиылады. Түн оның плашы мен қалпағын су қылады, күндізгі күн оларды кептіреді; сөйтіп, міне, көптеген күндер мен түндер бойы ол төменге түспеді, ол жақтан бірдеңе керек бола қалған әрбір жолы каютасына кісі жұмсап отырды.

	Ол ашық аспан астында тамақтанды, яғни, таңғы асы мен түстігін ішті, өйткені, кешкі асқа қол тигізбеді; ол өзінің ұйысып өскен қара сақалын қимады, онысы жел құлатқан ағаштардың, жасыл ұшар бастары ендігі қурап өлгенімен, жалаңаштанған түбінде өскін жаюын жалғастырған бұжыр-бұжыр тамырларына ұқсап кеткендей. Бірақ оның бүкіл өмірі енді палубадағы бір үздіксіз кезек болғандығына қарамастан, әрі парсы да өзінің қатер үйірген кезегін дәл сондай қайтпастықпен өткеріп тұрғанына қарамастан, тек анда-санда ғана әлденендей маңызды ұсақ-түйек қажеттілік еткенде болмаса, дегенмен де олар бір-бірімен мүлдем дерлік сөйлеспеді. Осы екі адамды аса құдіретті сиқыр байланыстыратындай көрінетін; бірақ сырттай қарағанда, үрей билеген команданың көзінде олар бір-бірінен, бейне екі полюс сияқты, алшақтың. Егер күндіз олар қайтсе де кейде бір-ер сөз айтысып қалса, түндерде екеуі де мылқауға айналып, тіпті, жай жөппелдемеде де тіл қатыспайды. Ахав өз каютасының есігінде, парсы грот-мачтаның қасында - олар осылайша бір-бірімен тіл қатыспай, жұлдыздардың жарығында бірнеше сағаттап тұратын да қоятын; әйтсе де осы тұрыстарында, құдды Ахав парсыдан өзінің алдыға түскен көлеңкесін, ал парсы Ахавтан — жоғалтқан жаратылысын көргендей, олар бір-бірінен көз алмай қарайды.

	Бірақ ештеңеге қарамастан, күндіз-түні, сағат сайын, сәт сайын өз бағыныштыларының алдында қандайлық болса, дегенмен де нақ Ахав тап сондай өктем әмірші, ал парсы -оның құлы болды. Сонымен қатар екеуі де бейне бір мойынтұрыққа жегіліп, көзге көрінбес құдірет сидиған көлеңке мен берік мачтаны көсемдетіп айдап келе жатқандай еді. Өйткені, әйтеуір, парсы неменеге ұқсаса да, қайсар Ахав тұрған бойы кеменің биік грот-мачтасынан айнымайтын.

	Таң бозамығы күңгірттеп себездесімен-ақ оның: "Шолғыншылар мачталарға!" - деген шыңылтыр даусы естіледі - содан күні бойы, қара кешке дейін, қараңғы түскенге дейін, әрбір склянка соққан сайын баяғы сол дауыс: "Ей, ана жақта, жоғарыда не көрінеді? Қырағырақ қараңдар!" - деп саңқылдайды да тұрады.

	Балаларын жоғалтқан "Рахильмен" кездескеннен кейін осылайша үш, әлде, төрт күн өтті, бірақ әлі көкжиектен бір де бұрқақ байқалған жоқ; есуас шалды өз командасына деген сенімсіздік билей бастады, ол мәжуси гарпуншылардан басқа, барлығына дерлік күмән келтірді; ол, тіпті, өзінің осыншалық дегбірсіздене тосқанын Стабб пен Фласк қасақана байқамайды деп сезіктенді. Бірақ қаншалықты күдіктенгенімен, тіпті, сенбеушілігін қылықтары сездіріп тұрса да, ол онысын сөзбен айтып салудан, алды - артын ойлап, тежеле берді.

	- Мен китті бірінші өзім көргім келеді, - деп мәлімдеді ол. - Иә, иә, мейлі, дублон Ахавқа тисін!

	Сөйтіп, ол өз қолымен өзіне сүйреткіден себет ұя тоқып шығарып, грот-мачтаға бір доңғалақты шығырмен жөнелткен матросқа оны жоғарыға қондырып, одан арқан өткізу бұйырылды; арқанның бір ұшын Ахав себетке байлап, екіншісін жақтауға бекіту үшін арнайы нагель шеге дайындап қойды. Бұдан кейін ол, бос ұшты қолдарынан жібермей, экипаждың барлық мүшелерін қадала қарап шолып шықты, Дэггу, Квикег және Тэштигоға ұзағырақ тоқталып, Федалладан асығыс өте шығып, ақыры сенімді де мығым көзқарасын өзінің аға көмекшісіне қадап, былай деді:

	- Мына ұшын ұстаңыз, сэр. Мен мұны сенің қолыңа беремін, Старбек.

	Содан кейін ол себетке жайғасып алып, себетті көтеруге белгі берді, Старбек тартылған ұшты бекітіп, осыдан соң өне бойы соның қасында тұрды. Енді грот-мачтаны қапсыра құшақтаған Ахав ұшан теңізді мұндай биіктіктен көзі жеткенше көптеген мильдер бойы алды мен артынан, оңы мен солынан шолып қарады.

	Теңізшіге аяқ тірер тиянағы жоқ үлкен биіктіктегі кермелі жабдықтар арасында жұмыс істеуге тура келген кезде орнына арқанмен көтеріп, ол өзінің шаруасын ыңғайлап біткенше сонда ұстайды - міне, мұндай жағдайларда палубаға бекітіліп байланған үш қашанда соны арнайы қадағалауға тиісті қандай да бір адамға тапсырылады. Әңгіме мынада: жоғарыда қайсы ұшы қай жаққа кеткенін төменде тұрып анықтау қиынға соғатын, шым-шытырық шатысқан жүгірмелі такелаждың әдепкі қарбаласында және палубада бекітілген арқандар әлсін-әлі босатылған кездерде арнайы бөлінген сақтаушыдан айырылған жоғарыдағы теңізші өз жолдастарының біреуінің жаңсақ-жаңғалақтығынан ту биіктен тура жақтау сыртына, теңіз толқындарына лақтырылуы да әбден ықтимал Олай болса, мына жағдайда Ахав теңіз ғұрыптарына толық сәйкестікпен әрекет етті; тек түсініксіз бір жағдай, нақ Старбек - былай қарағанда, бір кездерде Ахавқа өз ырқының көмескі сұлбасын болса да қарсы қоюға тәуекелі жеткен кемедегі жалғыз адам, оның үстіне, шолғындағы адалдығына Ахав күмән келтіруге шақ қалғандардың бірі - міне, басқа жайларда өзі онша сенбейтін осы адамға өз өмірін қорғалақтамай сеніп тапсырып, нақ соны өзінің қорғанышы етіп таңдауы бір түрлі тосын іс болды.

	Бірінші ретте Ахав жоғарыда он минут та болып үлгерген жоқ, кенет осы ендіктерде кит аулағыштардағы мачта шолғыншысының бет әлпетімен ұнамсыз көршілестікте жиі ұшатын сондай құстардың бірі - қызыл тұмсықты һәм қаныпезер, үлкен теңіз қаршығасы әйтеуір бір жақтан сап ете түсіп, құйқылжыған шеңберлер мен сегіздіктердің шатысқан шырмауық торын сыза, басынан айнала шаңқылдап, шыр айналды. Сосын ол кенеттен мың фут шырқау биікке тік самғап, сол арада шиыршықтала қалықтап, қайтадан төмен құлдилады да, оның басының қасында тағы құйындай үйірілді.

	Бірақ ашқарақ көзін алыс көкжиектің күңгірт межесіне қадаған Ахав қайсар құсты байқамады, оған, сірә, ешкім де назар аудармас еді, өйткені, егер қазір, тіпті, ең бейқам көздің өзі де баршасынан әлдебір ерекше құпия мағына байқайтыны болмаса, бұл құстың пайда болуында тұрған өзгеше ештеңе жоқ болатын.

	- Сіздің қалпағыңыз, сіздің қалпағыңыз, сэр! - деп дауыстап жіберді кенеттен Ахавтың тура артында әрі сәл төменірек, одан терең әуе шыңырауымен бөлінген бизанның ұшар басында шолғында тұрған сицилиялық матрос.

	Алайда, ендігі шымқай қара қанат Ахавтың дәл көзінің алдында қағылып, ұзын имек тұмсық оның басына созылып тақала берді - лезде олжасын ілген қара қаршыға шаңқылдаған ащы дауыспен қайқаң етіп аспанға көтерілді.

	Бүркіт Тарквинийдің басын үш мәрте айналып ұшып, оның бөркін жұлып алды, содан соң соны дәл басына қайтадан қондырды, осыдан кейін оның әйелі Танаквиль ол Римнің патшасы болады деп көріпкелдік жасады. Тек бөріктің қайтып оралуы ғана бұл оқиғаны жақсылық нышанына айналдырды. Ахавтың қалпағы болса, мәңгілікке жоғалды; жабайы қаршыға кемені басып озып, өзінің олжасымен алға қарай ұша берді де, ақыры көзден ғайып болды; ол біржола ғайып болар алдындағы ақырғы сәтте одан ажырап, ғаламат биіктен теңізге құлдыраған әлденендей бұлдыр қара ноқатты күңгірт айырып тануға болар еді.





СХХХІ тарау





"ПЕКОД" "ҒАЖАЙЫППЕН" КЕЗДЕСЕДІ

	Қайтпас қайсар "Пекод" барған сайын ары қарай ұзай берді, күндер мен толқындар артқа домалады; құтқарғыш қалқыма етіп ыңғайластырылған Квикегтің табыты бұрынғысынша құйрықта шайқалақтап тұрды, міне, сөйтіп, бір тамаша күні көкжиектен тағы бір кеме көрінді, оның "Ғажайып" деген аты сыртқы тұрпатына сондайлық аянышты түрде қарама-қайшы келеді екен. Ол әжептәуір жақындап келген кезде "Пекодтағы" барлық көздер бейтаныстың шканцысына сүзілді, онда "қайшы" делінетін - палубадан сегіз фут шамасы биікте айқышталған жуан білік-бөренелер тұрған - ды, бұларда кит аулаушылар әдетте өздерінің қосалқы, жабдықталмаған немесе, зақымдалған вельботтарын алып жүреді.

	Бейтаныстың "қайшысынан" қирап-сынған шпангоуттың ақ қабырғалары мен бірнеше жарылған - бір кездегі бүтін вельботтан қалған тақтайларды көруге болатын еді; қазір осы қаңқа-негіз, құдды жалаңаштанған, қақырап, ағарған жылқының қаңқа сүйегіндей, ашық-шашық жатыр.

	- Ақ Китті көрдіңдер ме?

	- Қарасаңдаршы! - деп тіл қатқан гакаборт қасындағы арық капитан өзінің дыбыс зорайтқышымен вельбот сынықтарын нұсқады.

	- Сендер оны өлтірдіңдер ме?

	- Оны өлтіретін гарпун әлі соғылған жоқ, - деп жауап берген қарсы жолыққан кеме капитаны өз палубасына мұңая көз тастады, онда үнсіз томсарған матростар қырынан аударылған кереуеттің бүйірін тігіп жатыр екен.

	- Соғылған жоқ па? - деп айқай салған Ахав айырықтан Перттің қаруын суырып алып, ауада сермеледі. - Мында қара, жерлес, мұнда, қолымда, мен оның ажалын ұстап тұрмын! Мына жүз қанмен суарылған, бұл найзағайдың отында шыңдалған, енді мен мұны Ақ Кит өзінің қарғыс атқыр өмірін ышқына сезінетін, жүзгіш қанаттың ту сыртындағы әлгі ыстық жерде үшінші мәрте шыңдаймын деп ант етемін!

	- Ендеше, Құдай саған жар болсын, шал. Міне, қарағын, - "Ғажайыптың" капитаны қапталып тігілген кереуетті нұсқады. -

	Мен кеше ғана сау-саламат жүрген, бірақ түнге жетпей мерт болған мықты бес жігіттің тек біреуін жерлеп жатырмын. Тек мына біреуін ғана жерлеп жатырмын, қалғандары әлі өліп те үлгермей жатып жерленді; сен қазір солардың моласының үстінен жүзіп барасың. -Осы арада ол өз командасына тіл қатты: - Ей, сендерде бәрі дайын ба? Онда тақтайды жақтауға қойып, мәйітті көтеріңдер; міне, солай. Ал, рақымды Құдайым, - ол мәйітке таяп келіп, қолдарын көкке созды, - өлгендер қайта тіріліп, бақилық өмір...

	- Желкенбауларды ағытыңдар! Рульді ық жаққа ұста! - деп Ахав өз матростарына күндей күркіреді.

	Бірақ оқыстан жұлқына тартқан "Пекод" дегенмен де өліктің су астына сүңгіген шалпылын естімейтіндей қашыққа кетіп үлгермеді, шапшыған бірнеше көпіршік кеме қабырғасына шейін жетіп, оған өзінің о дүниелік дұғасын шашыратты.

	Қайғы басқан "Ғажайыптан" қашқан "Пекод" одан теріс айналып бұрылған кезде құйрығында ілулі тұрған тосын құтқарғыш қалқыма барлық көздерге шалынды.

	- Еһей! Ана жаққа қараңдар, жігіттер! - "Пекодтың" құйрығының сыртында осы бір сәуегей дауыс естілді. - Бекер, о, жерлестер, сендер біздің қайғылы жерлеуімізден бекер аулаққа қашасыңдар; сендер тек өз табыттарыңды көрсету үшін ғана бізге гака- бортпен бұрылдыңдар!





СХХХІІ тарау





СИМФОНИЯ

	Болат көгілжімін балқытып тұрған жаймашуақ күн еді. Ауа мен су күмбездері көзге мүлде дерлік көрінбес көкшіл нұрда астасқан; ойшыл аспан бір түрлі әйелдік мөлдірлікке тұнған мейірімді әрі кәусар, ал құдіретті де айбынды мұхит, бейне ұйқыдағы Самсонның кеудесі сияқты, баяулай буырқанған толқынды жалдарын ұзақтан ұзақ толқыта күдірейтеді.

	Тас төбеде кіршіксіз қанаттарымен үлпілдеген ақшаңқан құстар ерсілі-қарсылы қалықтайды, бұлар ару көгілжімнің аяулы ойларын; осы бір шақта көкпеңбек тұңғиықтың шалғай тереңінде қаныпезер левиафандар, семсер-балықтар мен акулалар анда - мұнда жөңкіліп жатты; бұлар жойқын мұхиттың табанды да мазасыз, еркектік қырыпсал ойлары болатын.

	Бірақ осынау табиғат құбылыстары арасындағы ішкі қарама - қайшылық қаншалықты зор болғанымен, сырттай ол тек күңгірт реңді көлеңке-сұлба түрінде ғана көрінді; екеуі қосылғанда әйелдік және еркектік қос бастауды біріктірген бір бүтінді құрады.

	Ал, жоғарыдан патша ағзам әміршіге ұқсаған күн жігітке жас қалыңдықты берген сияқты, тулаған өжет мұхитқа құдды момын көгілжімін төккендей болады. Сөйтіп, көкжиек белбеуі созылған тұстағы экватор да сирек көрінетін жеңіл әуе тербелісі, жасқаншақ қалыңдықтың жұбайына ашқан құшағындай, махаббат пен толқынысқа толы сенім мен нәзік үрей танытты.

	Ширыққан әрі томаға-тұйық, түйіні көп әжімдермен шиырланған, бірбеткей әрі қайсар, тіпті, қирандылардың күлінен де жылтырайтын шоқтар сияқты, көздері от шашқан, күмән дегенді білмейтін Ахав өз маңдайының жарықшақтанған дулығасын аспан- мың мөлдіреген ару жүзіне көтеріп, таң нұрына малынып тұрған - ды.

	О, мәңгілік сәбилік пен көгілжім нұрдың пәктігі! Біздің айналамызда жан-жақтан атойлап ойнақ салған, көзге көрінбес қанатты жан иелері! Әуе мен аспанның сүйкімді сәбилік шағы! Кәрі Ахавтың томсарған қасіреті сендердің ойларыңа да кіріп шықпайды! Менің кішкентай Мария мен Марфаны, күлім көзді екі көңілді перизатты көруіме тура келген, сонда олар өздерінің кәрі әкесінің қасында, оның миының қураған қазаншұңқырының жиегінде өскен, жалын шарпыған бұйра шаш бұрмаларымен ойнап, қамсыз-мұңсыз шапқылап жүрген еді.

	Ахав палубаны баяу кесіп өтті де, жақтаудан ары еңкейе тұрып, өзінің түпсіз тұңғиыққа үдемелете үңіліп қадалған көзқарасының астында барған сайын суға тереңдеп кетіп бара жатқан өз көлеңкесін бақылады. Бірақ ауаның тәтті жұпары оның жегідей жеген ойларын бір сәтке болса да сейілте алды. Шаттыққа толы мейірлі ауа, ақжарқын аспан оны мәпелей аялады; әрдайым да сондай суық та қатыгез келген өгей шеше-өмір ақыры оның қыңырайған мойнынан аялы қолдарымен әлпештей құшақтап, құдды соның үстінде қуаныштан еңірегендей, өз жүрегінен осы адасқан қырсық ұлын құтқаратын һәм оған бата беретін күш тапты. Қалпағының салбыраған жиегінің астынан теңізге Ахавтың көз жасы тамып кетті, бүкіл Тынық мұхитта осы бір құйттай тамшыдан қымбат қазына жоқ еді.

	Старбек кәрі капитанды көрді, оның жақтауға қинала таянғанын көрді, ол өзінің сенімді жүрегімен айналаны басқан меңіреу үнсіздіктің түпсіз тереңінен өксіп шыққан шексіз зарды естіді. Ол капитанды түртіп қалмас үшін және оған байқалмас үшін абайлап қана жақындап келіп, қасына тұрды.

	Ахав жалт бұрылды.

	- Старбек!

	- Сэр?

	- О, Старбек! Неткен мейірімді, мейірлі жел, жоғарыдағы аспан қалай мейірім төге қарайды. Осындай күні - дәл бүгінгідей жаймашуақ күні - он сегіз жасар гарпуншы бозбала кезімде мен өзімнің алғашқы китімді гарпундап едім! Осыдан қырық, қырық, қырық жыл бұрын! Қырық жыл бұрын! Қырық жыл үздіксіз жүзу! Қырық жылдық тауқымет, қауіп-қатер мен дауылдар! Аяушылығы жоқ теңізде өткен қырық жыл! Теңіз иірімдерінің сұрапыл сұмдықтарымен қырық жыл айқасу үшін Ахавтың жердегі тыныш-тықты тастап кеткеніне, міне, қырық жыл Саған рас айтамын, Старбек, осы қырық жылдың үшеуін жағалауда толық өткіздім бе екен? Өзім өткізген осы өмір жайында, елсіз-күнсіздегі жапа-жалғыздық жайында, сырттағы жасыл әлемнің жанашырлығынан ада капитан оқшаулығының тас қапасы жайында ойлаймын! Уа, еңсені басқан қамырық шер! Уа, капитан өктемдігінің гвинеялық құлдығы! Осының бәрін ойлаған кезде әлі күнге шейін не болғанын айқын түсінбей, тек шала-шарпы аңғарып келгенімді айтсаңшы: мен қырық жыл бойы кепкен тұзды азықты - рухымның тапшы қорегінің осы бір нышанын талшық еттім, бұл шақтарда құрлықтың ең кедей деген бейбағының дастарқаны күн сайын жас мәуеге толып, осы дүниенің жаңа риздығымен қайысып тұрады емес пе, мен сонда үлбіреген жас қыз әйелімнен көптеген мың мұхит милі арамызды бөлген алыста нанның көгерген қыртысын жеп жүрмін-ау, ол сорлымен елу жасқа толғанымда некелесіп, үйлену тойын атқарған күннің ертеңінде, неке жастығымды бір ғана тереңдей жапырып, Горн мүйісіне жүзіп кеттім-ау. Әйелім, әйелім, дәлірек айтқанда, күйеуі тірі жесірім! Иә, иә, Старбек, үйлене сала, мен осы байғұс қызды жесір еттім. Содан соң немене? Бүкіл мына ессіздік, күллі дүлейлік, қайнаған қан мен алаулаған жан - осылайша өз олжасын, мінеки, мыңыншы рет көбікке малшына жанталаса қуалаған кәрі Ахав, дұрысында, адам емес, сайтан ғой! Иә, иә! Осы қырық жыл бойы кәрі қақпас Ахав неткен дүлей ақымақ, алжыған ақымақ болған десеңші! Мұншама зорығып қуалап керегі не? Ескек есіп, гарпун мен шанышқы кезеп, қолға күш түсіріп, қинаудың керегі не? Ахав осыдан жақсы немесе, бай болып кетті ме екен? Көзіңді салшы. О, Старбек! Өзімнің бүкіл зілмауыр салмағыммен тек жалғыз аяқта қалғаным қорқынышты қасірет емес пе? Қане, мен қартайған шашымды кейін қайырайыншы, олар көзіме кіріп, құдды жылағандай, жас үйіртеді. Бұл шаштың өзі қалай ағарып кеткен, сірә, мұндай боп сұрғылт күлден ғана өсіп шығатын болар. Ау, Старбек, мен тым кәрі, соншалықты мыжылып қаусаған кәрі боп көрінем бе? Бейіштегі дәуренінен бергі ғасырлар ауыртпалығы астында сүрініп-қабынған Адам сияқты өлесі қалжырап, еңкіш тартып, бүкірейгендей хал кешемін. Құдай! Құдай! Жүрегімді жаншып, миымның құлпын бұзшы, құдай! Бұл - әжуа, ащы әжуа, қатыгез әжуа; мен ақ шашпен жүрерліктей әрі осыншалық төзгісіз кәрі боларлықтай һәм солай көрінерліктей шаттықтарды шаш етектен кештім бе екен? Менің қасыма, жақынырақ тұршы, Старбек, адамның көзіне қарауыма мұрсат берші, аспан мен теңізге қарағаннан осы жақсы, Құдайға көз тіккеннен осы жақсы! Көктеген жермен ант етемін, лаулаған ошақпен ант етемін! Міне, ол, сиқырлы мөлдір; мен сенің көзіңнен әйелім мен ұлымды көріп тұрмын. Жоқ, жоқ, лағнет жауған Ахав Моби Дикті қуалап кеткен кезде сен палубада қалуың керек. Мен сені бұл қауіпке ұрындырмаймын. Жоқ, жоқ! Алыстағы үйімді сенің көзіңнен көруім тегін емес!

	- О, капитан, менің капитаным! Дегдар жан, дарқан жүрек, сол албасты балықтың соңынан қуалап керегі қанша? Менімен бірге безіп қаш, мына пәлекетті суларды тастап кетелік! Старбектің де әйелі мен ұлы бар - оның жайдарман, жарқын реуішті жастық шағының әйелі мен ұлы; олар да құдды сенің әйелің мен ұлың сияқты, сенің мейірлі, зарығып сағынатын әкелік қарттығыңның әйелі мен ұлы сияқты! Аулақ! Бұл арадан аулақ безіп қашалық! Маған тап қазір бағытты өзгертуге мұрсат бер! О, менің капитаным, өзіміздің сүйікті, көне Нантакетімізге біз толқындардың үстімен қандай қуанышпен, мәре-сәре боп заулар едік! Рас, ол жақта да қазір дәл осындай шуақты көгілдір күндер тұр, сэр.

	- Иә, иә, дәл осындай. Менің есімде. Еркешуақ жазғы таңдар. Сосын, тал түсте оны ұйықтатады - міне, қазір ол улап-шулап оянады, өзінің кішкентай кереуетінде отырады, шешесі оған мен туралы, кәрі каннибал туралы, менің қазір тұңғиық үстіндегі алыс теңіздерде жүзіп жүргенім туралы және де онымен билеу үшін әлі үйге қайтып оралатыным туралы әңгімелейді.

	- Мэри де тап солай, менің Мэриім! Ол біздің ұлымызды күнде таңертең жағалаудағы құм төбеге әкеп тұруға уәде еткен, көкжиектен әкесінің желкені көрінгенін күтіп қарасын деген! Иә, иә, болды, шешілді, біз Нантакетке бұрыламыз! Жүріңіз, капитан, кері бағытқа бет түзейік. Қараңыз, қараңыз, әнеки, терезеде сәби жүзі, төбеде бала қол бұлғайды.

	Бірақ Ахав көзін тайдырып әкетті; ол құрт кеулеп жеген алма ағашы сияқты қалт-құлт етіп, жерге семіп-солған соңғы алмасы үзіліп түсті.

	- Бұл не өзі? Не деген беймәлім, бөтен, тылсым күш; не деген көрінбейтін ашулы қожайын һәм әмірші; маған билігін жүргізуші неткен қатыгез де рақымсыз император; соның ықтиярымен мен, барлық табиғи ынтықтарым мен іңкәрларыма қарамастан, тек алға ұмтылып, алға асығып, тек алға ұшып келемін; жүрегімнің түкпірінде мен өзім, тіпті, тәуекел етуге де ешқашан батылым бармайтын нәрсені істеуге деген ессіз құлықтылықты маған таңған қандай құдірет? Мен өзім Ахавпын ба? О, Құдайым, мына қолды мен үшін көтеріп тұрған басқа біреу ме, әлде, менмін бе? Алайда, егер ұлы күн өз еркімен қозғалмай, тек аспандағы қолбала болып жүрсе; әрбір жұлдызды әлдебір көрінбейтін күш бағыттап айналдырып тұрса; егер тек Құдай мына жүрегімді соқтырмаса, мына ойларды ойламаса, мен үшін мына өмірді сүрмесе, онда мына сорлы жүрек қалай соқпақ, мына міскін ми өз ойларын қалай ойламақ? Арсымен ант етемін, досым, бізді бұл дүниеде Тағдыр атты теңізші құдды ана зәкір-қақпадай бұрап айналдырады. Қарасаң, өне бойы аспан жайдары жымиып, тұңғиық теңіз толықси тербеліп жатады. Әне, анау түнекті көрдің бе? Шоршыған шабақтарды жалмап құртуға соған кім әмір еткен? Қанішерлерді не күтеді, досым? Егер қазының өзі жауапқа тартылатын болса, үкімді кім шығармақ? Дегенмен де, жел неткен мақпалдай жұмсақ еді, жоғарыдан аспан қалай мейірлене қарайды; ауаға құдды шалғайдағы көкорай алқаптардан ұшып келгендей хош иіс жайылған; Анд баурайларындағы бір жерлерде қазір пішен шабылып жатыр, достым Старбек, шалғышылар жаңа шабылған жас шөптің үстінде ұйықтап кетті. Ұйықтап кетті ме? Солай, еңбек етсең де, етпесең де, бәрібір ақырында шабындықта ұйықтап кетесің. Ұйықтап кетесің бе? Иә, сөйтіп, шыққа малынған шабындықта лақтырып тасталып, ұмытылған өткен жылғы орақ сияқты, көк шөпте тот басып жатарсың, Старбек!

	Бірақ торыққаннан аппақ қудай бозарып кеткен аға көмекші бұл кезде аулақ кеткен-ді.

	Ахав палубаны кесіп өтті, жақтаудан ары еңкейіп, суға қарады да, судан өзіне қадалған екі көзбен түйісіп, селк ете түсті. Оның қасында, фальшбортқа сүйеніп, қыбырсыз Федалла тұрған болатын.





СХХХІІІ тарау





ҚУҒЫН, БІРІНШІ КҮН



	Сол түннің екінші кезегінде, өзінің дағдысынша, кәрі капитан өзі тұрған каюта табалдырығынан алға аттап, шканцыдағы айналма тесігіне бет алғаны сол еді, кенет ол толқулы түрде мойнын созып, құдды жабайы аралдардың жақын қалғанын сезген ақылды кеме төбеті сияқты, теңіз ауасын құмарлана жұтты. Таяу төңіректе кит болуы тиіс! Көп ұзамай кезектегілердің күллісі тірі кашалоттың кейде алыс қашықтықтарға жаятын өзгеше иісін сезді; енді Ахав құбыланама мен желбаққыш көрсеткіштерін зерттеп, содан кейін иістің қайдан шыққан бағытын мүмкіндігінше дәл анықтап, кеменің бет алысын азырақ өзгертуге және желкендерді кере түсуге асығыс бұйырғанда командада ешкім таңданған жоқ

	Таңға жақын осы сәуегей саясат жемісін берді: "Пекодтың" қақ тұмсығының алдынан, жөңкілген терең ағынның теңізге құйылатын тұсында болатындай, жиектері бүлкілдей шымырлаған, бейне май төккендей біртегіс айдын судың ұзынынан бойлаған жіңішке арнасы ашылды.

	- Шолғыншылар мачталарға! Бәрі жоғарыға шықсын!

	Бактағы Дэггудің палубаны тоқпақтап гүрсілдеткені сондай,

	кубрикте ұйықтап жатқандар, құдды қиямет-қайымдағы күн күркіреуінен оянғандай, палубаға, киімдерін қолдарына ұстай, атып-атып шықты.

	- Ана жақтан не көріп тұрсыңдар? - деп айқай салды басын көкке көтерген Ахав.

	- Ештеңе, сэр, ештеңе! - деген жауап естілді жоғарыдан.

	- Брамсельдер мен сатыағаштарды қойыңдар! Жоғары мен төменнен және екі жақтан бірдей.

	Барлық желкендер керілді; сол кезде Ахав өзін грот-мачтаға көтеруге арналған арқанның ұшын босатты; сөйтіп, сәлден кейін оны жоғарыға көтере бастады; кенет, аспанға тартқан әдепкі жолының тек үштен екісін ғана өтер-өтпестен, ол грот-марсель мен брамсель арасындағы саңылаудан қарап қалып, шырқау биіктегі шағала шаңқылына ұқсас, құлақ жарған ащы айқайға басты:

	- Бұрқақ! Бұрқақ! Және өркеш, қарлы тау сияқты! Бұл - Моби Дик!

	Сол сәтінде үш шолғыншы іліп әкеткен осы айқаймен дүрліккен адамдар палубада әрлі-берлі сапырылысып, өздері әлемді шарлап, осыншама ұзақ қуалаған даңқты китті ақыры өз көздерімен көрмекке ванттардың бойымен өрмелей бастады. Бұл шақта Ахав ендігі өзінің әдеттегі орнына жетіп, үш шолғыншының үстінде бірнеше фут биігіректе салбырады, олардың ішінде Тэштиго тура оның артындағы брамстеньга көмкермесінде тұрды, сондықтан, үндістің басы Ахавтың табанына тиюге шақ қалғанды. Жарқыраған биік өркешін әлсін-әлі толқын үстіне көтеріп қойып, меңіреу бұрқағын аспанға атқылай түсіп, кеменің алдында бірнеше миль жерде жүзіп жүрген кит мұндай биіктіктен енді оларға айқын көрінді. Ырымшыл матростарға бұл құдды олар әлдеқашан Үнді және Атлант мұхиттарының ай жарығы төгілген шалқар айдындарында көрген баяғы елес бұрқақтай боп елестеді.

	- Оны сендердің ешқайсысың неғып байқамадыңдар? - деп сұрады Ахав кермелерде ілінген адамдардан.

	- Мен оны капитан Ахавпен бір сәтте дерлік көрдім, сэр, дауыстап та жібердім, - деді Тэштиго.

	- Жоқ, бір сәтте емес, бір сәтте емес - жоқ, дублон менікі, дублон менің пешенеме жазылған. Сендердің ешқайсың емес, Ақ Китті тек мен ғана бірінші боп көре алдым. Әне, бұрқақ! Әне, әне, әне тағы, тағы, - ол киттің бірқалыпты шапшытқан ағындарына үйлестіре, даусын соза, ырғақты мақаммен айқайлады. - Ол қазір су астына кетеді!Сатыағаштарды ауыстырып қойыңдар! Брамсельдерді жинаңдар! Үш вельбот суға түсіруге дайындалсын. Мистер Старбек, есіңде болсын: сен осында қалып, кемені жүргізесің. Ей, рульдегі! Желге қарай бұрыңқыра, бір румб желге қарай! Осылай ұста, осылай ұста! Қазір құйрығын көрсетеді! Жоқ, жоқ, бұл тек қара су ғана. Қайықтар дайын ба? Әзірленіңдер, бәрің әзірленіңдер! Мені төмен түсіріңдер, мистер Старбек, түсіріңдер, бол, тезірек! - Сөйтіп, ол әуеден төменге, палубаға құйрықты жұлдыздай ағып өтті.

	- Ол тұп-тура желдің бағытын бетке ұстаған, сэр! - деп дауыстады Стабб. - Бізден қашып барады, тек бізді әлі байқап үлгерген жоқ.

	- Бір сөз де айтпа, адамшық! Арқанда тұрыңдар! Рульді жақтауға қарай! Баяулат! Жел жақтағы арқандар жиылып алынсын! Солай, тамаша! Вельботтар, вельботтар!

	Тез арада Старбектікінен басқа барлық вельботтар түсірілді; олардағы желкендер керілді, ескектер суды шалпылдата соқты; сөйтіп, қайықтар толқындармен сылдырап аға жөнелді. Шабуылдың басында Ахав. Федалланың шүңірейген көздерінде өлусіреген от жылт ете түсті, еріндері қорқынышты түрде қаймыжықтана қисаңдайды.

	Жеңіл қайықтар теңіз бетінде бейне шуылсыз қабыршақ-кемешедердей заулап келеді, алайда, олар мен жаулары арасындағы қашықтық баяу қысқарды. Олар неғұрлым жақындаған сайын, толқындардың үстіне кілем жайылғандай, мұхиттың беті солғұрлым біртегіс майда бола түсті, олардың алдында шаңқай түстің қыбырсыз көкорай көгалы жатқандай боп көрінді. Міне, демін ішіне тартқан аңшының, сірә, ештеңеден секем алмаған өз құрбандығына жақын келгені сонша, жасылдау жұқа көбік шумақтарының үлпілдей шыр айналған ұшпалы иіріміндегі толқындарда құдды өздігінен жылжығандай, көз қарықтырған алып өркеш айқын көрінді. Ал, сол көбіктердің арасынан даңғарадай тік маңдайдағы айқыш-ұйқыш терең әжімдерді аңдап байқауға болар еді. Ақ қарлы жалпақ маңдайдан жалт-жұлт еткен ақ көлеңке мұхиттың жұмсақ түрік кілеміне ұзарып құлап, соңынан сылдыраған сазды әуен ерте, алға жүгіріп отырды, ал артта құлпырып ойнаған көк сулар тегіс із қалдырған бораздадай созыла заулады, бұл шақта хайуанның бүйірлерінен өне бойы шымырлаған көбіктер қалқып шығып, биге басты. Оларды ерсілі-қарсылы, мөлдір суға жанаса ұшқан қисапсыз шадыман құстардың жеңіл табаншалары әлсін - әлі жарып тастап жатты; сонымен бірге үлкен фрегаттың әлем - жәлем қабырғасының үстінде қоқырайған жалаусап тәрізді, киттің ақ арқасынан сынған шанышқының жарылған ұзын сабы сорайып шығып тұрды. Балықтың үстінде желп-желп еткен шымылдықтай үйірілген жеңіл сирақты құстар үйірлері оқтын-оқтын осы сырыққа қонақтап, ұзын құйрықтарын бейне жайдарман жалаушалардай желбірете, сонда тербетіліп отырды.

	Кит толқындардың арасында қуанышты сергектікпен - ұшқыр қозғалыстағы тыныштықтың самарқау қуатымен жүйткіді. Ол өзінің әсем мүйізіне жармасып жабысқан, ұрланған Еуропаны алып жүзіп бара жатқан ақ бұқа Юпитер емес еді; сұлуға өзінің аңсарлы да ынтық көздерін салып, сылдыраған майда жылдамдықпен тура Криттің махаббат жайларына асыққан бұқа емес еді, жоқ, теңдессіз жоғарғы өмір иесі Зевстің өзі де тәңір сипатты Ақ Киттен айбынын асырмады. Ол жалпақ қанаттарын жая таралып, қақ жарылған толқындағы жұмсақ бүйірлерінің қос қапталынан, жарқыраған бүйірлерінің қос қапталынан сиқырлы әзәзіл қызықты босқа рәсуалады. Әрі аңшылардың ішінде осы алдамшы тыныштыққа арбала елігіп, онымен шайқасуға дүрсе қоя беруге батылы жеткендері де болғанына һәм сонда мұндағы мамыражайлық жамылғысы астында қатерлі құйындар бұғып жатқанын көргеніне таңдануға болар ма екен? Бірақ бұған дейін дәл осы әккі амалдармен қаншасын алдап түсіріп, опат етіп үлгерсең де - уа, кит, сен тынық сулардың айналы айдынында өзіңді алғаш көрушілерге тағы да қарсы жүзіп бара жатасың.

	Осылайша, тропикалық теңіздің жайбарақат тыныштығында, шаттықтан шолпылдата қол шапалақтап жіберуге дәті жетпеген толқындар арасында әлі әлемнің көзінен өзінің ең сұмдық қаруын - қайырылған қаныпезер жағын жасырмаған Моби Дик жүзіп келе жатты. Міне, оның ұшасының алдыңғы бөлігі судан ақырын көтеріле бастады; бір сәтке алып мәрмәр денесі, құдды Виргиниядағы атақты табиғи көпір сияқты, толқындардың үстінен арқалықша доғаланып иілді. Құйрығының туымен әуеде қаһарлана сермеген құдіретті құдай өзінің бар айбынымен көрінді де, сол арада бірден су астына сүңгіп, көздердің сұғынан бой тасалады. Ол зым - зия жоқ боп кеткен жерде пайда болған көбікті шұңқырдың үстінде құмарлана күтіп діріл қаққан теңіздің ақ құстары қанаттарымен су сыза, ауада әлі ұзақ қалықтай ұшып жүрді.

	Ескектер мен қалақтарды былай қойып, желкен кенептерін жалпылдатқан үш вельбот Моби Диктің қайтадан көрінуін күтіп, толқындарда ақырын тербетілді.

	- Бір сағат, - деді жайбарақат жанарын желдің ыңғайымен көгілдір мұнарлы байтақтар мен еліктіргіш жазиралы қиырлар созылып жатқан жаққа тігіп, өз қайығында қаққан қазықтай мелшиіп тұрған Ахав. Бірақ енді бір сәт өткесін оның көздері шарасында қайтадан ойнақшып, ол су шайған көкжиекті бұрынғы дегбірсіздігімен қарағыштады. Жел салқындай түсті, теңіз бетін жыбырлаған кішкентай толқындар жауып кетті.

	- Құстар! Құстар! - деп айқай салды Тэштиго.

	Құдды қайтқан кездегі аққұтандар сияқты, ақ құстар енді бірінен соң бірі тура Ахавтың қайығына ұмтылып, сабырсыз шаттықпен шаңқылдай, бірнеше ярд жерде су бетінде шыр айналып ұшумен болды. Олар адамға қарағанда жақсырақ көрді; Ахав теңіз төрінен әлі ештеңе байқаған жоқ-тын. Бірақ міне, жасыл тұңғиыққа қадала қараған ол тереңнен үлкендігі түлкідей ғана, таңғаларлық жылдамдықпен су бетіне қалқып шығып келе жатқан және көз алдында зорайған ақтаңдақты анық көрді; сосын ол бір түрлі аударылып түсті, сонда оның көз жетпес тереңнен көтерілген, ұзына бойы аппақ боп жылтыраған тістерінің екі қисық қатары көрінді. Бұл Моби Диктің арандай ашылған аузы мен қайырылған жағы еді, бұл шақта оның көлеңкеленген толағай ұшасы әлі теңіз көгілжімімен астасып жатқан-ды. Жарқылдаған ауыз вельбот түбінің астынан құдды мәрмәр мазардың кең ашылған қақпасындай үңірейді; содан Ахав руль ескегін жан дәрмен сермеп қалып, өз қайығын осы бір үрейлі құбылыстан аулағырақ алып шықты. Содан кейін ол Федаллаға үн қатып, орындарын ауыстыруға ымдады, сосын тұмсыққа өтіп, Перттің гарпунын жұлып алды да, өз командасына бірінші белгі берілісімен артқа шегіну үшін ескектеріне жармасуға бұйырды.

	Сәл бұрынырақ өз кіндігінен шыр айнала бұрылған вельбот енді су бетінде әне-міне көрінуге тиісті киттің басына тұмсығымен бетбе-бет келіп тұрды. Бірақ, бейне әрекет-амалды біле қойғандай, Моби Дик, жұрт өзіне таңып жүрген әлгі бір қасекі қырағылықпен, көзді ашып-жұмғанша, әжімді басымен алға сүңгіп шыға келіп, дәл қайық жақтауын бойлай, жып беріп өтіп кетті.

	Енді кит арқасына аударылып түсіп, жайратқыш акула тәрізді, өзінің арандай ашылған аузына қайықтың тұмсығын, құдды дәмдеп тамсанғандай, еріншектене тартқан кезде әрбір тақтайшасы, әрбір қабырғасы солқылдай шайқалып, ол қалай қалтылдап діріл қақты десеңізші. Сөйткенде киттің сорая қайырылған төменгі жағы жоғары көтеріліп, бір тісі ескек-тұтқаға ілініп қалды. Оның қаз - қатар тізілген ішкі жақпарларының көгілдірлене, маржандай құлпырған шаңқан ақтығы Ахавтың басының үстінде алты дюйм жерде жарқ-жұрқ етті. Міне, Ақ Кит жеп-жеңіл тақтай қайықшаны, бейне қатыгез мысықтың тұтқын тышқанды қақпақылдап ойнағанындай сілкіледі. Қолдарын айқастырып, тура алдынан көзін айырмаған Федалла тапжылмай тұрды, алайда, сары-шұбар ескекшілер сүрініп-қабынып, жанталаса құйрыққа ұмтылды.

	Міне, осы арада, вельботтың солқылдақ жақтаулары солқ-солқ етіп, кит соры қайнаған кемешені нақ бір сайтанша ермегіне айналдырған кезде - оны қайықтың тұмсығынан шанышқымен түйреу мүлдем мүмкін болмады, өйткені, оның суға шомған денесі қайықтың астында қалды, ал мұның тұмсығы ендігі киттің өңешінен өтіп кетті десе де болғандай еді, сөйтіп, туралап келген қасірет алдындағы дәрменсіз басқа екі қайық лажсыздан тоқтады, - міне, тап сол кезде өз жауының мазақ қылғандай жақындығына ызаланған дүлей Ахав, тірі де болса, өзі сондай жек көретін әлгі ауыздың ішінде шарасыз міскін күйде қалғанына әбден долыра ашуланған Ахав жалаңаш қолдарымен басының үстіндегі ұзын сүйекке жармасып, темір қыспақты жазуға бар күшін сала арпалысып бақты. Бірақ есуас бекерге күшенді — киттің жағы оның қолдарынан сусып шығып кетті; екі дәу пышақ сияқты екі жақ вельботты қақ бөліп, сосын қалқымалы екі сынықтың дәл ортасындағы суда қайтадан берік қабысқан кезде, жұқа жақтаулар шыдамай, сатыр -сұтыр опырыла сынған. Жарылған тақтайларды жауып кеткен толқындар оларды әр жаққа айдай жөнелді, құйрықтағы сынықта үймелеген матростар қалт-құлт етіп жақтау мен ескектерге жармасты.

	Вельбот опат болар алдындағы сәтте киттің пиғылын бірінші боп аңғарған Ахав хайуанның қас қағым мезетке өз жақтарының қысымын босаңсытып, кенет басын көтеріп алғанын көргенде - міне, сонда Ахав қайықты киттің аузынан жұлқып шығаруға соңғы әрекет жасады. Бірақ вельбот одан сайын тереңірек жылп ете түсіп, бір бүйіріне қисая шөкті, Ахавтың қолдарын киттің жағынан жұлып әкетті, оның өзін қатты соққы вельботтан ұшырып жіберді де, ол бетімен су жалап, теңізге екпеттей құлады.

	Өз құрбандығынан шалпылдата ыршып түсіп, ұзынша ақ басын судан тік көтере, толқындарда тербетілген Моби Дик анадай жерде тоқтады; бұл шақта оның күллі ұршық тәрізді толағай тұлға - тұрпаты өз кіндігінен баяу айналып тұрды; сонда оның әжімді дәу маңдайы судан жиырма футтан астам биікке көтерілген кезде, - көз қарықтырып, өршелене тулаған толқындар соны соққылап, бұрқылдаған көбікті ашу үстінде аспанға қарай түйдек-түйдегімен шашырата лақтырды. Дауылды күндерде Ағылшын каналының ақырына дейін жуасытылмаған толқындары тап осылай Эддистон баурайынан жылыстай бере, сол арада демде қайтадан өре түрегеліп, көбікті жалдарын оның ұшар басынан асыра масайрайды.

	Бірақ көп ұзамай Моби Дик суға қайтадан сулап, құйрығының кекті соққыларымен судағы шұңқырларды көбік аттыра, бейне жаңағыдан да сұмдық жаңа шабуылға дайындалғандай, сынықта бүріскен ескекшілердің қасында тез-тез шыр айналды. Бейне Маккавейдің кітабында жүзім шырыны мен тұт ағаштары Антиохтың пілдерін құтыртып жібергеніндей, вельботтың быт- шыт болған көрінісі оның ашуын қоздырғандай болды. Бұл шақта киттің оспадар құйрығы шайқаған көбікте жарым-жартылай түн шыға шашалған Ахав, сүйек аяғының кесірінен малти алмаса да, дегенмен де осы сушұңқырдың кіндігінде жан дәрмен ұсталынып бақты; оның қорғансыз басы толқындардың арасынан құдды енді болмаса кез келген кездейсоқ түрткіден жарылып кеткелі тұрған желбуаз көпіршіктей боп көрінді. Вельбот сынығындағы Федалла оған қыбыр етпестен, селсоқ қарады. Харап болған қайықтың командасы оған көмектесе алмады, ол тұрмақ, олардың өздері де жаннан үміт үзген еді. Себебі, Ақ Киттің сұрының үрейлілігі сонша һәм оның сызған әрі барған сайын тарыла түскен ғаламдық шеңберлерінің басты айналдырғаны сонша, ол бұларға әне-міне бүйірімен аунап түсердей боп шошындырды. Басқа вельботтар аман-есен жақын маңда жүзіп жүрсе де, олар осынау қатерлі шеңберге кіріп, китке соққы жасауға батпады, осынысымен апатқа ұшырағандардың - Ахав пен басқаларының бұлтартпас ажалын тек тездетіп жіберерміз деп қауіптенді; әрі солай етсе, олардың өздерінің де жан сақтауларына жол қалмас еді. Сондықтан, көздерін талдырған олар ендігі кіндігі кәрі капитанның басы болған сұмдық иірімнің сыртқы шеңберінде қала тұрды.

	Бірақ болған жайдың бәрі "Пекодтың" мачтасынан байқалды, содан, кеме желкендерін керіп оқиға орнына бет түзеді; енді оның жақындап келгендігі сонша, Ахав оған тура суда жатып тіл қатты:

	- Бағытты ки... - дей бергенде Моби Диктен домалаған үлкен толқын оны басымен бірге көміп басып қалды. Әйтсе де, оның астынан су бетіне қайтадан шығып, жаңа жалдың үстінде жоғарыға өрлеп бара жатып, Ахав сонда да болса айқай салып үлгерді:

	- Бағытты китке ұстаңдар! Оны аулақ қуыңдар!

	"Пекод" сүйір тұмсығымен бұрылып келіп, жадыланған шеңберді дар айырды да, Ақ Китті құрбандығынан ары тықсырды. Кит тұнжыраңқы түрде аулаққа жүзіп, қайықтар енді жолдастарына көмектесуге асықты.

	Терең әжімдеріне ақ түз тұнған, көзі бұлдырап, есеңгіреген Ахавты Стаббтың қайығына сүйретіп салды; осы арада оның бүкіл күш-қайратының ұзақ ширығуы ақыры сыр берді, сөйтіп, ол өзінің тән әлсіздігінің құрбандығы боп құлады, бірнеше уақыт, құдды пілдер табыны тапап тастағандай, вельботтың түбінде үйіндідей құр сүлдері былқ-сылқ созылып жатты да қойды. Шатқалдың тереңіндегі әлдебір күңгірт дауыстардай, оның кеудесінен бір бөтен, құпия ыңырсулар ышқынып шықты.

	Бірақ осы ес-түссіз қатты талғандығының өзі соның қысқалығына себеп болды. Аяншақ адамда әлпештеліп өмір бойғыға созылатын бүкіл ұсақ күйініштердің жиынтығын кейде ұлы жүректер ауыр азаппен қас қағым сәтте-ақ бастан кешеді. Сондықтан да осы жүректер, өз күйініштері әрбір жолы өткінші бола тұрса да, бір ғұмырда іштерінде төзгісіз сәттерден түзілген қасіреттердің тұтас ғасырларын жинақтайды; өйткені, дегдар жандардың, тіпті, өлшемге сыймас кіндігінің нүктесі неғұрлым арам ниетті адамдардың шеңберлерінен кеңірек болады.

	- Гарпун, - деді Ахав шынтақтай көтеріліңкіреп. - Гарпун аман ба?

	бөліп, сосын қалқымалы екі сынықтың дәл ортасындағы суда қайтадан берік қабысқан кезде, жұқа жақтаулар шыдамай, сатыр- сұтыр опырыла сынған. Жарылған тақтайларды жауып кеткен толқындар оларды әр жаққа айдай жөнелді, құйрықтағы сынықта үймелеген матростар қалт-құлт етіп жақтау мен ескектерге жармасты.

	Вельбот опат болар алдындағы сәтте киттің пиғылын бірінші боп аңғарған Ахав хайуанның қас қағым мезетке өз жақтарының қысымын босаңсытып, кенет басын көтеріп алғанын көргенде - міне, сонда Ахав қайықты киттің аузынан жұлқып шығаруға соңғы әрекет жасады. Бірақ вельбот одан сайын тереңірек жылп ете түсіп, бір бүйіріне қисая шөкті, Ахавтың қолдарын киттің жағынан жұлып әкетті, оның өзін қатты соққы вельботтан ұшырып жіберді де, ол бетімен су жалап, теңізге екпеттей құлады.

	Өз құрбандығынан шалпылдата ыршып түсіп, ұзынша ақ басын судан тік көтере, толқындарда тербетілген Моби Дик анадай жерде тоқтады; бұл шақта оның күллі ұршық тәрізді толағай тұлға - тұрпаты өз кіндігінен баяу айналып тұрды; сонда оның әжімді дәу маңдайы судан жиырма футтан астам биікке көтерілген кезде, - көз қарықтырып, өршелене тулаған толқындар соны соққылап, бұрқылдаған көбікті ашу үстінде аспанға қарай түйдек-түйдегімен шашырата лақтырды. Дауылды күндерде Ағылшын каналының ақырына дейін жуасытылмаған толқындары тап осылай Эддистон баурайынан жылыстай бере, сол арада демде қайтадан өре түрегеліп, көбікті жалдарын оның ұшар басынан асыра масайрайды.

	Бірақ көп ұзамай Моби Дик суға қайтадан сұлап, құйрығының кекті соққыларымен судағы шұңқырларды көбік аттыра, бейне жаңағыдан да сұмдық жаңа шабуылға дайындалғандай, сынықта бүріскен ескекшілердің қасында тез-тез шыр айналды. Бейне Маккавейдің кітабында жүзім шырыны мен тұт ағаштары Антиохтың пілдерін құтыртып жібергеніндей, вельботтың быт - шыт болған көрінісі оның ашуын қоздырғандай болды. Бұл шақта киттің оспадар құйрығы шайқаған көбікте жарым-жартылай түн шыға шашалған Ахав, сүйек аяғының кесірінен малти алмаса да, дегенмен де осы сушұңқырдың кіндігінде жан дәрмен ұсталынып бақты; оның қорғансыз басы толқындардың арасынан құдды енді болмаса кез келген кездейсоқ түрткіден жарылып кеткелі тұрған желбуаз көпіршіктей боп көрінді. Вельбот сынығындағы Федалла оған қыбыр етпестен, селсоқ қарады. Харап болған қайықтың командасы оған көмектесе алмады, ол тұрмақ, олардың өздері де жаннан үміт үзген еді. Себебі, Ақ Киттің сұрының үрейлілігі сонша

	һәм оның сызған әрі барған сайын тарыла түскен ғаламдық шеңберлерінің басты айналдырғаны сонша, ол бұларға әне-міне бүйірімен аунап түсердей боп шошындырды. Басқа вельботтар аман-есен жақын маңда жүзіп жүрсе де, олар осынау қатерлі шеңберге кіріп, китке соққы жасауға батпады, осынысымен апатқа ұшырағандардың - Ахав пен басқаларының бұлтартпас ажалын тек тездетіп жіберерміз деп қауіптенді; әрі солай етсе, олардың өздерінің де жан сақтауларына жол қалмас еді. Сондықтан, көздерін талдырған олар ендігі кіндігі кәрі капитанның басы болған сұмдық иірімнің сыртқы шеңберінде қала тұрды.

	Бірақ болған жайдың бәрі "Пекодтың" мачтасынан байқалды, содан, кеме желкендерін керіп оқиға орнына бет түзеді; енді оның жақындап келгендігі сонша, Ахав оған тура суда жатып тіл қатты:

	- Бағытты ки... - дей бергенде Моби Диктен домалаған үлкен толқын оны басымен бірге көміп басып қалды. Әйтсе де, оның астынан су бетіне қайтадан шығып, жаңа жалдың үстінде жоғарыға өрлеп бара жатып, Ахав сонда да болса айқай салып үлгерді:

	- Бағытты китке ұстаңдар! Оны аулақ қуыңдар!

	"Пекод" сүйір тұмсығымен бұрылып келіп, жадыланған шеңберді дар айырды да, Ақ Китті құрбандығынан ары тықсырды. Кит тұнжыраңқы түрде аулаққа жүзіп, қайықтар енді жолдастарына көмектесуге асықты.

	Терең әжімдеріне ақ түз тұнған, көзі бұлдырап, есеңгіреген Ахавты Стаббтың қайығына сүйретіп салды; осы арада оның бүкіл күш-қайратының ұзақ ширығуы ақыры сыр берді, сөйтіп, ол өзінің тән әлсіздігінің құрбандығы боп құлады, бірнеше уақыт, құдды пілдер табыны тапап тастағандай, вельботтың түбінде үйіндідей құр сүлдері былқ-сылқ созылып жатты да қойды. Шатқалдың тереңіндегі әлдебір күңгірт дауыстардай, оның кеудесінен бір бөтен, құпия ыңырсулар ышқынып шықты.

	Бірақ осы ес-түссіз қатты талғандығының өзі соның қысқалығына себеп болды. Аяншақ адамда әлпештеліп өмір бойғыға созылатын бүкіл ұсақ күйініштердің жиынтығын кейде ұлы жүректер ауыр азаппен қас қағым сәтте-ақ бастан кешеді. Сондықтан да осы жүректер, өз күйініштері әрбір жолы өткінші бола тұрса да, бір ғұмырда іштерінде төзгісіз сәттерден түзілген қасіреттердің тұтас ғасырларын жинақтайды; өйткені, дегдар жандардың, тіпті, өлшемге сыймас кіндігінің нүктесі неғұрлым арам ниетті адамдардың шеңберлерінен кеңірек болады.

	- Гарпун, - деді Ахав шынтақтай көтеріліңкіреп. - Гарпун аман ба?

	- Иә, сэр, оны лақтырған жоқсыз ғой, міне ол, - деп жауап қатты Стабб.

	- Оны менің қасыма қойыңдар. Адамдар түгел ме?

	- Бір, екі, үш, төрт, бес; сіздерде бес ескек болды, сэр, мұнда да көз алдымызда бес адам.

	- Жақсы. Қане, тұруыма көмектесіп жіберші, достым. Міне, солай. Aha, мен оны көріп тұрмын! Әне, әне! Ол бұрынғысынша ықтап кетіп барады, оның бұрқағының секіруін-ай! Тарт қолыңды менен! Кәрі Ахавтың сүйегінде мәңгіліктің зәмзәмі қайтадан бұрқылдап қайнайды! Желкенді керіңдер! Ескектерді әкел! Рульді ұста!

	Әдетте, бір вельбот қираған кезде, екінші вельбот жиып-теріп алған оның командасы, былайша айтқанда, қуғынды "қосарланған ескектермен" жалғастырған сол екінші вельботтың командасына көмектеседі. Бұл жолы да солай болды. Бірақ қайықтың екі еселенген жылдамдығы үдемелеген кит жылдамдығына ілеспеді - ол жүзгіш қанаттары үш еселенгендей заулады; ол мұндай жағдайдағы кез келген қуалау шексіз созылатынын, ең дұрысы, босқа сарп болатынын айқын дәлелдеген шапшаңдықпен жүйткіді; енді бұл арада, тіпті, мұндай жанталасқан үздіксіз есуге бірде-бір команда ұзақ шыдай алмайтынын айтпай-ақ қоялық, бұған адамдар қысқа қашықтықтардың өзінде де әрең шыдас береді ғой. Әдетте, мұндай жағдайдағы ең ыңғайлысы - кеменің өзімен қуу. Сөйтіп, міне, екі вельбот та кемеге бет түзеп, көп ұзамай өздерінің шлюпбалкаларында тербелді; қираған қайықтың екі жартысы да бұдан бұрын жиылып-теріліп алынған болатын, енді соның бәрін палубаға орнықтырып, желкендерін биіктете керіп, бейне альбатростың қос қатарлы қанатындай, сатыағаштарды қос қапталға кеңінен жайған, артынан жел қуалаған "Пекод" Моби Диктің соңынан жүйткіп жөнелді. Қайтадан, бірдей һәм үйреншікті мезгіл өткен сайын мачталардағы шолғыншылар оның бұрқағының көрінген - көрінбегені жайында айқайлап тұрды; оның су астына кеткенін естіген Ахав қайтадан уақытты белгілеп, нактоуз сағатын қолына ұстаған күйі палубада әрлі-берлі жүріп алады, содан тиесілі мерзімнің соңғы секунды өткенде капитанның: "Қане, дублон енді кімге бұйырады? Көрдіңдер ме оны?" деген даусы естіледі. Егер оған: "Жоқ, сэр!" - деп жауап берсе - ол бірден мачтаға өзін көтеруге бұйырды. Біресе жоғарыда қыбырсыз отырып, біресе палубада шаршамастан әрлі-берлі жүріп, ол осылайша бір күнді өткізді.

	Сөйтіп, кейде тек шолғыншыларға үн қатқаны немесе, матростарға желкендерді биігірек көтере түсуге, не оларды кеңірек жаюға бұйырғаны болмаса, жақтауды бойлай үнсіз аяңдап жүрген сәтімен қалпағын маңдайына баса киіп, ерсілі-қарсылы жүрген кезінде жолы ол қазір шканцыда жатқан - жарылған тұмсықтың қарсысындағы қираған құйрық -өз вельботының сынықтарының қасынан өтті. Ақыры ол солардың алдына келіп тоқтады; аспанды торлаған бұлттарды бастырмалай тағы да қайта-қайта бір қара бұлттардың жөңкілетіні сияқты, кәрі капитанның тұнжыраған маңдайында тап солай жаңадан жаман ойлар қарауыта қылаң берді.

	Стабб капитанның аялдағанын көріп қалды да, бәлкім, әлдебір бүкпе оймен, оның алдында өзінің еш күмәнсіз өжеттігін дәлелдеп, сол арқылы капитанның пікіріндегі көрнекті орынға деген өз құқығын бекітіп шегелей түсу үшін, ол таяп келіп, қираған вельботқа қарап, дауыстап жіберді:

	- Есек мұрнын шүйірген ошағанды қарай гөр; бұл оның аузын әбден түйрелеп тастаған ғой, ә, сэр? Ха! Ха!

	- Апаттың сынықтарын әжуалап күлу үшін қандай тас жүрек мақұлық болу керек! Eh, адамшық, егер мен сенің ештеңеден тайсалмас оттың өзіндей жаужүрек (және де тап сондай мейірімсіз) екеніңді білмесем, онда сені әншейін қорқақ деп ант етер едім. Апат сынықтарының қасында күрсініс те, күлкі де естілуге тиісті емес.

	- Оныңыз рас, сэр, - деп іліп әкетті жақындап келген Старбек, - бұл - асқақ көрініс. Бұл -нышан, сэр, және де жаман нышан.

	- Нышан? Маған сөздік беріңдерші, мен бұл сөздің мағынасын қарап көрейін! Егер құдайлар адаммен сөйлесуді қажет деп тапса, бастарын сілкілемей, оны қатын белгілермен әуре етпей, айтарын тіке айтсын. Барыңдар! Сен екеуің бір бүтіннің екі полюсінен аумайсыңдар. Старбек деген - Стаббтың керісіншесі, ал Стабб дегеніміз -Старбек; сөйтіп, екеуің күллі адам затының атынан сөйлейсіңдер; бірақ Ахав осы планета-мекеннің миллиондарының арасында жападан жалғыз түр, оның қасында құдайлар да, адамдар да жоқ! Суық, суығын-ай, мен қалтырап барамын. Ал, қалай екен? Ей, ана жақта, жоғарыдағылар! Оны көресіңдер ме? Ол бір секундта оның атқыласа да, мейлі, әрбір бұрқақ сайын дыбыс беріңдер!

	Күн батып бара жатты; тек оның жамылғысының алтынды жиегі ғана болар-болмас сыбдырлады. Көп ұзамай қою қараңғылық басты, алайда, шолғыншыларды мачталардан әлі түсіре қоймады.

	- Бұрқақ енді көрінбейді, сэр, тым қараңғы! - деген айқай естілді аспаннан.

	- Сендер оны соңғы рет көргенде, ол қандай бағытпен кетіп бара жатыр еді?

	- Бұрынғысынша, сэр: желмен ығып барады.

	- Жақсы! Түнде ол жылдамдығын баяулатады. Бом-брамсельдер мен брамсельдерді төмен түсіріңдер, мистер Старбек. Біз оны жарық түскенге дейін қуып жетуіміз керек, ол, бәлкім, түнгі жортуыл кезінде аял жасайтын шығар. Ей, штурвалдағы! Өне бойы желдің ығын ұстан! Топ-мачтадағылар - төменге! Мистер Стабб, фок-мачтаға кезек жібер, онда таңға дейін шолғыншы тұратын болсын. - Содан кейін ол алға жүріп, грот-мачтадағы алтын дублонның алдында тоқтады. - Ей, адамдар, бұл алтын маған тиесілі, өйткені, мен оған еңбегімді сіңірдім; бірақ Ақ Кит ажал құшқанға шейін мен мұны осы арада қалдыра тұрамын; ол өлтірілген күні сендердің іштеріңнен оны кім бірінші байқаса, бұл дублон соған бұйырады; ал егер сол күні де оны бірінші мен байқасам, бұл теңгенің он есе құны барлығыңа бөлініп беріледі! Тараңдар! Кеме сенің құзырыңда, сэр!

	Осы сөздермен ол палубадан өтіп, өзінің табалдырығына тірелді де, қалпағын баса киіп, сол арада тапжылмастан, түннің тынысына құлақ түру үшін тек анда-санда ғана басын көтеріп қойып, таң атқанша тұрды.





СXXXIV тарау





ҚУҒЫН, ЕКІНШІ КҮН

	Таң сәріде шолғыншылар мачталардың ұшар бастарындағы орындарына қайтадан жайғасты.

	- Көресіңдер ме оны? - деп айқайлады Ахав толқындарға жарық молдау себездесімен.

	- Ештеңе жоқ, сэр!

	- Бүкілісін жоғарыға шақырыңдар және барлық желкендерді керіңдер. Ол мен ойлағаннан шапшаң кетіп барады. Брамсельдер! Иә, оларды түнде төмен түсірмеу керек еді. Бірақ бәрібір, енді тыныққаннан кейін, біз оны тез-ақ қуып жетеміз.

	Осы арада айта кету керек, белгілі бір киттің соңынан күн мен түнге және тағы бір күнге созылған мұндай қасарысқан қуғынды ешбір жағдайда теңдессіз құбылыс деп есептеуге болмайды. Өйткені, кеме жүргізудегі нантакеттік табиғи данышпандардың ғажайып өнері, тәжірибеден туған көріпкелдік қасиеті мен қайтпас сенімділігі соншалық, олардың кейбір жағдайларда жүзіп бара жатқан китке бір көз қиығын тастауы оның көзден тас болғаннан кейінгі белгілі уақыттағы жүзетін бағытын да, әрі қозғалысының ықтимал жылдамдығын да таңғаларлық дәлдікпен болжап айтуы үшін жеткілікті болады.

	Мұндай жағдайларда, ашық теңізге шығар алдында көз-көрімдегі бір түбекше бойынша бағытын анықтап, кішкене төмен түскеннен кейін көп ұзамай қайтып оралуға ниеттенген жағалаудан көз жазып қалған әлгі лоцман тәрізді; құбыланаманың жанында тұрып, сосын жүзу нысанасы болған алыстағы мүйісті сенімдірек табу үшін осы көз-көрімдегі түбекшенің дәл орнын анықтап жатқан сол лоцман тәрізді; өз құбыланамасының қасында кит аулаушы да тап солай істейді, өйткені, бірнеше сағаттық күндізгі қуалау мен мұқият із кесуден кейін китті адамдардың көздерінен жасыратын қараңғылық түскен кезде, кәнігі лоцманға жағалау межесі қандай айқын болса, осынау алапат алып мақұлықтың түндегі болашақ жолы болжампаз балықшы көзі үшін тап сондай айқын болады. Ендеше, кәнігі аңшының көзінде өзінің бір сәттік жалған өткіншілігімен мақалға кірген, із-түссіз ғайыпта болатын суда сызылған іздің өзі де тап тиянақ-тұғырлы жердей сенімді болып шығады. Сонымен, қазіргі темір жолдардың алпауыт шойын Левиафанының әрбір мекенде үйреншікті боп кеткендігі сонша, құдды дәрігер баланың тамыр соғысын санағандай, адамдар қол сағаттарымен оның жылдамдығын есептеп шығарып, сондай пойыз сондай жерге сондай уақытта келеді деп бір-біріне сенімді түрде айтып тұрады емес пе; міне, тап сол сияқты, Нантакеттің де ер жүрек тумалары тұңғиықтар Левиафанының нақ қалай жүзетініне қарай оның жолын есептеп шығарады; сөйтіп, бір-біріне мына кит сонша сағаттан кейін екі жүз миль жүріп өтіп, ендік пен бойлықтың сондай градусына жетеді деп айтады. Бірақ мұндай көрегендік ақыр соңында діттеген нәтижелер беруі үшін теңізші өзіне жел мен ағысты одақтас етіп алуы керек, өйткені, желсіз тымықта бір орында қалқып сансыраған кемеге өз айлағынан тура тоқсан үш миль жерде тұрғандығын білгеннен не пайда? Осыдан кит аулауға қатысты көптеген нәзік пайымдаулар келіп шығады.

	Нысанаға дөп тимеген зеңбірек добының жазық алқапты түрендей жарып өтетіні сияқты, соңынан толқындарда терең боразда қалдырған кеме алға қарай жүйткіп келе жатты.

	- Кендірмен және түзбен ант етемін! - деп дауыстады Стабб. - Палубаның шапшаң жүйткуі аяқтарды бойлай, сенің қақ жүрегіңе шейін жетеді. Біз, кеме екеуміз де жаужүрек жігіттерміз! Ха, ха! Қане, мені көтеріп алып теңізге шалқамнан шалжитып тастасыншы, уытталған еменмен ант етемін, менің қыр арқам - нағыз киль. Ха, ха! Біз екеуміз де жүреміз, шаңдатпаймыз және із қалдырмаймы

	- Бұрқақ! Көкжиекте бұрқақ! Тура алдымызда! - деген дауыс шықты кенет мачгадан.

	- Рас, рас! - деп дауыстады Стабб. - Осылай боларын біліп ем, бұл енді болмай қоймайды. Шамаң жеткенше шаршамай заула, уа, кит! Бәрібір сенің соңыңнан есуас ібілістің өзі қуып келеді. Сыбызғыңды үрлеп, өкпеңді зорықтыр! Диірменші ағысты өзенді бөгеумен далдалап қоятынындай, Ахав сенің қаныңды бөгетпен жауып тастайды!

	Стаббтың сөздері күллі команданың сезімін білдірген-ді. Бұл шақта адамдардың қуғынқұмарлығы ескі шараптың ашып көбіктенгеніндей көбіктене ойнақшыды. Көпшілігі осы жақында ғана бастан кешкен сұрқай үрейлер мен жаман сезіктер қандайлық болғанымен, соны енді Ахавтан қорыққаннан жасырып қана коймай, олардың өздері де, шапқылаған бизоннан үріккен шалғынды жазирадағы қорқақ қояндардай, жан-жаққа тым-тырақай бытырап қаша жөнелген-ді! Матростардың жандары Тағдырдың қолында еді, енді, кешегі күннің қауіп-қатерлері де, түнгі сарылыстың азабы да, өздерінің сусып кетіп бара жатқан нысанасына қарай ұшыртқан қиянпұрыс кемелерінің біркелкі, тайсалмай, алды - артына қарамай жүйткуі де қамшылай асықтырған олардың жүректері барған сайын дүлейлене жұлқынып, алға атойлады. Әрбір желкенді тырсылдата күжірейтіп, кемені көрінбес құдіретті қолдармен сүйрелеген жел, желдің өзі оларды мысы баса езіп-жанышқан һәм есуас қуғынның ырқына бағындырған сол бір құпиялы күштің рәмізіндей боп көрінді.

	Бұлар енді отыз емес, бір адам еді. Олардың бәрін сыйдырған кеме де біреу еді, оны әртекті материалдар - емен, үйеңкі, қарағай, темір, кендір, қарамай, тағы басқалары құраса да, бірақ соның барлығы бір кеме қаңқасына біріктіріліп, қазір ортаңғы ұзын түп бөрене киль тепе-теңдестіріп бетін түзеген өз бағытымен жүйткіп келе жатты; міне, тап осылай бұл командадағы адамдар да әp түрлі: анаусының ерлігі, мынаусының жасықтығы, біреуінің кердең- кесірлігі, екіншісінің тазалығы - барша әртектілік біртұтасқа біріктіріліп. олардың дарағай килі һәм әміршісі Ахав нұсқаған бұлтартпас нысанаға бағытталды.

	Керме арқандарға бейне жан біткендей болды. Мачталардың ұшар бастары, бейне биік пальмалардың діңдеріндей, адам қолдарымен аяқтарының гүлтізбектеріне малынып қалды. Біреулері бір қолдарымен діңгектердің көлденең ағашына жармасып, екінші қолдарын, делебесі қоза, алға сермеуде; басқа біреулері аптап күннен көздерін алақанымен қалқалап, шайқатылған көлденең келтектің ең шетінде отырды; тағдырдың піскен мәуесіндей - шоқ- шоқ адам денелері тізілген мачтадар солқылдай майысты. Ойпырым-ай, олар өздеріне опат әкелуге тиістіні сарсыда іздеп, ұшан көгілжімге көзмайларын тауыса, қалай үңілді десеңізші!

	- Сендер неге үн қатпайсыңдар, немене, оны көрмей тұрсыңдар ма? - деп айқайлады Ахав бірінші дауыстағаннан кейінгі бірнеше минутта жоғарыдан ешбір дыбыс шықпаған соң. -Мені көтеріңдер. Сендер қателестіңдер, матростар. Егер осылай бір ғана кездейсоқ бұрқақ атқылап, сосын зым-зия жоғалып кететін болса, ол Моби Дик емес.

	Бұл осылай боп шықты да; құмарлық пен дегбірсіздік билеген адамдар әлдебір кездейсоқ шалпылды кит бұрқағы деп қалған, Ахав өзінің дағдылы шолғыншылық биігіне жеткесін-ақ көп ұзамай бұл жаңсақтық анықталды; өйткені, палубада арқанның бос ұшын шегеге лектіріп үлгерісімен, Ахав сол мезетте бірден әуені бейне сатырлап атылған мылтық үнінің жаңғырығындай сілкіндірген тұтас оркестрге жөн сілтеп, бір шыбықпен айдай жөнелді. Қалайыланған отыз өңештен алақайлай шаттанған зар құйқылжыды, себебі, бұл жолы - кемеге ойдан шығарылған бұрқақтан анағұрлым жақынырақ, небары бір миль шамасы алдан - меншікті ұшасымен Моби Диктің өзі көрінді! Моби Дик енді өзінің келгенін адамдарға сауықшыл да салқам бұрқағымен, оның басынан атқылайтын осынау бейбіт бұлағымен білдірмеді; бұл жолы ол көрермендерді қайран қалдыра, судан өзі шорши секіріп шыға бастады. Қарауытқан тереңнен бар жылдамдығымен атылып шыққан кашалот өзінің бүкіл ұшасымен әуеге биіктей шырқап самғайды да, жарқ-жұрқ тау көбікті бұрқылдата шайқап, айнала төңірегіндегі жеті миль және одан да арырақтағылардың баршасына өзінің жүрген жерін әйгілеп береді. Жапырақталып жыртылған жырым-жырым ашулы толқындар сонда оның сілкілеген жалына ұқсап кетеді; осынау шоршыған секірістер көбіне-көп кашалоттың шайқас тілегенін білдіреді.

	- Әне, ол секірді, секірді! - деп шыңғыра дауыс салды біреу, Ақ Кит, құдды дәу арқан балықтай, мақтаншақтана, аспанға ұшып қайтқандай. Теңіздің көк айдыны мен одан да көгірек көк жиегін қалқалай кенет өсіп шыққан ол шашыратқан тамшылар тауы бір сәтке бейне көшпелі мұзарттай жалтылдаған сәуле шашып, құбыла құлпырып тұрып қалды, ал, содан кейін бастапқы жалт - жұлт еткен жарқылын солғындатып, таянып келе жатқан жаңбырдың бұлыңғыр мұнарына малына, бірте-бірте көмескілене берді, көмескілене берді.

	- Күнге қарай соңғы рет бір секіріп қал, Моби Дик! - деп нығырта дауыстады Ахав. -Мінеки, сенің жазмышың мен сенің гарпуның! Ей, бәрің де төменге, төменге! Тек біреу ғана фок-мачтада қалатын болсын! Вельботтарды дайындаңдар!

	Ванттардың жалықтырып жіберетін жіп баспалдақтарын менсінбеген матростар, бейне аққан жұлдыздардай, палубаға зу-зу етіп шашылып түсті; өзінің есебіндегі Ахав, тап мұндай зауламаса да, төменге айтарлықтай тез түсірілді.

	- Түсіріңдер! - деп бұйырды ол өз вельботына табаны тиер - тиместен. Бұл кеше кешке жабдықталған қосалқы вельбот болатын. - Мистер Старбек, кеме сенің құзырыңда қалады. Қайықтардан шеткеректеу, бірақ жақынырақ тұрғайсың. Айда!

	Құдды адамдардың зәресін ұшырғысы келгендей, Моби Дик бұл жолы оларға өзі бірінші боп шабуылдауды ұйғарды, сөйтіп, кері бұрылып, енді үш вельботтың қарсы алдынан келе жатты. Ахавтың қайығы ортасында еді, ол жұртқа дем бере сөйлеп, өзінің китті бетпе-бет қарсы алу, яғни вельботты тура китке бағыттау ниетін айтып салды - бұл өзі соншалықты өзгеше тәсіл де емес, себебі, шағын қашықтықтан қолданған кезде ол қапталынан көретін кит тарапынан қарсы шабуылды болдырмайды. Бірақ әзірше олар оған жеткілікті жақын қашықтыққа келе қойған жоқ, сондықтан, үш вельботтың үшеуі де оған тап "Пекодтың" үш мачтасындай айқын көрініп тұрды; міне, құйрығын долыра сабалап жойқын жылдамдықпен ұшыртқан Ақ Кит аузын арандай ашып, құйрығын оңды-солды соққылап, опат пен апат айдап, вельботтардың қасына әп-сәтте жетіп келді; бір ғана - вельботтарды талқан қылу талабымен құлшынғандай болған ол өзіне қайықтардан ұшқан гарпундарды байқамады. Аналар болса, шебер қайықшыға қалтқысыз бағынып, құдды ұрыс алаңындағы үйретілген сәйгүлік аттардай, әлсін-әлі харап болудан қыл үстінде қалып аласұрғанымен, әйтеуір оның шабуылдарынан әзірше жалтарып бақты; осы уақыттың өне бойында Ахавтың адам айтқысыз жауынгерлік атойы қалғандарының барлығының шуылдақ зарын көміп-басып тастады.

	Біресе анда, біресе мұнда андағайлаған Ақ Кит ақыр соңында өзіне лақтырылған үш гарпунның салбыраған қарамайлы арқандарын байқаусыз шиелеп шатастырғаны сонша, олар керіліп, оған вельботтарды өзінен-өзі сүйрелеп тарта бастады, ол бұл кезде бұдан да сорақы тағы бір қиян-кескі шабуылға дайындалып алмақшы болғандай, кішкене шеткерекке жүзіп барды. Осы аз-кем тынысты пайдаланған Ахав әуелі арқанды молырақ босатып, сосын тездете жинап, жұлқи бастады, ол оны осылайша тарқатып, босатып алуға үміттенген, алайда, кенет оның алдынан акуланың ақсиған тістерінен де үрейлі көрініс ашылды!

	Шым-шытырық арқандар шытырманында бұрала шатысып, ауада бұлғаңдаған гарпундар мен шанышқылар, жүздері мен кертіктері жарқ-жұрқ етіп, маңайына ақтаңдақ пен су шашырата, оның қайығының тұмсығына кідіріссіз жақындай берді. Жан сақтаудың жолы біреу ғана еді. Селебе пышақты алған Ахав қолдарын жанталаса созып, керілген арқанды саумалай жинап, болат сәулелердің ажал айдаған шоғыры жағынан ұстап алып, қайыққа тартты да, алдыңғы ескекшіге бере қойды, сөйтіп, дәл тұмсық науашасының түбінен пышақпен екі ұрып, арқанды шауып жібергенде, болат сүңгілер байламы теңізге шолп етіп құлап түсіп, қайық қайтадан тепе-тең қалпына келді. Дәл сол сәтте Ақ Кит оқыстан шабылмаған арқандардың шым-шытырық шырмауығына қайтадан ұмтылып, Стабб пен Фласктың вельботтарын өз құйрығына барған сайын қоймай жақындатып тарта берді; содан оларды бейне толқын жалындағы екі қабықтай бір-біріне соғыстырды да, өзі сүңгіп, бұрқ-сарқ қайнаған су-шұңқырда көрінбей кетті, сол сүңгіген жылымында, бейне көбікті пунш тостағанындағы үгітілген жұпарлы жаңғақ түйіршіктеріндей, самырсын тақтайлардың хош иісті сынықтары әлі ұзақ айнала қалқып жүрді.

	Опат болған екі бірдей қайықтың экипаждары өздерімен бірге толқындарда шыр үйіріле шеңберден шеңбер сызып жүрген ескектерге, кеспектер мен басқа да қалқымалы заттарға жармасып, суда шыр айнала жүзген шақта; тәпелтек Фласк үрейлі акула азуларынан жалтару үшін, құдды бос бөтелке сияқты, аяғын бүге, судан секіре атып шыққан, ал Стабб көмекке шақырып, жан даусы шыға бақырған шақта; бұл екі ортада кәрі капитан өзінің арқанын шауып, суға кетушілерді құтқару үшін көбік атқан сушұңқырға жақын келуге мүмкіндік алды - міне, мың сан ажал қатері түйіскен осы сәтте бұған дейін аман қалған Ахавтың вельботы кенет көрінбес жіптер көтеріп әкеткендей, аспанға атыла жөнелді, — бұл теңіз түбінен жебеше зымырай көтеріліп, өзінің жалпақ маңдайымен қайықтың түбін астынан кеп соғып, оны биікке лақтырған Ақ Кит еді, содан ол ұшып бара жатқанда бірнеше рет аударылып түсіп, суға қайтадан, түбі көктен келіп, төңкеріліп құлады, сөйтіп, Ахавқа, күллі командасымен бірге, жағалау үңгірінен зорға найқалып шығатын итбалықтар үйіріндей, оның астынан құтылып шығуға тура келді.

	Ал вельботқа екпіндей соқтығысқан кит өзі жасаған бүліншілік іздерінен әудем жерге жалт беріп, адамдарға арқасын қарата, енді құйрығын олай-бұлай бұлғақтатып қойып, теңіз бетінде қыбырсыз жатты; әрі оған осы орайда жалғыз ескек, немесе, тақтай сынығы, немесе, бір елеусіз жаңқа тап келген әрбір жолы ол бірден құйрығын қайырып, оны жойқын күшпен бүйірден сабалады. Бірақ көп ұзамай, істің орайын келтіргенге көзін жеткізгендей, ол мұхит айдынын әжімді маңдайымен қақ айыра, соңынан шиеленген арқандар шумағын сүйрете, артынан жел қуалап, кәнігі жиһанкездің бірқалыпты жүрісімен қайтадан жолға шықты.

	Айқас барысын үстінен жіті қадағалап тұрған кеме апатқа ұшыраушыларға тағы да көмекке асықты, сөйтіп, шлюпка түсіріп, жүзіп жүрген адамдарды, сондай-ақ күбілерді, ескектерді және әйтеуір жиып алуға болатынның бәрін жиып-теріп алып, құтқарылғандарды аман-есен палубаға көтерді. Шығып кеткен иықтар да, қол мен жіліншіктер де; қызара қанталаған жарақаттар да; майысқан гарпундар мен шанышқылар да; әбден бытысып шиеленген арқан шумақтары да, быт-шыт жарылған ескектер мен тақтайлар да - бәрі осында; тек бірде-бір өлімші немесе, тіпті, жай ауыр зақым жоқ екен. Ахав, кешегі Федалла сияқты, суда тым тәуір таяныш болған өз вельботының сынығына қарысып жабысқан күйінде табылды, әрі өткен жолғыдай сілесі құрымапты.

	Бірақ жабыла көмектесіп палубаға көтерген кезде барлық көздер капитанға қадалды, өйткені, бұрынғысынша, аяғына нық тұрудың орнына ол өзіне бірінші боп жәрдемдесуге асыққан Старбектің иығына алқынып сүйене берді. Капитанның сүйек аяғы ғайып болыпты, оның орнында тек үшкір сынық шолтаңдайды.

	- Солай, солай, Старбек, кей-кейде сүйеніші болғанға кез келген адам қуанады. Тек кәрі Ахавтың бұған дейін мұндайға тым сирек жүгінгені өкінішті-ақ.

	- Құрсаудың кесірі, сэр, — деді қасына келген балташы. - Әйтпесе, аяқ тамаша еді.

	- Әйтеуір, сүйектеріңіз сынғаннан аман болар, сэр? - деп сұрады Стабб шын жанашырлықпен.

	- Быт-шыты шықты, Стабб, көрмей тұрмысың? Бірақ бірде - бір тірі сүйек ана жым-жылас жоғалған өлісінен маған бір мысқал жақын болмаса да; күл-паршасы шыққан сүйекпен де кәрі Ахавты бәрібір жау алмайды. Кәрі Ахавтың тылсым әрі шын болмысына ақ кит те, адам да, албасты да ешқашан жанаса алмайды. Мына тұңғиықтың түбіне жететін лот бар ма, мына шатырға төбесі тиетін мачта бар ма? Ей, жоғарыдағы! Бағыт қандай?

	- Тура желдің ыңғайымен, сэр.

	- Рульді ыққа қарай! Қайтадан барлық желкендер керілсін. Қосалқы вельботтар түсіріліп, жабдықталсын! Мистер Старбек, бар да, вельботтарға команда жина.

	- Әуелі сізді фалыпбортқа сүйемелдеп апаруға рұқсат етіңіз.

	- У, уһ! Мына үшкір сынық енді менің денеме қалай қадалады десеңші! Қарғыс атқыр тағдыр! Осындай өр рухты капитанның мынадай бейшара көмекшісі болуын-ай!

	- Кешіріңіз, сэр!

	- Менің денем, достым, мен сені емес, өзімнің денемді айтып тұрмын. Маған таянатын бірдеңе беріңдер... анау қираған шанышқы маған асатаяқ болады. Бар, жұртты жина. Жо-жоқ, тоқта, мүмкін емес. Мен әлі оны көрген жоқпын! Аспанмен ант етемін! Ол жоқ па? Тезірек, бәрін жоғарыға шақырыңдар!

	Кәрі капитан күңгірттеп айтқан қауіп расқа шықты. Күллі экипаж палубада сапқа тұрды, бірақ парсы еш жерде болмады.

	- Парсы! - деп айқай салды Стабб. - Сірә, ол бір жерде малтығып...

	- Өй, тұла бойың құрысып, қара қан жауғыр! Мачталарға, трюмге, кубрикке, каютаға жүгіріңдер бәрің! Табыңдар оны! Ол осында, ол осында!

	Бірақ көп ұзамай бәрі парсы еш жерде жоқ деп қайтып келді.

	- Сірә, расында да, сэр, - деп өз ойын аяқтады Стабб, - оны сіздің арқаныңыз іліп әкеткен болар. Мен оны төменге тартып әкеткенін көрген сияқтымын.

	- Менің арқаным ба? Ол жоқ! Ол жоқ? Бұл сөздердің мағынасы қандай? Бұлардан сыңғырлап естіліп жатқан неғылған азалы үн, құдды өзі бір шіркеу мұнарасындай-ақ, Ахавтың бүкіл денесі неғып дір-дір етеді? Гарпун да жоқ па? Мына көр-жердің бәрін ақтарыңдар! Таптыңдар ма оны? Әй, халайық, шыңдалған сүңгі Ақ Китке арналған! Жоқ па, жоқ па? Бейшара топас! Оны мына қолым лақтырған, демек, ол балықтың бүйірінде сорайып тұр! Ей, жоғарыдағылар! Оны көзден таса етпеңдер! Бол тез! Бәрің де вельботтарды жабдықтауға кірісіңдер! Ескектерді жинаңдар? Гарпуншылар, гарпундарыңды сайлаңдар! Бом-брамсельдерді жоғарырақ көтер! Барлық шкоттарды қайтадан тартып байлаңдар! Ей, штурвалда тұрған, солай ұста! Егер саған өмірің қымбат болса, нығырақ, нығырақ ұста! О, мен байтақ жерді он мәрте белдеулеп өтуге бақұлмын, оны көктей тесіп өтуге бақұлмын, мен оны бәрібір өлтірмей тынбаймын.

	- Уа, Жаратушы Құдайым, тым құрыса жалғыз рет көрінші көзімізге! - деп жан даусы шықты Старбек. - Оны сен ешқашан, ешқашан ұстай алмайсың, шал. Инсустың атымен жалынамын, жетер! Бұл ібілістің азғыруынан да жаман. Екі күндік жын ұрған қуғын, вельботтар екі мәрте күл-талқан етілді; сенің өз аяғың тиянағыңа жарамай, екінші рет сындырылды; сенің жауыз көлеңкең зым-зыя жоғалды, барлық ізгі періштелер жапа-тармағай сені сақтандыруға асығуда; саған енді не керек? Біз шынымен-ақ командамыздан бір адам қалдырмай бәрін суға батырғанша мына албасты балықтың соңынан қуалай бермекпіз бе? Біз шынымен- ақ оның өзімізді теңіз түбіне тартып әкетуіне, немесе, тура тозаққа сүйреп апаруына жол беріп қоймақпыз ба? О, о! Арам ойлы аңшылықты бұдан әрі жалғастыру құдайға күпірлік болар!

	- Старбек, соңғы күндерде, есіңде ме, екеуміз бір-біріміздің көздерімізден әлдене көрген кезден бастап, мен өз бойымнан саған деген бір түрлі елігуді сезінемін. Бірақ китке қатысты мына шаруада сенің дидарың менің алдымда тура менің тегіс, тілсіз алақанымдай болатын болсын. Ахав әрқашан Ахав болып қалады, досым. Мұнда болып жатқандардың бәрі бұлжымас пешенеміз. Сен де, мен де, мына мұхит өз толқындарын тулата бастағаннан көптеген миллион жыл бұрын осы арада қойылған спектакльде бір кездерде өз рөлдерімізді ойнап қойғанбыз. Ақымақ! Мен Тағдырлардың тек бағыныштысы ғанамын, бұйрыққа сәйкес әрекет етемін. Сен де байқа, менің аға көмекшім, алған бұйрықты бұзып жүрме. Адамдар, мені қоршап тұрыңдар. Міне, сендердің алдарында қайраған шанышқыға сүйенген һәм жалғыз аяқта тұрған шал, кескен дөңбек, кеспелтек кісі. Бұл Ахав - оның тәни бөлігі; алайда, Ахавтың жаны — қырықаяқ, ол алға қарай өзінің сансыз аяқтарымен жылжиды. Мен шегіне жете ширыққанымды сеземін, құдды дауылды күні мачталары сынған фрегатты сүйреткен арқан талшықтарындай, сіңірлерім бірінен соң бірі үзіліп жатыр; бәлкім, мен сендерге де солай боп көрінермін. Бірақ мендегінің бәрі бырт - бырт үзілмес бұрын, сендер әлі сатыр-сұтырын естисіңдер, ал әзірге оны естімесеңдер, Ахавтың арқандары әлі оны нысанасына қарай сүйреп барады деп біліңдер. Әй, адамдар, сендер нышан деп аталатын нәрсеге сенесіңдер ме? Олай болса, қаттырақ күліп, "биске" басыңдар! Себебі, суға бататын заттар су бетіне екі рет қалқып шығады, ал сосын тұңғиыққа мәңгілікке кету үшін соңғы рет көтеріледі. Моби Дик те солай; ол екі күн қалқып шықты - ертең үшіншісі. Ау, айтам ғой, адамдар, ол тағы бір көтеріледі, тек бұл жолы өзінің ақырғы бұрқағын атқылау үшін ғана көтеріледі. Ал, қалай? Сендер жаужүрек адамдарсыңдар ма, әлде, жоқ па?

	- Тайсалмас оттың өзіндей! - деп тіл қатты Стабб.

	- Әмбе сол сияқты мейірімсіз, - деп күбірледі Ахав.

	Содан кейін, жұрт палубаға тарап кеткесін. Ахав былай деп жалғастырды:

	- Нышандар! Осыны мен кеше ғана шағылған вельботымның үстінде Старбекке айтқам. О, өз жүрегіме қадалып батқан нәрсені мен бөтен жүректерден қалай батыл қуып шығам десемші! Парсы, парсы! Ол жоқ! Ол жоқ? Ал, ол менің алдымда кетуі тиіс еді ғой, бірақ мен оны өзім өлмей тұрып тағы бір рет көруім керек. Бұл нені аңғартады? Бұл жұмбақ елес-қазылардың тұтас корпорациясымен қоса әлемдегі барлық адвокат атаулыны тұйыққа тірер еді; ол құдды қаршығаның тұмсығындай, менің миымды шоқиды. Бірақ мен, мен дегенмен де оның шешуін табамын!

	Ымырт түсті, әйткенмен, китті тура желдің бағытынан әлі де көруге болатын еді.

	Желкенбаулар қайтадан ағытылды, бәрі де тап кешегі түндегідей болды; тек таң атқанға шейін дерлік балғалардың тарсылы мен қайрақ тастардың зыңылы үздіксіз естілді де тұрды - бұл ертеңгі күнге дайындалып, май шамдардың жарығымен қосалқы вельботтарды толық әрі мұқият жабдықтап-жарақтаумен айналысып еңбек еткен һәм жаңа гарпундар мен шанышқыларды қайрап жатқан адамдар еді. Балташы Ахавтың вельботының қираған килінен оған жаңа аяқ жасап жатқан шақта капитанның өзі, кешегідей, өз табалдырығында түні бойы тырс етпей тұрды да қойды, әмбе оның бастыра киген қалпағының астында жасырынған көзі, құдды гелиотроптай, күннің алғашқы себездеген сәулелерін қарсы алмаққа, шығысқа қарай дегбірсіздене тігілді.





CXXXV тарау





ҚУҒЫН, ҮШІНШІ КҮН

	Үшінші күннің шуақты таңы рауандап атты; сөйтіп, фок-мачтадағы жападан-жалғыз түнгі сақшыны әрбір мачтаға, әрбір көлденең келтекке қаптай тізілген күндізгі ерікті шолғыншылар ауыстырды.

	- Көресіңдер ме оны? - деп сұрады олардан Ахав, бірақ кит әлі көріне қоймады. - Бәрібір, біз тура соның ізімен келе жатырмыз, тек ізді жоғалтып алмау керек, бар болғаны сол Ей, штурвалдағы, осы бетіңнен тайма, бағыт бұрынғы. Тағы да қандай тамаша күн! Мына әлем періштелерге арналған күркежай есебінде тек қазір ғана жаратылып, оларға соның есігі бүгін ғана қонақжайлықпен алғаш рет айқара ашылып отырған болса да әлемде бұдан асқан тамаша күн болмас еді! Ахавтың ойланып-толғануға уақыты болса, нағыз ой-толғаныстың қорегі осы емес пе; бірақ Ахав ешқашан ойламайды, ол тек сезеді, тек сезеді; кез келген ажалды пенде үшін осы жеткілікті. Ойлау - оспадарлық. Бұл артықшылық жалғыз Құдайға ғана тиесілі. Ой-толғанысқа салқын сабат тыныштықта шомған абзал, ал біздің бейшара жүректеріміз тым қатты дүрсілдеп соғады, біздің миымыз бұл үшін тым ыстық. Рас, кейде маған миым, құдды мұздатылғандай, сабырлы боп көрінеді, өйткені, менің кәрі бас сүйегім, ішіндегісі мұзға айналып, әне - міне күлпаршасы шыққалы тұрған стақандай сықырлайды. Бірақ, дегенмен де, тіпті, нақ осы сәттерде де мына шаштар өсуінен танбайды, ал өсу үшін жылу керек қой; әйткенмен, олай емес, олар барлық жерде: Гренландия мұзарттарының сызат - саңылауларында да, Везувийдегі балқыма үйінділерінің арасында да өсіп шыға алатын арамшөп сияқты. Бұларды долы жел қалай желбіретеді; олар дауылда арпалысқан кеме палубасында жалпылдаған жыртық желкендердің шкоттары сияқты, менің бетімнен осқылайды. Сірә, бұрын түрме дәліздері мен тұтқындар камераларында соққан, аурухана палаталарында соққан жексұрын жел енді осында ұшып келіп, мүләйімсіген момақан кейіпте осы арада соғып тұр. Аулақ де оған! Ол өзіне дақ түсірген. Мен жел болсам, енді мына кесірлі, кеселді әлемнің үстінен соқпас едім. Мен бір қараңғы үңгірге жылыстап кіріп, сонда отырар едім. Ал, жел дегенің айбынды да айдынды емес пе! Желді кім, қашан жеңіп еді? Әрбір айқаста ақырғы аяусыз соққыны сол жасайды. Оған жұдырығыңды алып ұмтылсаң - сен оны көктей жүгіріп өтесің. Ха! Қорқақ жел, сен жалаңаш адамға өктемсисің, ал өзің тым құрыса жалғыз жауап соққы алудан жалтарасың. Тіпті, Ахавтың өзі сенен өжет, сенен әр, сенен дегдар. О, егер желдің денесі болса ғой, шіркін, бірақ адамның зығырданын қайнатып, ығырын шығарып, намысына тиістің нәрсе тәнсіз, әйтсе де, нысан ретінде тәнсіз болса да, харекет көзі ретінде тәнсіз емес. Бар өзгешелік осында, о, неткен әккі және неткен зымиян айырмашылық! Сонда да болса, желде асқақ та бекзат бір қасиет бар деп ант-су ішіп, қайталаудан жалықпаймын. Ойпаңдағы теңіз ағыстары қалай бұлтарып, бұралаңдаса да, құрлықтағы айбынды Миссисипилер қайда сұғынарға білмей, қалай айналшықтап, түртіншектесе де, мысалы, ашық аспан астында өзінің әлеуетті аялағыш қуатымен бір сарынмен соғып тұрған мына жылы пассат желдері өз нысанасынан ешқашан жалтармайды. Әмбе мәңгі-бақилық Полюстермен ант етемін! Менің мейірбан кемемді тура алға қуалаған тап мына пассаттар, нақ осы пассаттар - немесе нақ, сондай сенімді де күшті, соларға ұқсас бірдеңе - менің жанымның кемесін алға қуалап барады! Іске кірісіңдер! Ей, жоғарыдағылар! Ана жақтан не көріп тұрсыңдар?

	- Ештеңе де, сэр.

	- Ештеңе! Тал түске таянды! Дублонды дүниені шарлатып қайыр тілеуге жібердік! Қане, күн қайда? Ә, өзім де біліп ем. Мен оны басып озыппын. Несі бар, демек, мен енді алдамын ба? Оның соңынан мен емес, менің соңымнан ол қуып келе ме? Жақсы емес. Айтқандай, мен мұны алдын ала ескере алар едім, кеше! Бұл арада бар гәп, ол өзінің соңынан суда сүйреткен гарпундар мен арқан шумағында жатыр. Иә, иә, сірә, мен оны өткен түнде басып озғам. Бұрылысқа! Ей, кезектегі шолғыншылардан басқа, барлығы төмен түссін! Керме арқандарға!

	Бұған дейін жел "Пекодтың" құйрығынан соққан, сондықтан, енді қарама-қарсы жаққа бұрылғанда, кеме өзінің онсыз да көбікті ізінде көбік бұрқылдатып, желге қарсы кілт баса-көктеп жөнелді.

	- Ол енді тура желге қарсы жүріп, арандай ашылған ауыздың алдынан шықпақшы, - деді Старбек ақырын ғана, жақтаудың қасында жаңа ғана тартылып алынған грот-арқанды бекітіп байлап жатып - Құдай сақтай гөр бізді, бірақ мен қазірдің өзінде сүйектерімнің сарси сызданып, денемді іштен ылғалдап жатқанын сеземін. Оның бұйрықтарын орындағанда, өз Құдайымның әмір-пәрменін бұзғанымды сеземін.

	- Мені мачтаға көтеріңдер! - деп айқайлады Ахав кендір себетке таяп келіп. - Енді біз онымен көп ұзамай кездесуге тиіспіз.

	- Құп болады, сэр. - Старбек Ахавтың бұйрығын қолма-қол орындады. Сөйтіп, Ахав енді палубаның биігінде тағы салбырай шайқатылды.

	Зерлі кестемен тұтас ғасырларға созылған бір сағат өтті. Уақыттың өзі демін ішіне тарта, дегбірсіздене күтті. Ақыры жел жақтан үш румб шамасында оңға қарай Ахав алыстағы бұрқақты көзі шалды, дәл сол сәтте үш мачтадан соны сүйіншілеген үш дауыс, аумаған үш жалын тіліндей, аспанға шарықтай самғады.

	- Мен сені бүгін, үшінші күні бетпе-бет қарсы алып тұрмын, уа, Моби Дик! Ей, палубадағылар! Желкендерді қаттырақ кере түсіңдер, желге қарсы туралап тарт! Ол әлі тым алыста, мистер Старбек, вельботтарды түсіруге ерте. Желкендер жалпылдап кетті! Руль ұстаушысының басына балғаны төндіріп қою керек! Міне, солай. Ол жылдам жүріп келеді, мен төмен түсуім керек. Тек осы арадан теңіз қиырларын тағы бір шолып қарайын, бұған әлі уақыт жетеді. Неткен, неткен көне кейіп әрі сонымен бірге сондай жас; иә, Нантакет жағалауындағы бұйрат құмдардан бала кезімде алғаш қарағаннан бері ол ешбір өзгерген жоқ! Нұх үшін де, мен үшін де боз баяғы сол қалпында. Ал ана ық жақта, алыстан өткінші жаңбыр келе жатыр. Қазір онда керемет жақсы болуы керек! Сірә, ол тарапта әлдебір жаққа, пальма тоғайларынан да нулырақ тоғайлар жапқан, адам айтқысыз әсем жағалауларға апаратын жол жатса керек. Ық жақ! Ақ Кит солай қарай бет түзеді, демек, - күйінішті болса да күдіксіз - мен желге қарсы қарауым керек. Алайда, қош бол, қош-қош, қарт мачта! Ау, мынау немене - көк өскін бе? Иә, мына жердегі иреңдеген жықпылдарында мүк өсіпті. Бірақ Ахавтың басында жаман ауа райының жасыл іздері көрінбейді! Дегенмен де, адамның қарттығы мен материя қарттығының арасында айырмашылық бар-ау. Әйткенмен, талассыз бір шындық сол, қарт мачта, біз екеуміз де қартайдық; бірақ қаңқамыз әлі берік, рас қой, уа, менің кемем? Тек аяқ қана жетіспейді, бар болғаны сол. Имандай шыным, мына өлі ағаш менің өзімнің тірі тәнімнен барлық жағдайда да артық. Мен онымен ешбір теңестіруге де келмеймін; мен өздерінің өмірге құштар әкелерінің өміршең ұрығынан сомдалып соғылған көптеген адамдарға қарағанда, ұзағырақ өмір кешкен, өлі ағаштан жасалған кемелерді көргем. Өзі қалай деп айтып еді? Ол, менің лоцманым, қанша дегенмен де менің алдымда жүреді; соған қарамастан, мен оны тағы көрем бе? Қайдан? Егер маған осынау ұшы-қиырсыз баспалдақпен төмен түсуге тура келсе, теңіз түбінде көздерімді сақтай алар ма екем? Бірақ мен ол тұңғиыққа кеткен жерлерден түні бойы аулақ қаштым емес пе. Әне, солай; басқа да көптеген кісілер сияқты, өзіңе қатысты жайттарда сен жантүршігерлік ақиқатты айттың, уа, парсы; бірақ Ахавқа келген кезде, сен осы арада мүлт кеттің. Қош бол, мачта, мен жоқта китті жақсылап қадағала. Біз екеуміз әлі ертең, жоқ, бүгін кешке, Ақ Кит басы мен құйрығынан арқандалып байланып, ана жақта, жақтаудың іргесінде жатқан кезде, әңгімелесеміз.

	Ол белгі берді де, әлде де болса жан-жағына қарағыштай, аспанның көгілдір қуысынан палубаға зау етіп сырғанап түсті.

	Көп ұзамай вельботтарды түсіре бастады, бірақ өзінің қайығында тұрған Ахав бір сәтке ойланып қалды да, палубада жүк көтергіштердің тетіктерін реттестіріп жүрген аға көмекшіні өзіне ымдап шақырып алып, оған түсірмей тұра тұруға бұйырды.

	- Старбек!

	- Сэр?

	- Менің жанымның кемесі осы жүзу жорығына үшінші рет жөнеліп барады, Старбек.

	- Иә, сэр, сіздің ықтиярыңыз солай болды.

	- Кейбір кемелер айлақтап шығады да, сол кезден бастап олар жайында ешкім ештеңе білмейді, Старбек!

	- Ақиқат, сэр, қайғылы ақиқат.

	- Кейбір адамдар теңіздің тасуы кезінде; екіншілері - су қайтқан кезде; үшіншілері -тасқын басқан кезде мерт болады. Ал мен қазір өзіме өне бойым ақ жалдай көбіктене бүктетіліп, буырқанған биік теңіз толқыны сияқтымын, Старбек. Мен қартайдым; бір-біріміздің қолымызды қысайық, досым.

	Қолдары қабысты; көздері түйісті; Старбектің көз жасы оларды бейне желімдеп жабыстырып тастағандай болды.

	- О, капитан, менің капитаным, әзиз жүрек, қайтыңыз кейін! Көресіз бе? Бұл жылап тұрған жаужүрек адам, иланудың азабы мұнша ауыр болар ма!

	- Вельботты түсір! - деп айқай салды Ахав, көмекшісінің қолын қағып жіберіп. - Команда, әзірлен!

	Келесі сәтте қайық кеме құйрығының дәл түбінен есіп жөнеле берді.

	- Акулалар! Акулалар! - кенет артқы төменгі иллюминатордан шыңғырған жан дауыс шықты.

	- О, менің мырзам, кейін қайт!

	Бірақ Ахав ештеңе естімеді, өйткені нақ осы мезетте оның өзі қатты айқайға басып, қайық алға жұлқына заулады.

	Ал иллюминатордан шыққан дауыс шындықты айтып еді; себебі, Ахавтың жақтаудан итеріле жылжып кете беруі мұң екен, кеме килінің астынан сүңгіп шыға келгендей, құжынаған акулалар суға төмен түсірген әрбір ескекті ызалана тістелеп, осылайша тістерін ақсита, қайықтың соңынан шұбап ерді. Түрлі жәндіктері мол осынау суларда вельботтар мұндай жайларға жиі ұшырасады, күншығысқа қарай жорыққа шыққан әскер туларының үстінде құзғындар қалай қалықтаса, мына арада акулалар да кейде бұлардың соңынан дәл сондай көріпкел қайтпастықпен қалмай еріп отырады. Бірақ бұлар Ақ Кит байқалған шақтан бері "Пекодқа" кездескен бірінші акулалар еді; Ахавтың ескекшілері түгелдей, тәндерінің иісі акулалардың сілекейлерін сонша шұбыртқан, азиялықтар болғандықтан ба, - мұндай жайдың жиі ұшырасатыны белгілі - әлде, қандай да бір басқа себеппен бе, әйтеуір, олар басқаларға, тіпті, маңайламастан, тек соның қайығының соңынан шұбырды.

	- О, шың болаттан соғылған сом жүрек! - деп күрсінді Старбек жақтау сыртындағы ұзап бара жатқан қайықтың соңынан қарап. - Ауыздарын арандай ашып, соңыңда топырлаған қанқұйлы акулалардың арасында өз килің сырғанай жылжыған кезде сен шынымен- ақ әлі де өр қалпыңмен, өжеттене сыңғырлай аласың ба? Бұл енді қуғынның үшінші, шешуші күні болып отырғанын қарасайшы! Өйткені, егер үш күн бір қайтпас қуалауда тұтасатын болса, демек, бірінші күн - таң, екіншісі - тал түс, үшіншісі - кешкілік, яғни, пешенесіне қандай ақыр жазылса да, барлық істің ақыры сол О, Жаратқан Ием! Мені салғырт-самарқау күйде қалдырып, әрі сонымен қатар дірілдете қатырып, дегбірсіз күттіріп, күптігей еткен не өзі? Болашақ менің алдымнан бос сұлбаларымен һәм қаңқаларымен жүзіп өтіп жатыр, ал өткен күндерді бейне мұнар шалғандай. Мэрн, қызым менің! Ту сыртыңда бозарған нұрдай ғайып болып барасың сен; ұлым, маған өлі көрініп тұрған сенің көздерің ғана. Көздерің неткен ғажайып көкпеңбек. Өмірдің ең қиын жұмбақтары шешіледі, тек түнерген бұлттар қаптай көшіп, бәрін жауып қалады. Шынымен менің жүзу сапарым аяқталып келе ме? Құдды күні бойы тынымсыз жүргендей, аяқтарым шалынысып тәлтіректейтіні несі? Жүрегіңді сипалап көру керек - әлі соғып тұр ма? Серпіл, Старбек! Мұны болдырмау керек... Сілейіп тұрма, қыбырла, айқайла! Ей, мачтадағылар! Көрдіңдер ме, менің ұлым төбеден қолын бұлғап тұр ма?.. Есуас... Ей, жоғарыдағылар! Вельботтарды жақсылап қадағалаңдар, киттің қайда бет алғанын байқаңдар!.. Хо! Тағы да ма? Бұл қаршығаны аулақ қуыңдар! Қараңдар! Ол шоқиды... ол менің желбағарымды жұлып алды. - Аға көмекші грот-мачта үстінде желбіреген қанқызыл жалауды нұсқады. - Ха! Ол аспанға самғады, ол оны әкетіп барады! Қазір капитан қайда?.. Мұны сен көріп тұрсың ба, ол, Ахав? Қалтыра, қапалан!

	Ахав шолғыншылардың шартты ымы - төмен қарай салбыратқан қолы бойынша киттің су астына кеткенін білген кезде вельботтар әлі кемеден алыс кете қойған жоқ-тын; бірақ, ол қайтадан жүзіп шыққанда оған жақынырақ болуды көздеген Ахав өз вельботын кемеден сәл шеткеректеу, бұрынғы бағытпен жүйткіте берді; оның ескекшілері, құдды дуаланғандай, кеудемсоқ кемешіктің тұмсығына екпіндей соғылған толқындардың гүріл-сарылы астында терең үнсіздікке батты.

	- Қағыңдар, қағыңдар шегелеріңді, уа, толқындар! Бүркеншігіне шейін қоймай қаққылап кіргізіңдер! Сендер бәрібір қақпағы жоқ нәрсені шегелеп жатсыңдар. Ал менде табыт та, катафалк та болмайды, мені тек кендір ғана өлтіре алады! Ха-ха!

	Кенет олардың маңайындағы су ақырын жыбырлап, кең иірімдермен үйіріле бастады; сосын, күдірейе көтеріліп алып, құдды су бетіне кенет қалқып шыққан су асты мұзтауының беткейінен құлдилағандай, төменге лап қойды. Құдды жер астының гуілі сияқты, тұншыққан күңгірт гүрсіл естілді, содан жіптермен шырмалған, гарпундармен және шанышқылармен айнала ілінген алып ұша теңіз тұңғиығынан қиғаштай атып шыққан кезде бәрінің жүректері тоқтап қала жаздады. Мөлдір тұман жамылғысына оранған ол құлпырған ауада бір мезет ілініп тұрды да, содан кейін жойқын шалпылмен суға құлады. Толқын тілдері, биік бұрқақтардай, отыз фут жоғарыға сумаңдай шапшыды, ал сосын көбікті үлпектердің жаңбырындай жауып, мәрмәрлі кит денесінен жаңа сауылып, көбігі бұрқылдаған сүттей сансыз иірімдер таратты.

	- Жабыл! - деп саңқ етті Ахав, сол-ақ екен, вельботтар шабуылдап заулай жөнелді, бірақ бүйірлеріне қадалып, енді тоттана бастаған кешегі гарпундар ызасына тиген Моби Дик бейне көктен түскен барлық періштелердің шапағатымен аруақтанғандай еді. Ол басымен қайықтарға қарсы салып, өзінің жойқын құйрығымен оларды оңды-солды жайпап лақтырған кезде оның мөлдір терісінің астындағы маңдайын белдеулеген түйінді тамырлардың жалпақ жолақтары білеулене тыржиғандай болды. Ол екі көмекшінің де барлық гарпундары мен шанышқыларын қағып түсірді, олардың вельботтарының жақтау тақтайларын алдынан омырып сындырып жіберді, бірақ Ахавтың вельботы зақым алмады десе де болады.

	Міне, сөйтіп, Дэггу мен Квикег ойықты тығындауға тырысып, ал аулағырақ жүзіп барған кит сол бетімен бұларға ақ бүйірін қарата бұрылған кезде, теңізшілердің түршіккен жан дауыстары шықты. Олар аждаһаның арқасына тастай қып бұралып байланған, киттің түні бойы өзін шырмап ораған арқанның қатты керілген тұзақтарының астында қолдарын жая сұлаған парсының жартылай тістелініп таланған өлігін көрді; оның қара киімі дал-дұлы шығып жыртылыпты; шарасынан шығып кеткен көздері тура Ахавқа қадала қарап қапты.

	Капитанның қолынан гарпуны түсіп кетті.

	- Ақымақ басым! Ақымақ басым! - деп айқай салды ол өкпесіне ауаны әрең жұтып. - Сен рас айтыпсың, парсы! Мен сені тағы көріп тұрмын. Иә, сен менің алдымда келесің; мінеки, сен айтқан әлгі катафалк мынау болып шықты! Бірақ мен сені өз сөзіңнің соңғы әріптерінен ұстаймын. Қане, екінші катафалк қайда? Артқа, Стабб пен Фласк, кемеге қайтыңдар, сендердің вельботтарың аңшылыққа жарамсыз боп қалды; бұларды жөндей алсаңдар, жөндеңдер, сонда маған көмекке келерсіңдер; әйтпесе, бір Ахавтың өлгені де жетер... Артқа, ау, ескекшілерім! Мына қайықтан қарғып кетпекші болған бірінші кісіні бірден гарпунмен жайратам. Сендер енді адам емессіңдер, сендер менің қолдарым мен аяқтарымсыңдар, сондықтан да маған бағынасыңдар. Кит қайда? Тағы да су астына кетті ме?

	Бірақ ол оны вельботтарға тым жақын маңнан іздеді, ал бұл екі арада Моби Дик өз арқасындағы өлі денені аулаққа әкетуге асыққандай еді, сөйтіп, құдды өздерінің соңғы кездескен жерін бар болғаны өз жолының жүріп өтілген кезеңі деп қана есептегендей, ық жаққа қайтадан тез жүзе жөнелді де, енді, міне, манадан бері өзіне қарсы жылжыған кемемен теңесуге шақ қалды. Ол бұл жалғанда ештеңеде жұмысы жоқтай, өзінің тура жолында сұмдық жылдамдықпен заулады.

	- О, Ахав, - деп айқайлады Старбек, - тап қазір, үшінші күні тоқтауға да әлі кеш емес! Қарасаңшы! Моби Дик сенімен кездескісі келмейді. Оны есуастықпен қуалап жүрген сен, сенсің!

	Желкенін күшейген желдің ағынына тосып, ескектермен де, кенеппен де тықырта асықтырылған жалғыз вельбот толқындарда жүйтки зымырады. Содан, міне, Ахав кеменің қасынан сондай жақыннан заулап өткен кезде, жақтаудың сыртына еңкейген Старбектің бет-жүзі оған айқын көрінгендігі сонша, ол өз көмекшісіне кемені бұрып, шағын қашықтықта соңымнан еріп отыр деп айқайлады. Сосын назарын жоғарырақ аударып, үш мачтаның ұшар бастарына асығыс өрмелеген Тэштигоны, Квикег пен Дэггуді көрді, бұл шақта ескекшілер "Пекодтың" жақтауын бойлай жоғары тартылған қираған вельботтарда шайқатылып, соларды жөндеп, тынымсыз еңбектеніп жатқан. Ол сондай-ақ заулап бара жатып кеме жақтауындағы саңылау-тесіктер арқылы палубада жаңа гарпундар мен шанышқыларды сұрыптаумен айналысқан Стабб пен Фласкты да көрді. Осының бәрін көріп, қираған шлюпкалардағы балғалардың тарсылын естіген ол өзінің қақ жүрегіне әлдебір басқа балғалардың шеге қағып жатқанын сезінді. Бірақ ол сабыр сақтады. Енді грот-мачтадан жалаудың ғайып болғанын байқаған ол осы сәтте ұшар басына жеткен Тэштигоға төменнен жаңа жалау мен балға-шеге әкеліп, мачтаға жалауды қайтадан шегелегін деп айқайлады.

	Әлде, өзінің қозғалысын қатты ауырлатқан, бытысып-шатысқан жіптердің тұтас шумағын соңынан сүйретуге тура келген үш күндік жанталас қуғын қалжыратты ма, әлде, қаскөй де жауыз пиғылын жүзеге асыру үшін бе, әйтеуір, енді Моби Дик, сірә, қайықтың оған қайтадан тез жақындап келе жатқандығынан болар, өз жүрісін баяулата бастады; дегенмен де, әрине, бұл жолы олардың арасындағы қашықтық әуелден-ақ онша шалғай емес болатын. Бірақ Ахав толқындардың үстінде бұрынғысынша қатыгез акулалардың қоршауында ұшыртып келе жатты, олар вельботтардың соңынан қалмай еріп, ескектердің қалақтарын тістерімен қомағайлана кіршілдеткендері сонша, ағаш қырш-қырш уатылып, суға әрбір шомып шыққан сайын ұсақ жаңқалар қалдырып отырды.

	- Мейлі, кеміре берсін! Олардың тістері біздің ескектерімізге тек бұранда салғаннан басқа не бітіреді? Жабыл! Былқылдаған судан гөрі, ескекті акуланың аузына тірегеннің өзі жақсы.

	- Бірақ әрбір жолы олардың аузынан ескек барған сайын жұқарып шығады, сэр.

	- Далбаса, әзірге олар маған әлі қызмет етеді! Жабыл!... Бірақ бұл акулалардың, - деп ақырын жалғастырды ол, - кімнің етімен тойлағалы жүргенін кім білсін: Моби Диктің бе, әлде, Ахавтың ба? Жабыл, жабыл! Міне, солай! Енді кішкене, біз жақын қалдық. Ей, рульді алыңдар, мені тұмсыққа жіберіңдер. - Осы сөздерді айтқан кезде екі ескекші капитанды қолтығынан демеп, оған шапшаң ұшыртқан вельботтың тұмсығына өтіп алуына көмектесті.

	Қайық, жақтауымен су сызып, Ақ Киттің дәл бүйірінің түбінен алға суырылып шыққанда, ол - кейде киттерде болатынындай - мұның жақындағанын, тіпті, байқамағандай болды, сөйтіп, Ахавты кит ағысының маңайын торлап, оның құдды Монаднок сияқты, алып ақ өркешінің тік беткейінде будақтаған тау тұманының тымырсық бұлты бүркеді; бар денесімен артқа шалқайып, басынан асыра биік көтерген қолдарын сермей, жеккөрінішті китке өзінің ашу-ыза кернеген селебесін һәм одан да ашулы қарғысын атып ұрған кезде, Ахав оған сондай жақын тұрған-ды. Болат та, қарғыс та, бейне ми батпақ тартқандай, сабына шейін сұғылды, ал Моби Дик кенет бір шетке жұлқынып, биіктей берген бүйірін дірілдете қозғады да, қайыққа бірде-бір ойық түсірмей, оқыстан шапшыта көтергені сондай, осы мезетте Ахав планширден ұстай алмағанда, ол теңізге қайтадан ұшып кететін еді. Соққының дәл қашан жасалатын сәтін аңғармаған және сондықтан да оған дайындалып үлгермеген үш ескекші вельботтан ұшып кетті, бірақ сәтті құлағандары сонша, көзді ашып-жұмғанша екеуі жақтауға қайтадан жармасып, содан, соққан толқынның жалына көтеріліп, ақыры қайыққа қайта аунап түсті, тек үшінші матрос қана құйрықтың артындағы суда қалып қойды.

	Нақ сол мезетте дерлік, өне бойы жай оғындай шамырқанып ширыққан Ақ Кит сапырылысқан уақ толқындардан аулаққа жұлқи ұмтылды. Алайда, Ахав руль ұстаушыға бір азырақ арқанды саумалап, байлап қой деп айқайлаған кезде; ол оз командасына тұғырдан беттерін алға қарата бұрылып, қайықты балыққа қарай тарта түсуге бұйырған кезде - опасыз арқан осы қосарланған тартысқа шыдамай, шарықтай әуелеп, үзіліп кетті.

	- Менің ішімде үзіліп кеткен немене? Сіңірлерім сатырлайды!.. Жо-жоқ, бәрі аман-сау, бәрі орнында! Ескектер! Ескекті суға сал! Соңынан тарт!

	Толқынды қақ жарған вельботтың жақындаған дыбыс-шуын естіген кит оған өзінің жойқын маңдайын тосу үшін бұрылған, бірақ, бұрылған кезде ол кенет жақындап келе жатқан кеменің қара тұрпатын байқап қалды, сөйтіп, сірә, өзін мұнша қуғын - сүргінге түсірген зұлмат бастауы сол екенін аңғарып, бәлкім, соны неғұрлым лайықты қарсыласқа балап, ол тұтқиылдан, жақтарын жалындаған көбікті тасқындарда сарт-сұрт қайшылап, соған қарсы заулады.

	Ахав теңселіп кетіп, шап беріп бетін сипалады.

	- Мен көрмей қалдым! Уа, қолдарым, созылыңдар алға, өз жолымды сипалақтап іздеуіме көмектес. Әлде, түн болды ма?

	- Кит! Кеме! - деп үрейлене шуласты ескекшілер.

	- Ескектер! Ескектер! Сонау тұңғиық тереңіне шейін еңіс болып бүгілсеңші, уа, теңіз, соның бойымен мен өз нысанама соңғы рет, ең соңғы рет сырғанап түссемші! Кемені көрдім! Кеме! Алға, жігіттерім! Сендер шынымен-ақ менің кемемді құтқармайсыңдар ма?

	Бірақ қайық тоқпақтап ұрған толқындарға кесе-көлденең жұлқи ұмтылғанда тұмсығындағы жарылған тақтайлар опырылып кетіп, келесі сәтте ол жақтауды ернеулей суға батты да, тізелерінен су кешкен матростар ойықты не болса сонымен тығындап бітеуге және содан лақылдаған суды сарқып төгуге әрекеттеніп, сасқалақтай, әбігерге түсті.

	Осы сәтте грот-мачтадағы Тэштигоның балғасы тына қалды; жамылғыға ұқсап, оның иығынан аса жайылған қоңырқызыл жалау кенет жұлынып шығып, құдды оның алға ұмтылған жүрегіндей, алдындағы әуеде шапши ағындады, ал төмендегі бушпритте тұрған Старбек пен Стабб кемеге жүйткіген хайуанды үндіспен бір мезгілде байқады.

	- Кит! Кит! Рульді жақтауға қарай! Рульді жақтауға қарай! Уа, ауаның аңсарлы ағыстары, енді сендер мені қолдаңдар! Егер пешенесіне өлім жазылса, мейлі, Старбек өлімді еркектерше, сабырлы санамен қарсы алатын болсын. Рульді жақтауға бұр деймін мен! Әумесерлер, мына арандай ауызды шынымен-ақ көрмейсіңдер ме? Менің барлық ынтызар дұғаларымның жемісі шынымен-ақ осы ма? Бүкіл қалтқысыз өмірімнің нәтижесі осы ма? О, Ахав, Ахав, қолыңмен істеген ісіңе қара. Жоқ, жоқ! Солай, руль ұстаушы, сол бетіңнен тайма. Жоқ, жоқ! Жақтауға! Тағы жақтауға! Ол бізге тап беру үшін бұрылып жатыр! О, оның рақымсыз маңдайы айқас алаңын тастап кетуге парызы мұрсат бермейтін адамға тура төніп келеді. Тастай көрме мені, Жаратушым!

	- Енді Стаббқа көмектесуді ойлаған кім де болса, менімен емес, менің астымда болғайсың, өйткені, Стаббта алған бетінен қайтпақ емес. Әй, мәз болған кит, мен сені мазақтап күлемін! Егер өзінің кірпік қақпас қырағы көзі болмаса, Стаббты кім қашан қолдап еді, Стаббқа ұйқы бермеген кім еді? Ал енді Стабб бейбақ өзіне тым жұмсақ тиетін төсекте ұйықтайды; аһ, одан да оған шырпы толтырылғаны дұрыс еді! Мен сені әжуалап күлемін, мәз боп мырсылдаған кит! Күн, жұлдыздар мен ай, қараңдар. Сендер - бұрын-сонды жан тәсілім еткендердің ешқайсысынан кем емес, асқан ғажап жігіттің жендетсіңдер. Сонда да болса, тостаған толы шарап ұсыныңдар, мен сендермен әлде де соғыстырып қояр едім! О! О, мәз боп ыржақтаған кит, көп ұзамай бәріміздің ындынымыз толып, аузы-мұрнымыздан шыға, қанып ішерміз! Сен неге қашып құтылмайсың, Ахав? Маған келетін болсақ, кебістер құрысын, күртем солармен қоса құрысын, мейлі, Стабб жалғыз шалбармен өле берсін! Алайда, бұл өзі неғылған, сонша өңезденген, тұздығы ащы өлім... Еһ, шиелер, шиелер! О, Фласк, өлер алдында екеуміз тым құрыса бір шиеден таңдайымызға салып тамсансақ қой.

	- Шие ме? Егер біз қазір солар өсіп тұрған жерге тап келсек, жаман болмас еді. Оһ, Стабб, байғұс шешем тым құрыса менің жалақымды алып үлгерген шығар деп үміттенемін, егер үлгермесе, онда оған енді бірнеше бақыр ақша ғана тиеді.

	Өздерінің әр түрлі шаруаларынан ажырағаннан бері барлық матростар дерлік енді тұмсықта босқа топырлап, қолдарында енді пайдасыз балға, кесінді тақтай, шанышқы мен гарпундарын ұстаған күйі солай тұрды да қойды. Барлық көздер, жабысып қалғандай, өзінің жойқын басын қаһарлана сілкілеп, алдына жалпақ шеңбермен көбік шаша, бұларға қарсы жүйткіген китке қадалды. Оның келбетінен түтіккен қаһар, дұрысында, зауал, атамзаманғы қанды кек атойлады; ажалды пенде амалдарының ешбірін көзге ілместен, оның маңдайының меңіреу ақ қабырғасы кеменің тұмсығына оң жақтаудан келіп соқты, сол сәтінде-ақ адамдар да, мачталар да дір ете түсті. Көбісі палубаға етпетінен құлады. Жоғарыдағы гарпуншылардың бастары, бейне мачталардың шығып кеткен бүркеншіктеріндей, олардың жуан мойындарынан оқыс жұлқынып қалды. Жұрттың бәрі, құдды терең шатқалдағы тау тасқынындай, ойыққа судың лақылдай ақтарылғанын естіді.

	- Кеме! Катафалк!.. Екінші катафалк! - деп қақсады Ахав өзінің вельботында тұрып. -Әмбе тек американ ағашынан ғана жасалған!

	Ал кит шөккен кеменің астына сүңгіп, солқылдаған кильді бойлай жүзіп өтті, содан кейін су астында кері бұрылып, енді қашықтау, басқа жағынан айдын үстіне қайтадан атып шықты да, Ахавтың қайығынан бірнеше ярд жерде, толқындарда біршама уақыт қыбырсыз қатып қалды.

	- Мен өз денемді күннен аударып әкетемін. Еһей, Тэштиго! Сенің балғаңның тарсылын неғып естімей қалдым? О, менің бағынбай кеткен үш мұнарам, сен, мықты киль, тек құдайдың соққысына ғана төтеп бермеген кеме қаңқасы, сен, берік палуба һәм әр штурвал және Полюске бет түзеген тұмсық, о, менің өлім нұры шалқыған аяулы кемем! Сен шынымен-ақ опат болмақсың ба, менсіз ажал құшпақсың ба? Мен шынымен-ақ ең міскін бейшараларға да тиесілі соңғы капитандық жұбаныштан да айырылмақпын ба? Жападан-жалғыз өмірдің ақырындағы, уа, жападан-жалғыз өлім, менің барлық айыбым менің терең қасіретімде екендігін мен енді сезіп тұрмын. Е-һе-һей! Өткен өмірімнің тулаған толқындары, сендер шалғай қиырдан енді мұнда зымырап жетіп, менің ажалымның шапшыған, көбікті жалдарын бастырмалата, сарқырап төгілесіндер! О, бәрін де талқандайтын, бірақ жеңілісті де мойындайтын кит, мен тура саған қарсы жүземін; сенімен ақырына шейін айқасамын; саған тозақтың ең терең түбінен соққы жасаймын; өшпенділігімнің ақысына саған соңғы демімді лақылдатып құсамын. Барлық табыттар мен барлық катафалктар бір тұңғиықта бататын болсын! Егер маған солардың біреуі де бұйырмаса, мейлі, о, қарғыс атқыр кит, онда саған бұғауланып тасталсам да, сені әлі де қуалап жүріп, борша-борша болайын! Қаруды мен, міне, осылай лақтырамын!

	Гарпун ауадан зу ете түсті; жараланған кит аласұрды; қарамайланған арқан науашада жанып кетердей жылдамдықпен зыр жүгіріп - кенет ілінісіп қалды. Ахав оны босатып жібермекші боп еңкейді; ол оны босатып та еді; бірақ жылпылдаған тұзақ оның мойнын айналдыра шырмап үлгерді; сөйтіп, команда өз капитанына жармасып үлгергенше, түріктердің өз құрбандығын харам сарайда адырнамен буындырып өлтіретініндей, еш дыбыссыз, оны вельботтан жұлып әкетті. Тағы бір сәттен кейін арқанның бос ұшындағы жуан түйін бос кеспектен атып шығып. бір ескекшіні жалпасынан түсірді де, суды сабалап, түпсіз жылымда жоғалды.

	Бір сәтке вельботтың командасы мелшие сілейіп қалды да, содан кейін бәрі жалт қарады. "Кеме! Құдіретті Құдайым, кеме қайда?" Міне, олар шымылдықтай керілген қатерлі мұнар арасынан, құдды сусыған сағымды жедектей жоғалып бара жатқан кеменің созылыңқы елесін көрді; су бетінде сорайған мачталар ғана қалыпты, ал олардың үстінде, әлде, есуастық, әлде, риясыздық, әлде, тағдыр шегелеп тастаған үш мәжуси-гарпуншы әлі де шолғында тұр еді. Осы мезетте иірімнің шоғырлы шеңберлері соңғы вельботқа жетті, сөйтіп, ол күллі командасымен, маңында жүзіп жүрген ескектермен және шанышқы саптарымен, ондағы жанды - жансыз атаулының бүкілісімен бірге бір кезде "Пекод" аталғанның бәрі ақырғы жаңқасына шейін батып кеткен ғаламат сушұңқырда шыр айналып, дөңгелене үйірілді.

	Ажал төндірген ақбас жалдарға тие жаздап, күлкі келтіре, жайбараттықпен, үйлесе желбіреген ұзын жалаумен бірге енді су бетінде бірнеше дюймы ғана қараңдаған грот-мачтада тұрған үндістің басының үстінде тұйықталған толқындар шалпылдап болған кезде, - міне, нақ осы сәтте әуеге балға ұстаған қызыл өңді қол көтеріліп, жалауды суға шапшаң батып бара жатқан көлденең ағашқа бекіте қағып, сермеп қалды. Осы арада жалауды қайта - қайта шоқып, Тэштигоға бөгет жасаған, өзінің жұлдыздар арасындағы байырғы мекенінен соңғы ұштықты табалай шығарып салған қаршыға діңгектің көлденең ағашы мен балға арасына сілкінген қанатын аңдаусыз сұғып алды; дәл осы мезетте, құдды төбесіндегі ауаның ұйтқуын сезінгендей, жабайы су астынан соңғы демімен балғаны көлденең ағашқа қарысып қыса түсті. Сөйтіп, өзінің бекзат тұмсығын періште зарымен әуелете созып, тұтқындағы денесі Ахавтың жалауына шырмалған аспан құсы тағы да нақ соның, құдды аласталған Ібіліс сияқты, тозаққа дулыға орнына аспанның құйқылжыған тірі бөлшегін өзімен ала кеткен кемесімен бірге су астында жым-жылас жоғалды.

	Құстар иірімнің үңірейген өңешінің үстінде шаңқылдай үйіріліп ұшты; түнере көбіктенген ақбас толқын оның күдірейген қабырғасына соғылды, сосын сушұңқыр тегістелді; содан, мінеки, айнала-төңіректе тағы да, бұдан бес мың жыл бұрынғыдай, ұшы - қиырсыз теңіз айдыны тербетілді.





ЭПИЛОГ

	Саған хабар беру үшін жалғыз мен жан сақтап қалдым.

	Иов.

	Ойын бітті. Ендеше, неге сахна қалқасына тағы біреу шығып келеді. Өйткені, бір адам дегенмен де тірі қалған еді.

	Парсы зым-зия жоғалғаннан кейін Ахавтың қайығындағы ескекшінің орнына Жазмыштың қолай көрген кісісі мен болып шыққан екем; әрі бір жағына ауған вельботтан басқа екі ескекшімен бірге ұшып түсіп, құйрықтың сыртындағы суда қалған бейбақ та мен едім. Содан іле-шала болған сұмдық оқиғадан соң сол маңда жүзіп жүрген мені кеме батқан жерден шығып жатқан, әзір әлсіреген тартпа күш қармап, тегістелуге бет алған сушұңқырға ақырын тарта жөнелді. Мен соған жеткен кезде ол көбік атқан майда иірімге айналып үлгерген-ді. Сөйтіп, мен, құдды жаңа Иксион сияқты, осынау баяу айналған доңғалақ кіндігіндегі қара көпіршікке барған сайын жақынырақ шоғырланған шеңберлерді бірінен соң бірін сызып, шыр көбелек айнала бастадым. Ақыры ең орталық нүктеге келіп жеттім, сол кезде қара көпіршік тарс жарылды; оның орнына тереңнен, шаппалы серіппенің дүмпуімен босанған құтқарғыш қалқыма, әрі табыт, өзінің керемет қалқымалық қасиетінің арқасында ғаламат күшпен атып шығып, ауада бір аударылып түсті де, менің қасыма құлады. Осы табыттың үстінде мен жаназа күйін шерткен майда толқындарда тербетіліп, ашық теңізде бір күн және бір түн бойы жүзіп жүрдім. Акулалар зақым келтірмей, бейне әрқайсысының аузында бір-бір аспалы құлып салбырағандай, қасымнан жылжып өтіп жатты; қанқұмар теңіз қаршығалары тұмсықтарын қынаптарына сұққандай қалықтады. Екінші күні алыстан желкен көрініп, біртіндеп ұлғайып, жақындай берді, сөйтіп, ақырында мені бөтен кеме мінгізіп алды. Ол өзінің жоғалған балаларын іздеп тентіреп жүріп, тек тағы бір жалғыз жетімді тапқан, зар илеген "Рахиль" еді.

	Соңы





ТҮСІНІКТЕМЕЛЕР

	36-б. Готорн Натаниель (1804-1864) - американдық романтик жазушы, Г.Мелвиллдің досы.

	37-б. Хаклюйт Ричард (шамамен 1552-1616) - саяхаттар жайындағы кітаптардың ағылшындық құрастырушысы һәм баспагері.

	38-б. Левиафан — Тәурат аңызы бойынша теңіз аждаһасы; Мелвиллде - кит.

	39-б. Хэмптон-Корт - Англиядағы көне король сарайы.

	Тюильри - Париждегі француз корольдерінің сарайы.

	Жебірейіл, Мекайыл, Рафаил - христиан мифологиясындағы үш періште.

	Жаралмыш, Аюптың Кітабы, Жоһан пайғамбардың кітабы, Псалмдар Кітабы, Исай пайғамбардың кітабы - Тәураттың бөлімдері.

	40-б. Холпанд Филемон - ежелгі грек жазушысы және философы Плутархтың (шамамен 46-126) "Моралийі" мен ежелгі Рим ғалымы һәм жазушысы Плиний Үлкеннің (23-79) "37 кітаптағы Жаратылыс тарихын" ағылшын тіліне тәржімалаушы.

	"Шыншыл тарих"-ежелгі грек жазушысы Лукиан (б.д. II ғ.) жазды-мыс делінетін таңғажайып саяхат баяны.

	Охтхере... әңгімесі - англосаксон королі Альфред Ұлы (848-899) өзінің V ғ. Тарихнамашы һәм дін ғұламасы Павел Орозийдің латын "Тарихының" тәржімасына кірістірген осындай жағрапиялық түсініктемелер үзінділерінен тұрады.

	"Реймонд Себонның апологиясы" - француз жазушысы һәм философы Мишель де Монтеннің (1533-1592) "Тәжірибелерінің" екінші томының XII тарауы.

	"Қаштық!Мына жердің тесігіне кіріп кетсемші... "—Франсуа Рабленің (1494-1553) "Гаргантюа мен Пантагрюэль" кітабынан сілтеме.

	41-б. "Анналдар"-ағылшын антиквары һәм тарихшысы ДжонСтоудың (1525-1605) "Анналдар, немесе Англияның Жалпы шежіресі" (1580) кітабы.

	Псалмдар тәржімасы - ағылшын философы Фрэнсис Бэконның (1561-1626) бірнеше Тәурат псалмдарының жасаған ағылшын тіліндегі тәржімасы меңзеліп тұр.

	"Өмірмен өлім тарихы " — Фрэнсис Бэконның шығармасы.

	"Перизаттар патшайымы " - ағылшын ақыны Эдмунд Спенсердің (шамамен 1522-1599) поэмасы.

	41-б. "Гондиберт" - ағылшын ақыны Уильям Давенанттың немесе Д Авенанттың (1606-1668) қаһармандық поэмасы.

	Браун Томас—XVII ғасырдағы белгілі ағылшын жазушысы және дәрігері.

	42-б. Уоллер Эдмунд (1606-1687) - ағылшын ақыны.

	"Левиафан, немесе, Шіркеулік және азаматтық мемлекеттің материясы, үлгісімен билігі"— ағылшын философы Томас Гоббстың (1588-1679) шығармасы.

	"Тәуап етушінің жолы" - ағылшын жазушысы Джон Бэньянның (1628-1688) аллегориялық шығармасы, ішінара Бэньян 12 жылын өткізген түрмеде жазылған; алайда, келтірілген сілтеме оның "Қасиетті соғыс" деген басқа кітабынан алынған.

	"Жоғалған жұмақ" - ағылшын ақыны Джон Мильтонның (1608-1674) поэмасы.

	"Дүниялық және құдайлық билік " — ағылшын жазушысы, дін ғұламасы, тарихшы һәм моралист Томас Фуллердің (1608-1661) трактаттар жинағы.

	Annus Mirabilis " ("Ғажайып жыл ") — ағылшын ақыны Джон Драйденнің (1631-1700) өлеңі.

	43-б. Парчесс Сэмюэл (шамамен 1575-1626), Гаррис Джон (1666-1719) — саяхаттар жайындағы кітаптар мен жазбалардың құрастырушылары һәм баспагерлері.

	Сиббальд Роберт (1641-1722) - белгілі шотланд дәрігері, географ һәм табиғаттанушы, кейбір жүйелеулерде көк кит, блювал, оның атымен Сиббальд киті деп аталған.

	44-б. "Оңтүстік Америка " — испан ғалымы және саяхатшысы Антонио де Уллоаның (1716-1795) кітабы.

	"Бұрымды ұрлау" — ағылшын ақыны Александр Поуптың (1688-1774) поэмасы.

	Голдсмит Оливер (1728-1774) — ағылшын жазушысы, романдардың, поэмалардың, драмалардың, сондай-ақ, тарих пен география бойынша құрастырма еңбектердің, атап айтқанда, "Жер және жанды табиғат тарихының" авторы.

	Джонсон Сэмюэл (1700-1784) — ағылшын түсіндірме сөздігінің белгілі авторы, әдебиетші һәм сыншы.

	45-б. "Саяхаттар " ("Тынық мұхит бойынша саяхат ") - атақты ағылшын теңіз саяхатшысы Джеймс Гуктың (1728-1779) қаламынан шыққан кітап.

	Джефферсон Томас (1743-1826)-Ағарту дәуіріндегі аса көрнекті американдық саяси қайраткер, АҚШ-тың үшінші президенті; 1785-1789 жылдарда АҚШ-тың Франциядағы елшісі болған. Сілтеме жасалған жазба 1788 жылға орайласады.

	Бэрк Эдмунд (1728-1797) — ағылшындық парламент қайраткері және саяси жазушы.

	Блэкстон Уильям (1723-1780) - көрнекті ағылшын заңгері, "Англия заңдарына түсіндірмелердің" (1765-1769) авторы.

	46-б. Фолконер Уильям (1732-1769) — ағылшын ақыны; оның бір кездегі танымал поэмасы "Кеме апаты" 1762 ж. жарық көрген.

	46-б. Каупер Уильям (1731-1800) - ағылшын ақыны.

	Хантер Джон (1728-1793) - ағылшын анатомы және хирургы.

	"Теология" ("Жаратылыс теологиясы, немесе Табиғат құбылыстары арасынан алынған Құдай болмысының дәлелдері")—ағылшын философы және дін ғұламасы Уильям Пэйлидің (1743-1805) шығармасы.

	Кювье Жорж (1769-1832) - аса көрнекті француз ғалымы, зоолог және палеонтолог.

	47-б. Монтгомери Джеймс (1771-1854) - ағылшын ақыны, радикалды саяси көзқарастарды ұстанған; сілтеме жасалған поэма 1827 ж. жазылған.

	Лэм Чарлз (1775-1834) — ағылшын жазушысы әм сыншысы.

	Купер Джеймс Фенимор (1789-1851) - американ жазушысы, шытырман оқиғалы мәшһүр романдардың авторы.

	48-б. Эккерман Иоганн Петер (1792-1854) - 1822-1832 жылдар аралығында Гетенің жеке хатшысы; 1848 жылы "Гетемен әңгімелер" кітабын шығарды.

	Смит Элизабет Оукс (1806-1893) - американ жазушысы.

	Скорсби, кіші, Уильям (1789-1857) - американ теңіз саяхатшысы және кит аулаушы, "Вилльям Скорезбидің басшылығымен ливерпульдық "Бефинс" кемесінде 1822 жылғы жаз бойы Гренландияның шығыс жағалауындағы зерттеулер мен олжаларды байыптаған солтүстік кит кәсіпшілігіне жүзу сапары туралы күнбе-күнгі жазбалар" кітабының авторы (орысша аудармасы 1825 ж. шықты).

	50-б. "Ағыстар және кит аулау кәсіпшілігі" — 1844-1861 жылдар аралығында 19 том болып шыққан американ адмиралы Чарлз Уилкс экспедициясының материалдары.

	51-б. "Арктикалық мұхитқа кәсіпшілік жүзу сапарлары туралы әңгімелер" - 1926 ж. Роберт Джиллис басып шығарған.

	"Кит аулайтын кемедегі жүзу сапары " - Джеймс Родстың есебі (1848).

	"Мириам Коффин" - Джозеф Харттың Нантакет кит аулаушыларына арналған, XIX г. Бірінші жартысындағы танымал романы.

	"Сүйектер мен шүберектер " — теңіз саяхатшыларына қатысты басылып шықпаған әр түрлі материалдар мен үзінділер жинағы; 1842 ж. Бостонда шыққан.

	"Табиғаттанушының саяхаты " - ағылшынның ұлы табиғаттанушы ғалымы Чарлз Дарвиннің (1809-1882) "Бигль" кемесінде жерді айналған саяхаты" меңзеліп тұр.

	Уортон — "Киттерге өлім келсін, немесе Тынық мұхиттың мақтанышы " - Гарри Холлиардтың кітабы; 1848 ж. Бостонда басылып шыққан.

	53-б. Измаил - тәураттық миф бойынша Авраамның ұлы. Жаралмыш кітабында ол туралы былай делінген: Ол сөйтіп адамдардың арасында жабайы есек сияқты болады, ол бәрінің жұмысын істейді, жұрттың бәрі соны төмпештейді; ол өзінің бүкіл бауырларының арасында солай өмір сүреді".

	Катон Кіші, немесе Утикалық (б.д.д. 95-47) - республиканы сақтау жолында Цезарьға қарсы күресте жеңіліс тауып, өзін-өзі өлтірген.

	Плутархтың айтуынша, өлер алдында Плагонның өлім мен жанның өлмейтіні туралы "Федон" сұхбатын оқыған

	54-б. Бэттери саяжайы Манхэттен (Нью-Йорк) аралының күнгей шетінде, бір кездерде мұнда тұрған қорғанды қамалдың орнында орналасқан.

	Уайтхолл - Манхэттеннің оңтүстігінен солтүстігіне қарай созылған Нью- Йорктегі көше.

	55-б. Сако - АҚШ-тың теріскей-шығыс жағалауындағы Мэн штатындағы өзек.

	Рокэвей-Бич - Атлант мұхиты жағалауындағы Лонг-Айленд аралының күнгей шеті.

	...Зевстің туған інісін бе? - Ежелгі грек мифологиясы бойынша, теңіз құдайы Посейдон — Зевстің інісі.

	56-б. Ван-Ранселирлер мен Раидольфтар — Жаңа Әлемде XVII-XVIII ғасырларда орныққан бай көпестер мен жер иелерінің әулеттері. Әжуалық астар беру үшін Мелвилл Хардикануттың (шамамен 1019—1042) — өздері басып алған Англияның солтүстік-шығыс бөлігін билеген соңғы дат королінің есімін қосақтайды; ол ұрпақ қалдырмай өлген.

	Мұғалімдіктен матростыққа ауысу — Мелвиллдің өзінің өмірнамасына тұспал, ол 1837-1840 жылдары мұғалімнің көмекшісі болып, содан кейін кит аулайтын "Акушнет" кемесіне жалданған.

	СенекаЛуций Анней (б.д.д. 6 немесе 3 ж. - б.д. 65ж.)-Рим стоицизмінің аса ірі өкілі.

	57-б. Алма бақтарының үптеушілері - Адам мен һауа туралы тәураттық миф меңзелген.

	Пифагордың жарлықтары — Б.д.д. IV ғ. ежелгі грек философы Пифагор шәкірттеріне бұршақ жеуге кеңес бермеген.

	59-6.... Тир Карфагеннің ізашары болды... - Қала-мемлекет Карфаген б.д.д. IX-VIII ғасырларда, одан бұрын, б.д.д. III мыңжылдықта тіршілік еткен Финикия қаласы Тирдің колониясы ретінде негізделген.

	61-б. Гоморра — Тәурат аңызына сәйкес, кесір-кердеңдігі мен бұзылып азғындағаны үшін көктің отымен өртеліп жіберілген ежелгі Палестина қаласы.

	Евроклидонның өршеленген желі, байғұс Павел-Жаңа өсиеттен (Апостолдардың ғамалдары) бұлдыр елестер.

	62-б. Міскін Лазарь мен Бай — Інжіл тәмсілдерінің кейінкерлері.

	62-б. Молукки — Зонд архинелағының күншығыс бөлігіндегі аралдар шоғыры.

	63-б Жаңа Англия жәдігөйлерімен аты шыққан— 1691-1692 жылдары Сөйлемде (Жаңа Англияның жалпы атауын алған солтүстік-шығыс колониясы қалаларының бірі) жантүршігерлік бірнеше атақты мыстандық соттар болып, оларда 19 "жәдігөй" мен "сиқыршыға" өлім жазасы кесілді.

	65-б. Бланко мүйісі — солтүстік американдық құрлықтың ең шеткі батыс нүктелерінің бірі, Тынық мұхит жағалауындағы Орегон штатының аумағында жатыр.

	Жоһан пайғамбар (Иона) - Тәурат аңызы бойынша, кит жұтқан. Ол жөнінде IX тарауды қараңыз.

	70-б. Гекла - Исландиядағы сөнбеген жанартау.

	74-б. Отыз жылдық соғыс (1618-1648) - тарихтағы тұңғыш жалпы еуропалық соғыс.

	84-б. Ледьярд Джон (1751-1789) - Джеймс Гуктың жүзу сапарына қатысушы, сондай-ақ, Еуропа арқылы Сібірге саяхат жасаған.

	Мунго Парк (1771-1806) - шотланд саяхатшысы, Нигер ағысын зерттеген.

	86-б. Бродвей - Нью-Йорктегі кеше; Чеснет-стрит - Филадельфиядағы көше; Риджент-Стрит - Лондондағы көше; Уотер-стрит - Ливерпульдағы көше; Уогшинг-Лондондағы көше.

	87-б. Жасыл таулар өзінің ормандарымен және жайылымдарымен әйгілі Вермонт штатының солтүстік-шығысында орналасқан.

	Фиджи, Тонгатобу, Эроманго, Пананджи, Брайтджи - Австралияның шығыс жағындағы Тынық мұхит аралдары.

	Ханаан - Тәурат аңызы бойынша, "шапағатты жер", Палестина мен Финикия өлкелерінің ежелгі атауы.

	88-б. Герр Александр - 1840 жылдардың аяғында Нью-Йоркта өнер көрсеткен неміс көз байлаушы-сиқыршысы.

	91-б. Элефанта үңгірлері - Бомбей шығанағындағы шағын аралда орналасқан үнділердің үңгірлердегі ежелгі ғибадатханалары.

	Гудвин құмдары - Англия жағалауларындағы Па-де-Кале бұғазындағы қауіпті қайраңдар.

	93-б. Квебек - Канададағы ескі қала, 1608 ж. негізі қаланған; қаланың орталығындағы төбеде 1698 жылы тұрғызылып, солтүстік американдык колонияларға қатысты ағылшындар мен француздар арасындағы соғыстар кезінде бірнеше қоршауға төтеп берген қамал тұрған.

	94-б асқақ Эренбрейштейн - Рейндегі қамал-қала.

	111-б. Коковоко және (төменде) Роковоко - романның бірінші басылымында болған, сондықтан, аудармада сақталған әр түрлі мәтін.

	112-б. Сэг-Харбор - АҚШ-тың шығыс жағалауындағы айлақ.

	119-6. Эддистон маяғы - Плимут айлағынан оңтүстік-батысқа қарай 14 миль жерде Ла-Манш бұғазындағы шағын аралда орнатылған.

	120-б. Мейлі, Америка Мексиканы Техасқа қосып алсын, мейлі, Канададан соң Кубаға жармассын... - 1846-1848 жылдардағы соғыс нәтижесінде Мексиканың бестен екі аумағы АҚШ-қа қосылды: Мексикадан 1836 жылы бөлініп, 1845 жылы АҚШ күшпен басып кірген Техас, Калифорния, Невада және басқалары. Осы жылдарда Кубаға басып кіруге немесе оны Испаниядан сатып алуға бірнеше әрекет жасалды, алайда, олар сәтті болмады. Канадамен шекараны 49-шы ендік бойынша белгілеу туралы шартқа 1846 жылы қол қойылды, бірақ АҚШ-та оны солтүстікке қайта жылжыту қажеттілігі жөніндегі әңгімелер басылмады. Мелвилл өз елінің басқыншылық жоспарларына қатты наразылық білдірді.

	123-б. Разинька - жеуге жарамды моллюск.

	127-б. Дін ұстанудың негізін құраған отыз тоғыз парызды ағылшын шіркеуі 1563 ж. қабылдады ("39 ереже Заңы" делінеді).

	Мидиялықтар — Солтүстік-Батыс Иран мен Оңтүстік Азербайжан аумағындағы ертедегі құл иеленуші мемлекет Мидияны (б.д.д. VII—VI ғғ.) мекендеген халық. "Акушнет" те құрып кеткен үндіс тайпасының ағын алған.

	Шығыстың үш сиқыршы патшасы меңзелген: сүйектері Кельн соборында жай тапқан-мыс Каспар, Мельхиор және Бальтазар.

	128-б. Бекет Фома (XII ғғ.) — Кентерберий архиепископы, Генрих II корольмен жауласып, ғибадат кезінде король жіберген жендеттер шаншып өлтірді.

	Фалек және (төменде, 130-6.) Вильдад - Тәураттағы есімдер, Аюптың кітабында және басқаларында Израиль аталарын тізбелеген кезде аталады.

	Торкил Жалмауыз, Торкил Хак (НаКг — исландша әлдебір жыртқыш балықтың атауы) — исланд тарихи жырларының кейіпкері, XI ғ. Англиядағы дат иеліктерінде көрнекті рөл атқарған; өзінің ұрыстағы ерліктерін ағаш кереуеті мен қалқанында сурет қылып ойып салғызған.

	129-б. Поттовоттами — Алгонкин тобындағы бір үндіс тайпасының атауы.

	Квакерлер - XVII ғ. Ортасында Англияда пайда болып, елеулі бөлігі Америкаға қоныс аударған христиандық протестант сектасы.

	130-б. Кейп-Код мүйісі мен Мартас-Вайньярд аралы Нантакеттің маңында.

	Ахав - Тәуратга аталатын Израиль патшасы; мәжусилық Ваал дінін енгізіп. пайғамбарларды қудалаған.

	135-б. "Өздеріңе қазына жинамаңдар... " — Вилдад Матфей інжіліндегі уағызды айтып тұр.

	138-б. Гейхед - Мартас-Вайньярд аралындағы қоныс.

	147-б. Конгрегационалистік шіркеу — протестант шіркеуінің АҚШ-та таралған бір түрі, XVII ғ. басындағы алғашқы қоныстардың(Бостон. Сейлем. Нантакет) негізін қалаушылар, олардың ұрпақтары да нақ осы шіркеуге қараған. Девтерономия — грекше Екінші заң -Тәурат кітаптарының бірінің атауы.

	148-б. Филистимляндықтар — Жерорта теңізінің оңтүстік-шығыс жағалауын мекендеген, Тәуратта аталатын, пұтқа табынушы халық, б.д.д. XIII ғ. бастап белгілі.

	Хеттеяндықтар - б.д.д. ІІ-І мыңжылдықтарда Кіші Азия мен Сирияны мекендеген мәжусилық хеттер тайпаларының тәураттық атауы.

	Грек түбірінен түзілген "католиктік" сөзі: жалпыға бірдей, ғаламдық деген мағынаны білдіреді.

	150-б. Вил — бабылдық пұтқа табынушылар құдайы, Пайғамбарлардың тәураттық кітаптарында аталады.

	153-б. Илия (Ілияс) - тәураттық пайғамбар, Ахав патшаның тағдырын Иеровоам патшаның тағдырымен салыстырып, оның елімін болжап айтқан.

	163-б. Уоттс гилиндері - авторы белгілі ағылшын дін ғұламасы Исаак Уоттс (1674-1748) болған діни гимндер жинағы.

	170-б. Де Виттян (1625-1672) - нидерландылық мемлекет қайраткері, 1650-1670 жж. Голландияның шын мәніндегі билеушісі.

	171-б....сол бір қысырық әйелдің қыздары... - Мысыр мифологиясына сәйкес, құдай-егіздер Изида мен Осирис бірін-бірі аналарының, құдай әйел Нуттың құрсағында жатып сүйеді, сондықтан, Изида туған кезінде-ақ екіқабат болған.

	Ванкувер Джордж (шамамен 1758-1798) - ағылшын теңіз саяхатшысы.

	Крузенштерн Иван Федорович (1770-1846) - орыс теңіз саяхатшысы һәм географ, 1803-1806 жж. жерді айналып шыққан алғашқы орыс экспедициясын басқарды.

	172-б. Иов, Альфред Ұлы, Охтхере, Бэрк - Үзінділердің түсіндірмесін қараңыз.

	Франклин Бенджамин (1706-1790) - американдық аса көрнекті саяси қайраткер және ғалым.

	173-б. Йель мен Гарвард - АҚШ-тағы ең байырғы жоғарғы оқу орындары; Йель университеті 1636 ж., Гарвард - 1701 ж. негізі қаланған.

	178-б. Қара дидарлы тұтқын Бэньян - 42-6. түсіндірмесін қараңыз.

	... Сервантестің... шабылған... қолын. — Ұлы испан жазушысы Мигель Сервантес де Сааведраның (1547-1616) сол қолы жарақаттан кейін жансызданып қалған, Мелвилл ойлағандай, шабылмаған.

	Джэксон Эндрью (1767-1845) — американ генералы АҚШ-тың жетінші президенті, кедей отбасынан шыққан.

	182-б. Әуе Дулейі бекзадасының ұлы -яғни мәжуси сайтанының. Теңеу Тәураттан алынған (Павелдің ефестіктерге жолдауы, 11,2). Агасферол да тәураттық теңеу, иаһудилер ең құдіретті парсы шаһтарының бірін осылай атаған. (Эсфири кітабы. I, 1).

	183-б. Анахарсис Клоотс - Клоотс Жан-Батист (1775-1794), Ұлы француз революциясы қайраткерлерінің бірі, 1790 ж. Ұлттық жиналысқа жердің әр түрлі нәсілдері мен халықтары өкілдерінен делегация әкелген.

	185-б. Итальян мүсіншісі, бедерші һәм зергер Бенвенуто Челлини (1500- 1571) жасаған, Медузаның басын ұстаған белгілі Персей мүсіні меңзеліп тұр.

	193-б. Королева Маб-перизаттар королевасы, түстердің әміршісі, кельт эпосындағы бейне.

	194-б. Байлауышты орден - Әулие Георгий ордені, 1350 ж. ағылшын королі Эдуард III белгілеген. Бұл орденнің бір белгісі тізенің астынан байланатын лента болып табылады.

	198-б. Черинг-кросс - ескі Лондонның жағрапиялық орталығы болып табылатын алаң. Мұнда әдетте корольдерді жария еткен, жұрт алдындағы жазаға тарту рәсімдерін орындаған.

	"Ол істей ме екен... бос үміт" - Тәураттан алынған жолдар (Иовтың кітабы, XL, 41).

	202-б.Гномон-тік өзек түріндегі аса көне астрономиялық аспап, күннің биіктігі мен азимутын бақылау үшін қолданылған.

	Ахаз сатылары — Тәурат кітабындағы күнсағат тілін білдіретін Исай пайғамбар бейнесі. Тәуратта аталатын Ахаз — иаһудилер патшасы.

	204-б. Бұл арада бүкір кит әлі күнге шейін тұрған ескілікті "Піл мен қамал" мейманханасының маңдайшасымен салыстырылады, оның қақпасының үстінде арқасына әлдебір қолапайсыз құрылыс қондырылған ағаш піл ілулі тұр.

	206-б. Фробвер Мартин (1535-1594) - белгілі ағылшын теңіз саяхатшысы. 1576-1577 жж. Солтүстік-Батыс өткелі (249-6. түсіндірмесін қараңыз) дейтінді іздеп екі экспедицияға шықты.

	Королева Бэсс — ағылшын королевасы Елизавета Тюдор (1558-1603), балалық және жастық шағын Гринвич қамалында өткізген.

	Лестер Роберт — ағылшын королевасы Елизавета І-нің жақын серігі және фавориті.

	208-б. Төртінші шілде - АҚШ-тың ұлттык мерекесі, теуелсіздікті жариялаған күн (1776).

	209-б...левиафандық католы, бірақ түкте мағынасы жоқ, бос дыбыстар. -Мелвилл бұл арада "Макбеттегі" "Өмір... мылжың сөздерге толы және түк мағынасы жоқ" деген жолды сәл өзгертіп айтады (V акт, 5-көрініс).

	214-б. Валтасар — Бабыл патшасы. Тәуратта Вал ғасардың сарайындағы той суреттелген, сол кезде қабырғада Бабыл патшалығының құритынын болжап хабарлаған жазу пайда болған (Даниил пайғамбардың кітабы, V).

	215-б. Имперлік электорлар - ортағасырлық Германияда императорды сайлау құқығына ие болған князьдар (немесе курфюрстер).

	218-б. Көсем Логан - XVIII г. аяғында ақтарға қарсы бітіспес күрес жүргізген минго үндістер тайпасының жаужүрек көсемі.

	220-б. Луи-Фипипп (1773-1850) - герцог Орлеанский. 1830 жылғы Шілде революциясынан кейін Франция королі болды, 1848 ж. Революция тақтан құлатты. Луи Блан (1811-1882)-француз журналисі, тарихшы, утопияшыл социалист, 1848 ж. революция қайраткері.

	Луи - сайтан - өзі - кітаптың 1851 ж. ағылшындық басылымында анықтама Луи-Наполеонға (1808-1873) — Француз республикасының президентіне (1848-1851), ал содан кейінгі император Наполеон III-ге (1851-1870) арналды.

	Геркулес мұнаралары - Антикалық аңыз бойынша, Гибралтар бұғазы жағалауларындағы екі жартасты Геркулес орнатқан және олар әлемнің шегін білдірген.

	221-б. Родос алыбы - ежелгі грек құдайы Гелиостың Родос аралындағы биіктігі 30 метрден астам мүсіні, әлемдегі жеті кереметтің бірі.

	222-б. Капитан Слит — Уильям Скорсби-Үлкен (1760-1820) меңзеліп тұр, ол да ұлы сияқты, теңізші әрі поляр өңірін зерттеуші.

	224-б. Федон - 53-6. түсіндірмесін қараңыз.

	Боудич Натаниель (1773-1838) — американ математигі, кеңінен мәшһүр теңізде жүзу кестелерінің авторы.

	"Жүйткі, толқын... адам "— Бұл арада Байронның "Чайльд Гарольдттың саяхаттары" поэмасының жолдары өзгертіліп айтылған, IV жыр, 179-шумақ.;

	225-б. Крэнмер Томас (шамамен 1489-1556) — Кентерберий архиепископы, Реформация қайраткерлерінің бірі, дін бұзар күпір ретінде алауда өртелген.

	Декарт құйындары - Француз философы һәм ғалым Рене Декарт (1596-1650) материяның механикалық қозғалысын құйын түрінде елестеткен.

	234-б. ...темір тәжі Ломбардтың — "Қасиетті Рим империясының" императорлары киетін тәжге (осы кезде олардың кейбірі сонымен бірге Ломбард корольдері атағын қоса алған), аңыз бойынша, Құдай Айқышының бір шегесі қағылған. Осындай соңғы тәжді 1838 ж. Австрия императоры Фердинанд I киді, ол да, Ахав сияқты, есуастық дертіне шалдықты.

	235-б. Бэрк пен Бэндиго — Мелвилл заманындағы Англиядағы белгілі жұдырықтасу майталмандары.

	239-б. Солтүстік-Батыс өткелі - XIX ғасырдың аяғына шейін белгісіз болып келген, Американ құрлығының теріскей жағалауын бойлай батысқа өтетін бір кездердегі теңіз жолы осылай аталған.

	250-б. Арканзас дуэлшісі — Оңтүстік-батыстағы Арканзас штатында пышақтасып төбелескен қарсыластардың сол қолдарын қол орамалмен байлайтын ғұрып болған.

	251 б. Офиттер - ақиқат құдайдың бейнесі - Зұлымдық таратушы ретінде жыланға табынған ертедегі діни секта.

	252-б. Отель де Клюни — император Юлианның Римдік моншалары орнында XV ғ. Салынған Париждегі ескілікті аббаттық. 1849 ж. Парижге сапары кезінде Мелвилл бұл дерекке өте-мөте ықылас танытқан: христиандық монастырь өз астында мәжусилық құрылысты жасырған, соның қалдығы мұның жер асты бөлігіне айналған. Алайда, мәтіндегі бейненің мағынасы неғұрлым кеңірек: әңгіме Ібілістің өзі де жасырына алатын адам жанының қараңғы қатпарлары жайында болып отыр.

	255-б. Пегу — 1754-1852 жж. Бирма корольдігіне кірген, Үнді қытай түбегіндегі мемлекеттің малайлық атауы.

	256-б....ақ бұйра жүн сияқты, қар сияқты... — теңеу Жаңа өсиеттен (Апокалипсис, 1).

	257-б. Кольридж бірінші емес... - ағылшын ақыны Сэмюэл Кольридждің (1772-1834) "Кәрі теңізші" поэмасына сілтеу, онда теңізшінің альбатросты өлтіруі жайында айтылады, сонысы кемеге опат әкелген.

	Авраам періштелер алдында — Қауымбасы Авраамға үш періштенің келуі туралы әңгіме тәураттық Жаралмыш Кітабында бар, XVIII тарау.

	258-б. Ксеркс - парсы патшасы (б.д.д. 485-465) әм көне заманның аса көрнекті қолбасшысы, Грекияны басып алуға әрекеттеніп, қирай жеңілді.

	259-б.Генттің ақ, Күләпарасы - Француз ақыны және шежіреші Жан Фруассардың (1333-1419) "Хроникаларындағы" бір түс меңзелген, онда қаһарман Генттің феодал-графпен күресінің бір оқиғасы суреттелген.

	260 б.Блоксберг - Гарцтегі Брокен шыңының халықтық атауы; наным бойынша, мұнда жын-ойнаққа күллі Германиядан мыстан-жәдігейлер ұшып келеді.

	Писарро Франсиско (шамамен 1471-1541)-испан конкистадоры, Перуді жаулап алушы; 1535 ж. Лима қаласының негізін қалаған.

	268-б. Памперо - пампастардан - ұлан-ғайыр жазық далалардан соғатын, Аргентина мен Уругвай жағалауларындағы Гарматан - Гвинея жағалауларында соғып, Сахарадан қызыл шаң ұшырып әкелетін аңызғақ, аптап жел. Левантиндық - Жерорта теңізіндегі күшті шығыс желі.

	271 б. Ринальдо Ринальдини - қарақшы, неміс жазушысы Христиан Вульпиустың (1762-1827) аттас романының кейіпкері.

	272-б. Камбиз - ежелгі парсы патшасы (б.д.д. VI ғ.).

	Тимор - Малай архипелагындағы арал, Кіші Зонд аралдары тобындағы ең ірісі.

	Омбай - Кіші Зонд аралдарының бірі, Тимордан бұғаз арқылы бөлінген.

	... капитан Батлерде...-Сірә, Мелвилл полковник Уильям Батлердің 1778 ж. мохоктар тайпасының көсемі Джозеф Брантты қолға түсіру үшін жасалған сәтсіз экспедициясын осыдан жүз жыл бұрын Род-Айлендтің ақ қоныстанушылары, өздері король Филипп деп атаған, вампаноаг және наррагансетт тайпаларының көсемі Метакометпен жүргізген соғыспен шатыстырған болуы керек. Аннавон, көсемдердің бірі, осы соғыста 1676 ж. капитан Черч тұтқындаған.

	275-б. Сандвич аралдары - Гавай аралдарының бұрынғы атауы.

	Тарстан шыққан Савл - інжілдік апостол Павел; оның дінге кіру тарихы

	Апостолдардың Ғамалдарында баяндалған.

	Лангсдорф Григорий Иванович (1774-1852) - орыс саяхатшысы һәм зоолог-ғалым, ботаник әрі медик.

	Д Вольф - Крузенштерн экспедициясына қатысушылар тізімінде Д Вольф көрсетілмеген; Сібір жағалауында жасалған кеме экспедиция құрамында болмаған

	276-б.Дэмпир Уильям (шамамен 1651-1715) - ағылшын курсары һәм теңіз зерттеушісі, саяхаттар жайындағы бірнеше кітаптың авторы.

	Вэйфер Лайонель (шамамен 1660-1705) - Дэмпир кемесіндегі хирург, 1699 ж. "Жаңа саяхат һәм американ мойнағының сипаттамасы" кітабын жариялады.

	278-б. Варвария (берберия) жағалауы - Африканың терістік жағалауының ескілікті атауы.

	299-б. ...Лазарьдың кешкен... — Мәсіхтің Лазарьды тірілтуі туралы інжілдік тәмсілге тұспал.

	З00-б. Тамерлан (Темір) (1336-1405) - Орта Азиялық қолбасшы һәм жаулап алушы, жастайынан ақсақ болған.

	309-б. Кикладалар деп ертеде Делос аралын қоршап жатқан Эгей теңізінің аралдарын атаған, мифке сәйкес, мұнда Аполлон туған.

	Соломон аралдарын XVI ғ. Испан теңіз саяхатшысы Менданья ашқан (346-6. түсіндірмесін қараңыз), ол бұл жерден алтын таптым деп ойлаған. Кейінірек Менданьяның өзі де, өзге теңіз саяхатшылары да XVIII ғ. аяғына шейін оларды қайтып таба алмай қойған.

	313-б. Джонсон Сэмюэл (1700-1784) және Вебстер Ной (1758-1843) - ағылшын тілінің іргелі түсіндірме сөздіктерінің авторлары.

	317-б. Макино — Гурон мен Мичиган көлдері арасындағы қамал-қала. Виннебаг қоныстары. - Внннебаго – солтүстік американдық үндістер тайпасы.

	322-б.Чича - жеміс арағы.

	Мохок жерлері - колонизацияға дейін мұнда мохок үндіс тайпасы тұрғандықтан, Нью-Йорк штаты меңзеліп тұр.

	323-б. Сеньора Изабелланың инквизициясы - атақты Торквемада күнәдан арылтушысы болған королева Изабелла Кастильскаяның (1475-1504) патшалық құрған кезінде испан инквизициясы алғаш рет елеулі саяси күшке айналды. Перу 1821 жылға дейін Испанияның колониясы болды.

	335-б.Саладин (Салах-ад-дин; 1138-1193) - Мысыр сұлтаны, қолбасшы, Үшінші крест жорығы кезіндегі (1189-1192) крест көтерушілердің атақты қарсыласы.

	Әулие Георгий Жеңімпаз - аждаһаны жеңуші, әрқашан жауынгер киімінде бейнеленеді.

	336-б.Рени Гвидо (1575-1642) - кейінгі Қайта Өркендеу кезіндегі атақты итальян суретшісі.

	Хогарт Уильям (1697-1764) - аса көрнекті ағылшын сұңғатшысы һәм графигі.

	337-б.Саратога (АҚШ-та) және Баден-Баден (Германияда) - шипалы бұлақты курорттар.

	"Ғалымдықтың дамуы "-Фрэнсис Бэконның еңбегі.

	338-б. Демаре Ансельм-Гаэтан (1784-1838) - француз геологы һәм зоолог.

	Ричард 111 (1452-1485) - ағылшын королі; бүкір болған.

	339-б.Бентам Иеремия (1748-1832) - ағылшын заңгері һәм философ. Өзінің қаңқа сүйегін Лондон университетіне өсиет етіп қалдырған.

	340-б. Хаггиниз Уильям Джон (1781-1845) - американ маринист-суретшісі.

	341-б. Гарнери Лyи (1783-1857) - француз маринист-суретшісі.

	342-б. Левенгук Антони ван (1632-1723) - голланд жаратылыстанушысы, микроскопты ойлап табушы.

	"А.Дюран "- француз графикшілерінің арасында кең таралған бүркеншік

	ат.

	345-б. Әр түрлі суреттермен әшекейленген Ахилл қалқанының атақты сипаттамасы. -"Илиада", XVIII жыр.

	Дюрер Альбрехт (1471-1528) — немістің ұлы сұңғатшысы, гравер һәм суретші.

	346-б. Менданья Альваро де Нейра (1541 немесе 1545-1595) - 1567-1568 және 1595 жж. Тынық Мұхит бойынша екі мәрте жүзу сапарына шыққан испан теңіз саяхатшысы; Мұхитстанның бірқатар аралдарын ашқан.

	346-б. Фигероа гиал — Кристобаль Суарес де Фигероа, Менданьяның екінші жүзу сапарының ертедегі хатқа түсірушілерінің бірі; оның кітабы Мадридте 1613 ж. шықты.

	Арго кемесі, Кит, Сужылан, Ұшпа Балық — Оңтүстік жарғышардың шоқжұлдыздары.

	349-б. Корей - Тәурат кейіпкері;.Мұса пайғамбарға қарсы шығып, жер жұтып қойған.

	...бауыздаған парсы-қожайынды... Геродоттың "Тарихындағы" оқиға (III кітап, 120-125) меңзелген, онда парсы әскербасысы Оретестің Самос аралының билеушісі Поликратты алдап шақырып алып, өлтіргені жайында баяндайды.

	352-б. ... епископ Понтоппиданның ұлы кракені... - Эрик Понтоппидан (1698-1764), Берген епископы, өзінің "Норвегияның жаратылыс тарихында) (1752) суреттеген құпия теңіз құбыжығы "кракен" айтылып тұр.

	Енак - Тәуратта аталатын алыптар әулетінің арғы түп атасы.

	355-б. Каленің алты азаматы — Жүз жылдық соғыс кезінде (XIV-XV ғғ.) француз қаласы Калені ағылшындар басып алғанда оның неғұрлым көрнекті алты азаматы мойындарына жіп тағып, өз өлімдерімен қаланың бостандығын сатып алуды ұсынып, Эдуард ІІІ-ге келді.

	356 б. Мазепа Иван (1644-1709) - казак гетманы, аңызға сәйкес, жастық шағында өлім жазасына кесілген; оны жабайы жылқының құйрығына байлап жіберіп, содан ол өле жаздаған Бұл оқиға Байронның "Мазепа" поэмасында суреттелген.

	371-б. Роанок - Виргиния штатындағы өзен.

	374-б. Данфермлайн - Шотландияның оңтүстігіндегі, Ферт-оф-Форт шығанағының солтүстік жағалауындағы қала, сонда 1702 ж. негізі қаланған бинедектің аббаттығы бар.

	384-б. Агассис Жан-Луи-Родольф (1807-1873) - швейцариялық жаратылыстанушы, мұз дәуірі туралы еңбектердің авторы, Солтүстік Америкадағы мұз шөгінділерінде көп жылдық зерттеулер жүргізген.

	387-б. Кок-Лейндегі... жындар-XVIII ғ. аяғында Лондондағы Кок-Лейн бойындағы №33 үйді у-шу, азан-қазан қылған жындар қоныстанды деген қауесет тарап кетті; соны тексеру жөніндегі комиссия белгіленіп, оның құрамына белгілі жазушы доктор Сэмюэл Джонсон кірді. Кейіннен қасақана адастырушылық әшкереленді.

	389-б. Юдифь - дәстүрлі емес тәураттық Юдифи Кітабындағы кейіпкер әйел, сонда ол Ассирия қолбасшысы Олоферннің басын шауып, сол арқылы иаһуди халқын аман сақтап қалады.

	391-б. Иеровоам-Тәуратга аталатын Ахавтан бұрынғы Израиль патшаларының бірі; Гавриил пайғамбардың сәуегейлігін тыңдамай, соның салдарынан ұлы қаза тапты (Патшалар Кітабы, XI-XIV).

	392-б. Шейкерлер ("дірілдектер") — американдық діни секта.

	406-...Локктың басын... Канттың басын... салбыратып асып қоясыңдар...

	- Мелвилл ағылшын философы Джон Локктың (1632-1704) сенсуализмі мен неміс ойшылы Иммануиль Канттың (1724-1804) идеализмін мысқылдай салғастырады. Біріншісінің іліміне сәйкес, адам дүниені тәжірибелік жолмен танып біледі, Кантқа жүгінсек, "заттарды өз ішінде" танып білуге болмайды.

	407-б Парсы - парсизмнің, немесе зороастризмнің, Азияда б.д.д. I мыңжылдықта пайда болған ежелгі дуалистік діннің жақтаушысы.

	410-б. Гериель Уильям (1733-1822) - атақты ағылшын астрономы, үлкен телескопты жасаушы.

	411-б. Мамонт үңгірі - Кентукки штатындағы әлі күнге шейін түпкілікті зерттелмеген, орасан зор үңгірлер жүйесі.

	418-б. Дарьен мойнағы Солтүстік және Оңтүстік Американы жалғастырады; сол арқылы Панама каналы қазылған.

	Саистегі ынжық бозбала - Фридрих Шиллер өлеңінің кейіпкері (1795).

	419-б. Гейдельберг күбісі — Гейдельбергтің назар аударарлық заты саналатын, 283200 бөтелкелік (375 гектолитр) үлкен күбі; Иеттебюль төбесіндегі қираған көне қамалда тұрған.

	426-б. Лафатер Иоганн Каспар (1784-1801) - швейцар жазушысы һәм психолог, физиогномика жалған ғылымын негіздеуші. Галль Франц Иозеф (1758-1828) - неміс дәрігері, френология жалған ғылымын негіздеуші.

	427-б. Меланхтон Филипп (1497-1560)-неміс гуманисі, Лютердің пікірлес серігі.

	428-б. Шампольон Жан-Франсуа (1790-1832) - аса ірі француз мысыртанушысы, мысыр иероглиф жазуының құпиясын ашуға негіз салды.

	Джонс Уильям (1746-1794) - ағылшын шығыстанушы ғалымы, ежелгі Үндістан мен басқа да Азия елдерінің тілдерін, әдебиеті мен мәдениетін зерттеу орайында жұмыс істеді.

	432-б. Ньюкася — Англиядағы көмір өнеркәсібінің ірі орталығы.

	445-б. Кроккет Дейви (1786-1836) және Карсон Кийт (1809-1868) - аңызға айналған фронтирсмендер, АҚШ-тың батыс аумақтарын игерудің қарлығаштары; олардың тапқырлығы мен күш-қуаты мадақталған көптеген фольклорлық баяндардың қаһармандары.

	446-б.Шастры - индуизмнің қасиетті кітабы.

	448-б. Экзегетик -түсіндірме, әсіресе, тәурат мәтіндерінің түсіндірмесі.

	Диас Бартоломео (дұрысырағы Бартоломеу Диани; шамамен 1450-1500)

	- португал теңіз саяхатшысы, еуропалықтардың ішінде бірінші болып Африка құрлығын оңтүстігінен айналып өтіп, 1486-1487 жж. Ізгі Үміт мүйісін ашты.

	449-б. Бір португалдық католик пірәдары - 1735 ж. Сэмюэль Джонсон ағылшын тіліне аударған Иероним Лобоның "Абиссинияға саяхат" кітабы меңзеліп тұр. Ағылшын басылымының ашылар бетінде автор "португал иезуиті" деп аталған.

	458-б. Пиррон (шамамен б.д.д. 360-270) - ежелгі грек философы, заттардың мәнін тануды жоққа шығаратын скептицизм мектебінің негізін салушы; ешқандай шығарма жазбаған.

	461-б. Дармонод пілі - әңгіменің екінші бөлімі Монтеньнің "Тәжірибелері" (11, 12) мен Плутархтың "Жануарлардың еңбексүйгіштігі турасында" (13) бар, бірақ еш жерде "Дармонод" есімі аталмайды.

	462-б. Птолемей IV Филопатор - Мысыр патшасы (б.д.д. 246-222).

	Юба патша - Сірә, әңгіме Нумидия патшасы Юба 1-нің ұлы, тарих пен

	жағрапия бойынша еңбектер қалдырған Мавритания патшасы Юба II (б.д.д. I ғ. Соңы -б.д. I ғ. басы) жайында болса керек.

	465-б. Пропонтида — Мәрмәр теңізінің көне грекше атауы.

	Прао - әр түрлі үлгідегі Индонезия кемелерінің жалпы атауы.

	472-б. Исав пен Иаков - Тәурат аңызы бойынша егіз ағайындылар, Исаак пен Ревекканың ұлдары.

	473-б. Салт атты Арнольд Венедик - Тәуелсіздік жолындагы соғыс кезінде американдықтар ағылшындарды жеңген Саратога түбіндегі шайқас (1777) қаһарманы.

	477-б. Лоторио — жеңіл мінезді жігітшіл һәм азғырушы, ағылшын жазушысы Николас Роудың (1674-1718) "Тұтқындағы әсем ару" кітабының кейіпкері.

	478-б. Видок Франсуа-Эжен (1775-1857) - белгілі париждік тыңшы, 1828 ж. шыққан мемуарлардың авторы.

	Бун Дэниель (1734-1820) — американдық Батысты игеру пионерлерінің бірі.

	480-б. Юстиниан Пандектілері - Византия императоры Юстиниан I (527- 565) кезінде түзілген заңдар жинағы.

	481-б. Коктың Литлтонға түсіндірмелері — Ағылшынның заңгер жазушысы Эдуард Кок (1552-1634) басқа ағылшын заңгері Томас Литлтонның (1407-1481) шығармаларын түсіндіруге өз еңбектерінің тұтас томын арнаған.

	482-б. Филистимляндар ғибадатханасы — Самсон туралы Тәурат әңгімесіне жүгіну, филистимляндықтар тұтқындап, ғибадатханаға алып келген ол ғибадатхана төбесін тіреп тұрған бағандарды қиратып, өз жауларымен бірге қирандылар астында қаза табады (Қазылар Кітабы, XIII-XIV).

	484-б. Брактон Генри де (XIII г.) — ағылшын заңдары мен ережелерінің бірінші жүйелі жинағының авторы.

	485-б. Англияның оңтүстік жағалауындағы Бес Айлақ (Гастинге, Дувр, Сэндвич, Ромни және Хайт) ерте замандардан XIX ғ. ортасына дейін ерекше мәртебеге және көптеген артықшылықтарға ие болып келді.

	Блэкстон - 45-6. түсіндірмесін қараңыз.

	486-б. Герцог Веллингтон (1769-1852) - ағылшын қолбасшысы, Ватерлоо түбіндегі шайқаста (1815) одақтастар әскерлеріне басшылық етті. Кейіннен "қарт жауынгер" парламент қызметімен және кәсіпкерлікпен айналысты.

	Плаудон Эдмунд (1518-1585) - ағылшын заңнамашысы және заңгерлік еңбектер авторы.

	Прин Уильям (1600-1669) - 1640-1660 жж. революция дәуіріндегі ағылшын памфлетшісі, пуритандарды жақтаушы, алайда, Карл II таққа қайтып келуін мойындаған.

	Король Орындығының Соты — Англиядағы жоғарғы азаматтық сот.

	496-б. Парацельс Филипп Теофраст Бомбаст фонГогенгейм (1493-1541) — неміс дәрігері һәм жаратылыстанушы.

	497-б. Смеренберг (Смеренбург) шын мәнінде Шпицбергенде болған.

	503-б. Константин ваннасы — Рим императоры Ұлы Константин (билік

	жж. 306-337) заманынан бері шоқындыру рәсімін арнайы хауыздарда өткізе бастаған

	505-б. Людовик VI Жуан (1108-1137) - Капетинг әулетінен шыққан француз королі.

	507-6.... оның бейнесі... пұты болды — ежелгі фаллистік діндерге ишара.

	511-б. Канарис Константин (1790-1877) - грек мемлекет қайраткері, Гидра аралының тумасы, XIX ғ. бірінші жартысында Түркияға қарсы тәуелсіздік жолындағы соғысқа қатысқан.

	513-б. Каупер- 46-6. түсіндірмесін қараңыз. Юнг Эдуард (1684-1765) - ағылшын ақыны.

	Паскаль Блез (1623-1662) - француз философы һәм математик.

	Кэтскилл бүркіті — Кэтскилл — АҚШ-тың солтүстік-шығысындағы Аппалач таулары жүйесіндегі тау сілемі.

	515-б. Седрах, Мисах және Авденаго - Даниил пайғамбардың тәураттық кітабындағы үш бозбала, пешке тасталып, жалыннан періште құтқарып алады.

	519-б. Пактол -тиіп кеткеннің бәрін алтынға айналдыратын қасиетінен құтылу үшін Мидас патша шомылған мифтік өзен; осыдан кейін бұлақтан алтын шығатын болды.

	520-б. Валтасардың қорқынышты жазуы -214-6. түсіндірмесін қараңыз.

	521-б. Попаян - Колумбияның ескілікті атауы.

	Джондар, жарты джондар - Иоан V корольдің бейнесі бар португалдық ескі алтын теңгелер.

	544-б. Александр мұнарасы - Александриядағы (Мысыр) Помпейдікі делінетін, биіктігі 22 метрлік тұтас тас бағана.

	547-б. Мафусаил мен Сим - Тәураттағы қауым басылар.

	548-б. Дендера ғибадатханасы - Император Тиберий салған ғибадатхананың тіреуішті төбесі сақталып қалған мысыр қыстағы меңзеліп тұр.

	ДжонЛео, немесе Африка Арыстаны — испандық мавр, Солтүстік Африка бойынша саяхаттаушы (XVI ғ. I жартысы).

	550-б. Улисс Альдровандус (Альдрованди Улиссе; 1522-1605) - итальян табиғаттанушысы, көп томдық суретті еңбектердің авторы.

	Ниневия кестелері -Месопотамияның көне қаласы Ниневия қирандыларының арасынан табылған, сына үлгілі жазулар көмкерген қыш тақташалар.

	Смитфилд - Лондонның ауданы, 1855 ж. дейін Лондонның мал базары болған

	553-б. Тарихнамашы Apтo - XVI ғ. Португалдықтар басып алған Үндістан аумағы Гоа вице-королінің дәрігері Гарсиас де Арто жайындағы мағлұматты Мелвилл, сірә, Томас Браун шығармаларының бірінен алса керек (41-6. түсіндірмесін қараңыз). Пор - үнді патшасы (б.д.д. IV ғ.), Александр Македонскиймен соғысқан.

	562-б. Прометей, мифтің бір нұсқасы бойынша, адамзатты жаратушы болған

	564-б. Преториандықтар - Ежелгі Рим мен Византияда императордың жеке күзетінің сарбаздары, үстем ұландар.

	567-б. Ниппон, Мацман - Хонсю мен Хоккайдо аралдарының көне атаулары.

	591-б. Асфальт теңізі - Палестинаның күнгей-шығысындағы Өлі теңіз, Тәурат аңызы бойынша, Содом мен Гоморра төңірегін басып қалған күкіртті жаңбырдан пайда болған.

	595-б. Үш Гораций - Римдік үшем жас жігіттер, аңызға сәйкес, жекпе-жекте үш егіз Курацийлерді жеңген, осыдан кейін Римге Альба-Лонга қаласы бағынған (б.д.д. VII ғ.).

	600-б. Геркуланум - Везувийдің апатты атқылауы кезінде (б.д. 79 ж.) күл басып қалған, Неапол маңындағы қала.

	622-б. Шекспирдің "Гамлет" трагедиясында көр қазушы... қолына күрек ұстап әндетеді.

	623-б. Альберморль аралы - Изабелла аралының қазіргі кездегі атауы.

	627-6. ... Рахиль... өз балаларын ойлап жылайды, өйткені, олар жоқ - Иеремия пайғамбардың тәураттық кітабындағы өлең (XXXI, 15).

	634-б. ... бүркіт Тарквинийдің басын айналып ұшты... - Рим патшасы Тарквиний Ежелгі (б.д.д. 615-578) айтылып тұр, аңыз бойынша, оның әйелінің сәуегейлік қасиеті болған.

	638-б. Мария мен Марфа - апалы-сіңлілі, Мәсіхке бас июшілер (Лұқаның Інжілі).

	647-б. Тәураттың дәстүрлі емес Маккавейлік үш кітабы, атап айтқанда, иаһудилердің эллин патшасы Антиох IV Епифан Селевкидтің (б.д.д. II ғ.) үстемдігіне қарсы күресі жайлы әңгімелейді.

	668-б. Монаднок - Нью-Гемпшир штатындағы тау.

	673-б. Иксион - грек мифінің қаһарманы; Гера құдай-әйелге тіл тигізгені үшін Зевс оны шыр айналған отты доңғалаққа бұғаулап, жазалаған.

	Е. Апенко, И. Бернштейн





РОМАНДА КЕЗДЕСЕТІН ТЕҢІЗДЕ ЖҮЗУГЕ ЖЭНЕ КИТ АУЛАУ КӘСІПШІЛІГІНЕ БАЙЛАНЫСТЫ ТЕРМИНДЕР МЕН АТАУЛЫ СӨЗДЕРДІҢ ҚАЗАҚША МАҒЫНАСЫ

	Абордаж - жау кемесіне таяп келіп шабуылдап, қоян-қолтық ұрысу; теңіз соғысының ескі тәсілі.

	Альбатрос - дауылпаздар тегіне жататын мұхиттағы ірі құс.

	Амбра - кит тұқымдас ірі теңіз жануарларынан алынып парфюмерия өндірісінде қолданылатын хош иісті, қоңыр түсті зат

	Армада - соғыс кемелерінің я соғыс ұшақтарының үлкен құрамалары.

	Архипелаг - бір-біріне жалғаса, жақын жатқан аралдар тобы.

	Атолл - теңіздегі сақина тәріздес маржан аралдарының бір түрі.

	Бак - кеменің жоғарғы палубасының алдыңғы жағындағы қондырма.

	Барка - жүк таситын үсті ашық үлкен сүйретпе қайық.

	Бизань - кеменің құйрық жағындағы діңгегі, ең артқы мачта.

	Бот - кішкене қайық.

	Боцман - палуба командасының бастығы.

	Брамсель - желкенді кеменің ең жоғарғы бөлімі.

	Бриг - екі мачталы желкенді кеме.

	Бушлат - матростардың шұғадан тігілген күртесі.

	Вант - кеменің мачтасын бекітіп тұратын жуан темір арқан.

	Вельбот - сүйір тұмсық ұзынша қайық.

	Гак - кемелерде ауыр жүкті көтеретін темір ілгек.

	Галиот - желкенді жүк кемесі.

	Галлон - ағылшынның сұйық өлшейтін 4,5 литрлік өлшеуіші.

	Гарпун - теңіз жануарларын аулау үшін лақтырып шаншатын ұзын баулы найза.

	Грот-мачта - желкенді кемелердің ортаңғы ең биік діңгегі немесе мачтасы.

	Джонка - қытайдың желкенді кемесі.

	Док - кеме жөндейтін жер.

	Дюйм - футтың он екіден бірі, немесе, 25 миллиметр шамасында.

	Каботаж - жағадағы жақын жерлерге жүк, жолаушы тасу.

	Кальмар - желінетін ұсақ балық.

	Камбуз - кеменің ас үйі.

	Капитан - кеме сардары,

	Кашалот - киттің бір түрі.

	Каюта - кемедегі жеке бөлме.

	Кают - компания-кемедегі ортақ бөлме.

	Киль - кеменің астыңғы жағына негіз ретінде ұзынынан салынатын бөрене.

	Кильвватер - кеме жүріп кеткен жердегі толқын ізі.

	Корвет - ерте замандағы үш мачталы соғыс кемесі; күзетші кеме.

	Кубрик - кеме командасы үшін арнаулы бөлме.

	Лаг - кеменің өткен жолын немесе, жүрісінің шапшаңдығын өлшейтін аспап; кеменің үсті.

	Линь - қарамайланған кеме арқаны.

	Лот - теңіздің тереңдігін өлшейтін аспап.

	Лоцман - фарватерді (белгілі бір су айдынында кеме жүре алатын жолды) жақсы білетін және сол жолмен кемені алып жүретін адам.

	Люк - кеменің астына кіріп-шығуға, жүк түсіруге, тиеуге арналған жабық тесік.

	Меридиан - жер шарының полюстері арқылы экваторды тура көлденең кесіп өтетін сызық.

	Миля - әр мемлекетте әрқилы қолданылатын жолдың ұзындық мөлшері; теңіздік миля -1852

	Мол - метр, айлаққа кіретін жерде салынған құрылыс.

	Муссон - жыл маусымына қарай теңізден құрлыққа, құрлықтан теңіз жаққа ауысып соғатын жел.

	Мушкель - такелаж жұмыстарында ағаш кемелердегі жарықтарды тығындау үшін қолданылатын ағаш балға.

	Нарвая - сыңар мүйіз; дельфин тұқымдасына жататын сүтқоректі жануар.

	Норд - вест-солтүстік-күнбағыс

	Палуба - самалы. кеменің үсті.

	Пассат - тропиктік белдеулер желі.

	Пират - теңіз қарақшысы.

	Пирога - жіңішке ұзын қайық.

	Планктон - теңіздің, су айдындарының әр түрлі тереңдігінде мекендейтін және суда қалқып тіршілік ететін ағзалар.

	Рангоут - кемелерде желкендерді керуге, белгі беретін құралдарды көтеруге арналған жабдықтар жиынтығы.

	Румб - дүние тараптарына қатысты көрінерлік көкжиек нүктесіне қарайғы не осындай екі бағыт арасындағы бұрыш.

	Румпель - кеменің рульдік құрылысының рычаг тәрізді бөлігі.

	Склянка - теңізде жарты сағатгық уақыт.

	Стеньга - діңгекке көлденең қойылатын жіңішке бөрене.

	Тайфун - көбінесе Тынық мұхиттың батыс жағалауында болатын қатты дауыл

	Такелаж - кеме жабдықтарының жинағы.

	Трап - кемелерде болатын саты, басқыш.

	Треска - өзі аттас тұқымдасқа жататын ірі балық.

	Тропик - экватордың ұзына бойғы қос қапталы.

	Трюм - кеменің жүк қоятын астыңғы бөлімі.

	Тунец - скумбрия тұқымдасқа жататын ауланбалы теңіз балығы.

	Фая – жылжымалы такелаж кермесі, рангоут ағаштарын, желкендерді көтеруге арналған арқан; жалауларды көтеріп белгі беретін белгілік фад

	Флагман - отряд не эскадра жолбасшысы мінген кеме.

	Флотилия - әскери және басқа кемелердің үлкен тобы.

	Фок-мачта - еменің алдыңғы мачтасы.

	Форштевень - кеменің салмақты бөлігі, кильдің жалғасы және кеменің тұмсық жағын құрайды.

	Фрегат - үш мачталы желкенді әскери кеме.

	Шаланда - жайпақ жеңіл баржа.

	Шканцы - кеме палубасының орта тұсындағы матростар сапқа тұратын жер.

	Шкипер - жүк таситын кеменің капитаны.

	Шкот - желкенді керіп байлайтын және реттестіріп отыратын жабдық.

	Шлюз - судың тайыз жерін тереңдетіп, кемелер жүзіп өту үшін өзенге, каналға орнатылатын құрылыс.

	Шлюпбалка - кемелерде шлюпкаларды суға түсіру және үстіне шығарып алу үшін жасалған көтерме.

	Шлюпка - қаңқасы берік желкенді және ескекті кішкентай қайық.

	Шпангоут - кеменің төменгі бөлігі мен палубасының аралығындағы көлденең жазықтыққа салынған жақтау қаусырмасының арқалық мәткесі.

	Шпиль - кемелер зәкір көтеретін жерге қойылған тік қақпа; зәкір-қақпа.

	Штурвал - кеменің басқару тетігі.

	Шхуна - екі немесе, онан көп діңгекті кеме.

	Экватор - жер шарын һәм аспан әлемін солтүстік және оңтүстік жарты шарларға ойша бөліп тұратын сызық.

	Юнга - теңізшілік кәсіптегі жасөспірім.

	Ют - кеменің жоғарғы палубасының артқы жақ бөлігі.

	Ярд - Англияда қолданылатын ұзындық өлшемі, 91, 44 сантиметрге тең.



	Оглавление

	I таpay

	II тарау

	IIІ тарау

	IV тарау

	V тарау

	VI тapay

	VII тapay

	VIII тарау

	IX тарау

	Х Тарау

	XI тарау

	XII тарау

	XIII тарау

	XIV тарау

	XV тарау

	XVI тapay

	XVII тарау

	XVIII тарау

	XIX тарау

	XX тарау

	XXI тарау

	XXII тарау

	XXIII тарау

	XXIV тарау

	XXV тарау

	XXVII тарау

	XXVIII тарау

	XXIX тарау

	XXX тарау

	XXXI тарау

	XXXII тарау

	ХХХІІІ тарау

	XXXIV тарау

	XXXV тарау

	XXXVI тарау

	XXXVII тарау

	XXXVIII тарау

	XXXIX тарау

	XL тарау

	XLI

	XLII тарау

	ХLIII тарау

	XLIV тарау

	XLV тарау

	XLVI тарау

	XLVII тарау

	XLVIII тарау

	XLIX тарау

	L тарау

	LI тарау

	LII тарау

	LIII тарау

	LIV тарау

	LV тарау

	LVI тарау

	LVI тарау

	LVII тарау

	LVIII тарау

	LIX тарау

	LX тарау

	LXI тарау

	LXII тарау

	LXIII тарау

	LXIV тарау

	LXV тарау

	LXVI тарау

	LXVII тарау

	LXVIII тарау

	LXIX тарау

	LXX тарау

	LXXI тарау

	LXXII тарау

	LXXIII тарау

	LXXIV тарау

	LXXV тарау

	LXXVI тарау

	LXXVII тарау

	LXXVIII тарау

	LXXIX тарау

	LXXX тарау

	LXXXI тарау

	LXXXII тарау

	LXXXIII тарау

	LXXXIV тарау

	LXXXV тарay

	LXXXV тарау

	LXXXV тарау

	LXXXVII тарау

	LXXXVIII тарау

	LXXXIX тарау

	ХС тарау

	ХСІ тарау

	ХСІІ тарау

	ХСІІІ тарау

	XCIV тарау

	XCV тарау

	XCVI тарау

	XCVII тарау

	XCVIII тарау

	ХСІХ тарау

	С тарау

	CI тарау

	СІІ тарау

	СІІІ тарау

	CIV тарау

	CV тарау

	СVI тарау

	СVII тарау

	CVIII тарау

	СІХ тарау

	СХ тарау

	CXI тарау

	СXII тарау

	СХІІІ тарау

	CXIV тарау

	CXV тарау

	CXVI тарау

	CXVII тарау

	CXVIII тарау

	СХІХ тарау

	СХХ тарау

	СХХІ тарау

	СХХІІ тарау

	СХХІІІ тарау

	CXXIV тарау

	CXXV тарау

	CXXVI тарау

	CXXVII тарау

	CXXVIII тарау

	СХХІХ тарау

	СХХХ тарау

	СХХХІ тарау

	СХХХІІ тарау

	СХХХІІІ тарау

	СXXXIV тарау

	CXXXV тарау

	ЭПИЛОГ

	ТҮСІНІКТЕМЕЛЕР

	РОМАНДА КЕЗДЕСЕТІН ТЕҢІЗДЕ ЖҮЗУГЕ ЖЭНЕ КИТ АУЛАУ КӘСІПШІЛІГІНЕ БАЙЛАНЫСТЫ ТЕРМИНДЕР МЕН АТАУЛЫ СӨЗДЕРДІҢ ҚАЗАҚША МАҒЫНАСЫ





