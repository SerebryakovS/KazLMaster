	Иса Қапаев

	Сынтаслы туралы толғау





	Повестер





	Ноғай тілінен аударған Күланда Ұзақбаева





	Белгілі ноғай жазушысы Иса Қапаевтың қазақ тілінде екінші рет шыққалы отырған бұл кітабына төрт повесі енген. Автор адамдардың бойындағы биік адамгершілік қасиеттерін дәріптеп жағымсыз қылықтарын әшкерелейді. Жастардың өмірге талпынысын, арман-мұратын, кейбір қалт басқан қадамын сөз етеді. Сондай-ақ, бұл кітап арқылы ноғай халқының тұрмыс-салтымен, жаңа өмірімен танысасыздар.





СӘЛЕМ, МИХАИЛ АНДРЕЕВИЧ





БІРІНШІ ТАРАУ




	Мұхтар таң ағара бастағанда оянды. Сіркіреп жауған жаңбыр терезенің алдындағы қаңылтырға тиіп, тоқтаусыз тысырлайды. Әйнектен көрінген қара қошқыл аспан да көңілге күңгірттік әкелгендей.

	“Демалыс күніміздің мәнісі кететін болды ғой”, – деп ойлады Мұхтар. Өткен күндердегідей тағы да оны бір түрлі жабырқаулық билеп алды. Көңілсіз күйден қалай арыларын білмеген Мұхтар әлдебір сеніммен әйеліне қарады.

	Өлмесхан басын бүркеп, ірге жаққа қарап, ұйықтап жатыр. Қара шашы жастыққа жайылып, іш көйлегінен иығы көрінген әйеліне қарай бұрылып, денесіне денесін тигізіп еді, бір жылылық сезінгендей болды.

	– Бері қарап жатшы! – деді қолын әйелінің етіне тигізіп, сыбырлай сөйлеген ол

	– Қойшы! – деді ұйқылы-ояу сөйлеген Өлмесхан, – балаларды оятасың.

	Ол ерінің қолын кейін ысырып тастады.

	Мұхтар ауыр күрсінгенмен, қайтып мазасын алмады. Ол басын көтерді де, бір кереуетте жатқан екі қызына қарады. Кіші қызы тәтті ұйқыда, ал алты жасар үлкен қызына салқын тиген бе, тынысы тарылғандай ауыр дем алып, енді-енді оянып кетердей дөңбекшиді.

	Мұхтар шалқасынан аударылып жатты. Жаңбыр бірдеңе деп сыбырлағандай, қабырғадағы сағат та тырс-тырс соғып, минуттарды санайды.

	Оның бір қалыпты дыбысы көңілін тыныштандырып, жұбатқандай болды. Үйдегі тыныштықты сырттан естілген жаңбыр дыбысы да бұзып тұрғандай.

	Оның басына әр түрлі ойлар келе бастады. Көңілі көрші бөлмеде ұйықтап жатқан ұлдарына ауды: тұңғышы Әлидің биыл әскерге баратыны, қайтып келген соң үйленіп, немере сүйдіретіні жайында армандады. Осындай тәтті қиялға шомған Мұхтар, болашақ немерелерін көз алдына елестетпек болды. Бірақ, оның орнына кейінгі кезде ойына жиі орала беретін өзінің балалық шағы түсті.

	* * *

	...Ол мектептен келіп, оқу құралдарын салған көнетоз кенеп сөмкесін үстел үстіне қойды да, тамақ ішпегендіктен өзегі талып, басы айналып, аяғын әрең басып тұрғанын сезді. Шешесі жатқан ағаш төсектің жанына келіп, жерге отыра кетті. Сырқаттанып жатқанына жарты жылдай болған анасы оның жүдеген жүзіне, бадырайған көзіне жаны аши қарап, күлімсіремек те болды.

	– Тұр жерден, балам, суық тиеді! – демекші еді, бірақ жөтел қысып, сөзін айта алмады.

	Мұхтар ұшып тұрып, оның еті қашқан әлсіз қолын ұстап, алақанымен сипады.

	– Күнің не болар екен, құлыншағым? – деді ентіге тыныстаған шешесі ернін әрең жыбырлатып. – Жалғыз қаласың-ау! Сенерім – жалғыз сіңлім Шайдат қана. Мен өлсем, соған барарсың.

	– Қойшы, апа, айтпашы қайдағы-жоқты! – Мұхтар қайғыдан булығып, сөйлей алмай тұрды да: – Айтпашы ондайды, апашым?! – деп қайталады. Жылап жібермейін дегендей ернін жымқырып тістей қойды.

	– Айтпайын, балам, айтпайын. Мүмкін, жазылармын да. Қазір, шүкір, жақсымын... – деп ол басын көтермек болды, бірақ әлі жоқ еді. – Бірдеңе пісіріп берейін саған, қарның ашты ғой, – деп күрсіне, ауыр дем алды.

	– Жата бер, апатайым, жата бер! – деп Мұхтар оны тұрғызбады. – Мен өзім-ақ пісіремін.

	Алдыңғы күні Шайдат әкеп берген жүгері ұнының қалғанынан пісірілген кеспені жылытты. Көрші ауылда тұратын нағашы апасы анда-санда жүгерінің дәнін, азын-аулақ картоп әкеліп беретін, бұл жолы бір табақ ұн да әкеліпті. Енді соның өзі де таусылып қалды.

	– Іш, балам, менің тамақ ішкім келмейді, – деп апасы оның ас құйып әкелген ыдысын жанына жуытпады.

	– Мен тоқпын, – деді Мұхтар даусын нықтап шығарып. – Сен, Әскердің тамағының жартысын маған бөліп беретінін өзің білесің ғой, бүгін де бөліп берді, – деп, өзегі талғанын білдірмеуге тырысып, шешесінің көзіне жігерлене қарады.

	Әскер Мұхтарға еш уақытта бір үзім нан берген емес. Онысын қойшы, тіпті немере бауырына “қайыршы, тіленшек” деп бүкіл кластас балалардың алдында мазақтап күлген болатын. Бір күні Мұхтар туысым ғой деп олардың үйіне барған... Шешесі төсек тартып қалған кезде, сатылған сиырдың ақшасы бітіп, үйде талшық қылатын ештеңе болмаған соң, Мұхтар ұятты қойып, шешесіне де айтпай, амалсыздан әкесінің інісінікіне барады. Кешкі астың үстіне келген баланың сәлемдескенін ешкім елемейді де: үй иесі оған ала көзімен қарап, алдындағы ішіп отырған асына одан сайын тұқырая түседі. Әскер де үндемей, ыржиып күлімсірейді, тіпті пештің жанында күйбіңдеп жүрген әйел де балаға аянышпен қарайды да қояды. Қаймақ қатқан шайдың хош иісінен Мұхтардың басы айналады. Ол есікке сүйеніп, сілекейін жұтып, дастарқанға шақырар деп күтіп тұрады да, болмаған соң:

	– Бізге кішкене нан беріңізші! – дейді өзінің қызарып кеткенін сезіп, сөзін бөліп сөйлеп. – Апам тәуір болған соң қайтарармыз. Үйде талшық ететін ештеңеміз жоқ.

	Немере ағасы отырған жерінде тұтыға жөтеліп, тамағын қырнап, мұрнын пысылдата басын шайқап:

	– Тамақ ішейін деп жатқанда, қайдан жетіп келіп едің, иттен туған неме? Шашалып қалдым ғой! – деді ол қақырынып, қолын балағына сүртіп. – Тамақ үлестіретін үйміз бе? Сенің шешеңе беретін нанымыз жоқ. Солай деп айта бар, түсіндің бе? – деді де, шайын іше берді.

	Бала бүрсиіп, тысқа атып шықты. Жәбірленіп, қорланғаннан тамағына әлдене тығылып, көзінің жасы ытқып кетті. Енді ол бұл үйдің табалдырығын еш уақытта да аттамасқа, туысым деп санамасқа ант етті. Мұхтар өз шешесін олардың жаратпайтынын білетін, дегенмен, бастарына қиыншылық түскенде, далада қалдырмас деп ойлаған-ды. Бірақ ең жақын деген осы адамдар әкесі өлген күнгі шешесінің өздеріне айтқан қарғысын ұмытпайды екен. Мұхтар әкесін білмейді де.

	* * *

	...Ол ұлының төрт жасар кезінде қаза тауыпты. Әкесі туралы шешесі айтып берген. Соғыстан бұрынғы жылдарда құрғақшылық болып, егін шықпай, шөптер күйіп кетеді. Ауыл ашаршылыққа ұшырайды. Қарттар, бала-шағалар қырылып қалады. Осындай қатерлі шақта әкесі өз заттарын, әр түрлі үй мүліктерін, киім-кешектерді қарашайларға апарып, астыққа айырбастамақ болады. Жалғыз ол емес, барлық ноғай ауылы сөйтеді екен. Сол кезде “алтын-күміс – тас екен, арпа-бидай – “ас екен” деген мақал сөз де шығады. Мұның әкесі әлуетті, ер жүрек адам болыпты, ауылдастары оны сыйлайды екен. Темір жолда жұмыс істейтіндіктен бе, оны көпті көрген тәжірибелі деп санап, айтқанына келіседі. Олар құмандарын, қазандарын, алтын-күмістен жасалған заттарын беріп, Әлімгерей Қарамовты сәтті сапарға шығарып салады. Айтқанындай, ол бірнеше күннен соң астық әкеліп, ауылдастарына түгел бөліп береді. Бірақ, әкеліп бергендеріне разы болмаған жұрт бұған қуанбады, біреулерге аз болып көрінеді. Неге десеңіз, жылдап жинаған заттарын артық бағалаған олар астықты көбірек аламыз деген сенімде болған. “Әлімгерей қарашайлардан әкелген астықты түгел үлестірген жоқ, көбін өзінде қалдырды” деген қаңқу сөздер үйді-үйге тарап кетті. Жақын-жуықтары Әлімгерейді жазғыруға батылы бармай, “әкелген астықтың көбін жасырып алып қалған” деп, әйелін кінәлайды. Тау жақтан әкелген астықты ауылдастары тез тауысады. Тағы да қиын жағдайға ұшырайды. Енді туыстары мен таныстары Қарамовтың үйіне өздері келе бастайды, әйелдері мен қарындастарының, шешелерінің күміс білезіктерін, жүзіктерін, тана-түймелерін, қымбат дүниелерін әкеліп беріп, басқа жаққа апарып, астыққа ауыстыруын өтінеді. Әлімгерей өзіне жала жауып, сенімсіздік тудырғандары үшін ызаланып, алғашында ешқайда баруға көнбейді, бірақ ойлана келіп, “жұрттың қалай да өмір сүруі керек қой” дегенді түсініп, баруға келіседі. Жолға шығады. Ел қазынасын астыққа айырбастап, ауылға қайтып келе жатқан жолда бұны қарақшылар тонап, арбасындағыны тартып алып, өзін өлтіріп кетеді. Бірнеше күннен кейін Әлімгерейдің денесін ауылға алып келеді. Қайғыдан қан жұтып, ақылы ауысуға шақ қалған Мұхтардың шешесі күйеуінің жақын туыстарын қарғайды. “Менің ерімнің өліміне себепкер болған тойымсыздар құдайдан тапсын! Мұндай күнді оның басына тудырғандардың аяқтары көктен келсін, іштері шұрқырап, аштан өлсін, құдай жазасын берсін!” – деп ел естімеген қарғыстарды үйіп-төккен болатын.

	Жақын деген адамдары да қарғыстан сескеніп, үндемей қалмады. Күйеуі бірінші рет әкелген астықтың біразын жасырып тыққанын айтып, Әлімгерейдің өлуіне оның да кінәлі екенін ашықтан-ашық бетіне басты.

	* * *

	...Мұхтар тісін шықырлатып, үйдің төбесіне қарады, аппақ төбе сарғылт тартып, тап бір кебін жайылып келе жатқандай боп көрінді. Ол көзін тарс жұма қойды. Бастан кешкендері көз алдына елестеп, қауіп төнгендей болды. Баяғыда әкесінің інісінен қорланып қайтқаны есіне түсті. Сол күні түнде, нағашы ағасының әйелі есікті қағып үйге кірді де, оралған бір түйіншекті үн-түнсіз Мұхтардың қолына ұстата салып, шығып кетті. Сондықтан да анасы “Мұхтарға Әскер тамағынан бөліп беріп жүр екен ғой” деп сенді. “О, уақыт! Уақыттың жазбайтын жарасы жоқ қой! Әскермен туыстығымды үзермін деп едім, ал қазір онымен ағалы-інілідей сөйлесемін. Оның үйіне қонаққа да барамын, өз үйіме келсе, ең қымбат адамымдай қарсы аламын. Міне, енді Жақыптың өзін де кешіргендеймін...”

	Жақыптың, көршісінің кесірінен Мұхтар өмір бойына ақсақ болып қалды. Ол бір қиын кезең еді ғой. Ашыққан адам не істемейді. Мұхтар көршісінің ауласына қарай өте бергенде, көршісі мұны көріп қалып, таяқты лақтырып жібереді. Таяқ Мұхтардың аяғына тиеді. Бала қалай қашып келгенін өзі де білмей, басы айналып, үйге әрең жетіп, әкесінің жерде жатқан тонына құлай кетеді. Аяғының ауырғаны сонша, таң атқанша солқылдап жылап шығады. Азап шегіп жатқаны сол бір ұрлықтың кесірі емес пе? Мұхтар бірнеше күннен бері көршісінің бақшасына кіріп, бір түптен қазып алған үш-төрт картопты шешесімен екеуі талшық етіп жүрген. Енді қайтпек?

	* * *

	...Мұхтар бүгілмейтін аяғын қимылдатып көріп, күрсінді. Осы кемістіктің салдарынан оны әскерге де алмады, әрі дұрыс өмір сүруіне де көп кедергі болды. “Бақытыма қарай әйтеуір Оғұрлы кездесті ғой” деген жарқын ой өткен-кеткенді ұмыттырғандай еді. “Сол үшін ғана шүкіршілік етемін”, – деді ол.

	...Ертеңіне аяғының ісігі қайтып, ауырғаны басылғанда, Мұхтар ақсаңдап, колхоз басқармасына барды. Ол таяқпен кіруге ұялып, сыртқа қалдырып, аяғының ауырғанына да қарамай, басқарма бастығы отырған бөлмеге енді. Біреумен сөйлесіп отырған бастық баланың кіргенін жақтырмай, оған қабағын түйіп қарады.

	– Маған жұмыс тауып беріңіз, – деді ол басқарманың алдына талап қойғандай сөйлеп.

	Бастық баланың сөзін құлағына да ілмей, қызыл шырайлы, мұртты кісімен сөйлесе берді. Бір кезде бұрылып қарағанда, көз алдында тұрған бала күлкісін келтірді.

	– Жұмыс деймісің? Әкең сені асырай алмай ма? Кімнің баласысың?

	– Әлімгерей Қарамовтың баласымын. Ол кісі өліп қалған. Мен жалғыз шешеммен тұрамын.

	– Ә-ә, Қарамов Әлімгерейдің де... Білемін, білемін, – деді басқарма оны аяғансып. Сол кезде оның өңі тағы да өзгеріп, сұрлана қалды. – Бірақ сенің әкең колхозшы емес еді ғой. Алғашқы жиылыста Әлімгерейдің айтқан сөзі есіңде ме, Оғұрлы? “Ағайын ағайынды түсінбейді, ал сіз ғой, бөтен адамдардың тату-тәтті ынтымақпен бір кісідей жұмылып, өмір сүруін тілейсіз. Сіздің күшіңізден қорыққандықтан жұрт колхозға кіреді”, – деген болатын. Тартып алама деп ойлап өгіздерін өзі әкеліп тапсырды да, темір жолға барып жұмысқа орналасты. Көпшілікке қарсы тұрып, ауылдастарына тіл тигізді...

	– Баланың көзінше мұныңыз не? – деді мұртты кісі оның сөзін бөліп. – Өткенді айтып, не керек еді?

	Әкесі туралы айтылған сөз жүрегіне оқтай қадалған Мұхтардың көзі қарауытып, ерні-ерніне тимей, дірілдеп кетті.

	– Менің жұмыс істегім келеді! – деп айқайлап жіберді ол, қарлыққан дауыспен. – Тамағымды тауып, күн көруім керек емес пе? – деді қабырғаға таяна беріп.

	– Саған беретін жұмыс жоқ менде, – деп басқарма бастығы жауабын кесіп айтты. – Сен жеке меншікті жақтайтын адамның ұлысың, сондықтан колхозға мүше бола алмайсың. Қысқасы – әлі кішкентайсың, сенің жұмысың – мектепте. Оқы, бала!

	Мұхтардың дәрменсіздіктен басы айналып, құлап кетердей тәлтіректеп тұрды. Әкесінің жауларының алдында құлап қалмайын деп, намысқа тырысып, ілезде есіктен жып беріп, далаға атып шықты. Колхоз басқармасының жанындағы ақ терекке әрең жетіп, жерге құлап түсті... Біраздан соң:

	– Саған не болды, бала? – деген дауыстан есін жиды.

	Басын көтеріп қараса, алдында мана басқарма бастығы Оғұрлы деп атаған, қызыл шырайлы кісі тұр екен.

	– Апам екеуміздің ішетін асымыз жоқ. Аузымызға салатын бір түйір дән табылмай, аштан өлмекпіз бе? – деді Мұхтар көзінің жасын тыйып. Тұрайын деп еді, тізесі қалтырап, ыңқылдап барып, бір жамбасына құлады.

	– Ауыра ма? – деді мұртты кісі баланың аяғына қарап.

	Мұхтар тағы да тұрмақ болды. Оғұрлы ұмтылып келіп, оның қолтығынан демеп, орнынан тұрғызды. Бала оның шұға гимнастеркасынан мықтап ұстап алыпты, қолын босатса, жығылып кететін сияқты.

	– Аяғыңа не болған? – деді әлгі кісі оны аяған кейіппен.

	Мұхтар оның жаны ашып сұрағанына таң қалып, мейірімді адамға тесіле қарады да:

	– Жығылып, ауыртқапмып, – деді сәлден соң төмен қарап.

	Оғұрлы күлімсіреп, байлаулы тұрған атына баланы мінгізді де, жүгенін босатып, тап бір жас адамдай ерге қарғып мінді. Мұхтарды өзіне тартып, қыса ұстап, ауыл емшісіне қарай ала жөнелді.

	Емші кемпір баланың ауырған тізесіне шөптен жасалған, иісі бұрқыраған бір дәріні жақты да, шүберекпен таңып тастады. Жасыл түсті, қою дәрі құйылған құтыны Оғұрлыға беріп, баланың аяғына осыны жағып тұру керектігін айтты. Оғұрлы оны атқа мінгізіп, үйіне алып келді. Қақпа алдына жеткенде, аттан түсіріп жатып, тақыр басынан сипады.

	– Аяғыңның ауырғаны басылған кезде, Қоян-Жылғаға келерсің, – деп қоржынының аузын шешті де, ішінен нан мен үлкен бір кесек ірімшікті алып, баланың қолына ұстатты. – Маған қой бағуға көмектесесің. Бастықпен өзім сөйлесемін, – деді Оғұрлы мұртын ширатып тұрып. Содан соң: – Ал, тез жазылып, дәу жігіт бол, балам! – деп шаңды бұрқыратып шаба жөнелді.

	Кешке қарай Оғұрлының қызы иінағашқа іліп, бір шелек ұн мен бір шелек айран әкеп берді. Қарамовтардың үйіне кірген бұл бір үлкен байлық еді.

	Бір жұмадан соң, Мұхтар аяғының сыздап ауырғанына қарамай, Оғұрлының қосына келді. Сөйтіп, ол қойшының көмекшісі болды. Бұл оның ұзаққа созылмаған балалық шағының ең бір бақытты кезеңі еді – шуақты күн, кең дала, Оғұрлының сыбызғысы, жұлдызды аспан астындағы алаулап жанған от, қойшының өмір жайлы әңгімелері, ал ең бастысы – мол тамақ: дәмді көже, сүт қатқан шай, шөп арасынан тауып, ыстық күлге пісірген жұмыртқа. Көңілге ұялап қалған осының бәрін қалай ұмытарсың?

	“...Оғұрлы болмаса ғой, мен бұл күнге жетпес едім, бұндай жақсы өмірді көрмес те едім. Бұл жайында балаларым да білсін. Әкелері үшін Оғұрлының қандай адам болғанын олар білуге тиісті. Оғұрлының өзі дүниеден қайтса да, атын ұмытпасын, естерінде сақтап, оның ұрпақтарын іш тартып жүрсін деп, ылғи да қайталап отырамын”, – деген сөздерді Мұхтардың айтуы бірінші рет емес. Көп жылдан бері осыны қайта-қайта айта беретін. Қазір де ойға берілген ол: – Топырағы торқа болсын! – деді күбірлей сөйлеп.

	– Сен не деп күбірлеп отырсың? – деген Өлмесхан есінеп, терезеге қарады. – Жаңбырдың құйып тұрғанын көрдің бе?.. Мына күнге не болған десеңші!

	Өлмесхан төсегінен тұрып, үн-түнсіз киінді де, сиыр саууға кетті. Қайтып келсе, Мұхтар трактордың жанында тұр екен. Өлмесхан күйеуін “таңдаулы механизатор, еңбек ардагері” деп, бастықтардың жиналыста айтқанын мақтан тұтатын, бастықтар оған тракторын үйінің қасына қоюға да рұқсат еткен. Мұхтар қолы босай қалса болды, “темір тұлпарын” тазалап, майлайды, моторын жөндейді. Жұмыстағылар оны сыйлайды. Себебі, Қарамов қашан да бірінші орында – ыстық демейді, суық демейді, жаңбырлы күндерде де тапсырылған жұмысты тапжылтпай орындайды, ешкіммен ерегіспейді, ұрсыспайды, шағым да айтпайды. Таң атар-атпастан-ақ көгілдір “Беларусын” дүрілдетіп, ауладан шығып та кететін. “Әтештің таң алдында шақырғанын естімейтін ұйқышылдар жұмыс күнінің басталғанын Қарамовтың тракторының тырылынан біледі” деген әзіл де тараған ауылдастар арасында. Демалыс болсын, мейрам күндері де, жай күндері де Мұхтардың әдеті: таңғы асын ішпестен бұрын, алдымен тракторын қарап, тексеріп шығатын. Ал бүгін моторын тексеретін түрі жоқ: май-май күпәйкесін киіп алып, тракторына үн-түнсіз қарап тұрды. Бірақ анда-санда бетіне жаңбыр тие қалса, тітіркене ме, әлде тынышсыздана ма, иығын көтеріп, құныстана қалады. Өлмесхан сәл таңданғандай болды да, қоя салды. Онсыз да жұмысы жетіп жатыр: балаларды қарау, қазан-ошақпен айналысу, кір жуу, үй жинастыру. Осының бәріне үлгеруім керек деп, күйеуіне аса мән бермей, ол үйге кірді.

	Әйелінің соңынан есіктің тарс етіп жабылғанын естігенде, Мұхтар артына бұрылып, дәл бір жаңа көргендей, ауланың ішін шолып өтті. Алыстан естілген бақташының даусы малды өріске шығару керектігін еске салғандай, аяғындағы керзі етігін былғамас үшін, шалшықты баспай, айналып өтіп, сиыры мен тайыншасын қорадан шығарып, айдап жіберді. Ұзағырақ айдап тастауға, жаңбырға суланғысы келмеді. Көршілердің сиырлары, тайыншалары мен бұзаулары да қораларынан шығып, ауылдың сыртына қарай, көшені бойлап кетіп бара жатыр. Мұхтар мал соңынан қарап, көшенің басында едәуір тұрып қалды. Бір кезде жан-жағына қарап еді, ешкім көрінбеді, сөйлесетін де адам жоқ.

	– Әй, жаңбырды-ай! – деп күрсінді ол – Демалыс күні де осынша жауады екен, ә?

	Сөйтіп ол жаңбырды да елемей, көше бойлап кетіп бара жатқан табынға қарап, біраз тұрды да, содан соң барып үйіне кірді.

	* * *

	Өлмесхан аласа, дөңгелек үстелге шай жасап, күйеуін күтіп, газ плитаның жанындағы кішкентай орындықта отыр еді, Мұхтар әйеліне қараған да жоқ, жайғасып алып, ағаш қасықпен қоп-қою ноғай шайын ұрттай бастады. Әйелі бұрынғының әдетін сақтап, ер адам көрмесін дегендей теріс қарап, қолындағы кесесін тізесіне тірей ұстап, шайын ішті. Таңғы ас ішіліп болған соң, етегіне түскен нанның ұсағын алақанына жиып, орнынан тұрды.

	– Мұратты қайтсем екен! – деді ол шағынып, – картопты қазғысы келмейді.

	– Не болған оған? – деді Мұхар таң қалғаннан қасығын аузына да апарып үлгермей. – Неге?

	– Емтиханға әзірленуім керек дейді. Тіпті туған бала деп айтуға болмайды! – деп жамандады кіші ұлын шешесі.

	– Емтихан ойыншық емес! – деді Мұхтар. – Анау-мынауға жұмсап, оның мазасын алма. Мүмкін, біздің ұлымыз Қарамовтардың ұрпағында бұрын кездеспеген үлкен бір оқымысты адам болып шығар.

	Оның жалтылдаған қара көзі күлімдеп, мұрты жыбырлап, біркелкі, мықты, сарғыш тістерін көрсете жымиды.

	– Оқымысты дейсің бе? – Өлмесхан аузын қолымен жауып, күліп жіберді. – Ол сылтауратып, жұмыстан қашып, күні бойы велосипед тепкісі келеді.

	– Велосипедті қораға тығып қояйын, – деді Мұхтар қатал сөйлеп. – Ал бақшаның жұмысын Әли істесін, – деп әкесі ұлының үлкенін атады.

	– Онсыз да Әли бақшаның жартысын қазып шыққан. Совхоздың қызылшасын жинасуға маған да көмектескен. Шеберхананың жұмысынан да шаршайды, өзі болса биыл әскерге кетеді, біраз дем алғаны да дұрыс қой, – деп Өлмесхан разы болмаған кейіпте күйеуіне қарады да, ернін жымқырды. – Сен онан да Мұратты бір жөнге салып берсеңші! Тіпті ол әбден ағасына сеніп кеткен, бәрін соған аудара салады.

	– Әлің жетсе, өзің жөнге сал, – деп Мұхтар күлді де, сол сәтте сұстана қалды. – Мен балаларға қол көтерген емеспін, көтермеймін де!

	Оның күнге күйіп, тотыққан жүзінің қатулана қалғанын көрген әйелі, енді онымен бұл жөнінде әрі қарай сөйлеудің қажеті жоқ екенін түсінді. Алжапқышын жөндеп, күйеуінің тамақ ішіп болуын күтіп, үн-түнсіз тұрып қалды.

	– Мынандай жаңбырда Апас поштаны таратар ма екен? – деді Мұхтар өзінен-өзі сұрағандай болып.

	– Жаңбырдан несіне қорқады? – деп Өлмесхан күйеуінің сұрағына таңырқай жауап берді. – Апас жұмысына тыңғылықты адам, газеттеріңді аларсың, қайда кетер дейсің?

	– Е-е, газеттер... – деп Мұхтар қолын сілікті.

	– Саған енді не керек еді?! – деп таң қалды Өлмесхан ернін дүрдите күлімсіреп. – Әлі де хат күтіп жүрсің бе?

	– Ештеңе де күтпеймін! – деді Мұхтар ашуланып. – Сенімен бұлай сөйлесуге болмай ма? – деп, есікті тарс еткізіп, шығып кетті.

	Мал қораны тазалайын деп келе жатып, орта жолдан қайта ойланып, қысқы сарайға қарай бұрылды. Қызыл кірпіштен қаланған сарайдың ішінде ол ағаштан түрлі заттар істейтін. Құрал-саймандары да сонда сақталатын.

	Кішкене терезенің пердесін ысырып, жан-жағына қарады. Ол қабырғаға ілінген, тақта үстінде жатқан қол ара, сүргі, қашауларды көзімен шолып өтті. Осы заттарын көргенде, көңілі көтеріліп қалды. Мұхтар бұрышқа жиналған тақтайларды қолымен сипап көрді. Оларды кеше Парисби әкеліп, бір танысына терезенің жақтауын жасап беруін өтінген болатын. Тақтайлары бірнеше жақтау жасауға жететіндей еді, Парисби оған артығын өзіңе қалдыр дегенді айтты. Ағаштан бұйым жасауды жақсы көретін Мұхтардың тақтайлары болмай жүретін, сондықтан да ол досының өтінішіне қуанып кетті. Қалыңырақ тақтайды таңдап алып, енді іске кіріспек болғанда, оның көзіне көптен жатқан теректің кесілген бұтақтары түсті. Мұны ол сыбызғы істемек оймен жинаған еді.

	Міне, бірнеше жылдан бері Мұхтар сыбызғысын қолынан тастамайтын болды. Егістіктен шаршап-шалдығып, денесі дел-сал болып, басы ауырып қайтқан кезде ол қолына сыбызғысын алып, сызылта жөнелсе, бұлттардың арасынан күн шығып, самал жел соққандай болады, күңгірт ойлардан арылып, көңілі жарқырап шыға келеді. Сыбызғы үнін естігендердің де жүздері құбылып, бір-біріне көңілдене қарап, құлпырып кетеді...

	Сыбызғы тартуды Мұхтар Оғұрлыдан үйренген. Бұл сыбызғымен байланысты әр оқиға оның әлі есінде. Оның балалық шағы, кең байтақ далада шаршап-шалдығып, от жанында Оғұрлымен бірге отырғаны да көз алдынан әлі күнге дейін кетпейді. Қойшының сыбызғысынан сызылып шыққан ноғай әндері жүректі толқытып, көңілді көтереді. Ертоқымын алып, жүгеннен босатылған аттар да тыпыршып кісінейді, қойлар қараңғыда қыбырлап, үйіріліп тұр, қазанда қайнаған сорпаның бүлкілі естіледі және піскен еттің бұрқыраған иісі мен тезектің көк түтіні араласады. Бәрі де жақсы, бәрі де тату-тәтті өмір сүретіндей, әрі адамды жарқын мейрам күткендей боп көрінеді... Мұхтар байланған бұтақтың ішінен жіңішкерегін алып, саусағымен шертіп, тексеріп көрді. Терезе жақтауының ағашын былай алып қойды да, әлгіден сыбызғы жасай бастады. Кеше Парисбидің тақтайларын сарайға кіргіземін деп жүргенде, байқаусызда ескі сыбызғысын сындырып алған еді. Жаңбыр басылмады, ағаштың жапырақтарына тырс-тырс тиіп, шалшық суларды шалпылдата құйып тұр. Осындай біркелкі шыққан мазасыз дыбыстар Мұхтардың өткен өмірін тағы да көз алдына әкелгендей болды...

	...Оғұрлы дүние салғанда, Мұхтардың отыздан асқан кезі. Ол қарттың иесіз қалған үйіне келгенде, жүрегін қайғы билеп, шыдай алмай, жылап жіберді. Оғұрлы Мұхтардың әкесіндей болған адам еді. Мұның шешесі өлгенде, қойшы қарт Шайдатқа келіп, баланы өзіне беруін өтінеді, ешкімнен кем қылмай, тәрбиелеп өсіретінін айтады.

	– Атай мені өлімнен құтқарған. Мен ол үшін өмірімді берер едім, – деп Мұхтар көз жасын бұлап, аталап жылаған өкіл бауырларын – Оғұрлының ұлдарын құшақтап, дауыс салып тұрып жылады. – Енді қалай өмір сүрер екенбіз? Күніміз не болар? Қуанышымыз бен қайғымызды кімге барып айтамыз? Атайымды қалай ұмытармын? Өлді деуге қалай сенемін?

	Қарттың ұлдары мен туыстары: “Ер адам бұлай жыламас болар” деп, Мұхтарға басу айтқанмен, өздері еңіреп жібере жаздап, әзер тұрды.

	Мұхтар бір жұмадай демалыс алып, жетісін өткізгенше, Оғұрлының үйінде болды: марқұмның үлкен ұлымен екеуі табыттың алдын көтеріп жүрді, көңіл айта келген ауылдастарын қарсы алып, шығарып салды, шаруашылыққа да көмектесті, тіпті тал бұтап, ағаш жарып та берді. Ал қырқына ол өзінің ең семіз қойын әкеліп сойды. Сол күннің ертеңінде жартастың басында отырып, қайғы-қасіретімен оңаша қалып, асырап-баққан атасымен қоштасты, балалық шағымен байланысты сүйікті әндерін алғаш рет тартты. Бұл әндерді ол есіне түсіруге бұрын ешқашан тырыспаған. Енді міне оны ұмытпағанына өзі таң қалды. Қолындағысы өзі сыйлайтын қадірлі қарттың сыбызғысы еді. Оғұрлы өліп, туыстары киімдерін үлестірген кезде, бұл оның сыбызғысын қалады. Тап осындай жүректі тілгілеген қайғыны ол тек анасы өлгенде ғана сезген еді.

	* * *

	...Қазір ол қолындағы шыбығын қабығынан әдемі етіп тазалап, олай бір, былай бір айналдырып көріп, саусақпен басатын тесіктердің орнын белгіледі. Электр дәнекерлегішпен темір істікті қыздырып, әлгі тазалаған шыбықтың белгіленген орнына апарып, күйдіргенде, қап-қара тесік пайда болды. Көгілдір түтін шыққанда, ол түсінде түтін арасынан шешесінің көгерген ернін көргендей болды...

	– Қазір мен өлемін, балам, – деп сыбырлады әлсіреп жатқан анасы. – Бірақ сен қорықпа да, жылама да, алланың жазғаны солай болған соң қайтпексің? Өлмейтін адам жоқ, балам!

	Шешесі қолын созып, басын сипаған кезде, ол қорқып, шошып кетті – анасының қолы сұп-суық еді.

	– Көршілерді шақыр! Шайдат апайыңды шақыр! Бұл менің саған айтатын соңғы тілегім, соңғы өсиетім – деді де, анасының даусы үзіліп, мейірімді жүзі жансызданып, қолы сылқ етіп түсіп кетті. Ол бір нәрсені жібергісі келмегендей жіп-жіңішке, ұзын саусақтарын бір сәт қатты қысып алды да, қолын кілт жазып жіберді. Жансыз бес саусақ...

	Сасқанынан анасының кеудесін құшақтай жығылған Мұхтар бәрін де сезді. Сұм ажал!..

	– Апа-а! – деп ол түпсіз түнекке түскендей, ышқына айқайлап жіберді.

	Есі кіріп, көзін ашқанда, анасының денесі тастай қатып қалған еді.

	– Апатайым-ау, апам-ау!.. – деп ол көз жасын бұлап, жалбарынып, анасын шақырды.

	...Мұхтар ағаштан жонып, істік жасап, оны зімпара қағазға орады да, сонымен сыбызғыны ысқылай бастады. Оның ішін жылтырағанша тазаласа, сонда ғана дыбысы әдемі шығады. Жұмысқа жаныңды салып, беріле істесең мұратыңа жетесің. Мұхтар қолға алған ісін ылайым да солай істейтін. Қазір де істің қызығына түсіп, беріліп кетіпті. Сыбызғысының тесігіне үңіліп еді, баяғы өткен өміріндегі бастан кешкендері дүрбімен қарағандай көз алдына келіп жатты...

	...Міне ол, сыздап ауырған аяғын сүйретіп, тастақ жолмен қырға көтеріліп, соның ар жағында тұратын Шайдат апайына келе жатыр, шаң борап, адам тұншығарлықтай қапырык, күн айналаны жандырып-күйдіріп барады. Көз жасын тыя алмай әрі терге малшынып, ыстықтан ерні кеберсіп, тынысы тарылған Мұхтар ыстық ауаны қармай жұтынып, булыға жылап келеді. Бір кезде ол ауыратын аяғымен тасқа сүрініп, басымен ыстық құмға көміле құлады. Бұл бірінші құлауы емес еді. Бұдан бұрын бір жығылғанында оның құлағына: “Шайдат апайыңды шақыр!..” деген анасының сөздері шалынып, Мұхтарды жебеп, жерден тұрғызып жібергендей, алға қарай жүріп кеткен еді. Ал қазір ол тіпті қимылдағысы да келмеді, жатқан жерінен тұрмай өлгісі келді, о дүниеге кетіп, анасымен жолығып, бірге болғысы келді. “Шіркін, өле қалар ма едім...” – деп қайғыланды ол. Сол сәтте тағы да: “Шайдатты... шақыр! Бұл менің соңғы өтінішім”, – деген сөздері құлағының түбінен айтылғандай, анық естілді. Гүрілдеп, өрге қарай жайлап көтеріліп келе жатқан машинаның моторы: “Шайдат!.. Шайдат!” – деп ызыңдағандай, Мұхтар тұрды да, жүк машинасына қарай ышқына жүгіріп, артына жабысты – мінуге шамасы келмеді. Машина үстіндегі адамдар оның қолынан тартып мінгізді... Машина өрден көтеріліп барып, тоқтады. Кабинадан шыққан жүргізуші көзін алайтып, ашу кернеп, машинаның үстіне лып етіп мінді де: – Сұраусыз неге отырасың машинаға? Қане, түс қазір! – деп әкіреңдеп, балаға тұра ұмтылды.

	Қорқып кеткен Мұхтардың шекесіне қатты тиген жұдырық оның құлағын шыңылдатып, басын ауыртып, көзін бұлдыратып жіберді... Біреу оны жағасынан қылқындыра ұстап, көтергендей болды, содан соң төменге қарай домалап барып түскенін сезді.

	Есі кіргенде ол апайының үйінде еді. Сол машинада отырған бір орыс жігіті жүргізушіні итеріп жіберіп, кузовтан секіріп түскен кезде, машина жүріп те кетеді. Ол баланы көтеріп, ауылға алып келеді. Ауылдан ентіге басып, жүгіріп келген Шайдат қарсы жолығады. Баланың осындай жағдайға ұшырағанын оған машинада отырғандар айтыпты. Мұны Мұхтар кейін білген. Өзіне араша түскен кісіні көп жылдар бойы ұмытпайды, іздеп тапқысы келеді, не пайда, оның аты-жөнін де білмейді.

	* * *

	...Сыбызғының соңғы ойылған тесігін тазалап болып, Мұхтар аузына тақап, кеудесіндегі қайғы-қасіретті қуғандай үрлеп жіберді. Сыбызғыдан шыққан үн тауды жаңғырықтырғандай, ауаға жайылды.

	Жүректегі жараны жазып, қуанышыңды да ұмыттырып, өмір де алға қарай тоқтаусыз зымырап барады. Уақыт-ай, десеңші! Жүрегіңде тастай болып қатқан зорлық-зомбылықтар да естелікке айналып, қала берді. Сары шашты жүргізушіні есіне түсіргенде, қорыққаннан оның денесі түршікпейді, қара терге де түспейді. Ал белгісіз орыс жігітінің істеген жақсылығын өтей алмады. Оны тауып алып сыйлы қонақ етіп, жақын таныспақ ойы болған еді Мұхтардың. Қиындық көре жүріп Мұхтар Шайдат апайымен бірге өз үйіне келсе, көршілері мәйітті кебінге орап, үстін жауып, анасын соңғы сапарға әзірлеп қойған екен. Анасының кіп-кішкентай, қушиған денесін көргенде мұңайып, өзі кінәлі адамдай боп көрінді. Сол кезде оның жүрегін ең ауыр сезім – жалғыздық сезімі билеп алды. Бірақ сол ауыр сезімнің өзін жазбай қоймайтындай сезінді Мұхтар. Уақыттың құдіреті сонда...

	* * *

	Сыбызғыдан бұрьшғының қоштасу әні сызылып шығып жатты. Мұңды ән адамның дауыс айтып жылағанындай біресе жоғары көтеріледі, біресе даусы қарлыққандай ақырын шығады. Мұхтар ақ қыштан салынған, төрт бөлмелі, үлкен үйінің ашық тұрған есігіне қарап еді, оның көз алдына бұрын осы жерде тұрған кезінде анасының денесі жатқан балшық үй елестеді.

	– Ассалаумағалайкүм, Мұхтар! – деп сәлемдескен дауыс оның ойын бөліп жіберді.

	Үлкендерше сәлем берген жас бала есік алдында тұр еді.

	– Ә, Жүсіп, уағалейкүмассаләм! – деп Мұхтар да баламен кәдімгідей мән беріп амандасты да, күлімсірей тұрып: – Кір, қонағым бол! – деді.

	Толық денелі, икемсіздеу Жүсіпті Мұхтар көрші балалардың бәрінен жақсы көретін. Ескі керзі етік киген ол аяғын сүйрей басып, үстіндегі кірлеген балон күртесінің күлә-парасын ысырып қойып, асықпай, сарайға кірді. Етігі де, күртесі де бұған ағасынан ауысқан болса керек.

	– Сыбызғының үнін естіп келдім, – деп мұрнын бір тартып қойды ол – Маған ағаш ат істедің бе?

	– Әрине! Мә, ұста! – деді Мұхтар, аттың басы ойылып жасалған таяқты ұсына беріп.

	– Оһо, керемет екен! Елдардікінен да жақсы! – деп Жүсіптің сол сәтте-ақ маңғаздығы жайына қалып, қуанышы қойнына сыймай қутыңдап кетті.

	Бала таяқты атша мініп алды да, қолын бұлғалақтатып, тұрған орнында айнала секірді.

	Мұхтар күлді. Ол балаларға әр түрлі ойыншықтар жасауды ұнататын: ағаш арба, диірмен, тапанша, қылыш, ат, ит, қораз, ысқырық дейсің бе... Алғашқы ойыншықтарды ол Әли мен Мұрат қаз-қаз басып жүрген кезде, соларға арнап жасаған еді. Сонан соң туыстары мен таныстарының балаларын да қуантты. Кешікпей, ауыл балалары түгел өтініштерін айтып, шұбап келіп жатты. Ешкімнің бетін қайтармайтын ол сөйтіп, көп жылдан бері балаларды өзінің әлеміштерімен қуантып келеді.

	– Ал шапқыла, атыңа мініп! – деп Мұхтар Жүсіптің бетінен сипап, дем беріп қойды.

	Дүниенің бар қуанышы басына орнағандай, Жүсіп ауыр етігін әрең көтеріп, атын шапқылата жөнелді. Есіктің босағасына сүйеніп тұрған Мұхтар кішкентай шабандозға күлімсірей қараумен болды. Баланың бұдан бес жыл бұрын өлген атасы – Жақып есіне түсіп: “Өмірдің өтіп бара жатқаны-ай!” – деп ойлады ол. Жаңбыр әлі жауып тұр. Мұхтар ойға шомып, біраз тұрып қалды. Өмір деген не? Ол мына жаңбырдай жауып, желдей есетін құбылыс па, әлде мәңгі қозғалмайтын аспан, тау сияқты ма? Күн шықты деп адам тұрады, күн батты деп жатады, ал өмірдің басы, соңы бар екенін ойламайды. Өмірдің не екенін білген адам уақытты, күнді, жылдарды санап, өмірдің мөлшермен берілетінін сезіп, азап шегумен өтеді.

	Тоқтаусыз жауып тұрған жаңбырға қарап, басына келген ойлармен арпалысты ол. Үйдің іргесінде жатқан үш дөңгелекті велосипедке көзі түсіп:

	– Кішкентай балалар қалдырған ғой, таңертең де соны көрдім, неге кіргізбедім екен? – деп ойынан біраз арылмақ болды.

	Бұл жай әрекет еді, өмір жайлы баяғы ой тағы да басын қатырды. Содан мұңайып, еңсесі түскен ол ауыр ойлардан мүлде құтылмақ болып, үйіне қарады. Үйінің жалтыраған темір шатырына, жасыл қақпасына, өрнектеліп қаланған қабырғасына көз салды. Үйін ішінен мақтан тұтатын ол, қазір де масаттана қарап тұр. Жасыл сырмен сырланған су ағардан бөшкелерге құйылған жаңбыр суының шалпылдаған дыбысын тыңдап тұрды да, көңілінің сәл көтерілгенін сезді.

	Ол алғашында “үйді сала аламыз ба, жоқ па?” деп, көпке дейін толқып жүрді. Одан балалар өсіп ер жетті, әке-шешесінен қалған үй тар болды, оның үстіне ақ кірпіштен әп-әдемі етіп үй салып алған көршілерінен де ұялды. Сонымен Мұхтар үй салмақ болып, алдыңғы жылы көктемде ас үйге көшті. Бір қой, он шақты тауық сойып, туған-туыстары мен көрші-қолаңдарын, таныстарын шақырып, асар жасады. Балалардың қуанышты у-шуымен жүріп, олар Мұхтардың ескі үйін бұзып, орнын тазалады. Жаңа салынатын үйдің орнын қазып, Кубань бойынан әкелінген тастардан үйдің ірге тасын қалады. Өлмесхан, Шайдат апай және немере ағасы Әскердің әйелі Фатималар тамақтың түр-түрін пісіріп, жұмыстың бітуін күтіп отырады. Мұхтардың өзі де ауылдастарының асарына көп қатысқан еді. Сондықтан ақшаны да аямай шығарды. Неге десеңіз, жұмыстан соң бәрі бас қоса отырып, қуаныштарын бөлісіп, көңіл көтергісі келеді. Бірлесіп істеген жұмыс қиын емес, үлкен бір мейрам сияқты... Үйдің іргесін Мұхтардың өзі қаламақ еді. Бірақ әдетте мұндай жұмысқа шеберлерді шақыратын. Алғашқыда Мұхтар да Парисбиге айтып, мың сомға қалаушыларды жалдамақ болды.

	Ұзыидығы он екі метр, көлденеңі тоғыз метр үйді қалау, әлбетте, оңайға түспейді. Сөйтсе де олар қалаушыларды шақырмайтын болып келісті. Бір жағынан ақшаны бөтен біреулерге қимады. Ең бастысы – өз үйін бөтен адамдардың салғанын жаратпады. Мұхтар ойланып-ойланып, аудан орталығына барып, қалаушылардың істеген жұмыстарын байқап көрді. Сонымен үй қалауды өзі бастады. Әуелгіде жұмысы өнбеді, кейінірек бір кезде құрылыс бригадасында істеген немере ағасы Әскер үй қалаудың біраз әдістерін айтып көрсеткен соң ғана ісі оңға басты.

	Жаз бойы ыстыққа да, жауынға да қарамай, Мұхтар үйін салумен айналысты: кезекті демалыс кезінде де таңның атысы, күннің батысына дейін, жұмыс күндерінде жұмыстан соң қара терге түсіп, тынбай істейтін болды, Өлмесхан мен Әли балшық езіп, кірпіш тасып беріп тұрды. Бәрі де шыдамы таусылып, әбден шаршады. Ал Мұхтар үйдің қабырғасының сыртқы ернеулерін салып біткен кезде, олар қандай қуанды десейші! Ол ақ кірпіш пен қызыл кірпішті қатарластырып, терезелердің аралықтарын да төрт бұрышты қызыл қиықшалармен келістіре өрнектеп қалады. Бұл өрнектерді өзі ойлап тапқанына бір жағынан мақтанып та жүрді.

	Күзде ол халықты тағы да асарға шақырып, діңгектерін қойып, шатырын көтеріп, үйдің төбесін, сыртын балшықпен сылады. Сөйтіп, суық түскенше үйдің шатырын жауып та үлгірді, қыста балташылық жұмысымен шұғылданды. Көктемде, үй әбден біткен кезде, еденін төседі, өзі жасаған есіктері мен терезелерін салды. Жазда қоныс тойын жасады. Сонымен бұл да бір біткен іс болды. Үй иесінің қуанышына ортақтасқан ауылдастары сыйлықтарын алып келіп жатты: жұмыстағы достары – қабырға сағатын, Жақыптың балалары – орындықтар, Әскер әйелімен – үстел, Парисби көршісі – жерге төсейтін киіз, Шайдат апасы – дастарқан әкелді. Басқа қонақтар да құр қол емес, әдет бойынша біреу он сом, біреу он бес сом беріп жатты – жаңа үйге кіргендерге бұл да жәрдем...

	“Әли әскерден келгенде үйленер, екі бөлмеде сол тұрар” – деп ойлады Мұхтар баяғысынша. “Дегенмен де үлкен ұлдың бөлек тұрғаны дұрыс қой, үйленсе де ата-анасымен тұратын кіші ұл болуға тиісті” деп тағы ойлады. Денсаулық болып, күш жетсе, Әлиге бұдан жақсы үй салып беремін, ал егер сала алмасам ше?.. Несі бар, Әлидің өзі салады. Мұраттай емес, оның қолынан келмейтіні жоқ, жұмысқа тыңғылықты.

	Мұхтар қабағын түйді: әйелімен екі арада болған бүгінгі әңгіме есіне түсті. “Кімге тартқан өзі? – деп ойлайды кіші ұлы жайында. – Ешбір ойсыз жүрген, бір бейқам бала. Не айтсаң да күледі де қояды, өзін аңқау, аңқылдақ етіп көрсетеді. Біз оны тым еркелетіп жібердік-ау деймін”.

	* * *

	Ол көпіршіктенген шалшық суларға, жаңбырдың астында жалғызсырағандай боп тұрған тракторға, алшаның салбыраған бұтағына, қара брезенттің астындағы өткен жылдан қалған бір шөмеле шөпке қарады, басын көтерді – күңгірттенген аспаннан тоқтаусыз құйып тұрған жаңбыр алыстан қарағанда, тұтасып кеткен жамылғы сияқты.

	– Мына жауынды-ай! – деп күрсінді Мұхтар. – Жанды жабырқатып, адамды зеріктіріп жіберді ғой. Өзіңді қоярға жер таппайсың.

	Ол есік жаққа барып, орындыққа бүкшиіп отыра кетті де, сыбызғыны ерніне апарды. Мұндай көңілсіз жай бұрын да болған еді. “Еңсені езген бұл неткен мұң?” деп бұган өзі де таң қалады. Үй іші де, жұмысы да – бәрі орнында, бәрі жақсы, бірақ әлденеге алаңдағандай боп, ештеңеге қолы бармайды: өмір оған мәнсіз де, көңілсіз болып көрінеді, қандай да бір жаңалықтың болуын күтеді, ал нендей жаңалық екенін өзі де білмейді. Осындай сәтте ол адамдардан шеттеп, оңаша ойға шомып, бәкімен қолына түскен таяқты жона бастайды немесе ештеңеге мән бермей, алысқа қарап, қолына түскен тасты қақпақылдап отырады...

	Мұхтар сыбызғымен жан тебірентер сызылған үн шығарды, соғыстан кейін жұмыс қолы жетпегендіктен, жас кезінен-ақ соқаның құлағын ұстағаны есіне түсті: қатпар-қатпар боп аударылған бороздадан көзі бұлдырап, басы айналғандай болады. “Қалғып кетіп соқаның астына түсіп қалармын” деген ой басынан кетпейді. Тұңғыш егіз баланың – ұл мен қыздың – туа сала шетінегені, қайғыдан әйелінің қартайып, өзгеріп кеткені де есіне түсті. Сол арада-ақ Өлмесханның жас кезі, қара торы әдемі жүзінің секпілі көз алдына келе қалды...

	Қыз күнде таңертең суға барғанда, Шайдат апайдың үйінің жанынан өтетін. Сол кезде Мұхтар жуынып-таранып, ақ көйлегін киіп алатын да, ағаш түбіне жасырынып тұрып, қыздан көзін алмай аңдитын. Содан соң жүрегі лүпілдеп, қыз судан қайтқанша тұра беретін. Иінағашқа ілген шелектердің салмағынан еңкіштеніп жүріп бара жатқан, белі бір уыс, талдырмаш қызды көргенде, Мұхтардың есі кетіп, бәрін ұмытатын. Қыздың соңынан көрінбей кеткенше қарап тұратын да, артынан киімін ауыстырып, жұмысына кететін. Көктемде оны совхоздың екінші бөлімшесіне ауыстырды. Өз ауылынан біраз уақытқа болса да мұнда келгеніне Мұхтар қуанды. Бірақ ол өзін әскерге алмағанына қатты қайғырды. Өйткені әскерге бармай қалғандарға ауылдағылар жаратпай қарайтын. Мұхтар бұдан бұрын да аяғының ақсақтығына қорланатын. Ол енді өзін мүлдем бақытсыз санады: құрбыларымен бірге жүруге қымсынды, ал қыздарға қарауға тіпті батылы бармады. Мінезі сондай тұйықтанып, жұрттан шеттеп қалды. Астыртын қайғысын ұмыту үшін, қандай істі болсын әбден тындырып, ешқайда асықпай, жұмыстан соң да қалып істейтін. “Осы жігіт үшін жүрегіміз ауырады, – дейтін өзара ауылдастары. – Таңертеңнен кешке дейін бір тынбайды, өмірінде бір қуаныш көрмейді. ЬІлғи жападан-жалғыз жүргені”. Нағашы апасының тұратын ауылында Мұхтардың таныстары жоқ еді, сондықтан да оның бойында бір жігер оянып, өмірге де көңілдене қарайтын болды. Ал Өлмесханды көргенде, қайғы-қасіретін мүлде ұмытып кететін. Рас, қызбен сөйлесуге немесе кездейсоқ кездесіп қалуға да оның батылы жетпейтін. Дегенмен, күнде таңертең Өлмесханды сыртынан көріп қалудың өзі оған сондай қуаныш еді. “Шіркін, ол маған жар болуға разылығын берсе ғой!” -деп армандады Мұхтар. Шайдат апасының өзіне қулана күлімсірей қарағанын да сезбеді.

	Бір күні Мұхтар, әдетінше, ағаш түбінде тұр еді, суға бара жатқан Өлмесханды Шайдат апасы тоқтатып:

	– Өлмесхан, қалқам-ау, біздің жігітімізді неге сонша қинайсың? – дегенін естіп қалды Мұхтар.

	– Не айтып тұрғапыңызды түсінбедім, Шайдат апа! – деді Өлмесхан даусын әрең шығарып.

	Мұхтар үстінен біреу ыстық су құйып жібергендей, кірерге тесік таппай, ағаш түбіне бүрісіп отыра кетті.

	– Байқадың ба? – деп Шайдат күлімсіреді. – Анау жерде ағараңдаған кімнің көйлегі екенін де білмеймісің? Шық, жиенім, шық бері, жасырынғаның болмайды! – деп Мұхтарға дауыстады.

	Бірақ Мұхтар көзін тарс жұмып алып, орнынан жылжымады.

	– Апатай, неге олай дейсіз?.. Керек емес, шақырмаңыз! – деп өтінді қыз, ұялғаннан үні әрең шығып тұрғаны байқалады.

	– О не дегенің? Керек болғанда қандай! Көрдің бе, қызарып кеттің, өзің де теріс көрмейсің-ау... Кешікпей құда түсуге барамыз! – деп Шайдат сөзін жалғастыра берді.

	Мұхтар жеңінен біреу тартып қалғанда барып, көзін ашып қараса, жанында нағашы апасы – Шайдат күлімсіреп тұр екен.

	– Көзің жақсы қызға түскен екен. Өзі сұлу, өзі ісмер, – деп мақтады оны. – Өлмесхан менің келінім, сенің әйелің болады әлі. Бұны орындамай тынбаспын.

	Сонан соң өзі қыздың шешесіне жиі баратын болды:

	– Менің жиенім, өңсіз де емес, қолынан келмейтіні жоқ, – деп Шайдат Мұхтарды мақтайды келіп. – Совхозда оның іскерлігін бағалайды, сондықтан да оны осында көмекке жіберген. Даңғарадай машинаны жүргізіп жүргенін керген боларсың? Оның машинасының гүрілі Кубаньның арғы жағасынан естіледі... Мұхтардың сыйлы, іскер жігіт екендігіне көзі жетіп тұрса да, Өлмесханның шешесі шешімді жауабын бермей: “Қызымның өзі не айтар екен?” – деді.

	– Қызыңыздың жақсы екендігінде сөз жоқ, әлбетте, күйеуді өзіне-өзі таңдап алуына да болады, – деп сөзін нықтай сөйледі Шайдат ернін жымқыра түсіп, – тек байқаңыз, қызыңыз отырып қалып жүрмесін, – деп қорқытып та қойды...

	Соңғы барғанында, өз ойын турасынан айтып салды:

	– Қызыңыз жақсы жерге түседі. Мұны жанашырлықпен айтып тұрмын. Мен айтпасам да өзіңіз-ақ көріп отырсыз: жұмысқа салып қоятын ата-енесі жоқ... Өзі би, өзі қожа болады. Шынын айтқаныма ренжімеңіз, – деп Шайдат жасырмай, бар ойын жеткізе, істің мәнін жан-жақты түсіндірді. Сөйтіп ақыры сендірді де...

	Ертеңіне құдалар келді. Келінді алып қашу әдетке айналып кетсе де, Мұхтар Өлмесханды алып қашпайтын болып келісті. Неге десеңіз, Өлмесханның әкесі қызының өз үйінен салтанатпен ұзатылуын қалады.

	...Сыбызғының сызылған үні көктемгі бұлақ суындай сылдырлай естіліп жатты, бұл әнде бір түрлі бір ұяңдық, тартына қысылу әрі қуаныш та бар сияқты. Бұл – жастық жайында, таңдай таза, мөлдір жастық жайындағы ән еді...

	...Той тарқаған соң күйеу баланы бұрыштағы шымылдық артында отырған қалыңдықтың қасына, төргі бөлмеге алып барды. Кеш бойы есі шығып, ауру-сауын білмей отырған Мұхтарды достары әзілмен әбден қарытты. Шайдат апасының өзі де: “Қорықпа, жиенім!” – деп жігерлендіріп қояды. Күйеу бала қалыңдығының қасында оңаша қалған кезде, отырған орнынан қозғалмай, үн-түнсіз қатты да қалды. Ол бір қызарып, бір қуарып, көзінің астымен еш дыбыс шықпаған шымылдыққа қарайды. Мұхтар сол бойы терезе жақтан жастардың даусы шыққанша отырды. Бір кезде ол ұшып тұрып, терезенің пердесін жауып, сырқат аяғын сүйрете басып, шымылдыққа тақап барды да, ақырын ашып қойды. “Қыздың қарсыласуы мүмкін” дегенді еске алып, оның қасына жылжып кеп отырды. Бірақ Өлмесхан ыстық қолын оған өзі созды, орнынан тұрып, төмен қараған күйі төсекке қарай барды. Бір-біріне қарамастан, жас жұбайлар тастай қатып, түні бойы төсектің шетінде отырып шықты. Таң атып келе жатқан кезде, Өлмесхан дауысын әрең шығарып:

	– Сен ерте кетесің ғой, жатып тынықсайшы!.. – деді.

	Осындай жанға жайлы да, мейірімді, жүректі жібіткен жұмсақ дауыстан Мұхтардың тынысы тарылды. Сонымен бірге бірден солай сөйлегеніне бір түрлі секемдене қалды. “Бәлкім, ол, қыз емес шығар? Әп-әдемі қыз осы уақытқа дейін неге күйеуге шықпай отырған? Мүмкін, кінәлі болар, өз ауылдастарының біріне бермегені сондықтан шығар. Ал мен болсам ақсақпын. “Оған сол да жарайды деп ойлады ма екен!.. – деген ойларынан Мұхтар өзі ұялды. – Осы маған не болған, шатысайын дегенмін бе? Мынау Өлмесхан ғой!”

	Ол оны құшақтаған кезде денесі балқып, көз алды тұманданып кетті... Бақытты Мұхтар ала көлеңкеде әрең көрінген келіншегінің жүзін, жұмған көзін, қасын, күлімсіреген ернін қолымен ақырын ғана сипады.

	– Өлмесхан, сүйіктім...

	Әдет бойынша Мұхтар он күн бойы үлкендердің көзіне түспей, қалыңдықтың қасында қозғалмай отыруға тиісті еді. Әйелімен сөйлеспеуі де керек. Жүрегі қуанышқа толғаннан шыдамсызданып: “Өлмесхан, сүйіктім...” – деген екі ауыз сөзбен бар сүйіспеншілігін, қуанышын білдірді ол.

	Күздің күні, совхоздың екінші бөліміндегі маусымды жұмысын бітірген соң Мұхтар әйелін дүние-мүлкімен көшіріп, өзінің әке-шешесінен қалған, бос тұрған үйіне алып келді. Үлкен той жасауға жағдайы жоқ еді, қолында барын дастарқанға қойып, біраз қатарлары мен Оғұрлыны ауылына шақырып, қуанышын атап өтті. Сөйтіп, Өлмесхан екеуі өмір сүре бастады.

	Қаншама жыл өтсе де, бұның бәрі кеше ғана болғандай. Уақыт, уақыт дейміз ғой. Бірақ үлкен қуаныш, игілікті іс еш уақытта ұмытылмайды, оларды естен шығаруға уақыттың да күші жетпейді екен...

	* * *

	...Мұхтар сыбызғы ойнауын тоқтатты, тұтаса жауған ақ жаңбырдың арасынан үй жаққа қарады. “Өлмесхан бұрқылдай сөйлеп, балаларға тамақ беріп жатқан шығар” деп ойлады да, өзінің Мұратпен қатал түрде сөйлесуі керек екенін есіне түсірді. Әйелі мен екеуі тіл табысып, тату тұрды. Әрқашан бірін-бірі сыйлап, қайғыны да, қуанышты да бөлісіп өмір сүріп жатты. “Біздің өміріміз – бір арнаға тоғысқан екі ағындай. Өлмесхан екеуіміз тағдырлас болдық” – деп ойлады Мұхтар.

	Әсіресе, мұндай татулықты Мұхтар әйелімен бір айдай көріспеген кезде өте-мөте сезінді, үйіне келе жатып, әйелін қатты сағынғанын байқады, көргенше асыққаны сонша, тіпті жас адамдай жүрегі аттай тулап кетті. Мұхтар еріксіз күлімсіреді. Өткен жылы Ялтаға дем алуға барғанын, Иван Харитоновичты есіне түсірді...





ЕКІНШІ ТАРАУ




	Көктемдегі қыр жұмыстарынан босаған соң, Мұхтарға сыйлық ретінде, демалыс үйіне жолдама берді. Ә дегенде ол таң қалды, содан соң: “Курорт? Курорттың маған керегі не? Күнге қыздырынуға ма? Күннің нұры өзімізде де жетеді. Теңіз? Кубань суынан артық суды қайдан табасыз? Жоқ, жоқ, бармаймын”, – деді ол ұнатпай. Жұмыстағы жолдастары да, көршілері мен туыстары да дем алу дегеннің ғаламатын айтып, түсіндіріп жатты. “Теңіз жағасында қыздырынып жатасың, ештеңе істемейсің, ештеңені уайымдамайсың дейсіңдер ғой? Ештеңе істемей, ойламай жататын мен бе? Ол маған жараспайды, жатып ішер бола алмаймын”, – деп олардың сөздерін күлімсірей тыңдап, маңына жолатпады. Бірақ оны Өлмесхан көндірді.

	– Сені жіберуге де қорқамын, – деді ол, – үлкен қалада адасып, басымыз пәлеге қалар, ондайдан сақтасын, бірақ бару керек, адамның жасаған жақсылығына немқұрайды қарауға болмайды.

	– Сыйлап берген жолдамадан бас тартқан адамды көрдің бе? Сыйымызды місе тұтпай, бізді ыңғайсыз жағдайда қалдыруың дұрыс емес, – дегенді басшылар да айтты.

	Мұхтар ойланып қалды да, ақыры айтқандарына көніп, барғанды мақұл көрді.

	Екі күннен соң Ялтада болды. Жолдағы адамның көптігінен және көрген жаңа әсерлерден шаршап, демалыс үйін тауып, орналасқанша күйгелектеніп бітті. Қолына кілтті алғаннан кейін де келгеніне өзінен-өзі ренжіді. Екі адамға арналған шағын бөлмеге көңілі толмады. Әрі мұндағы мұнтаздай тазалықтан, қабырғаға ілінген суреттерден, орындыққа, төсекке жабылған ақ жапқыштардан жүрексінді. Үстел үстіндегі су құйып қойған графин де оған бір түрлі сес көрсеткендей боп көрінді. Дем алғысы-ақ келіп еді, бірақ тап-тұйнақтай қып жиналған төсекке жатуға батылы бармады. Әрі күндіз ұйықтауға болатын-болмайтынын да білмеді. Чемоданын ашқысы келмей, орындықтың шетіне ғана ілініп, тізе бүкті. “Үйреншікті заттың өзі жай болып көрінсе, бұл қандай демалыс болмақ?” – деп ол көңілсіздене ойға қалды. “Ал өз үйімде ғой, жаныма не жақса, соны істеп, бір мезгіл мызғып та алар едім. Мыналары несі? Қолыңды тигізуге де қорқасың” – деген ол не істерін білмеді. Бұдан әрі жабырқап, мұңая бермеу үшін, тысқа шықты. Есік алдында біраз тұрды, содан кейін айналаны басына көтеріп, қарқылдап күліп кетіп бара жатқан қыздардың соңынан жүріп отырып, баспалдақпен төмен түсті. Бұл қыздарды мана қағаздарын тіркетіп жатқанда көрген. “Осылар не істесе, соны істейін, – деген ойға келді Мұхтар. – Бұлардың мұндай жерге келгені бірінші рет емес шығар!”. Айнала жыпырлаған адам: демалушылардың біразы далаға беттеп, біразы жоғары көтеріліп, ерсілі-қарсылы сапырылысып жүр. Мұхтар олардың қуанышты жүзіне қарап, өзінің жабырқаған көңілінің сәл серги бастағанын сезді. Қыздардың соңынан еріп, теңіз жағасына келгенде, жан– дүниесінде бір ғажап серпіліс оянып, тынысы кеңіп жүре берді.

	Көз алдында толқынданып теңіз жатыр. Оның шет-шегі көрінбейді, бейне көкжиекпен астасып кеткендей. Сол күңгірт жасыл кеңістік алыстаған сайын көгілдір түске айналып, жоғарылап барып, тап бір жер үстіне ілініп қалғандай әсер береді. Мұхтар теңізді теледидардан талай көрген. Ялтаға келе жатқанда да автобустың терезесінен байқап отырған. Сонда ол “жұрт пайдаланатын жағажайы бар көл ғой” деп ойлаған. Енді сол теңіздің жағасында тұрғанда да оның шет-шегінің барлығына тағы күмән келтірді. Теңіз оған табиғаттың ғажап күшін сақтап тұрғандай болып көрінді. Алыстан баяу жылжып кеме келе жатты. “Жырақ жерден келе жатқан шығар-ау!”, – деп кемедегі адамдар жайында ойлады. Содан соң теңіздер, сулар бөліп тұрған қалаларды, елдерді көз алдына елестетуге тырысты. Әлбетте, жер-дүниенің үлкендігін, онда көптеген адамдар мен мемлекеттердің барлығын ол бұрын да білетін. Бірақ сол білгендері Мұхтардың өзіне де, өмірден алатын орны туралы түсінігіне де ешбір жаңалық қосқан емес. Сонда да болса ол айналадағының бәрімен өзінің айырғысыз бірлігін сезінетін сияқты: теңізбен де, аспанмен де, осынау зәулім теректермен де, кемемен де. Дүниедегі барлық заттың бір-бірімен байланысты екендігі оның көзін жаңа ашқандай болды. Және сол біртұтас дүниенің өзі де бір бөлшегі екенін ұққандай еді... Ол жағаға ұрған толқындардан шегініп, бірде олардың артынан ергендей адымдай басып, теңіз жағасын ұзақ кезді. Ара-арасында күлімсіреп те қояды. Сөйтіп, демалыс үйіне көңілі көтеріліп қайтты. Сол күлімсіреген бойымен орындыққа отырып, терезеден үңіліп, алысқа көз тастады. Содан соң теңіз жағасында санасын оятқан жаңалықтың мәнісіне жетіп, өмірдегі өзінің орнын біліп, түсінуге тырысты.

	Есік шалқасынан ашылып, бөлмеге сұр костюм киген, орта бойлы, тығыршықтай кісі кірді.

	“Үлкен орында істейтін бір бастық болар” – деп ойлады Мұхтар, оның қызғылт түсті галстугына, қымбат бағалы сары чемоданына қарап. Сөйтті де орнынан тұрды.

	– Танысып қоялық, көрші! – деді тәмпіш мұрынды қонақ жүзі жайнаң қағып. – Менің есімім – Иван Харитонович. Донецкіден келдім, шахтермін.

	– Михаил... Андреевич, – деп қолын ала берген Мұхтар өзінің есімін орысша атағанына ыңғайсызданып қалды. Бірақ сәл ойланып тұрды да, ұялғанын жасырмақ болып: – Мен Кавказдан келдім, кең профильді механизатормын, – деді.

	Сөйтті де өзі қызарып кетті: совхоздың берген қағазында жазылған мамандығының толық атын бірінші рет айтып отыр. Неге десең, бөгде адамның алдында өзін еті тірі, еркін етіп көрсетпек еді. “Бастық болса қайтейін, мен одан кеммін бе!”, – деп ойлады ішінен. Ал оның шахтермін дегеніне сенбеді.

	Иван Харитоновичтің көкшіл көзінен күлімсіреген нышан көрінді.

	– Кең профильді дейсің бе? – Бұл сөзге айырықша мән бергендей, бармағын жоғары көтеріп, күлімсіреді. – Атың неге орысша?

	Бөгде адамның бұл сұрағынан Мұхтар сасқалақтап қалды.

	“Есімімді өзгертіп айтқанымды қалай білді екен ол, енді не десем екен?”

	– Менің есімім, дұрысын айтсам, Мұхтар, ал әкемнің атын қосқанда – Әлімгерейұлымын, – деп Мұхтар тағы да қызарып кетіп, өзінің түпкі ойын білдірді. – Орысшалап айтсам, есіңізде сақтарсыз деп ойладым.

	– Мұхтар Әлімгерейұлы десең де есімде қалады ғой, – деді көршісі оның сөзін бөліп, бірақ әкесінің есімін айтқанда, тілінің сәл күрмелгені байқалды.

	– Онан да Михаил Андреевич дұрыс! – деді Мұхтар өз сөзінде берік тұрғысы келіп.

	“Орысша атпен де бір ай өмір сүрейін де. Бұның өзі бір жағынан қызық қой”, – деп өзін-өзі ақтауға тырысты.

	Есімін өзгерткен жалғыз бұл емес. Оның ауылындағы кейбір жігіттер, әсіресе, аудан орталығында, немесе стансада таныстары барлар есімдерін өзгертіп атағанды ұнататын. Мысалы, Хасанды – Николай, Юсуфты – Иосиф, Магомедті

	– Миша дейтіндер бар. Мұхтарға бұл ерсі боп көрінсе де, бір түрлі қызық сияқтанатын. Сондықтан да ол өзін Михаил дегенді жөн көрді. Әлбетте, ауылда Мұхтарды орысша есіммен атау ешкімнің ойына да келмеген. Ал бұның өзі солай деп атауға ауылдастарынан ұялды, күлкіге айналдырар деп қорықты. Мұнда ол бөтен адамның алдында өзін өктем, батыл етіп көрсеткісі келді, әрі сіздерде бар есім бізде де бар деп ескерткені еді.

	– Жарайды, Михаил Андреевич болса, Михаил Андреевич болсын, – деп иығын қозғап қойды Иван Харитонович. – Мен сенің қарапайым адам екеніңді көріп тұрмын. Ол тамаша, екеуміз енді бір ай бірге тұрамыз, сондықтан бірден-ақ “сенге” көшкенің дұрыс болды.

	– Мұның өзін қалай айтқанымды да аңдамай қалдым, – деді Мұхтар таңдайын қағып. Ноғайлар сыңар адамды “сіз” демейді, құрдасын “дос” дейді, ал сен сияқты егделеу адамды “ағай” дейді.

	– Олай болса сен мені “ағай” дегеніңді қоя тұр да, “дос” деп ата, – деп күлді Иван Харитонович.

	Иван Харитонович сөзуар адам боп шықты. Өмірі жайында көп әңгіме айтты. Ол өзінің бала кезінен соғысқа қатысып, тұтқынға түскенін, онан қашып шығып, Францияда партизан болғанын, соғыстан кейін көп жыл бойы көмір қазумен айналысқанын, зейнетке жасы толса да шахтада диспетчер болып істеп жүргенін айтты. Қарындасымен бірге тұрады, әйелінің өлгеніне жиырма екі жыл болыпты, өз әйеліндей адам кездеспегеннен кейін, екінші рет үйленбеген. Мұнысы бір ойдан дұрыс та болған сияқты, неге десеңіз, қарындасының екі баласын өсіруге көмектескен. Қарындасы жыл сайын демалысында балаларымен қыдырады екен, ал Иван Харитонович он бес жылдан бері өз демалысын осында, Ялтада өткізеді.

	– Сондықтан, қымбатты Михаил Андреевич, бұл қаланы мен өте жақсы білемін. Саған бәрін де көрсетуіме болады. Қалай қарайсың? – деп Иван Харитонович бірден оған достық пейілін білдірді.

	– Көру керек. Рахмет! – деді Мұхтар оның сөзіне риза болып.

	Келесі күні таңертең екеуі теңіз жағасына қарай жөнелді. Күн ашық, жылы еді. Теңіз суы гранитке толқындана соғылып жатыр, шағалалардың шаңқылы әдемі киінген, ештеңеге алаңы жоқ демалушылардың күлкісі мен әзіл сөздері айналаға естіліп жатты.

	Иван Харитонович тағы да өзі туралы, шахта, қарындасы және оның балалары жайында әңгімеледі. Кейде ол бірден тоқтап, үндемей ғана бешпентінің етегін серпіп тастап, көзін шүңірейтіп:

	– Қандай жақсы, ә! Ауа да тамаша екен! Ұнай ма! Тамаша ғой ауа, сезесің бе? – дейді.

	– Иә, иә, – деді Мұхтар разы болып.

	Ол қасынан өткендердің мұның басындағы қаракөл бөркіне, креммен жалтыратып тазаланған былғары етігіне, қара көк мәутіден тігілген кителі мен ғалифе шалбарына таңдана қарап бара жатқанын байқады. Келіссіз киінгенін Мұхтардың өзі де сезе бастаған сияқты. Ол қалай киіну керектігін бұрын еш уақытта ойламаған еді, ал қазір ыңғайсыз сезініп, Иван Харитоновичке таңдана қарады. Жаңа танысының өзінен тоғыз жас үлкендігін білгенде, онан сайын қызыға қарады.

	“Көрдің бе, жақсы киінудің қандай мәні бар екенін? – деп ойлады Мұхтар. “Адам көркі шүберек” деген ғой, әдемі киіну адамды жасартады, оған басқалар сыйлы көзбен қарайтын болады. Ал менің киіміме жұрт күлерліктей... Ертеңнен қалмай ақшыл түсті бешпент пен ақшыл түсті шалбар алармын-ау! Қалпақ та қараймын. Несі бар екен!”

	Бөлмеге қайтып келгенде, көршісі жағасында ақ жолағы бар, көк түсті спорт костюмін киіп алды. Бұл көрініс Мұхтарды онан сайын таң қалдырды. Тап осындай спорт киімімен Әли жаттығуға барушы еді. Әли болса жас, ал мына қартты айтсайшы! Бір жағынан ол Иван Харитоновичтің киімге көп көңіл аударатынын құптап та отыр.

	Түнде шамды сөндіріп, жатқан кезде Мұхтар қараңғыда оның жүзін көрмейтініне разы болып, немқұрайдылау сұрақ қойды:

	– Сен қаланы жақсы білем дедің ғой, Иван Харитонович, дүкендерді де жақсы білесің бе? – деді.

	– Иә, – деді анау ұйқысыраған адамдай. – Киім сатылатын дүкендерді ертең көрсетемін. Жақсы жатып, жайлы тұр!

	– Сен де жақсы ұйықта, жақсы түстер көр! – деп Мұхтар да ізгі тілегін айтты, ал өзі болса: “Маған киім керегін ол қайдан білді екен?” – деп ойлады. Мана теңіз жағасында жүргені, өзіне елдің бәрінің қарағаны есіне түсті. Мұның киімінің ерсі екенін білсе де, сыпайылық сақтап, ештеңе демеді. “Жақсы адам екен!” – деп ойлады Мұхтар. Көпке дейін ұйықтай алмады ол. Бүгінгі күннің әрбір оқиғасы оның көз алдынан кетпеді: демалыс үйі, қала – бұлардың бәрі де ауыл өміріне ұқсамайды екен.

	* * *

	Ертеңіне Иван Харитонович Мұхтарды киім-кешек сататын дүкенге ертіп барды. Олар ілулі тұрған костюмдердің ішінен өздеріне керегін қарап жүрді. Иван Харитонович қолына алғанын олай бір, былай бір қарап, одан іші-сыртына тағы үңіліп, әйтеуір көзге ілінер-ілінбес жолағы бар, өзінікіне ұқсас сұр костюмді таңдап алды да, Мұхтарға көрсетіп, “жарай ма?” деп сұрады. Мұхтар ұнатып, басын изеді. Иван Харитонович костюмді өлшеп көретін кішкентай бөлмені нұсқады. Танысының артынан қалмай жүрген Мұхтар ұялса да, жарайды деп күлімдеп, бөлмеге жалғыз өзі кірді де, пердені жапты. Тез шешініп, костюмді киіп, айнаға қарады.

	Өзіне дәлдеп тіккендей шап-шақ костюм денесінің арықтығын да білдірмей, қайта оны сымбатты етіп көрсетті. Жаңа киіммен ол өзіне-өзі ұнады, жасарғандай қала адамына ұқсағандай боп көрінді. Иван Харитонович оны киім өлшейтін бөлмеден бері шығарып, сын көзбен шыр айналдыра қарады.

	– Сен өзің, Михаил Андреевич, әп-әдемі жігіт екенсің ғой! – деді ол таң қалып. – Солай емес пе, қызым? – деп дүкенші қыздан да сұрады.

	Дүкенші жас қыз Мұхтарға қарады да күлімсіреп:

	– Сіз тура кино артисінен аумай қалдыңыз, – деді. Мұхтар шынында да шырайлы адам еді: жалт-жұлт еткен көзі, қап-қара мұрты, самайына дейін түсіріп киген бөркі де өзіне жарасып, ажарын ашып тұр. Әсіресе, мына жаңа киімнің қона кеткенін айтсаңшы?!

	Мақтау сөздерден Мұхтар біраз ыңғайсызданып та қалды, бір жағынан қуанды да. Ол тағы бір рет айнаға қарады.

	– Аласыз ба? Жазайын ба? – деп сұрады дүкенші қолындағы қарындашын дайындап.

	– Әрине. Міндетті түрде! – деп Иван Харитонович танысын басынан аяғына дейін тағы бір қарап шықты да, кенет қарқылдап күліп жіберді. Сонда ғана Мұхтар өзінің жалаң аяқ екенін көріп, ұялғаныпап қызарып, киім өлшейтін бөлмеге зып берді. Асыға-үсіге етігін киіп алып, тастай қатып, үн-түнсіз тұрып қалды.

	– Шалбарымды не істеуім керек? Балағымды сыртына шығарайын ба? Әлде етіктің ішіне салайын ба? – деді сасқалақтаған Мұхтар Иван Харитоновичке қарап.

	Ол сәл ойланып тұрды да:

	– Меніңше, олай да, былай да ету жарамайды... Сенің аяғыңның өлшемі қандай? – деп сұрады ол

	– Қырық бірінші.

	– Мені осы жерде күте тұр! – деп Иван Харитонович кішкене бөлмеден жүгіріп шығып кетті.

	Ол он-он бес минуттан соң келсе, Мұхтар ақшасын төлеп, дүкенші орап берген ескі киімдерін қолына ұстап, тынышсыздана күтіп түр екен.

	– Ұста! – деп Иван Харитонович Мұхтардың қолына жып-жылтыр, қоңыр туфлиді ұстата салды. – Ал мынаған етігіңді салайық, – деді ол үлкен қағаз қорапты жоғары көтеріп.

	– Рахмет, достым! – деді Мұхтар көңілденіп, іші бір түрлі жылып сала берді. Мұнысын білдірмеу үшін ол сәл бұрылып, ақша алмақ боп қалтасына қолын салды.

	– Асықпа, сонан соң берерсің, – деп Иван Харитонович оның қолын ұстай қойдіы. – Сенің тағы да бірдеңелер алғың келер: жетпей жүрмесін! – дегенінде, досының ренжігенін байқап, туфлиді көрсетіп: “Әуелі киіп көр, дәл келмей қалса, айырбастап алуға тура келеді”, – деді.

	Бірақ туфли аяғына шап-шақ келді. Тек бір қиыны: жаңа туфли киген Мұхтардың ақсайтыны көбірек білінді.

	Иван Харитонович бұны сезіп, демалыс үйіне артынып-тартынып келе жатып, жолшыбай аяқ киім жөндейтін шеберхананың жанына тоқтады.

	– Бір етігінің өкшесі биіктеу көрініп еді ғой, – деді Иван Харитонович өзіне-өзі. – Мүмкін, туфлиіңді де солай істеу керек шығар? – деді ол Мұхтарға қарап.

	Мынадай жанашырлық пен қамқорлықтан Мұхтар тіптен ыңғайсызданып та қалды. Әрі жаңа танысына бір түрлі мүләйім көзқараспен қарады.

	– Мен барып етікшімен сөйлесіп келейін, – деп, Иван Харитонович қуанып, ішке жып етіп кіріп кетті.

	Көп кешікпей ол туфлиге өкше қақтырып шықты. Мұхтар оны аяғына киіп алды, екі дос демалыс үйіне қарай жүрді. Бөлмесіне түйіншектері мен қораптарын тастап, екеуі теңіз жағасына баруға асықты. Мұхтардың үстінде жаңа костюм, көгілдір түсті жаңа көйлек, мойнында алабажақ галстук, басында кең жиекті қалпақ. Енді ол өткен-кеткендерге ұялмай, паңдана қарады. Басқа демалушылардан ешбір айырмасы жоқ екеніне қуанды. Киім адамды құлпыртып жібереді ғой. Бұдан бұрын, үйінде жүргенде, жиналысқа және мейрам күндері киетін костюм алуды қалай ойламаған десеңші!

	Бір айдың ішінде ол өзінің жаңа киіміне әбден үйренген еді, тек курорттан қайтып, аулына келгенде, Өлмесханның таңданған түрін байқап, сасып қалды. Әйелі тауыққа жем беріп тұр еді, күйеуін көргенде, аузын ашып, аңырайып тұрып қалды.

	– Не болды саған, бәйбішем-ау? – деп қойды ол. Үйін, әйелін сағынған Мұхтар, басқадай жылы сөздер айтуға әзірленіп келіп еді, айта алмады. Тап бір бөтен кісіні көргендей, әйелінің шұқшия қарағаны ызаландырды оны. – Танымай тұрсың ба, немене? – деді ол даусын көтере сөйлеп.

	– Ойпырым-ай! Сен шынымен Мұхтар екенсің ғой! Өз көзіме өзім сенбей тұрмын, – деп Өлмесхан жүгіріп барып, чемоданын үйге кіргізді. Бұрылып артына қарады да, сықылықтап тұрып күлді. – Қартайғанда әдеміленіп кетіпсің ғой!

	– Енді жаңаша өмір сүреміз, – деді Мұхтар үй ішінде олай-бұлай жүріп. – Саған да сәнді көйлек сатып аламыз.

	– Қашан мен көйлек сатып алып едім? – деп таң қалды Өлмесхан. – Мата болса, өзім-ақ тігіп алмаймын ба?

	– Мата бар, бар, – деді Мұхтар шыдамсыздана, қатты сағынғанын білдіргісі келіп, әйелінің иығынан қақты. – Мен саған көйлектік мата әкелдім, тек оны қала үлгісімен тігерсің.

	Әйелі өкпелегендей болып басын шайқады.

	– Мен сені тани алмай тұрмын. Әйелдердің киімін сөз ету еркекке жараспайды ғой, – десе де өзі: “қала үлгісімен” деп неге айтты екен, менің өнерімді ұнатпағаны ма? ” – деп іштей айыптады оны.

	Балалары да әкесін жатырқап, сескенгендей болып, бөтен адамдай үрке қарады. Ол балаларын еркелетіп, қолына алып, басынан асыра көтерді. Бірақ қыздары әдеттегіше, шуылдамады, күлмеді де. Мұхтар чемоданынан қуыршақтар мен кәмпиттерді шығарып бергенде ғана көздері жайнап, қуанып кетті. Қыздары әкесінің базарлығын жасқана алды, ептеп өз төсектерінің жанына жылысып барып, сыбыр-сыбыр сөйлеп, сықылықтап күлді.

	– Әкем, әкем келді! – деген қуанышты дауыс шықты даладан. Мұрат үйге жүгіріп кірді де, адымдай келіп, кілт тоқтай қалды.

	– Бәлі, әке, қатып алыпсың ғой! – деді таңырқап, даусын соза түсіп. – Сәнқой боп қайтқансың ба?

	Маңдайына түскен шашын қолымен артқа сипап қойып, күлімсірей құшақтады әкесін, Мұхтар оған космонавтар жайындағы кітап пен алдында шет тілінде жазылған жазуы бар, мотоциклшінің суреті салынған майка берді. “Кішкене ұлыңды мектепте өте жақсы оқиды деп едің, бәлкім, ғалым шығар одан” деп, кітапты Иван Харитонович бір жерден тауып әкеліп берген еді. Мұрат болса, кітапқа аса қызықпады, беттерін ашып көрді де қойды, ал майкаға қуанды.

	Сонан соң ол әйеліне көйлектікке алған жасыл кремплинді берді, “біреулерді ұмытып кетпедім бе екен” деп, басқа базарлықтарын да қарап шықты. Шайдат апасына гүлді жаулық, немере ағасы Әскерге өзінікі сияқты көгілдір көйлек, оның әйеліне шарф, Жақыптың ұлына, көршісі Парисби мен оның әйеліне қорапқа салынған кішкентай стақандар алған еді. Базарлықтарын тағы бір қарап шығып, чемоданының қақпағын жауып қойды.

	Кеудесін кере алға ұмсынып, қолымен тізесін таяна отырып, ауылдағы жаңалықтарды, үй-ішінің жағдайларын сұрады. Өлмесхан дастарқан жасап жүріп, әңгімесін айта берді, бірақ бір айдың ішінде ауылда, үйде ешбір өзгеріс бола қойған жоқ екен. Бұл жағдай Мұхтарды таң қалдырды. Ол басқа өмірге барып қайтты деуге болады, соншама дүние танып, көріп, біліп келді. Ал мұнда бәрі де баяғысынша, өзгеріс те жоқ, жаңалық та жоқ, тап бір өзі ешбір жаққа бармағандай, тек бір сағат мызғып кеткенде, түсінде өзге жерлердің түрлі қызықтары мен адамдарын көргендей болды, ояна келсе бәрі де орнында, еш жаққа да бармаған секілді: баяғы үй, баяғы жұмыс, ауыл, Мұхтар сол кезде ғана бірінші рет уақыттың не екені жайында ойланды. Уақыт дегеннің өзі зымырап өте береді екен ғой, бірақ сол уақыттың білінбей әрең жылжуы да мүмкін ғой.

	– Келдің бе, әке? Қалай дем алдың? – деп Әли кіріп келіп, күлімсіреп, әкесіне қолын беріп амандасты.

	– Мені бригадир жіберді. Сені келді деп оған кеңседен телефон соғыпты, – деп Мұхтардың сұраулы көзқарасына жауап беруге асықты ол.

	Үйде жүрсе де, әскерге барса да, әр уақытта жанында болсын деп, Мұхтар Әлиге базарлыққа әдемі, жылтырауық шақпақ әкелген еді. Үлы сыйлығына разы болды. Қасына отырып, көзінің қиығымен әкесінің киіміне қарап, ұнатқанын білдірді:

	– Баяғыдан-ақ осылай киінбейсің бе, қырқыншы жылдардағы бастықтардай болып жүруші едің! – деді.

	– Енді бәрі де өзгереді, – деді Мұхтар ұлының мақтағанына сүйсініп.

	Үстел үстіне түскі асқа деп дайындалған сорпа, пәрәмаш қойған. Мұхтар бұрылып қарады да:

	– Бұдан былай күнде борщ ішетін боламыз! Өте жақсы тамақ, витаминдері көп, – деді.

	Мына сөздерді естіген әйелінің қолынан ыдысы түсіп кете жаздады.

	– Борщ деген тамақты мен өмірімде пісіріп көргенім жоқ қой! – деді ол.

	– Үйренесің! – деді Мұхтар өктем үнмен. Ол еш уақытта дәл бұлай қатаң сөйлеген емес еді.

	– Жақсы, жақсы. Көршілерден сұрармын, асханаға барып білермін, – деді Өлмесхан қулана сөйлеп.

	Осы бір айдың ішінде қайғырып, Өлмесханның мазасы кетті. Түсіне қайдағы бір нәрселер еніп, “күйеуіме бірдеңе болған шығар, неге ғана сондай ұзақ жолға жібердім екен!” – деп уайымдады. Сол күндері Өлмесхан өзін майданнан күйеуін күткен әйелдей сезініп, азап шеккен, қиналған Мұхтарды қарсы алуға әзірленді. “Бірдеңеге ұшырап қалмағай еді!” – деп те Мұхтар үшін жаны күйзелді. Оған жәрдем керек боп, жеделхат келіп қалар деп те күтіп жүрді. “Көрмеген-білмеген Ялтаға қалай барам онда!” деп те ойлады. Сондықтан да Мұхтардың аман-есен келгеніне Өлмесханның қуанғаны сонша, тіпті өз көзіне өзі сенбеді. Тек оның ештеңе болмағандай, аман-сау күйінде келгеніне күдіктенді де. Киімі де көзге бір түрлі оғаш, сөйлеген сөздері де түсініксіз. Осының бәрі әйелін күдіктендірмей қоймады.

	Жолдан қарны ашып келген Мұхтар сорпаны ашқарақтана ішті. Курортта жүргенде, Өлмесханның сорпасын талай тамсанып еске алған. Ал қазір дәмін де байқамай соғып отыр, өйткені тағы да сол бір уақыт туралы ойлады. Өмірде есте қаларлықтай, немесе есіңде ізі де қалмайтындай күндер, апталар, айлар болуы мүмкін ғой. Осындай ойлар оның көңілін толқытқан еді.

	– Қалай екен, Ялта? Қызығарлықтай бірдеңелер көрдің бе? – деді Әли.

	– Көрдім, көрдім, – деп басын изеді Мұхтар. – Сталиннің американдықтармен, ағылшындармен кездескен сарайында болдым, – деп мақтанып та алды.

	Өлмесханның қасығы тәрелкесіне тиіп кетіп, сыңғыр етті. Дастарқан басында отырғандар тып-тыныш бола қалды. Мұхтар бұл жағдайды әуелде байқамады, бірақ көзінің қиығымен қарап, әйелі мен балаларының тастай қатып, үнсіз қалғанын сезді.

	* * *

	Мұхтар мен Иван Харитонович бірінші күннен-ақ бірін-бірі жатсынбай, бір ай бойы айырылмайтын достай боп кетті.

	– Топырлап жүретін экскурсиялардың бізге қажеті жоқ. Ондайға барып жүруді балалық деп санаймын, – деді Иван Харитонович нығыздай сөйлеп. – Мен мұндағы көрнекті жердің бәрін де білемін, өзім көрсетемін саған!

	Иван Харитоновичке Ливадия қатты ұнайтын еді, сондықтан достар оған тезірек бармақ болды. Мұнда олар соғыс жылдарында одақтас үкімет басшыларының кеңесі өткен Сарайды аралап көрді. Экскурсоводтар Күнгей деп аталатын соқпақпен жүруді қалады. Сол соқпаққа аяғы тиген кезде, Иван Харитонович иығын керіп, иегін көтерді, төңірекке паңдана қарады. “Күн сағатының қасында біраз уақыт отырды, жақын тұрған биік тауларға, кипарис ағашы қаптай өскен теңіз жағасына сүйсіне көз тастады. Мұхтар да оған ойлы көзбен, көңілдене қарап, сағаттың қасында тұрды, ол да айналасын шолып өтті. Бірақ осы бір соқпақпен қыдырудың не қызығы барын түсіне алмады. Оған бұдан гөрі адамдары ығы-жығы теңіз жағасы ұнайтын еді. Жағадағы зәулім үйлер, әдемі, ақ кемелер, жүйткіп жүрген қайықтар көңілін көтеріп, жүрегін қуанышқа толтырады. Теңіз жағасында көңілдене дем алып жүрген адамдардың шаң-шұңын естіп, жағаға жұрттың жиналып қалғанын сезді, өзінің де олармен бірге дем алатынын қуана ойлады. Досымен бірге Ливадияға үн-түнсіз барып жүрген Мұхтар күн сайын мұңая берді. Иван Харитонович бұл жағдайды байқаған сияқты.

	– Байқаймын, Михаил Андреевич, “патша соқпағынан” безетін түрің бар ғой? – деп кінәлі кісіше сөйледі ол – Мені кешір. Бұл менің жақсы көретін жерім, ал басқа адамға мұның ұнамауы мүмкін екені туралы ойланбаппын да.

	– Патшаның соқпағы дейсің бе? – Мұхтар таңырқағандай сасқалақтап қалды.

	– Иә. Мен саған оның жайын айтпаған екенмін-ау! – деп Иван Харитонович та таңдана сөйледі. – Міне, мына жерде патша қыдырып жүрген, мына жерде дем алған, – деп ол саялы қалқаны көрсетті де, түрін өзгертіп, жан-жағына қарады: – Ал қазір мұнда Иван Харитонович Калягин қыдырып жүр, – деп кеудесін қақты.

	Мұхтар күлкісін әрең тыйды, досының өктем үнмен бөсіп сөйлегені ашықтан-ашық көрініп тұр. Ал Иван Харитонович болса, қолын көтеріп:

	– Михаил Андреевич, патшаның жүрген соқпағымен сен де жүрсің, бір заманда бұл жермен тек патша әулеті ғана жүруге хақылы болған, – деді.

	Бұл сөзге таң қалған Мұхтар енді Ливадияға қуана-қуана баратын болды, тауларға, төменнен көрінген кипарис ағаштарының биік басына, көгілдір теңізге көңілдене қарады.

	Тынысын терең алып: “Осындай жерді таңдап алған патша ақымақ емес, әрине”, – деген ойлар басына келді. Одан соң: “Бұрын мұнда патша жүрсе, енді Мұхтар Қарамов жүр”, – деген ой оның көңілін асқақ бір сезімге толтырды. Қазір сол бір серуенді есіне түсіріп, өзіне-өзі таңданды. Неге десең, онда жүргенде не үйін, не жұмысын, не балаларын ойламаған екен. Бар көңілі табиғат тамашасына, жүрген ортасына ауып кетіпті.

	Бірге қыдырған кезде Иван Харитонович өз өмірі мен шахтадағы жұмысы жайында көп әңгімелер айтты.

	– Соғыстан соң Донбастағы барлық шахталарды су алып кеткен еді, – деген Иван Харитоновичтің даусы дәл қазір естілгендей болады оған. – Отанға көмір көп керек. Кеңірдекке дейін су кешіп, шахталарды тазалайтын едік. Шахтаның ана жері, мына жері опырылып құлап жатты. Содан да қорықпай, жұмыс істей бердік. Жол ашып, көмір шығара бастады. Ол кезде қазіргідей комбайн, техника жоқ. Сіңіріміз шыққанша, қара күшті аямай, балғамен ұрғыштап жұмыс істейміз. Айналасы газ, шахтерлар үн шығармайды, түтінге тұншығып, тыныстауға ауа жетпей жатады. Денсаулығы нашарлап, сырқаттанған болса да жүре береді. Саулығы бұзылған жалғыз мен ғана емес. Көптеген майдангер жолдастарым, әр жерден келген іскер шахтерлар денсаулықтарын осы шахтада құртты...

	Өзінің ауылдағы өмірін, егіншілікпен айналысатынын Иван Харитоновичке жіпке тізгендей етіп айтып бере алмағанына Мұхтар сондай өкінеді. Неге екенін кім білсін, әйтеуір бірдеңеден қысылады, қалай бастап, немен аяқтау керектігін білмейді.

	– Сіздерде, Кавказда әйелдер көп балалы болатынын естігем, – дейді Иван Харитонович. – Сенің неше балаң бар, Михаил Андреевич?

	– Төртеу, – деп күлімдеді Мұхтар. – Екеуі ұл, екеуі қыз.

	– Көрдің бе, тап бір өзің сұрап алғандай болыпты, – деген Иван Харитоновичтың көңілді жүзі кілт өзгеріп, әлденеге түнере қалды.

	– Менің екі ұлым бар еді, екеуі де соғыста өлді, онан соң әйелім Евдокияны да жерледім. Бәрін де бастан кешірдім, – деді ол бір түрлі қайғылы дауыспен.

	Бұл туралы Иван Харитонович бірінші рет айтып тұр. Жүрегінде ауыр қайғысы бар екенін осы уақытқа дейін білдірмей жүргені үлкен ерлігі деп санады Мұхтар.

	Мұхтар өзінің досы жайында әйелі мен балаларына айту үшін осының бәрін ойланып алатын еді. Бірде ол үйді сағынбау үшін, көңілдене қалады, сонан соң тынығу дегенің еш уайымсыз, ойсыз, ешбір қамсыз болуы керек деп түйді. Мұндай жағдайды “жан тыныштық” деп айтады. Солай десе, солай-ақ болсын...

	* * *

	Үйіне келген күннің ертеңінде Мұхтар әйелінің ұнатпағанына қарамай, Ялтадан сатып алған костюмін киіп, галстугін тағып, кеңсеге қарай жөнелді. Жолшыбай ауылдастары оны тоқтатып, амандасып, Қырым жайында сұрады. Ал ол қастарынан өтіп кеткен кезде, артынан ұзақ қарап тұрып, таңдайларын қағысты.

	– Пай-пай, киім адамды қалай өзгертеді! – деп бастарын шайқады олар. Трактордың тоқсан тоғыз тетігін білетін Мұхтарды мынандай болады деп кім ойлаған? Мүлдем басқа, ауыл адамына ұқсамайды.

	Совхоздың директоры да Мұхтардың киіміне таңдана қарады, бірақ сездірмеуге тырысты.

	– Қош келдің, қош келдің қымбаттым! Аман-сау жетуіңмен! – деп ол Мұхтардың қолын қатты қысып, сілікті. – Жақсы дем алғаныңды көріп тұрмын: жасарыпсың, күш жинапсың, бірақ мына қалпағыңды киме, бұл жас жігіттерге ғана жарасады, – дегенді айтып салды.

	Мұхтар қысылып қалып, ақтала бастады:

	– Курорттағылардың бәрі де осылай киінеді, мен де...

	– Мұнда курорт емес, – деді директор ақылға салып, – о жақ басқа да, бұл жақ басқа.

	Кеңседен Мұхтар қалпағын шешіп, жалаң бас шықты, ауылдастарының көзіне қарауға ұялып келе жатты. Үйіне жетісімен төсек тұсындағы кілемде ілулі тұрған, мейрамда киетін бөркін алып, оның орнына қалпағын ілді. Бірақ, ол үй иесіне курортта болған қуанышты күндерін есіне түсіретіндей, ұзақ ілініп тұрмады. Кішкене ұлы жолдастарының алдында сәнденіп, бой көрсеткісі келіп, қалпақты көздеп жүрді де, бірнеше рет сыртқа киіп те шықты. Қалпақты алып шығып жүргенін шешесі көріп, Мұратты сыпырғышпен де, шөмішпен де ұрып, қуды. Неге десеңіз: “Басындағы бөркі – еркектің көркі” – дегендей төрде ілулі тұрған бас киімді ырымдап, құрмет тұтатын Өлмесхан. Бір күні Өлмесхан ұлының әкесінің қалпағын тағы киіп алып, қоршап алған жолдастарының ортасында мақтанып тұрғанын көреді. Сол кезде ол қатты ашуланып, ұлының бұл қылығын тыю үшін, қолына қамшыны ала салып, ұрмақ болып, тұра жүгіреді. Бірақ осының бәрін естіп, тракторының жанында шоқайып отырған күйеуі оны тоқтатып:

	– Қой, тиме! Ұнатса кие берсін! – деді.

	Мұхтар демалысында алған костюмін де шифоньерге тығып қойған. “Кигісі келсе, клубта болатын кештерге Әли кисін” – деп, өзі ескі галифесі мен етігін киді. Өлмесхан бұған қатты қуанды. Өйткені, күйеуі өзінің бұрынғы Мұхтарына айналып еді. Күйеуі борщ пісір деуін де қойды. Асхананың таңдаулы асының бірі борщты күйеуі қалаға барғанда ішкен екен деп, үйде пісіруі керек пе? Алғашында ол “капуста, қызылша, томат жоқ” деп сылтауратты. Күйеуі өзі аудан орталығына барып, керек заттарды алып келгенінде де Өлмесхан оларды көрмегенсіді. Ал өзі ноғай тамақтарын пісіруін тоқтатпады. Мұхтар ақыры келісті. Күйеуінің оғаш сөздерін қойып, бұрынғы қалпына түскеніне Өлмесхан қуанғанмен, үй иесінің мінезі өзгергені айқын білінді. Күлмейді де, көңілін ашып, масайрап бір отырмайды, көпке дейін ойға шомып, үнсіз қалады. Не жайында ойлайды екен? Мұхтардың осындай сәттерде не туралы ойлайтынын Өлмесхан білмейтін еді. “Баяғысынша бір күнді екінші күннен айырып болмайды. Бүгін де кешегідей, кешегі – алдыңғы күндей. Зеріктіріп жіберді!” – деген ойлардан айналаның бәрі мұңайып-сарғыш тартқандай, үйдің ақ қабырғалары, жапырақтардың жасыл түсі, әңгімелескен адамдардың жүзі, ауыл үстіндегі көгілдір аспан – бәрі де көз алдыңда сарғайып кеткендей.

	“Тілім қышып, өзім ғой оны курортқа болмай жіберген, құрысын сол бір курорты” – деп өзін-өзі кіпәлады Өлмесхан. – Көпе-кернеу Басқа адам болды да келді... “Кім біледі, әлдебір ұятсыз әйелмен жарасып қалды ма?!” Күйеуі жайында мұндай жаман ойда болғанына Өлмесхан өзі ұялды, бірақ жүрегі тыныш таппады. Бұдан бір-екі жыл бұрын шофер Қарамырзаның басынан өткен оқиға оның есінен шықпап еді. Қарамырза Қара теңізге барып, дем алып қайтқаннан кейін, екі жұмадан соң, оның артынан отыз жастар шамасындағы, сары шашты бір әйел жетіп келді. Қарамырза мұны естісімен, тура жұмыс басынан көрші ауылға қашып кетіп, сонда он күндей достарында жасырынып жүреді. Сөйтіп ол әйелінің ашуынан, өзінің үйінде қонақ боп жатқан, курортта достасқан әйелден қашқан еді.

	Өлмесхан, әрине, “курортта қайдағы бір әйелмен айналысып, Мұхтар өзін ұятқа қалдыруы мүмкін” деген ойдан аулақ еді. “Бірақ кім біледі, біреу кездескен болса ше?..” Пошташы Апасты асыға күтетіні де Өлмесханды күдіктендіреді. Көрдің бе, өміріне бір өзгеріс енгізетін хабар әкелетіндей, күйеуі пошташыға қыпылықтап жолығып жатады.

	Бір күні, түн ортасына дейін Мұхтар күрсініп, дөңбекшіп, тыным таппай жатты. Сол кезде әйелі шыдамы таусылып:

	– Осы сен, бір жақтан хабар күтіп жүрген жоқсың ба? – деп сұрады.

	– Күтіп жүрмін, күтіп жүрмін, – деп жауап берді Мұхтар. – Иван Харитоновичтан. Мен саған досым жайында айтып едім ғой...

	– Мүмкін, сенің досың белдемше киген біреу шығар? – деп оның шымбайына тие сөйледі Өлмесхан. – Қарамырзаның Сочиде дем алғаны есіңде ме? Әне, содан кейін ол ауылдағы Әскерге хат жазыпты, ұятсызын көрдің бе? Сенің күтетін хаттарың да соған ұқсамай ма? – деп қытығына тиген Өлмесхан тағы да қыза сөйледі.

	– Осы сен алжиын дегеннен саумысың? – Мұхтар әйелін тоқтатпақ болды. Сол арада Қарамырза туралы әңгіме де есіне түсті.

	Әскер дүкеннің жанында сондай хатты Қарамырзаның әйеліне оқып беріп, күліп тұрғанын ауылдың көп адамдары көріп, естіген еді. “Мен мұнда бір “Лада” көрдім. Әдемі, жеңіл машина, ондайды тек түсіңде ғана көресің, моторы – “восьмерка”, жарығы – көгілдір түсті, тап бір көгілдір оттай жанады. Дөңгелегі айналып, жүріп кететіндей болады” деп жазылған екен хатта.

	Оны тыңдап тұрған Қарамырзаның әйелі ештеңе түсінбепті. “Иә, несі бар екен, жазса? Біз көптен бері “Жигули” алайық деп жүрміз” – деп иығын қозғапты да қойыпты. Өлмесхан да алғашында хатта жазылғандарды түсінбеген еді, соңынан бір көршісі бәрін де түсіндіріп айтып беріпті.

	– Мүмкін, сен де дем алудың орнына көзіңді жеңіл машинаға тіккен боларсың? – деп сөзін жалғай берді Өлмесхан. – Сен де Қарамырзаға ұқсап, “жалғыз бастымын” деген шығарсың? Баяғы замандағыдай сенің жас тоқал алуыңды күтіп отыруым керек пе?

	– Қалай-қалай сөйлейсің осы сен? Тілің шығайын деген екен! – деп бұрқ етті де, Мұхтар әрі бұрылып кетті.

	Өлмесхан тілінің шыққанына ұялып, өзін-өзі кінәлады. “Неге ғана айттым екен солай деп? Ренжіп қалған болар?” – деп ойлап қайғырды.

	Біраз уақыт өткеннен кейін бәрін де ұмытып, Қарамырзаның хаттарын есіне алып, өздері шынымен-ақ Әли әскерден қайтып келгенде “Ладаны” сатып алмақ болғаны жайында ойлады. Өз машинасының болғанына Мұхтар, әрине, қарсы емес. Бірақ ол үшін ақшаны тамақтан, киімнен үнемдеп, базарға барып сүт, қаймақ, ет сатып, басқа жолмен ақша табуды ұнатпады. Өлмесханға да осыны айтты. Әйелі бұған келісті. Ойланып-ойланып, совхозға барып, қант қызылшасын егетін жер алды. Сонан бері міне төрт жыл өтті. Сөйтіп, ол бірінші рет жұмысқа шықты. Оған дейін балалары кішкентай болып, соларды қарап, шаруашылықпен айналысып, үйде отыратын. Өлмесханның аяқ астынан қант қызылшасын өсірумен айналыспақ болғанын Мұхтар жаратпай, ашуланды. “Ер адам әйелді қалайда асырауы керек” деп санайтын ол Сондықтан әйелінің жұмыс істеймін дегені намысына тиді. Күзде Өлмесхан еңбектеніп тапқан алты жүз сом ақшасын алды да, оның бір тиынына тимей, әскерден келген соң беремін деп, Әлидің атына жинақ кассасына салып қойды. Сол ойын күйеуіне айтқанда: “Мұның дұрыс екен, олай болса жұмыс істей бер”, – деп келісті Мұхтар. – Бірақ күйеуім мені асырай алмайды демесең болды. Сөйтіп, Мұхтар бұрқылдап сөйлеуін қойды. Содан бері Өлмесхан жыл сайын совхоздың қызылша егістігінен жер алатын болды. Бірақ көршілері сөз қылмасын деп, ыңғайы келгенде:

	– Мұхтарым кеше жүз елу сом әкелген еді, мен оны қаттап, салып қойдым. Сонша ақшаны қайтпекпіз? – деп мақтанып та алатын еді.

	Көршілері оның әңгімесін күлімсірей тыңдайды. Неге десең: Мұхтар Қарамовтың шынында да табысы мол екенін олар білетін. Күйеуінің атына кір келтірмес үшін, Өлмесхан әр уақытта қаңқу сөзден аулақ жүретін. Үй шаруасымен де ол өзі айналысты, дүкеннен керекті заттарды, азық-түлік, киім-кешекті сатып алып, күйеуінің еңбек ақысынан жиырма-отыз сомын іркіп алып қалатын. Мұндай жиған-тергені ауылда төтеннен кездесетін жағдайларға кетіп жатады. Мысалы жігіттерді әскерге жіберу, үйлену тойына сыйлық алу, немесе өлім-жітім сияқты қиын жағдайға жұмсалады. Ондай ақшаны Өлмесхан дорбаға салып, шешесінен қалған құранмен бірге ағаш сандыққа тығып қоятын. Мұхтар оның бұндай жұмсағандарына кіріспейтін, бірақ айдың аяғында әйелі ақшаның біткенін айтқанда, таң қалатын. Сол кезде Мұхтар үнсіз ғана Өлмесханның көзіне қарайды. Бұл қалай болғаны? Бұрын алпыс, сексен сом алған кезде жететін еді, ал қазір сыйлықтарды қосқанда, екі жүзден, тіпті онан да артық алсақ жетпейді. “Онда балалар жас болды, енді олар өсті, жақсы киім кигісі келеді” – дейді Өлмесхан күйеуі басқа бірдеңе ойлап жүрмесін деп. Бұл жолы да осындай әңгіме болды.

	– Мұраттың шалбары отыз сомға түсті. – Қайта бұл арзан ғой. Әлиге джинси шалбар алғанда, екі жүз сом шығаруға тура келді, – деп күйеуіне қарап, сасқалақтап қалды.

	– Дәндетесің балаларды, джинси болса қайтейін, екі жүз сомға шалбар ала ма екен кісі? – деді Мұхтар сабырлы үнмен.

	– Енді не істемекпіз, жаным-ау! – деді Өлмесхан нықтап.

	– Біздің көшедегі жігіттердің бәрі де соны киіп жүр. Әлидің көрші балалардан несі кем? Оған алпыс сомға етік те алған едім, бірақ кішірек болып Мұрат киіп алды, шешкісі де келмейді...

	– Өмір емес, бәсеке десейші! – деп Мұхтар жаратпай күрсінді.

	– Бұл әлі бәсекелесу емес. Кешікпей қыздарың да өседі, бәсекенің көкесін сонда көрерсің! – деп Өлмесхан күліп алды.

	– Көйлек-көншек, етік, туфли... қайсы бірін айтайын?

	– Иә, иә, – деді Мұхтар немқұрайлылау келісіп, – киетін киімдері болса, киіне берсін, болмаса – жоққа жүйрік жетпейді. Ең бастысы бұл емес... Өмірді біздің қалай бастағанымыз есіңде ме?

	Бұл Өлмесханның әрине, есінде. Күйеуінің үйіне келгенде, онда үйдің төрт қабырғасы мен төбесінен басқа ештеңе жоқ еді. Жас жұбайлардың бар байлығы – әйелдің әкелген мүлкі ғана болды. Өлмесхан бұған мұңаймады. Себебі оның Мұхтарға деген сүйіспеншілігі болмаса да, ол қуана-қуана барды. Қазіргі заманда қыздар өз сүйген адамын отыз жасқа дейін күтуіне болады, оған ешкім де таңданбайды. Ал ол заманда қыз он сегізден асса, “отырған қыз” деп атайтын. Мұхтар үйленемін дегенде Өлмесхан жиырма екі жаста еді. Кәрі қыз болып қалармын деп, өзі де қорықты. Ата-анасы да күйеуге шығатын уақытының жеткенін айтып, құлақ етін жей берді. Тұрмыс құрған күннен бастап, Өлмесхан іскер, айтқанды бұлжытпай орындайтын адал әйел болды. Алдымен Мұхтарды аяды, содан соң сүйді ме, сүймеді ме, бірақ онсыз өмірінің мәні жоқ екенін түсінді. Ол күйеуін, үй иесін, балаларының әкесін өте жақсы көріп, дүниедегі ең қымбатты адамым деп мақтанды: өзіне де, үй ішіне де ұят келтірмейтін, ақылды, мейірімді, күшті деп санады. Мұхтардың істеген істері әр уақытта дұрыс болатынына Өлмесхан сенетін, оған қарсы шықпайтын, онымен шекісу немесе оған ерегісіп бірдеңе айту ойына да келмейтін. Сондықтан да қазір күйеуі даусын көтеріп, бұрылып кеткенде, Өлмесханның есі шықты. Оны Қарамырзамен теңестіргені намысына тимеді ме екен деп уайымдады.

	* * *

	Мұхтардың да тынышы кетті. Ол тістеніп, көзін жұмды. Бастан кешкендері көз алдынан тізбектеліп өтіп жатты.

	Күнде таңертең тамақтың алдында, олар Иван Харитоновичпен бірге теңізге баратын. Иван Харитонович суға түсетін, ал жаңа спорт костюмін киген Мұхтар киімдердің жанында малдасын құрып, жан-жағына күлімсірей қарап отыратын.

	Теңіз жағасында әр уақытта ығы-жығы халық – әйелдер, жас жігіттер мен қыздар жүреді. Мұхтардың олардың алында шешініп, жалаңаштануға батылы бармады. Үйде жүргенде де күннің ыстық кезінде жұмыстан соң, шаң мен кірден тазалану үшін, Кубаньның ешкім көрмейтін жеріне барып, шомылғанда да ұялып, әрең шешінетін. Суға тізесіне дейін кіріп, асыға-үсіге сабынданып, құлағы мен мұрнын басып алып, күмп беріп сүңгіп шығатын. Мұхтар шалпылдатып, жалдап, суға түсуді еріккеннің ісі, ол тек жас адамдарға келіседі деп санады. Иван Харитонович жастарға айқайлап, теңіз жағасына шықса, кеудесін шапалақтап, тіпті ұялмай, айналасына маңғаздана қарағанда, Мұхтар ұялып, көзін бұрып әкететін.

	– Табиғаттың өзі берген осындай керемет суға бекер түспейсің, – деп Мұхтарға қайта-қайта айта беретін досы. – Мұндай тұзды суға шомылу әрі пайдалы да.

	Мұның бәрін үндемей тыңдайтын Мұхтар: “Оның көлеңкесіндей, соңынан еремін де жүремін” – деп кейде көңілсізденіп, ойға қалатын. “Мүмкін, мен Иван Харитоновичқа масыл болып жүрген шығармын, сонда да ол өзінің адамгершілігінің көптігінен сыр білдірмейді. Ертең бармаймын теңіз жағасына!” дейді де, ертеңінде де, арғы күні де, одан кейін де барып жүрді. Күнге қыздырынған адамдармен ойы бір жерден шықпаса да, теңіз оны өзіне шақырып тұрғандай болады. – Су дегеніңіз әр түрлі болады, – дейтін Иван Харитонович. – Мен жас кезімде әкеммен шахтаға түскенде, шахтаның ішіндегі тап-таза су жылт-жылт етіп ағып жататын. Шөлдеген кезімде әлгі судан қолыммен алып ұрттайтынмын. Сол сәтте аузымның іші қуырылғандай болып, кеуіп кетеді, ернімді не аша алмай, не жаба алмай қаламын. Бұл суды ішуге болмайды “ауыр су” дейді шахтерлар, онда түрлі тау тастарының қоспалары жүреді екен. Ал сен теңіз суына бекер түспейсің, – деп әңгімесін тағы да теңізбен байланыстырып қояды.

	Иван Харитоновичтың әйелдерге тесіле қарағанын байқағанда, Мұхтар өзін кінәлі адамдай сезінетін. “Мен оған кедергі болып жүрмін-ау!” – деп өңі бұзылып, ендігәрі бұл кісінің көңілін қалдырмайын, не айтса соны орындайын деп, өзіне-өзі сөз береді.

	Үйге қайтар алдында Иван Харитонович өте көңілді, сөзшең болып кетті. Таңертең жағажайға барар-бармастан Мұхтарды мазақтай бастады:

	– Сонымен, мен саған, Михаил Андреевич, қалай дем алуды үйрете алмадым. Бір рет шомылмай, қыздырынбай-ақ кетесің бе? Мына адамдарға қарасаңшы, біреуі алтындай жылтыр, екіншісі шоколад түстес қоңыр. Курортта болғандары бірден көзге түседі, сен секілді емес, – деп жағада тұрған орта жастағы екі әйелді көзімен нұсқады.

	Олардың бірі – қысқа сары шаштысы – тап бір суреттегідей екі бүйірін таянып, түрегеліп тұр еді, екіншісі – арықтау келгені – жерге төселген орамалдың үстінде басын артқа шалқайта, қоңырқай жүзін күнге тосып отырған. Түрегеліп тұрған әйел бұрынғы қалпын өзгертіп, күнге арқасын бұрды. Күлімсіреп, Мұхтарға тесіле қарады. Мұхтар болса, жалаңаш тұрған әйелден ұялып, төмен қарайын деп еді, бірақ көздері ұшырасып қалды.

	Иван Харитонович таңдайын қағып, оны бармағымен түртіп:

	– Әй, Михаил Андреевич-ай, сенің жасыңда болсам ғой! – деп басын шайқады.

	– Сіз де қартайып тұрған жоқсыз. Әлі тып-тыңсыз, – деп отырған әйел күлімсіреп, сөзге кірісіп кетті. Бетіне түскен қоңыр шашын жоғары серпіп, ол еркектерді бірін-біріне салыстырып, сынай қарады.

	– Кхе, кхе, кхе, – деп Иван Харитонович өзіне риза болғандай, қуыстана күрсінді. – Мен қартпын ғой, білсеңіз. Қартпын...

	– Өзіңізді неге ерте қартайтасыз? Солай емес пе, Маша? – деп әйел досына көз қиығын тастады.

	– Еркектің бәрі бірдей, – деді екіншісі. – Бұдан он жыл бұрын да өзіңізді қартқа санаған боларсыз? – деп күлімдеген ол Иван Харитоновичқа қарап, ал өзіңіз... – деп әзілдеп, саусағын безеді.

	– Әлі де көкірегімізде жалын бар, – деді Иван Харитонович күліп, кеудесін керіп. – Солай ғой, Михаил Андреевич, – деп Мұхтардың иығынан қақты.

	Мұхтар басын қалай изегенін өзі де білмей қалды.

	– Ой, көкірек дейді ғой, – деді арықша келген әйел, басын тізесіне дейін иіп.

	Маша дегені күліп жібермес үшін, ерінін жымқырып, танауларын желбіретіп, көзін күлімдетті, сондықтан да бетінің әжімдері жаққан кремнің астынан айғызданып, анық көрінді.

	– Олай болғанда, сіздердің баптистерше біріңізге-біріңіз қосақтасып жүрулеріңіздің мәнісі не? Адам көрмей жүрсіздер ме? – деді Маша таң қалып. – Сіздер жайында біз бәрін де білеміз, дем алып жатқан жеріміз бір. Солай емес пе, Нина?

	Нина шашын артқа сілкіп тастап, қолын маңдайына апарып, құптай кетті:

	– Біздің бөлмеміз сіздердің бөлмелеріңіздің үстінде, – деді ол, басын шайқап қойып. – Ал сіздер ештеңені байқамайсыздар. Тек қана Ливадияға бару мен ұйқыдан басқаны білмейсіздер. Ең болмаса көршілеріңізді биге немесе мейрамханаға шақырмайсыздар да.

	– Нина! – деп, оның айтқанын жаратпай, досының сөзін тоқтатуға асықты Маша.

	– Немене, Нина? Мен мына өлмелі шалмен, – деді Мұхтарға қулана қарап, – немесе мынасымен – әлі де көкірегінде жалыны барымен бір кешті өткізер едім.

	– Нина! Ұятың қайда? – деді досы ашулана айқайлап.

	– Сөзіңе берік бол! – деп Иван Харитонович досына қарап көзін қысып қойды. – Қалай, Михаил Андреевич, келіншектерді мейрамханаға апарамыз ба? Анау-мынау емес, көршіміз ғой!

	Иван Харитонович досының мақұлдағанын көру үшін, оған жалт қарады. Мұхтар керіле күлімсіреп, не істеу керек екенін өзі де білмей, тағы да баяғыша басын шұлғыды.

	– Әзілдестік, жетеді, – деді Маша сабырлы үнмен.

	– Шынында да, не деп, не қойғанымызды өзіміз де білмей қалыппыз, – деді Нина құптап.

	Бірақ Иван Харитоновичтың қуаныштан көзі жайнап, әйелдерге өз ойын айта берді. Мейрамханаға шақырғанның несі айып?

	“Көрдің бе, оның қалай жайнап кеткенін?” – деп ойлады Мұхтар таң қалып, – Мүмкін, ол ылғи осындай көңілді жүретін адам болар, тек мына менімен ғана... Міне, қазір де бірер ауыз сөз қыстырып, досымды қолдай алмай, мылқиып отырмын.

	Алғашында түсін суытып тұрған әйелдер көп бәлсінбеді, келісті. Мария Алексеевна мен Нина Михайловна Свердловск қаласында экономист болып, бір заводта істейді екен. Бірнеше жылдан бері оңтүстік курорттарына бірге келіп, бірге дем алатын көрінеді.

	Екеуі де күйеулерінен ерте айырылған, бір-бір балалары бар. Мария Алексеевнада – ұл, Нина Михайловнада – қыз.

	Кешке қарай төртеуі “Сочи” мейрамханасында, екінші қабаттың ашық верандасында бір үстелді алып отырды. Ондайға пысық Иван Харитонович үстел жайында күндіз барып, сөйлесіп қойған.

	Аспанның қараңғылығымен теңіздің тұтасқандығынан ба, әлде төбеге жарықтың күңгірттене шашырап түскендігінен бе, үлкен зал ала көлеңкеленіп тұрды. Үстелдің үстінде жеміс салынған құтылар, бөтелкелер, тамақ ішетін ыдыс-аяқтар жалтырайды. Даяшылар әрлі-берлі жүгіріп жүр. Гүжілдеген дауыстардың ішінен қатты күлкілер шығып, ойнауға дайындалып жатқан оркестр аспаптарының шиқылдаған дыбыстары естілді.

	Орындықтың шетінде бүрсиіп отырған Мұхтар төңірегін көзінің астымен шолып өтті. Мейрамханаға бірінші рет келгенмен, ол жайында бұрын көп естіген. Жұмыстағы жолдастары қаладан келгенде, мейрамханада болғандарын қызықтыра әңгімелеп беретін. Олар бір кештің өзінде елу сом, жүз сомнан шығаратындарын айтып, мақтанатын. Мұхтар бұған қатты таң қалатын. “Қалайша олар бір тамақ пен ішімдік ішуге жарты еңбек ақысын жұмсайды?” – деп ойлайтын. Мұндай бір ерекше жағдайларда өзінің қандай боларын сынап көргісі келген Мұхтар, бірде облыс орталығына озаттардың үш күндік семинарына барғанда, мейрамхананың есігінен қарап, ар жағында билеп жүрген жастарды көріп, ұялып ішке кірмей кеткен.

	– Сізге ұнамай ма? Өзіңіз бір терең ойдасыз ғой, тіпті үндемейсіз, – деді оған қасында отырған Мария Алексеевна.

	Мұхтар әйелдің үнінен өкпелі наз байқағандай болды. “Көңіл бөлгісі келмей отыр деп түсінді-ау!” деген ой келді Мұхтардың басына.

	Ол көршісіне көзінің астымен қарады. Көк көйлегінің кең ойындысынан көрініп тұрған көкірегіне көзі түсті. Тура сол жерге қарағанынан ұялып, қып-қызыл боялған ерніне, опаланған бетіне, кішкентай қайқы мұрнына, бетіндегі әжімдеріне назар аударды.

	– Жоқ, ұнайды, мейрамхана жақсы екен! – деді Мұхтар кеудесін көтеріп, мұртын ширатып. – Үндемейтін себебім, мінезім сондай, аз сөйлеймін.

	Нина Михайловнамен қызу әңгімелесіп отырған Иван Харитонович әзілдеп:

	– Мария Алексеевна, біліп қойыңыз, Михаил Андреевич ауыр мінезді, анау-мынауға елікпейтін адам, – деді.

	Әйел күлімдеп, енді жауап берейін дегенде, үстелдің қасына даяшы жетіп келді.

	Иван Харитонович ернін жымқырып, даяшының дастарқанды әзірлеп жатқанын байқап:

	– Не ішеміз? – деп сұрады әйелдерден.

	– Бізге жеңіл шарап, – Нина Михайловна ілезде жауап берді.

	– Ал Михаил Андреевич, бізге де шарап па? – деді Иван Харитонович, досына қарап. – Әлде...

	Мұхтар жайбарақат қана иығын қозғап қойды. Оған бәрібір еді. Ол өте аз мөлшерде әрі сирек ішетін – тойға барғанда, мейрамдарда, немесе өз үйіне қонақ шақырғанда ғана ішетін. Ішуден ол ешқандай ләззат алмайтын. Сондықтан да ол демалыста, жай күндері ішіп жүретіндерді, жұмысқа ішіп келетіндерді мүлде ұнатпайтын.

	Мұхтар даяшы әйелдің жүріс-тұрысына, қимылына қарап отырып, аяқ астынан баж ете қалған оркестрдің даусынан селк ете түсті. Отырғандардың бәрі оркестрге бұрылды. Әуелі Мұхтар музыканттарға жайбарақат, күлімсірей қарады, “құлақ жаратындай неге қатты ойнайды екен?” деп ойлады. Сол арада оның көңілін ерекше бір көрініс бөлді: алдыңғы жаққа ұзын қара сыбызғысын көтеріп, бір жас жігіт шықты да, көктемдегі сылдырап аққан бұлақтың суындай сызылта жөнелді. Мұхтар бұл үнді таңдана, қызыға тыңдады. Оғұрлының сыбызғысы, оны өзінің келістіре тартып, көңіл көтергені есіне түсті.

	Тағы да даяшы әйел келіп, үстел үстіне графинді қойып, шығып кетті. Иван Харитонович Нина Михайловнаның құлағына бірдеңелерді сыбырлап отырды, әйел күле берді. Мария Алексеевна болса, анда-санда еңкейіп, сөзге араласып қояды, кешірім сұрағандай Мұхтарға қарайды. Ал оның бар көңілі оркестрде, басқа ештеңені сезбей де, көрмей де отыр.

	– Жақсы ойнайды, – деді ол музыка тоқтаған кезде. – Бүкіл кеш бойы ойға беріліп отырған оның сарғайған тістерін көрсетіп, езу тартқан кезінде, жүзінен бір қуаныштың лебі ескендей болды.

	– Міне, Михаил Андреевич те көңілденді! – деп мәз болды Иван Харитонович. – Сол үшін. Сонымен бірге танысқанымыз үшін де...

	Оркестр тағы да ойнай жөнелгенде, залды желпілдеген жеңіл әуен кернеп кетті. Мұхтар ет шаншылған шанышқысын үстел үстіне қоя сап, музыканттарға бұрылып қарады да, таңданғандай сілейіп қатып қалды. Қып-қысқа, көгілдір көйлек киген, жап-жас қыздар тізелерін жоғары көтеріп, сахнаға жүгіріп шықты.

	Иван Харитонович күліп, қолын соза, досының иығынан түртіп қалды да, өзі бар денесімен сахнаға бұрылды. Мария Алексеевна мен Нина Михайловна да көздерін сахнадан алмай, қызыға қарап отыр.

	Биші қыздардың бойлары да, денелері де бірдей, қолдарында ақ қолғап, бастарында ақ қалпақтары бар. Олар бір-бірін түсіне кететін, бір анадан туған апалы-сіңлілі қыздардай ұқсас еді: бәрі аяқтарын бірдей бір мезетте бастарынан асыра, қолдарын да бірдей көтереді, біркелкі бұрылып, қысылмайды.

	Мұхтар ұялғаннан бір қызарып, бір терлеп, тыпыршып отыра алмады. Ол ыңғайсызданып, көзінің астымен қасындағы әйелдерге қарап, таң қалды. Олар жайбарақат, сүйсіне ұнатып, күлімдеп отыр еді. Мұхтар бишілерді көрмеу үшін, көзін жұмып отырайын деп еді, айналасындағылар өзін мазақ етер деп ойлады, өйткені бәрі де шын көңілдерімен тамашалап отыр ғой. “Мынадайды көрсететінін білгенде, келмес едім. Мұнысы ұнамсыз, тіпті ұят екен”... – деді ол қорланып. Осындайларды үйде теледидардан көрсеткенде, Мұхтар қолма-қол басқа каналға ауыстыра қоятын. Не болса соны көре берудің қажеті қанша? Ал мұнда жап-жас қыздар тап қасында тұрып, еркектердің алдында мынандай киіммен қайдағы жоқты көрсетеді. “Егер мыналарды қызықтап, осылай отырғанымды әйелім көрсе қайтер еді?! Ал егер қыздарым көрсе ше?! Осындай ойдан басына қан құйылғандай беті қызарып, дуылдап кетті.

	Бұлардың отырған үстелі эстрадаға жақын еді. Биші қыздар билеп жүріп, үстелдің тап қасына келіп, аяқтарын көтергенде, Мұхтар құлап түсуге шақ қалды. Қыздардың іш киімдерінің ақ жолақтары тура көз алдына келді, қыздар болса оны мазақтап, теуіп жіберетіндей, бірақ аяқтары жетпегендей боп көрінді. Мария Алексеевна күлімсіреп, оған тақай отырды. Әйелдің көмейі бүлкілдеп, қылымсыған күлкісінен, оның жақындағанынан Мұхтардың бетінен тер бұрқ ете түсті. Сол арада ол Иван Харитоновичтің шиқылдап күлгенін, Нина Михайловнаның мырс еткенін естіді, бірақ осындай ұятты жерге өзінің келуіне солар кінәлі болса да, оларға қарауға батылы бармады. Кірпіктерін қақпай тістеніп, бишілерге қараумен болды, кенет Мұхтар бұл қыздардың қып-қызыл еріндеріндегі ешкімге білінбейтін жымиюды байқады.

	Бұның бәрі Мұхтарды таңдандырды – мұндағы қуаныштың шындығы жоқ, қыздар өздерінің биінен ешбір ләззат алмайды, олар тек жиналғандардың көңілін аулау үшін жүргендерін, ал олардың аса бір мән беріп отырмағанын да аңдамайды. “Кету керек, – деген шешімге келді Мұхтар. – Кету керек”. Қыздардың қолдары, аяқтары ербеңдеп, көйлектерінің етектері желпілдеп, іш киімдері көрініп, төстері дірілдей берді, оның үстіне оркестр де жын қаққандай ызылдап, гүжілдеп кетті...

	Көзінің алдынан бұлдырап көрінгендері бір жаққа кеткендей, құлақтан шуыл да тынып, сондай бір созылған мұңды әннің үні басылғандай, Мұхтар орнынан тұрды да, сылти басып, залдан шығып жүре берді. Ол арт жағынан мазасызданған үрейлі дауыстарды естігендей болды.

	– Михаил Андреевич, сен қайда кеттің? – деген Иван Харитоновичтың даусын естіді.

	– Не болды оған? Мазасы кетті ме әлде? – деген дауыс Мария Алексеевнанікі еді.

	– Мүмкін, ауырып қалған шығар? Иван Харитонович, сіз неғып отырсыз? – деді Нина Михайловна сабырсызданып.

	– Ештеңе де болған жоқ, келер. Бір жерге баруға шыққан шығар, – деді тағы да Иван Харитонович, әйелдерді тыныштандырып.

	Мұхтар артына бұрылмады. Сол кезде: “Жолдастар! Біздің бағдарламамыз бір сағат жиырма минутқа созылады. Орындарыңыздан тұрмаңыздар, әрлі-берлі жүруді тоқтатуларыңызды өтінеміз!” – деп микрофоннан бұйыра сөйлеген дауыс естілді. Мұхтар бір сәтке басын бұрды. Сол кезде, жылтырауық бешпент киген біреудің өзіне ашулы түрде қарап тұрғанын көрді, жанында қызғылт спорт киімін киген талдырмаш қыз, бұлшық еті тырсиған қызғылт киімді жігіттің қолында майысып тұр еді. Мұхтар қолын сілкіді де, баспалдақпен төмен қарай түсіп кетті. Тас баспалдақта тақылдаған өкшелер тура басына келіп тигендей болды.

	– Шаршадым, – деді ол күлімсіреп, таң қала тесіліп қараған швейцарға.

	Таза ауа мен самал жел, оның жүзін желпіп, басын қысқан құрсауды босатқандай болды. Тек жоғарыда, мейрамхананың екінші қабатында оркестрдің гүжілі онан сайын күшейіп, гүрсілі теңіз толқынының дыбысына қосылып, тағы да шекесін солқылдатты. Көз алдына жаңағы аяғын көкке көтерген қыздар елестеді: қолғаптары, қалпақтары, күлімдеген көздері, көкпен бояған қабақтары, ақ тістері... Мұхтар тез-тез ақсаңдай басып, демалыс үйіне жетіп, палатасына кірді де, төсегіне құлай кетті. Жатар-жатпастан ұйықтап, түс көрді. Түсінде әйнектей жылтыраған үстел үстінде дөңгелектеніп тізілген алты бақаны көрді. Осындай арам жәндікті көре қалса, Мұхтар жиіркенгенінен оның қасынан айналып өтетін еді. Ал мұнда – алтауы бірдей жатыр, шарасынан шығып, жылтыраған көздерін жыпылықтатып, ауыздарын ашады – жиі-жиі дем алғандықтан қыртыстанған терілері жиырыла түседі. Бір ғажабы – Мұхтар бұлардан қорыққан да, жиіркенген де жоқ, қайта оны рақат бір сезім баурап алды.

	Біреу оны иығынан түртіп оятты. Көзін ашса да, арам жәндіктің түсіне енгенін ойынан шығара алмады. Бақалардан сескенбегендігіне таң қалды, алдында шайқалақтап тұрған күңгірт көлеңкеге абыржып, тесіле қарап қалды.

	– Достым, Михаил Андреевич, жаным-ау, сен мені неге тастап кеттің? – деді қараңғыда Иван Харитонович. – Неге қашып кеттің? Неге?

	Мұхтар шынтағын таянып, түрегеп отырды.

	– Белім ауырды, сондықтан кеттім, – деп сылтауратты, бірақ досы оны әрі қарай сөйлетпеді.

	– А, а ояндың ба? – деп ол Мұхтардың қасына келіп отырды. – Жақсы адамсың, Михаил Андреевич... Бірақ білесің бе, ауырғаныңа сенбеймін! Сен мені әдейі жалғыз тастап кеттің.

	– Табылды ма? – деген Нина Михайловнаның даусы естілді даладан.

	Иван Харитонович ұшып тұрып, балконға шықты:

	– Иә, мұнда ол! – деп айқай салды басын шығарып. – Еш нәрсе болмағандай-ақ жатыр ғой.

	– Шүкіршілік екен, олай болса. Бізден сәлем айтыңыз! – деп әйелдер бірімен-бірі жарыса сөйледі. – Жақсы жатып, жайлы тұрыңыз! – деді де күлді олар. Иван Харитонович сөзін жалғастыра беріп, орындыққа келіп отырды да:

	– Мен сенің неге кеткеніңді білмейді дейсің бе? Білемін. Сен қалтқысыз тура, бірбеткей адамсың, досым. Бірақ бұл істегенің ұят-ақ, бізге бұл жараспайды. Жарайды енді, болары болды. Әрі қарай сөйлеудің қажеті не? Заман жаңа, әдет-ғұрып та жаңа. Жарайды енді, ұйықтайық, тынығайық! – деп ол Мұхтарды құшақтап, көзіне жас алды...

	...Мұхтар шалқасынан аунап, әйелінің пысылдап ұйықтап жатқанына құлақ салды.

	“Шүкір, Өлмесхан Свердловскіден келген әйелдер жайында да, қыздардың ұятсыз билері туралы да еш нәрсе сезбейді” деп ойлады.

	* * *

	...Мейрамханада болған күннің ертеңіне достар демалыс үйімен, Ялтамен, бір-бірімен қоштасты.

	– Иван Харитонович, бізге қонаққа кел! Ең сыйлы қонағым боласың. Әкем кішкентай кезімде өлген, білмеймін де, сені әкемдей қарсы аламын, – деп Мұхтар шын көңілімен жалбалақтап жатты.

	– Сен де Михаил Андреевич, Донецкіде болсаң, біздікіне кел! Мейманханада жатамын деп ойлама! Мейманхана дегенді қой, әйтпесе өкпелеймін! – деді Иван Харитонович та.

	– Одан да сен кел, Иван Харитонович, – деді Мұхтар, өзінің Донецкіге барар-бармасына сенбей.

	Екеуі бір-біріне мекен-жайларын берісті, қолдарын қысып, бір-бірімен құшақтасып сүйісті. Ноғайда еркектер арасында мұндай әдет мүлде жоқ, сөйтсе де бұдан Мұхтар именбеді, орыс досының бетінен өзі де сүйді. Мұхтар досына әбден үйренген еді, оны енді қайтып көрмейтініне шын қайғырды, жүрегі сыздады. Бір-бірімен жақсы достасып кеткен екеуінің ажырасуы қиын болды. Олар біріне-бірі көздерін тігіп, көпке дейін не айтарын білмей, қарап тұрды.

	...Өлмесхан терең тыныстап, күрсінгендей болды да, аударылып жатты. Оған көз қиығын тастаған Мұхтар да күрсінді.

	“Сен маған келсең етті, ә?! – деп Иван Харитоновичпен іштей сөйлесті ол Әйелім менің жақсы адам, бәрін де түсінеді, сені өз туғанындай қарсы алар еді. Менің қалай тұратынымды көрер едің. Қалай тұратыным сенің көз алдыңа елестемейтін де шығар... Әрине, келмейсің сен. Дүниеде Михаил Андреевич дегеннің барын да ұмытқан боларсың. Сен ғой курортқа жыл сайын барасың, жыл сайын жаңа таныстар пайда болады. Солардың бәрін есте сақтау мүмкін бе? Оның үстіне бәрімен бірдей жақын достасу да мүмкін емес. Ал өз басым сенімен жақын дос болғым келіп еді, өте жақсы адамсың, бір рет ренжітіп, көңілімді қалдырмадың. Маған жаның ашып, көп жерде ақыл-кеңес беріп, жақсылығыңды аямадың. Келемеждеп, шет қалдырып кетуіңе де болар еді, былай қарағанда мен саған неменеге керекпін?! Өзімше мен де жаман адам емеспін, ешкімге ешқандай жаманшылық жасап көргенім жоқ. Қайта, ауылымның балалары айналсоқтап, менің жанымнан шықпайды. Бірақ бір кемшілігім бар – тұйықпын. Өзіммен өзім боп жүре беретінім жұртты жалықтырып жібереді-ау деймін. Қалайша екенін кім білсін, сен жалығу дегеннің бәрін ұмыттырдың. Қайтейін, өмірім ауыр болды, жетім өстім. Бала күнімнен нан табудың ғана қамын ойладым. Жұмыстан басқа ештеңе көрмедім. Еңбекпен айналысып, үн-түнсіз жүре бердім, сөйлесетіндей адам да болған жоқ: туыстарым мені үйленіп, адам болған кезде ғана тани бастады. Үнсіз жұмыс істей жүріп, көп ойларға берілетінмін: өзім туралы, ел туралы, өмір туралы ойлайтынмын... Ауылдастарым ғой мені бақытты адам деп санайды, дүниесі түгел, бәрі де сай, төрт бала тәрбиелеп отыр, тату отбасы, істеген жерінде де сыйлы дейді. Бірақ олар қателеседі. Маған әлдене жетіспей, әлдене мазалайтын сияқты, бірақ не екенін өзім де білмеймін. Келсең, сөйлесер едік. Сен көп жайтты білесің. Соның бәрін маған айтып түсіндірер едің, білмегенімді білдірер едің. Мен өзім саған бара алмаймын. Шынын айтсам, баруға болар еді, бірақ ыңғайсыз көремін. Егер саған барлық таныстарың бара беретін болса, онда өмірің тек – “Сәлематсыз ба? – Сау болыңыз!” деген сөздерден ғана құралар еді. Ал егер бір жұмыспен, Донецкіге бара қалсам, онда саған қалайда кіріп шығам ғой. Әй, сен өзің келмейсің ғой? Келмейсің. Келетін адамға ұқсамайсың, тіпті хат та жазбадың...”

	Сол түн Мұхтардың түсіне әкесі енді. Ол бір қараңғы бөлмеде әрлі-берлі жүр екен. Мұхтардың әлі нәресте кезі сияқты, ақ көйлекті әкесінің кең жауырынын ғана көріп қалады. Сонымен бірге әкесінің бет-әлпетін көз алдына елестетеді. Паспорттың суретіндей кішкентай суреттен үлкейтілген, туған-туыстарымен, отбасымен түскен, қабырғада ілулі тұрған суретті көреді. Бұл суреттен әкесінің бет-әлпетін анық көргендей болады. Әкесі тақыр басты, кең маңдайлы, қысық көзді, бүркіт мұрынды, ұзын мұртты екен. Әкесі бір жаққа кеткелі жатқан сияқты, Мұхтар оны айқайлап шақырғысы келіп еді, бірақ даусы шықпады. Ал әкесінің бет-жүзі тастай қатқан, тек көзі ғана жылтылдап, баласына қадала қарайды. Әкесін тоқтатайын деп, айқай салғанда, ол оянып кетті. “Түсіме қалайша бүйтіп әкем енді екен?” деп ойланды ол. Бұрын бала кезінде де, әке-шешесі түсіне жиі-жиі енетін еді. Бірақ бұл көрген түстерін ұмытып қалатын, ұйқысы қатты болғандықтан ба, күнделікті жұмыстың, тұрмыстың әуресінен бе?

	Мұхтар кеудесін кере ауа жұтты да, сәл кідіріп, қайта шығарды. Оянып, түсінің бөлінгеніне, әкесінің жоқ болып кеткеніне өкінді. Әрі ойламаған жерден осындай түс көргеніне таң қалды.





ҮШІНШІ ТАРАУ




	...Мұхтар отырған орнынан тұрып, сыбызғысын сөреге қойып, есік жаққа қараумен болды. Сонан соң терезенің жақтауын сүргілеуге кірісті. Таңертеңнен бері, хат тасушыны күткен еді. Өзінің есебі бойынша, бүгін хат келуге тиісті.

	Курорттан қайтқалы бері кеш сайын жұмыстан оралған бойда пошта жәшігін қарайды. Сақау Апасты көре қалса: “Дос Донецкіден маған еш нәрсе жоқ па?” – деп сұрайды. Апас пошташы бәрін де түсінетін, бірақ сөйлей алмайтын. Жас кезінде оны ит талаған. Сол қорқыныштан тілі байланып қалған. Сондықтан да кінәлі адамша міңгірлеп, басын изей беретін. Бүгінде оның хат тасумен айналысып жүргені аздаған жазу-сызуы болғандықтан еді.

	Ал бүгін Апас міндетті түрде хат әкелуі керек.

	Сөзсіз!

	Шалшық суларға сырын шерткендей, жаңбыр тоқтаусыз себелеп тұр. Мұхтар көңілденіп, жұмысын бар жан-тәнімен істеді, кейде тап бір қуаныш күткендей, жүзі жайраңдап кетеді. Анда-санда басын көтеріп, бірдеңені ойлағандай қозғалмай тұрып қалады. Сабырсызданып күткен уақыты да жетті. Қадамен қоршалған қораның ар жағынан су-су плащы жылтырап келе жатқан пошташы атының тықыры естілді.

	Мұхтар саймандарын былай қоя салып, алақанымен үсті-басын сілкіп, апыл-құпыл қақпаға қарай жөнелді. Қақпаны ашып, дауыстап:

	– Ассалаумағалайкүм, Апас дос! – деп амандасты.

	Апас басын изеп, сәлемдескенін білдірді.

	– Туысым, жылы хабар бар ма? – деп Мұхтар қыпылықтап, пошташының алдынан шықты.

	Брезент плащының етегіне оратылып, пошташының атынан асығыс түсуіне қарағанда, бір хабардың барлығын сезді. Апас плащының күләпарасынан басын шығарып бұрылды да, қуаныштан жүзі нұрланып күлді. Ол қанжығасына байланған дорбадан газет шығарып, сонан соң қойнына қолын тығып жіберіп, хатты суырып алды. Конвертті денесімен қалқалап, суға тигізбей, Мұхтардың қалтасына тыға салды. Мынау сенің Донецкіден күткен хатың дегенді өзінше түсіндіріп, көңілдене міңгірледі. Мұхтар түсінгендігін білдіріп, басын изеді де, пошташының қолын ұстап, оның алақанына бұрын дайындап қойған бір сомды ұстата салды. Апасқа бұл ұнамады, ренжіп қолын бір-ақ сілтеді.

	– Бұл саған берген сүйіншім, – деп күлді Мұхтар. Еңкейіп, жерге түсіп қалған ақшаны алып, тағы да пошташының қалтасына тықты.

	Оны байқамай қалған Апас бұл кезде атына да мінген еді. Өмірі күлмейтін адамның кенеттен қарқылдап күлгеніне Мұхтар таң қалды. “Мына мылқауымыз аяқ астынан сөйлеп кетпеді ме екен” деп, Мұхтар аузы аңқиып оған қарай берді. Апас қолымен бірдеңе жазғандай қулана күлімдеп, Мұхтарды түртіп қалды. Сонаң соң қолын алысқа сілтеп, жотасын көрсетіп, көңілдене басын шайқады. Онан соң қолына бір затты қысқандай болып, соны үрлеп, таңба басқандай жұдырығымен алақанына соқты. Мұхтар бәрібір түсінбей, “мұнысы не екен?” деп ойлады. Ал анау болса атының басын бұрып, күлімсіреп артына қарағыштап, келесі үйлерге қарай жүріп кетті.

	* * *

	Мұхтар қақпаны жауып, пошташының күлгеніне таңданып, үйіне қарай беттеді.

	Үйде демалыс күндері ылғи әр түрлі дәмді тағамдар дайындалатын. Бүгін майлы еттерді асып, нанын жайып, дастарқан жасап жүрген әйелі Мұхтар кіріп келгенде, сарымсақ қосып, тұздық әзірлеп тұрған. Қыздары да көңілденіп, шешесінің айналасында тамақ қашан дайын болар екен деп, қарындарының ашқанын білдіріп, үстел үстіндегі жайылған нанды шұқылап қояды. Екінші бөлмеде Мұрат әлденелерді Әлиге айтып, дәлелдеп жатыр, ал Әли болса інісінің айтқандарын қостамай тұрған сияқты.

	Өлмесхан кіріп келген күйеуіне қарады да, істеп тұрған жұмысын қоя салып, бойын түзеп тұра қалды, сол сәтте оның өңі де өзгеріп кетті. Қыздар да шуылдағанын қойып, әкесіне тіксіне қарады. Мұхтардың бойын ерекше бір сезім билеп алғандай еді, ол басын шалқайта ұстап, үйдегілерді тексергендей, қайта-қайта қарады. Сонан соң кіре берістегі ілулі тұрған орамалды алды да, бетін, мойнын сүртті, асықпай етігін шешті. Содан кейін барып қана қалтасындағы хатты алып:

	– Иван Харитоновичтан! – деді сөзіне ерекше мән беріп.

	– Қойшы? Келді ме, әйтеуір! – деп күлімсіреген Өлмесхан, тамағын дайындай берді. – Сені ұмытпай жүрген ол бір жақсы адам екен, өмірі ұзақ болғай!..

	Ас үйдегі тыныштықты сезіп, тамақ дайын шығар деп, балалары есіктен жылт-жылт қарап қояды.

	Мұхтар терезе алдына ыңғайланып отырып алып, конвертті ашты.

	– Не жазыпты? Естірте оқысайшы! – деді Өлмесхан жайма нанын қазанға салып жатып.

	Мұхтар біраз ойланып отырды. Алғашында ол үй іші түгел жиналған кезде оқып берейін деп ойлаған еді, бірақ сол арада-ақ өйтудің қажеті жоқ екенін түсінді. Ешкім оны дұрыстап тыңдай да қоймас, тыңдаған күнде де, тамақ үстінде көңіл бөле қоймас, сондықтан ол хатты ішінен оқи бастады. Оқып отырып басын шайқады, қасын керді. Әйелінің көңілін аудару үшін таңдайын да қағып қойды. Үй-іші түгел жиналып, тамақ ішуге отырғанда, “енді оқуға болады” деп шешті.

	“Сәләм, Михаил Андреевич! – деп хатты көңілдене оқуға кіріскен ол отырғандарға асқақтай қарады. Әли асты енді іше беріп еді, басын көтеріп алып:

	– Михаил Андреевичі несі? – деп таң қалды ол

	– Бүркеніш ат қой! – деді Мұрат аузын кере сөйлеп.

	Әкесі оған ала көзімен қарап еді, күлкісін тыя қойды. Мұхтар сол сәтте бұл туралы айтып, түсіндірмек болды.

	– Иван Харитонович менің атымды Мұхтар Әлімгереевич деп атауды қиынсынды, сол себепті ол атымды орысшалап айтуға рұқсат сұрады. Мен келістім, – деді.

	– Мұхтар деген есімді тек иттің аты ғана деп білген шығар: “Ко мне, Мұхтар!” деген фильм бар ғой! – деп Мұрат тағы да қойып қалды.

	Інісін желкесінен түйіп жіберген Әли:

	– Итті Мұхтар деп атау, шынында да жақсы емес, бірақ біз өзіміз де кінәліміз, өзіміздің әдемі аттарды қоймаймыз, одан ұялатын сияқты боламыз. Мысалы, БАМ-да жұмыс істейтін Володя Иштереков қызының атын Әбидат деп атағысы келіп, әкесінен рұқсат сұрап, хат жазыпты, алпыстағы Мұхамет ағайға бұл ұнамапты. Ол немересінің атын Олеся қойсам деп арман еткен көрінеді...

	– Балалар әр уақытта да ата-анасын сөзсіз тыңдауы керек, – деп Мұхтар бұған жауап беруден тайынды. – Біздің кезімізде жастар үлкендерге, ата-аналарына қарсы сөз айтпаған.

	– Ол, әрине, жақсы әдет, – деді Әли келісіп, бірақ тағы бір сұрағым бар: Сіздің Михаил Андреевич болғаныңызға әкеңіз қалай қарар еді?

	Мұрат тағы да ыржиып еді, бұл жолы Әлиден таяқ жеді.

	Мұхтар ұлының сұрағына не дерін білмей, сасқанынан екі терезенің арасында ілулі тұрған суретке, онан соң айыптай сөйлеген Әлиге қарады. Мұны байқаған баласы қысылғанынан басын көтермеді.

	– Әрі қарай оқимын, – деп Мұхтар тамағын қырнады. “Сәлематсың ба, Михаил Андреевич! Мен сені ұмытқан жоқпын, тек хат жазуға мұршам келмеді. Демалыстан кейін жұмыстар көбейіп кетіпті. Үндемей жатқаныма кешір! Денсаулығың қалай, белің ауырмай ма? Ауа райының өзгеруіне қарай белім қатты сырқырайды деуші едің ғой, арқаңды талай рет уқалап бергенім есіңде шығар? Әйеліңнің саушылығы қандай? Балаларың ауру-сырқаудан аман ба? Тіліңді ала ма? Екеуміздің таңдап алған базарлықтарымыз ұнады ма оларға? Туыстарың, көрші-қолаңдарың, жұмыстағы жолдастарың аман ба? Қалай тұрып жатыр? Үй-іштеріңе, немерең – Әскерге, Шайдат апаңа, көршілерің Жақыпқа және Парисби мен оның әйеліне менен көп-көп сәлем айт. Сенің айтқан әңгімелеріңнен мен оларды байырғы таныстарымдай көріп кеткенмін.” Балалары мен әйелінің таңданып тыңдағанына Мұхтар масайрай қарады. Әли үн-түнсіз тыңдап отырды, ал Мұрат болса қайта-қайта терезеге қараумен болды. Қыздар бірін-бірі түрткілеп, тартқылағанын қойып, ауыздарын ашып қалыпты. Қыздарды таңдандырған әкесінің оқып отырған хаты емес, тамағын ішпей, бар зейінімен оқығандығы еді. Тек Өлмесхан ғана шынтағын үстелге тіреп, күйеуіне телміріп қалыпты. Мұхтарға бұл түсінікті еді: себебі, бұлар өмірінде ешкімнен ешбір хат алып көрмеген. Хатты кім жазсын оларға? Көрші ауылдағы туыстары ма? Несіне жазады, жақын жерден өздері-ақ келмей ме? Ал мына хат болса, тап бір ертегідегідей, алыстағы Донецк қаласынан келіп отыр. Өлмесханның осы хаттың кімнен келетіндігін тынышсыздана күткенін Мұхтар білмеген еді. Хаттың Иван Харитоновичтан келуі Өлмесханның біраздан бергі арам ойын жоққа шығарды. Өмір баяғысынша орнына түсіп, көңілі тынды. “Мәссаған, шынымен-ақ хат! Курорттан көңілі көтеріліп, жайраңдап келуінің себебі де осы екен ғой!” – деп ойланды Өлмесхан. Бір ай бойы мынадай білімді, үлкен адаммен бірге тұрған онымен бізге теңесу қайда?” Сонымен қатар Өлмесханда бір масаттану сезімі де пайда болды: – “Менің жұбайым ешкімнен кем емес. Тек өте тұйық адам, әйтпесе аты күллі ауылға белгілі, жұмыста алдыңғы қатарда, құдайға шүкір! Ешкімге артық сөз айтпайды. Сондықтан да оның адал жүректі адам екенін басқалар сезбейді... Міне, осының бәрі хатта жазылыпты ғой!” – деп әйелі күйеуін ішінен мақтан тұтты. Осы кезде Мұхтар хатты әрі қарай оқи берді. “...Екеуміздің бірге дем алғанымызды еш уақытта ұмытпаймын, өзіңді де ұмытпаймын. Сенің мәдениеттілігіңді, әдептілігіңді, маған деген ілтипатыңды жиі-жиі есіме аламын. Сен туралы жолдастарыма, бас инженеріме көп әңгімеледім. Сені өзіммен бірге ертіп келмегеніме ренжіді олар. “Біздің де сондай жақсы адаммен танысқымыз келеді” дейді. Мен оларға: “Михаил Андреевичтің демалысы бітті, жұмысқа шығатын уақыты болып қалды” десем, онда олар: “Құрметті Михаил Андреевич үй-ішімен біржолата біз жаққа көшіп келіп, жұмыс істесін, біз оны қарсы аламыз.

	Бар жағдайды жасап, үй де алып береміз, балалары қаладағы мектептен оқиды, одан соң әрі қарай оқуларын жалғастырып, үлкен бастық та болып кетер...” – дейді.

	Мұхтар хатты оқу үстінде Өлмесханның басын изеп, көзін бір ашып, бір жұмып, құптап отырғанын байқады. Әли сенімсіздікпен қарады, ал Мұрат болса, күлкісін қалай тыярын білмей, теріс айналды. Олардың зейін сала тыңдап отырғандарына сүйсінген Мұхтар, хатты әрі қарай оқи берді.

	“...Біздегі адамдар Кавказ халықтарын жақсы көреді, ноғайлар жайында да “адал, намысқой халық” деп естігенбіз. Егер бәрі де Михаил Андреевичтей болса, халық шынымен жақсы шығар деп, мен де олардың сөзін құптадым. Ал, сені, Михаил Андреевич, мен өте құрметтеймін, себебі, сен арамдығы жоқ, еңбекқор, инабатты жансың.

	Өзіңе және достарыңа да көп-көп сәлем! Себебі, сен сияқты адамның достары да ізгі жандар болуға тиісті, Донецкідегі досың, Иван Харитонович, сенің қолыңды қатты қысады.”

	Мұхтар хатты төрт бүктеді де, риза көңілмен бала-шағасын бір шолып өтті.

	– Сен немене, шынымен-ақ көшпекпісің? – деді әйелі ақырын сөйлеп.

	– Несі бар? – деді Мұрат қарқылдап күліп. – Қалада тұратын боламыз. Жақсы емес пе?

	Қыздары әке-шешесінің арасында нендей әңгіме болып жатқанын түсінбей, олардың бет-әлпетіне жаутаңдап қарап, кемсеңдеп, жылап жібере жаздады.

	Үй іші сөзді басқа жаққа бұрмалайды-ау деп күтпеген еді Мұхтар.

	– Иван Харитонович екеуміздің арамызда көшіп-қону туралы ешбір әңгіме болған емес. Мені шақырған оның жолдастары ғой, бірақ ешқайда барайын деп отырған мен жоқ, – деді ол сасқалақтап сөйлеп.

	– Онда дұрыс! – деді Өлмесхан көңілденіп. – Мен әйтпесе қорқып қалып едім. – Қандай жақсы хат, досың да жақсы кісі екен. Иван Харитоновичыңның өмір жасы ұзақ болсын!

	– Жауап жазу керек оған, әке! – деді Әли шын көңілімен. – Олар сені өзіне шақырып отыр, жауап қайтармасаң, ұят болады.

	– Әрине, дұрыс айтасың, ұлым, – деп Мұхтар оған ойлана көз тастады да, басын басқа жаққа бұрды.

	– Иван Харитоновичқа, оның достарына бізден көп сәлем жолдауды ұмытпа! – деп Әли орнынан тұрды. – Мен клубқа дайындыққа кеттім...

	Мұрат та орнынан тұрып, үстіне күртесін киіп, есікке қарай жөнелді. Даладан ойынға енді кіріскен жолдастарының дауыстары естіліп тұр еді.

	Өлмесхан үстел үстін жинастыра бастады. Диванда тымпиып отырған қыздары бірін-бірі итергіштеп, қытықтап, сықылықтап күледі. Үлкені кішісін диванға жықты да, өзі сыртқа қарай қаша жөнелді, кішісі де оның соңынан жүгіріп кетті. Сәлден соң екеуі де су-су болып, тоңып, дірілдеп, қол-аяқтары батпақ-батпақ болып үйге қайта кірді. Үлкені шешесінен таяқ жеп, бақырып жылап жіберді.

	Кішісі де қоса жылады. Секпіл бетті кішкене қыз Өлмесханның бала күнін еске салатын. Мұхтар қызын құшақтап, алдына алды. Ол хатқа тиісті баға бермегені үшін, әйеліне ашулы еді, сондықтан балаларға тиіскенін сылтауратып:

	– Балаларды ұрма! – деп өкіреңдеді Өлмесханға. Әйелінің көңілі қалып, үстелдің үстін сүртіп, аяқ-табақтарды жуды да, басқа бөлмеге шығып кетті.

	“Бұларды еш нәрсе де қызықтырмайды, түк болмағандай бұрылды да кетті, – деп қызының жұмсақ шашын сипай отырып, ашуын тарқатты. Осы күнге ол көптен бері дайындалған еді. “Әйелі мен балалары курорт жағдайын, Иван Харитонович туралы сұрастырып, қызыға ма” деп ойлаған. Ал іс жүзінде бәрі керісінше шықты. Жарайды, Өлмесханның жағдайы басқа, ол ауылдан ұзап шығып, еш нәрсе көрген жоқ.

	Донецк жайында естігенде, сасқалақтап қалды. Ал ұлдарға не болған? Анасындай оқымаған, қараңғы емес қой, Әли он класты бітірді, Мұрат та жетіп қалды. “Осының бәрі оларды қалайша қызықтырмайды, әкесінің қуанышын неге құптамайды?” Осындай ойларға берілген Мұхтар көпке дейін қапаланып отырды.

	* * *

	– Менімен бірге Әртуге құтты болсын айтуға бармайсың ба? – деді әйелі жалынышты үнмен. Ол кінәлі адамша, Мұхтармен татуласудың жолын іздеді.

	Мұхтар ойдан сергіп, басын көтерді.

	Әйелі өзі әкеліп берген жасыл кремплиннен тігілген жаңа көйлегін киіп, Мұхтарға ұяла, қымсына қарап тұр еді. Мұхтар әйелін бастан аяқ бір шолып:

	– Жақсы тіккенсің, жарасады, жарайсың, – деді.

	– Бұндай матадан не тіксең де, жарасады, – деді Өлмесхан күйеуінің көңілін аулау үшін, әрі оның жүрегінің жұмсарғанына қуанып. – Әртуге сыйлыққа төсек жапқыш пен көйлектік мата сатып алдым. Төсек жапқышты сенің базарлығың дерміз. Кішкене қызына жұмсақ матадан киімдер әзірлеп қойғанмын... – деді ол аузы-аузына тимей жылпылдап. – Жақып марқұмның келіні Әртуды кеше ғана перзентханадан шығарып алыпты, көршімізге кіріп, кішкентай нәрестесіне құтты болсын айтып шығайық!

	– Өзің бара бер, – деп зіркілдеді Мұхтар қабағын түйіп. – Менің барғым келмейді.

	Өлмесхан күйеуін басқаша түсінді.

	– Әрине, Жақып тірі болса, мен де бармас едім. Біз аяғанға о дүниеде жатқан жері жайлы болар деймісің? – Атасының күнәсі үшін балалары күймейді, баласының не жазығы бар? Көршіміз ғой! Жақсы көрші туысқаннан да артық, оны өзің де білесің.

	– Қарай гөр, мынаны! Жақыптың балаларына мені өкпелі деп кім айтты саған? – деп Мұхтар көзін алартты. – Олармен тату тұрамыз. Тойларына бардық, өзіміз жаңа үйге кіргенде де шақырдық. Бұның бәрін сен қайдан ойлап таптың?.. Мен Жақыпқа баяғыдан-ақ өкпелі емеспін. Ол жылдарда мен өзім де бақшамды қолыма таяқ ұстап, күзеткен болар едім, – деді ол Өлмесхан оған бадырая қарады. Мұндай жағдайда құтты болсын айтуға еркектің бармайтыны есіне түсіп, әйел абыржып қалды. Мұхтар мұны білетіндіктен тартынып еді. Хатқа тиісті көңіл бөлмегені үшін барғысы келмегенін айтып керегі не!..

	– Адамға көңіл аударып, оларды түсіне білу керек. Күйеуің болса да... – деді Мұхтар даусын көтеріңкіреп. – Бар, көршілік борышыңнан құтыл, әйтпесе бармағаным-ай деп, қиналып жүрерсің, – деді тіктеу сөйлеп.

	– Ал сен қиналмайсың ба? – деп шағып алды Өлмесхан да.

	Күйеуі жауап бермеді. Теледидарды қосты да, қолын қусырып алып, көруге кірісті. Қыздары да орындықтарын алып келіп, әкесінің қасына отырып, экранға тесіле қарады. Теледидардан көрсетіліп жатқан хабарды кішкентай балалар түгіл, үлкендердің де түсінуі қиын еді. Физика, атом құрылысы туралы фильм. Жылтырауық домалақтар бір-біріне соғылып, кішкентай бөлшектерге бөлініп, біресе бірігіп, біресе ажырасып жатты. Мұхтар теледидарға тесіліп қарап отырғанымен, ештеңені көрмеді де, естімеді де. Оның көз алдында сарғылт тұман қаптай, қызғылт-сары түйіршіктер тап бір Кубань толқынының иіріміндей айналды, батып бара жатқан күннің сәулесіне оранған ауыр бұлттай болып, шоғырланып көрінді. Осы сары зат ақырын жылжып, көзді бұлдырата бастағанда, әдеттегідей, бұл жолы да жүрегі қысылып, тынысы тарылды, көңілі жабырқау тартты.

	* * *

	Өлмесхан қонаққа барып, қайтып келсе, Мұхтар теледидардың алдында әлі отыр екен. Келе сала, киімін шешіп жатып, көрген-білгенін әңгімелеп, Әртудың сүйкімді, топ-томпақ қызын айта бастады. Өзінің барғанына олардың қуанғанын, қай жерге отырғызарын білмей, сасқанын, апарған сыйлықтарының да ұнағанын айтты. Сенің бармағаның ыңғайсыз болды. “Неге келмеді?” деп өкпеледі деді Өлмесхан.

	– Апарған базарлығың ұнаған екен ғой? – деді Мұхтар сөзін бөліп. – Сенің төсек жапқышың мен матаң керек еді оларға! – деп айтып қалды да, “көршімнің өшін әйелімнен неге алып отырмын?” – деп өз сөзіне өзі ұялғандай болды.

	– Олай деуің, дұрыс емес, адамдар туралы жаман ойлауға бола ма? – деді Өлмесхан көңілі қалып. Плащын ілгішке іле салып, үстіндегі таза киімін де шешпей, бұрын ондай әдеті жоқ Өлмесхан ыдыс-аяқтарды салдыр-гүлдір еткізді.

	– Сенің ойыңша бір Иваннан, қалай еді әлгі Харитоновичыңнан басқа жақсы адам жоқ, – деді ол даусын бәсеңдетіп. Әрі қарай күйеуін ашуландырып алудан қорықты. – Неге ренжитініңді білемін. Тағы да Ялтаңды есіңе алған боларсың, курорттағы өміріңді сағынған шығарсың... – деп бұрқылдап сөйлей берді.

	– Парисбиге барып келейін, – деп Мұхтар әйелінің сөзін жаратпай, орнынан тұрды. – Терезенің жақтауын істеп берем деген едім, соның жөн-жобасын білейін, тағы да бір сұрайтын жағдайлар бар еді. Өлмесхан басын изеді, тек көзінен өкпелі наз көрінді. “Әртуге құтты болсын айтуға бармап еді, Парисбиге кетіп бара жатқанын қарашы!” деген ой келді басына.

	Мұхтар ілгіштегі бөркін алып киіп, плащын иығына арта салып, шығып кетті.

	Бұл кезде қатты жаңбыр тоқтап, тек себелеп қана жауып тұрған.

	Ол шалшық сулардан айналып өтіп, адымдай басып кетіп барады. Жел қағып ағаштардан түскен тамшылардан жасқанып, бірдеңеге күлімсірегендей болды. “Иван Харитоновичтың хатына Парисби қалай қарар екен?” деп ойлады. Неге десең Парисби командировкаға көп шығатын, жан-жақтан хатты да көп алатын. Сондықтан да “көршім мұндай хатты бағалайтын болар” деп ойлады Мұхтар ішінен. Мұхтар Парисбидің үйіне барған сайын көршісі оған өзіне келген хаттарды оқып беруші еді, ал Мұхтар болса қызығатын. Ол хаттарда жылы-жылы сөздер, достық сезімдер жазылатын. Онда әйеліне, туған-туыстарына, көршілеріне дейін сәлем жолдайтын. Парисби еш пайдасы болмаса да, хат жазып, хат алысуды жақсы көретін. Ал оған Мұхтар таң қалушы еді. Көршісі ақ жарқын, көңілшек, дастарқаны мол, кең пейілді адам. Ол аудандағылардың бәрін танитын, кездескен кісілермен көңілді амандасатын, үйіне қонақты көп шақыратын. Өйткені, олардың бәрі де Парисбиге керек адамдар. Бұлардың біреуін де Парисби досым деп санамайтын, олар да мұны досым демейтін. Тек өзінің пайдасы үшін ғана шақыратын. Мұхтар көршісіне хат жазатын адамдар туралы көп ойланатын. “Олардың ешқайсысы да Парисбидің кім екенін білмесе де тап бір жанашыр туыстары сияқты жазады, кеңес береді, өздері кеңес сұрайды. Сондықтан Парисби жауап хат жазуға мәжбүр болады. Оларды байланыстыратын жұмыс жағдайы да бірдей емес. Бұл түсініп болмайтын жағдай”. Мүмкін, оның да мен сияқты жанашыры жоқ болар? Білмеймін. Парисби болса, шынында да мақтанатын еді, мұны Мұхтар өз құлағымен естіген. Сондықтан болар Мұхтар да тым болмаса бір адамнан хат алуды армандайтын. “Қандай жаңалықтар әкелер екен сондай хат? Жүрегінді қозғайтын туған-туыстардың көзқарасы өзгерер ме екен?” деген сұраулар онын ойынан шықпайтын.

	Мұхтардың денсаулығы, көңіл-күйі, жұмысы жайында сұрап, хат жазатын бірде-бір жанашыры жоқ еді. Тек Иван Харитоновичпен кездескен күннен бастап, Мұхтар оны адал дос санады. Не туыстық жақтан, не көршілік жақтан байланысы болмаса да, оның ең жақын, бауырмал досқа айналатындығына сенді.

	* * *

	Мұхтар үйден шығып келе жатқан көршісін көрмегенсіп, есік түбіндегі қырғышқа етігін тазалап тұра берді.

	– Көршім, досым, мені айыпқа бұйырма! – деп дауыстады Парисби. Майкішең, қампиған қарнынан төмен түсіп тұрған іш киімімен шыққан Парисби Мұхтарға жоғарыдан қарап:

	– Сен немене, ханның сарайына келіп пе едің? Көшедегі батпақтың бәрін жиып әкелсең де, саған ренжімейтінімді өзің білесің ғой! – деді.

	Мұхтар оған көзінің астымен қарап, күлімсіреді. Себебі сөзінің шын жүректен шықпайтынын сезетін. Ал қазір кірген бетте-ақ Парисбидің әйелі батпақ түгіл, жердің құрғақ күнінде де алдымен аяғына қарайтынын білетін. Тек сыйлы қонақтар – ауыл басшылары мен ауданнан келген адамдарды ғана жайнаң қағып, күліп қарсы алады. Мұхтарға бұл әйелдің ондай мінезі бұрыннан мәлім. Мұхтарды ол қонақ деп санамайды, жай ғана көршісі.

	– Мен баяғы терезенің жақтауы жайында... – деп бастады сөзін Мұхтар, етігін баяғыша тазалай тұрып. Ол көршісіне, әлбетте, сылтаусыз да кіруіне болар еді, бірақ өзін-өзі ақтау үшін сылтау айтты.

	– Е-е, не деп тұрсың, сен өзің! Қашан істейсің, қайтіп істейсің – ол сенің жұмысың. Алдын ала ризашылығымды айтамын, – деп Парисби есікті ашып, оны алдымен кіргізді.

	– Ассалаумағалайкүм! Бала-шағаларыңыз аман ба? – деді Мұхтар даусын көтере сәлемдесіп.

	Толық денелі әйел, ас үйден сығалап қарап, үнсіз кіріп кетті де, қолын орамалға сүрте шығып :

	– Сау-сәлематсыз ба? – деп Мұхтардың аяғына қарап, тағы да ас үйге сып берді.

	Мұхтар аяғын ұшынан басып, бөлмеге кірді де, есік түбіндегі орындықтың жанына кеп тұрды. Сол кезде Парисби көршісінің иығынан құшақтап:

	– Сен не қылған адамсың өзің! Қашан келсең де өстіп тұрғаның, – деп күлді. – Кел, мұнда, диванға отыр!

	– Осы жерден теледидар жақсы көрінеді... – дей беріп еді, бірақ Парисби қолын сермеп:

	– Бос сөзді қой, қай жерден болса да көрінеді, – деп қоймады.

	Бұл екеуі бала кезінде бір мектепте оқып, жаз бойы Кубань бойында бірге қыздырынып, суға бірге түсіп жүрген қимас дос болатын. Мұхтар тіпті Парисбиді қолпаштап, қорғап, ауыл балалары тиіссе, оған араша түсетін еді. Оларды әсіресе туыстай жақындастырған екеуінің ортақ жұмысы. Күндіз-түні трактордың темір отырғышына жайғасып алып, жер жыртып жүрген кезде бұлар қалғып та кететін. Осылайша күні-түні бір бітпейтін жұмыстары әрі қиын, әрі қауіпті еді. Әлбетте, сол қиын күндердегі ауыр жағдайлар олардың естерінде қалды. Екеуі де жетім өсті. Парисбидің әкесі майданда өлген. Бір жыл туған құрдас, бір жерде жұмыс істеді, сондықтан ойлары да, сана-сезімдері де мөлшерлес еді. Өз бетімен нан тауып, жұмыс істегендерін, сынып қала беретін ескі “СТЗ” – ны жөндеуге үлкендерге жәрдемдескендерін олар мақтан тұтатын. Ауылдастары да оларды үлкен санап, сәлемдесіп, әңгімелесіп жүретін. Ерте кезде жерді өгізбен жыртатындықтан, техникамен байланысты жұмыс істейтін адамдарды ерекше сыйлайтын. Бала кезінде Мұхтар өзінің әлжуаз арықтығына, аяғын сылтып басатынына қарамай, Парисбиден қалыспайтын, жұмысты одан кем істемейтін. Әрі шыдамды, берік болды. Жұмыс арасында сәл дем алып, үзіліс жасағанда, үлкендер екі жасты көңілдендіру үшін күрестіретін. Сонда Мұхтар досын жеңіп кететін. Ойынның шарты бойынша ол Парисбидің жеңілгендігін мойындатып, шалқасынан түсіріп, үстіне мініп алып, ұстап отыратын. Досының күштілігін, төзімділігін Парисби жақсы білді. Мұхтар одан гөрі техниканы да тез игерді: моторды өзі жөндеп, тіпті тракторды да жүргізе алатын.

	Ол замандар өтті-кетті. Мұхтар механизатор болды, ал Парисби әйтеуір бір техникумды бітіріп келіп, ауданда бастық қатарында істеп жүрді, бір кездері элеватордың директорлық қызметін де атқарды. Бірақ ол бір жерде орнықты істемеді – біресе жұмысында олқылық болды, біресе қызмет бабын пайдаланып, қол астындағыларға қысым жасап, жұмысты ақсатып, олармен ортақ тіл таба білмеді, сөйтіп ол бір орында тұрақтай алмады. Кейінгі он жылдан бері кірпіш заводында экспедитор болып істейді. Өмірінде, жұмысына қанағаттанғандай болғанмен, кейде ол: “Шіркін, баяғыдағыдай қанатты кең жаю қайда, жаятындай да ештеңе жоқ! Осы да жұмыс болып па?” – деп жыланып отыратын. Қызметі айтарлықтай жаман болмаса да, Мұхтар балалық кезден бірге жасасып келе жатқан досының алдында ылғи тартынатын. Себебі, Парисби әйелі мен екеуі даңғарадай үлкен үйде тұрады. Жалғыз қызы дәрігерлік институтты бітіріп, күйеуге шығып, қалада тұрып қалды. Парисбидің су жаңа “Волгасы”, үй ішінің жиһаздары: кілемге, хрустальға толған бөлмелері адамды тартпай қоймайды. Оның қонақтары қашанда өктем сөйлеп, сұғанақ көздерімен жан-жақтарын тіміскілей қарап кететін. Ондай қонақтары келген кезде, Мұхтар көршісінің көзіне түспеуге тырысатын, ыңғайсызданып, тартыншақтайтын. Көршісін ыңғайсыз жағдайда қалдырам ба деп қорқатын. “Мен сияқты қара жұмысшы, ондай адамдарға қалай көрінеді? ” – деп ойлайтын ол

	Мұхтардың көңілінде көре алмау, қызғану деген болған емес. Бірақ көршісінің адал еңбекпен тұрмайтынын да сезетін. Сонда да Мұхтардың осы үйге келгісі келіп тұратын: мүмкін көрсеқызарлықтан шығар немесе өзін-өзі тежеу үшін болар. Әлде адам басындағы бақыт ақшада емес, дүниеде де емес екендігін дәлелдеу үшін бе? Мұхтардың мұндай жиһаздары болмаса да, оның өмірі Парисбидің өмірінен бірде-бір кем емес, мүмкін, керісінше, артық та шығар. Ал бүгінгі келісі ерекше еді.

	– Халің қалай, досым? – деп Парисби диванға ыңғайланып отырып, қампиған қарнын алақанымен сипалады.

	– Менің халім қалай болушы еді! Жоспар, жоспар... Жоспарды орындасаң – сыйлық, орындай алмасаң – ұят! – деп Мұхтар өзі де байқамай Парисбиге еліктеп, бірақ өзінің оған ұқсайтын қарнының, көкірегінің жоқтығын сезіп, бірден түзеле қалды. Тамағын қырнады.

	– Түсінікті. Жоспардың соңына жете алмайсың? – деп Парисби алтын тістеріп ақситып, күлімдеді. – Ал үйде не жаңалық бар?

	– Үйде де жоспар орындап жатырмыз, – деп күлді Мұхтар. – Бәрі де жоспармен жүреді ғой. Жақын арада балам әскерге кетеді. Соған соятын тайыншаны семіртіп, қой, тауықтарды баптап жатырмыз. Қысқасы, Әлиді жақсылап аттандырамыз...

	– Құптамаймын! – деді Парисби досының сөзін бөліп, әрі өзін үлкен санап, білгішсініп. – Оны институтқа жіберу керек еді. Әскерден келгенше мектептегі білгенін ұмытып қалады ғой. “Кезінде бастаған кезінде тындырар” деп халық бекер айтпаған! – деді ол өзіне разы болғандай селкілдеп күліп. Қатты күлгеннен оның қарны дірілдеп, отырған диваны тербетіліп кетті.

	– Әр нәрсенің өз мезгілі болады. Алма жерге піскеннен соң түседі, – деп Мұхтар да мақалдап, одан қалыспады. – Әскерге бару керек деген ақылды ұлыма өзім бердім. Жер көрсін, адам танысын, басқа өмірдің дәмін татсын. Әскерге барған жастар есейіп, өмір жолын өздері сайлап, өздері табады.

	– Бұл дұрыс, – деп мақұлдады Парисби. – Әскерде жүрген кезімде мен көп нәрсені байқап білдім.

	Мұхтар жымиғанын көрсеткісі келмей, басын төмен иді.

	Парисби майданнан адам танымастай өзгеріп келді. Ол бәріне менсінбей қарады, құрбы-құрдастарымен амандаспады, өзінің ана тілін ұмытқан адамша, шірене сөйледі. Басқа түгіл, сол кезде көзі тірі шешесімен де орысша сөйлесуші еді. Парисби сияқты әскерден келген басқа жігіттер де өз ауылдастарымен өктемси сөйлесестін. Ауыл адамдарының арасында шын ба, әлде өтірік пе, ұзақ уақытқа дейін лақап әңгімелер тарап жүрді. Әскерден қайтқан біреу келе жатып, аулада жатқан тырнауыштың сабын байқаусызда басып қалғанда, басы маңдайына сарт етіп тиген екен, сонда: “Ой, алла, бұл тырнауышты бұл жерге кім тастады екен!” – деп таза ноғай тілінде айғай салыпты. Мұны естіген шешесі қуанғанынан тауық сойып, ұлының есі кіргеніне садақа беріп, молда шақырып, дұға оқытыпты... Сөйтіп, Парисби де өзінің туған ауылында ешкім білмейтін бөтен адамдай болып жүріпті. Әскерден қайтқан күні-ақ ол Кубаньның жағасында Мұхтармен кездескенде, оны састырып: “Эй, парень, ты чей? Как тебя зовут?” – деп баса-көктеп орысша сұрапты. “Ей, сен не деп былдырап тұрсың?” – дед Мұхтар бала кезден бірге өскен досына таң қалып, оған қарай жүгірмек болады. Бірақ ол: “Не понимай, ничего не понимай!” – деп Парисби, құлағының түбінен түтінді бұрқыратып, досының бетіне үріп: “Ты кто такой?” – деген сұрақ қояды. “Вот я кто?!” – деп Мұхтар айқайлап бар күшімен оны суға итеріп жібереді. Жаңа әскери киімі мен жалтыратып тазаланған етігі жалт ете қалады. “Мынау қалжыңды түсінбейді екен ғой”, – дейді Парисби ноғайша сөйлеп, су ішінде қақалып-шашалып, ағынмен қалқып бара жатқан фуражкасын ұстауға тырмысып. Осы сөзді айтып үлгіргенше болмай, фуражкасы көрінбей де кетеді... Мұхтардың әлгінде күлімсіреуінің мәнісі осында еді....

	– Әли әскерден келген соң, менің қызым сияқты, институтқа түсе алмас, ал техникумға түсуге тырысу керек, ә, – деген ойларын айтты Парисби. – Мен де, техникумды майданнан келгеннен кейін бітірдім ғой. Кім біледі, сенің ұлың менен де жақсы өмір сүрер, – деді ол көршісіне.

	– Алдын ала болжап қайтеміз, кезінде көрерміз, – деді Мұхтар жайбарақат қана. – Оқығысы келсе – оқысын, жұмыс істегісі келсе – жұмыс істесін. Оны өзі біледі.

	Парисби таласпады, айтқанын құптағандай басын изеді.

	* * *

	Мұхтар теледидар қарап отырғанмен ойы басқа жақта болды. Көрсетіліп жатқан фильм махаббат жайында болғандықтан Мұхтарды аса қызықтырмады. Мұхтар бұрын, үйленбей тұрған кезінде клубқа жиі баратын. Ол кездегі кинолар басқаша болушы еді. Бірақ Мұхтар оны өзінше сезінетін. Экраннан көзін алмай, тесіліп қараса да, киноның мазмұнын ұмытып қалатын. Есінде тек қатерлі соғыс немесе бір ойынның күлкілі жерлері ғана, әлдебір елеусіз оқиғалар ғана қалатын. Оның жас кезінде көргендерінен есінде сақтағаны “Чапаев” фильмі. Оның мазмұнын өмір бақи ұмытпайды, тіпті қазір айтып бер десең де басынан аяғына дейін қайталауға дайын. Бұл кино Мұхтарға қатты ұнайтын. Қорқуды, жасырынуды білмейтін ер жүрек қызыл командир де, оның көмекшісі Петька да, пулеметші Анка да, комиссар да, “Митька ухи просит” деп аталып кеткен сақалды казак, тіпті ақтардың тақыр бас полковнигінің өзі де ұнайтын. Клубқа ол үйленгеннен соң да, сирек болса да барып жүрді. Бірақ “Бекер уақытымды кетірдім, осы да кино ма? Міне “Чапаев” нағыз кино, бәрі де түсінікті”, – дейтін ол Өлмесханға. Теледидар шыққан кезде Мұхтар ауылдастары сияқты, бос кезінде теледидардың алдынан шықпай, тапжылмай отыратын. Сол кезде де өз өмірін көз алдына елестетіп, ойға қалушы еді.

	Теледидарды Парисби де өзінше көреді. Ол көбінесе қалғып отырып, шетел фильмдерін немесе қарақшылар, ұрылар жайындағы оқиғаларды көргенді ұнатады. Ал Мұхтар келгенде басқа әңгімесі болмаса, Парисби көрген фильмдерін айта бастайтын. “Жақында ауданға барып, Италияның бір киносын көрдім. Онда қандай адамдар өмір сүреді десейші! Және де бір адам туралы кино көрдім. Оһ, дүниеде жақсы өмір сүретін адамдар болады екен ғой! Бір өзінде миллиондаған ақша, әне, чемодан толы ақшамен ұсталды. Бостан босқа ұсталып қалғанын аяйсың. Бәрін ойланып-толғанып істеген кісі ұсақ-түйектен сүрінді. Қандай аянышты”, – деді жаны ашып. Сондай оқиғалар көрсетілмесе, Парисби, әдетінше, теледидарды қарап жатып, ұйықтап қалатын.

	Қазір де экранға қарап отырып, бала-шаға, жұмыс, ауылдағы жаңалықтар туралы көңілсіздеу әңгімелесіп отырды. Өйткені, Парисбидің ұйқысы келіп, қалғып-мүлги бастап еді. Оқтын-оқтын қазан-ошақ жақтан ыдыс-аяқтың, шынылардың сылдыры шықса, экрандағы адамдардың шақ-шұқ сөйлеген даусы естілсе, ол көзін ашып, жан-жағына қарап, ұйықтап кеткеніне ұялғандай, көршісіне “кешір” дегендей иығынан қағып, мағынасыз бір сұрақ беріп, тағы да қалғып кетті. Мұхтар күлімсіреп сұрағына жауап бергенмен, өз ойымен әуре еді. Ол көңіліндегі қуанышын айтпақ болып, қалтасындағы конвертті бірнеше рет шығарды, бірақ айта алмады. Сонымен өзін ‘кінәлі санағандай күлімсіреп, тағы да бір кездескенде айтармын деп ойлады... Парисби оның бірін де сезген жоқ.

	* * *

	Парисбидің әйелі болмаса, Мұхтар қандай ниетпен келгенін айта алмай кеткен де болар еді. Толық денелі, аққұба әйел Мұхтар отырған бөлмеге кербездене кіріп келіп:

	– Не жаңалық бар, көршім? – деп сұрады да, көз қиығын теледидарға тастады. Мұхтар кеудесін көріп, мұртын сипап, қалтасынан төрт бүктелген хатты шығарды.

	– Міне, досымнан келді. Донецкіден! – деді масаттанған Мұхтар.

	– О-о-о! – деді әйел таңданып.

	Алтын жүзікті, топ-толық, ақ саусақтарын алжапқышына сүртті де, хатты қолына алды. Күйеуінің қасына отыра қап, иығымен оны итеріп:

	– Бері қара! – деді!

	– Не, не болды? – деп Парисби сасып қалды. Ұйқысын аша алмай, біресе әйеліне, біресе Мұхтарға қарады.

	– Еш нәрсе де болған жоқ. Міне, – деп әйелі хатты көрсетті. – Біздің көршіміз Донецкіден хат алыпты, – деді ол – Е-е, хат па? – деп, Парисби есінеп, керілді. – Мен мызғып кетіппін ғой... Кәне, берші! – деп ол хатты қолына алып, оқи бастады. “Сәлем, Михаил Андреевич!” дегенін оқығанда, таңырқап бірден тоқтап қалды. Михаил Андреевич дегені маған түсінікті, өзімді де кейде Борис Семенович дейді, бірақ “сәлемі” несі? Біздің “сәлемімізді” орыс досыңа өзің үйреткен боларсың? – деп күдіктене қарады ол Мұхтарға.

	Мұхтар да мақұлдағандай басын изеді.

	– Бірақ “сәлем” деп айтылғаны дұрыс емес, орысша келіспейді. “Күн жақсы болсын!” немесе “аман-есенсіз бе?” десе бір сәрі, – деп білгішсіді Парисби. Сонан соң ол хатты әрі қарай мүдірмей оқи берді. Ұнаған жерін мәнерлеп, дауыстап оқып, тіпті қолын да сермеп қояды. Әсіресе өзі туралы айтылған жері қатты ұнады.

	– “...Көршілерің Жақып пен Парисбиге, оның әйеліне менен көп сәлем айт! Сенің айтқандарыңнан мен оларды бұрыннан білетін адамдардай көріп, сыйлап кеттім”, – деген жерін тағы да қайталап оқыды. Сонан соң: – Жарайсың, досым, бізді ұмытпай жүреді екенсің, – деп ол әйеліне бұрылып, басын шайқап, тағы да Мұхтарға бұрылды: – Рахмет, достым, жауап жазсаң, бізден сәлем жолдауды ұмытпа, біздің де оны сыйлайтынымызды айтарсың. Қарсы болмасаң досыңның мекен-жайын алайын. Кім біледі, алда-жалда Донецкіге бара қалсам, досыңа кіріп шығармын.

	Мұхтар қысылыңқырап, хатты жайбарақат бүктеп, конвертке салды.

	– Беремін, неге бермеске? – деп қалды сасқалақтап. – Бірақ білмей тұрмын, таныс емес кісіге біреудің барғаны келісе ме?

	– Е-е, не айтып тұрсың? – деп Парисби диванға шалқая түсіп, тағы да көзін жұмды. – Таныс болмасам, танысамын, қиын емес қой!

	– Иваның кім болып істейді өзі?.. Қалай еді, әлгі... Харитонович па еді? – деп сөзге Парисбидің әйелі де кірісті.

	– Шахтада істейді, – деп досы үшін паңдана сөйледі Мұхтар.

	– Шахтер ма? – деп жақтырмаған кейіппен сөйледі әйел, бірақ көршісін ренжітіп аламын ба деп, сөз төркінін басқа жаққа бұрды, – иә, шахтерлердің табысы көп болады, – деді де, теледидарға бұрылып, қолын қусырып, тұрып қалды.

	“Оларға бәрі де талғаусыз. Қарай гөр, мекен-жайын сұрайды! Адамгершілік қасиет жоқ бұларда. Жер жүзінде осындай адамдар да өмір сүреді-ау! Иә, Иван Харитонович болса, мүлгіп-қалғымас еді, айналаңда зыр жүгіріп, түсінбегеніңді түсіндіріп, білмегеніңді білдіріп, ақыл айтар еді”, – деген ойлар келді Мұхтардың басына.

	Ол орнынан тұрып, қоштасты да, адымдай басып шығып кетті.

	Әйел бұрылып басын изеді, үй иесі ұйқысынан оянған да жоқ, баяғысынша қорылдай берді.

	* * *

	Мұхтар далаға шыққанда самал жел есіп, жаңбырдан кейінгі хош иіс жанын рақатқа бөледі. Жар басында шеккидоп ойнап жүрген балалардың айқай-шулары естіліп жатты. Ақшам ауа бастаған кез. Бірақ алыста, күн батар алдында бұлттардың арасынан күннің қызғылт қиғаш сәулесі көрінді де, біраздан соң жоқ болды.

	Мұхтар аспандағы қызғылт шапақтың жоғалғанын байқап: “Міне, менің көңілім де дәл осындай, бір қуанышым бар еді, жылт етті де, сөніп қалды”, – деді ол өзінің өмірін табиғат құбылысымен, күннің батуымен салыстырып.

	Мұхтар өз үйінің алдына тоқтап, су болған қоршауды ұстай алып, басын төмен иді. Есіне өткен жұмадағы оқиға түсті. Бір апта бойы ол жұмыстан соң бригададағы адамдардың үйлеріне қайтқанын күтіп, вагонда жалғыз өзі қалып, Иван Харитоновичтың атынан хат жазумен болды. Сөйтіп ол үлкен азапқа түсті. Неше рет өшіріп, неше рет жыртты. Қайтадан жазды, сонда да орыстың жазғанына ұқсамайтын сияқтанды. Бұл хатты оқыған немесе тыңдаған адам Донецкідегі досының оған мұны шын пейілімен жазғанына сене қоймайтындай көрінді. Хат әбден жақсы боп шықты-ау дегенше, бір-екі дәптерді жыртып бітірді. Үш күннен кейін “аудан орталығынан трактордың бөлшектерін аламын” деп сылтауратып, поштаға баруға асықты. Мұнда ол үстелдің жанында жеделхат жазып отырған, басына қалпақ киген көзілдірікті, ақ сақалды, қарт орысты көріп, қуанып кетті. Оның қасына барып, қолындағы хатты көрсетіп, басқа қолмен көшіру керек екенін айтып, ұялса да жалынып-жалбарынып өтінді. Қарт Мұхтардың айтқанына таңырқаған да жоқ, қайта ол хатты оқып, тексеріп, кейбір сөзін сызып, кейбір жерлерін қосып әдемілеп көшіріп берді. Конверттің сыртына мекен-жайын да жазды. Мұхтар қуанғаннан разылығын білдіргісі келіп, қартты мейрамханаға да, үйіне де шақырды. Бірақ қарт жүрегі, асқазаны ауыратындығын, ішімдік ішуге әйелінің қарсы екендігін айтып, Мұхтардың құрметінен бас тартты.

	“Жақсы ойлап таптым, – деп Мұхтар өзіне-өзі разы болып, күлімдеді. – Білсін, менде де достың бар екенін. Дос болғанда қандай дос!.. Бәрін де дұрыс істедім, хат үшін ешкім де күмәнданбайды”. Бірақ кенет оның есіне Апастың күлімдеген жүзі, хатты қалай ұсынғаны түсті, қолымен бірдеңені ымдап, суреттеп көрсеткені көз алдына келді. “Неменеге күлді екен сол сақау, ә?!” – “Мен байғұс ешкімнен де хат алып көрген емеспін ғой, қайдан білейін ондайды?” – деп Мұхтар хатты анықтап қарағанда, оның Донецкіден емес, аудан орталығынан екені беп-белгілі болып тұрды.

	– Мейлі, біліне берсін! – деп, күбірледі ол. Мылқау Апас ешкімге айта алмас. Бұл хат маған да, басқаға да досымнан келген болып есептеледі. Сонымен бұл Иван Харитоновичтан келген хат деп өзімді-өзім сендіремін.

	Ол еңкейіп, аула ішімен сарайға қарай беттеді. “Аһ, Иван Харитонович, – деп досына өкпелегендей болды. – Хат жазу соншама қиын ба? Сенен хат келсе, қандай қуанар едім десеңші? Мақтанып, ауылды түгел айналып шығар едім ғой. Мүмкін, сен бірінші боп жазуға ұялатын шығарсың, ә? Ұяласың, солай а?! Мен де ұяламын. Екеуміз бір-бірімізге анда-санда хат жазып тұрсақ, қандай жақсы болар еді! “Сәлем, Михаил Андреевич?” – деп сен жазсаң, “Сәлем, Иван Харитонұлы!” – деп мен жазсам қандай тамаша болар еді!”

	* * *

	Көпке дейін түн ортасы ауғанша Мұхтар Қарамовтың ауласынан сыбызғының ойлы да мұңды үні естіліп жатты.





ГАРМОНЬШЫ ҚЫЗ




	Шер буғанда шарқ ұрады көп ойлар:1

	Менсіз енді той жасайды ноғайлар.

	Қар жамылған дәмін татып шалғайдың,

	Махаббат пен сағыныштан сарғайдым.

	Кадрия



	Қуаныш пен қайғымыз бір құраған.

	Пәкпіз және арылмаған күнәдан:

	Дүние – айна мың құбылған бұл адам.

	Байғұс та сол, алып та жоқ сірә одан.

	Омар Хайям



	Үкі адамнан аяушылық тілегендей “уһ-уһ” деп жүректі сыздатып, уһілейді кеп. Жұрт оны жамандық шақырады деп, ашық тұрған терезелердің қақпақтарын жауып, жүректі сыздатқан сол бір дыбысты естігісі келмейді. Жартастың басынан шыққан үкінің даусы ауылға түгел естіліп тұрады. Тап сол кезде ауылдың екінші шетінде үйлену тойы өтіп жатқан. Тойдың әбден қызған кезі еді. Жымыңдаған жұлдызды аспан астындағы ауланы үйден шығарылған электр шамы жарқыратып тұр. Аула іші толған адам. Брезентпен жабылған лапастың астына ұзыннан-ұзақ үстелдер қойылған. Лапастың төр жағында ақ киінген қалыңдық, қасында қара костюмді күйеу бала, олардың екі жағында енесі мен “атасы” отыр. Асфальт төселген ауланың ортасындағы акация ағашының астында, орындыққа ыңғайланып орналасқан адам гармонын тартып отыр, айналада ойын болып жатыр.

	Үстіне жарасымды киімдерін киіп, әдеміленіп келген адамдардың бәрінің де көңілі көтеріңкі, басқа ойыншылардың да даусы жарқын-жарқын естіледі, ауаны қақ жарып, шартылдақтар да шартылдап жатыр. Гармонь тоқтаусыз ойналып, ойындар бірінен соң бірі жалғаса берді. Гармоншы тек бұл ауылға ғана емес, Кубань бойында тұратын барлық ауылға аты әйгілі – Нұрхан еді.

	Бұл жақта той, ал басқа жақтан үкінің уһілеген аянышты даусы шығады. Бірақ бұл дауысты гармоншыдан басқа ешкім естімеді. Нұрханның мұңды көзі жаңа түскен шықтай жылтырайды. Үстіне көкшіл кеудеше мен қара түсті, ұзын белдемше киген ол басын сәл еңкейтіп, гармонь үніне құлақ тосып, басын қайта көтереді, сүйір саусақтарымен гармонь тілін шебер басып, құлашын соза тартқан кезде, төңірекке таралған сазды үн үсті-үстіне құйылып жатты. Мұндайда Нұрхан шаршау дегенді әсте білмейді. Ойын ұзаққа созылады, бір ойын, бір ойынға ұласып, үнемі қол шапалақтаудан ерлердің алақаны қызып, жаны кеткендей болады, ойынға шыққан бір топты екінші топ ауыстырып, тарс-тұрс билеуден шаршап та қалған секілді. Шаршамаған тек Нұрхан ғана. Оның гармонынан шыққан ән таусылатын емес.

	Уақыт түн ортасынан ауған. Бұл төңіректе тұратын кемпір-шалдар тойлы ауылмен қатынаспағандықтан ба, әлде саулықтары жетпеді ме, әйтеуір, тойға келе алмады. Бірақ олар ұйқыға ертерек жатқанмен, гармонь үнінен көздері ілінбеді.

	– “Пай-пай, құйқылжытуын қарашы!” – деп таң қалған біреулердің жас кезі естеріне түсті. “Ақшаны күреп табады ғой!” – деп ернін жымқырды екінші біреулер. “Әй, бақытсыз сорлы-ай, өмірі бір түзелмей-ақ қойды-ау!” деп, үшінші біреулері гармоншыны аяп та қойды. Бірақ осылардың ешқайсысы да үкінің уһілдеген үнін естімеді. Тіпті, бірінің сөзін бірі еститін де халдері жоқ еді. Жалғыз гармоншы ғана у-шудың қайнаған ортасынан құстың шақылдаған даусын естіп отырды. Сол сәтте ол гармонын кілт тоқтатты, әлденеден сескенгендей болып, басын үкінің даусы шыққан жаққа қарай бұрды. Бет-әлпеті өзгеріп, әлгі дауысқа құлағын түрді.

	Жұрт гармонның тоқтағанын байқамай, қол соғып, ойындарын жалғастыра берді, ал гармоншы есін жиып, гармонын тарта жөнелгенде, олар көздерін жыпылықтатып, таңданысып қалды. Соңғы кезде Нұрхан гармонь тартқан сайын сол уһілдеген дауысты естіп отырғандай болады. Қыстың суық күндерінің өзінде, үйдің ішінде отырып, түннің бір уағында да сол дауысты естиді. Гармонды қолына алайын десе болғаны, сол сәтте-ақ құлағына үкінің даусы шалыиады да, қолы дірілдеп, өңі қашып, біразға дейін гармонына қарап, үнсіз қалады. Басқалар оның бұл жағдайын түсінбей, “бәлсініп отыр” деп, тіпті оған іштерінен күлетін де. Ал Нұрханның бойын сол сәтте өзі де байқамайтын, жанын қатты қинайтын бір қорқыныш билеп алады, содан оның үрейі ұшады, жүрегі тулайды, сондай сезімнен құтылмақ боп, гармонын қолына алады да, жігерлене тартады, содан шыққан әуен оның қиналған жанын жылытып, жүрегін жібітеді. Қорқыныштың қоршауына түспеу үшін жанын сала ойнайтын Нұрханның бар ойы соған беріліп, нәзік саусақтары гармонь тілінде жорғалап кетеді.

	– Нағыз шеберлікпен тартылған ән ғой мынау! – деген сөзді естіп қалады ол, ерлердің сартылдата соққан алақан дыбыстарының арасынан.

	– Шынымен-ақ мынаны пері соққан ғой, әйтпесе бүйтіп тартар ма?! – деп ерлерден бөлек отырған ауыз үйдегі әйелдер де өзара күбірлесіп қояды.

	Оның гармонынан бір керемет ән естіліп жатты...

	Бірақ бұл сандырақ тарту емес, жын-пері тойында айтылатын ән де емес еді. Жұрттың осылай айтатын әнін ол есіне түсіре алмай, көп жылдар бойы қиналып жүрді, есіне қанша түсіргісі келгенмен, ештеңе шықпады, саусақтары гармонь тілін икемге келтіре алмады. Бірнеше жыл... Бірнеше жыл Нұрхан сол әуенді жұртқа естіртуге тырысты, бірақ бұл ойының бәрі босқа кетті...

	Пері соқсын, соқпасын, ал Нұрхан нағыз шебер гармоншы, ондай шебер гармоншы біз жақта көптен бері туған жоқ еді...

	Ауылда бір жылдан артық төсек тартып, сал болып орнынан тұра алмай жатқан Махмуд деген қарт бар еді. Сол кісі үш күн бойы есінен айырылып, әне-міне көз жұмады деп, туыстары күзетіп отырған. Әйелдер сұңқылдай жылап, молданы шақыртып, иман айтқызып та қойған. Бірақ оған ажал келмеді. Бұған себепші болған Нұрханның гармоны еді. Тап сол кезде ауру қарттың көршісі, таяуда ғана әйелімен айырылысқан Әлімтай екі күндей үйінде болмағандықтан қарттың ауыр халде жатқанын білмей, үйіне қонақ шақырып, гармоншыны алғызып, көңіл көтеріп жатқан. “Білмеген у ішеді” деген сол. Ауру адамның жанында отырғандар Әлімтайды сыбап, басына әңгір таяқ ойнатты. Көршісі о дүниеге әне-міне кетеді деп отырғанда, Әлімтайдың үйінде ойын-сауық қызып, гармонь үні сызылып, сөйлеген дауыстар айналаны жаңғырықтырып жатты. Ал гармоньшыны кім дейсіз ғой? Ол – ауыл түгіл, Кубань бойына аты әйгілі Нұрхан еді. Махмудтың жағдайына қайғыланған әйелдер орамалының ұшымен көздерін сүртіп отырғанда, аяқ астынан күн күркірегендей болып, аулада Нұрханның гармонының даусы жаңғырып кетті. Ол аз болса, гармоньшының өзінің әндеткені де естілді.

	– Ақылынан адасқан ба, бұл Әлімтай! – деп әйелдер көрші, аула жаққа ала көздерімен қарады.

	– Уа, мынау әлгі сиқыршы Мәруаның гармоны ғой! Қарашы, бетсізді. Тыным таппағыр, гармонын сұңқылдатуын! – деп сөкті біреу.

	– Өршеленуін, тағы да бір еркектің басын айналдырар! – деді екіншісі.

	– Тыныш өлуге де мүмкіндік бермейді!

	Сөйтіп, жиналған жұрт айқайласып-шуласып, не амал істерін білмей, біраз тұрып қалды. Сол сәтте о дүниеден қайтқандай болып, іш киімімен ұзын бойлы Махмуд таяққа сүйеніп, есіктен көрінгенде, аулада отырғандардың таң қалғаннан көздері шарасынан шығып кете жаздады.

	– Құдай-ау сақтай гөр! – деп әйелдер өз көздеріне өздері сенбей, алақандарымен бетін жапты.

	– Махмуд досым, саған тұруға болмайды ғой! – деп иман айтып, дұға оқыған молданың зәре-құты ұшты, – енді әзірейілдің құлы болуың керек, – деді ол қарттың құлағына қалтыраған дауыспен.

	Махмуд өзіне жабыса берген молданы қолымен итеріп, аузын қисайтып:

	– Ал сіз мұнда неғып отырсыз? Бұл аулаға аяғыңызды баспаңыз, жоғалыңыз! – деп қарт гармонь даусы шыққан жаққа елеңдей құлақ түрді.

	Тап сол күннің кешінде қарттың жақын-жуықтары Нұрханды да, Әлімтайды да шақырып, құдайы асқа деп арналған қойды сойып, Махмудтың аман-есен қалғанына қуанып, той жасайды. Орнынан тұрмай жатқан қарт ойынға, дүниенің қуанышына араласып, айналадағы адамдарды таң қалдырды...

	Нұрхан әжесінен үйренген әндерді тартады. Тізесінен жоғары қып-қысқа белдемше киген қыздың төңірегінде тап бір зырылдауықша айналып жүрген кісілерді көрсең, шеңбер жасап тұрғандар қолдарын шарт-шұрт соғып, айқайлайды кеп. Нұрхан ойын ойнап жүргендерге мұңды көзімен қарап, әрі басын иіп, гармонь тартуын бұрынғыдан да күшейте түседі. Г армонь тілін басқан Нұрханның шебер саусақтарынан бір ғажап әуен төгіліп жатыр. Сыңғырлаған үнді естіген бишілер әуенге еріп, мың бұрала билейді, қадала қарап тұрған кісілер кейбір тұста басын шайқайды, қыз да басын шайқап, тал шыбықтай иіліп, мойнын соза түседі.

	Сенек пен ас үйден сығалай қарап тұрған әйелдер өздері де ойынға атылып шығатындай, бастарын шайқап, бишілерге қызыға қарайды.

	– Гармонды қандай шебер ойнайды десейші! – дейді олар жас кезінде Кубань мен Илиншик бойларында талай керемет гармоньшының ойнағанын көрсе де.

	Жас жігіттер ойыннан оқшаулау тұр. Олардың біразы ноғай ойынын біле де бермейді, ал білетіндері ойыншыларға жақындауға тартынатын сияқты. Ноғайдың би өнері көрсетіліп жатыр. Жастар “шейк”, халық арасында “прижим ойыны” деп аталатын тангоны билеуге ғана әуес, вальсті сирек билейді. Ал қырықтың қырқасына шыққандар өз кезіндегі билерді ұнатады, сондықтан олар вальске де әуес, жастардың биінен де тасаланып, қашпайды. Бойында жігері қайнап тұрады. Ал жастар жағы тартыншақ та, жігерсіз. Неге десең, олар бұрынғы билерді білмейді.

	Биден әбден қалжырап, шаршағандар шеңберден сытылып шыға бастайды. Сол кезде гармоньшы да тоқтап, сәл тынығады да, жаңа әуенге көшеді.

	– Жастар, билеңіздер! – деп айнала қоршап тұрған ересектер шеткерірек тұрған қыз-жігіттерге дауыстады.

	Жастар естімегенсіп, бір-бірімен әңгімелесіп тұра берді, бір кезде әлдене болғандай ішек-сілелері қата күліп жібереді. Гармонь тартылып, өлең айтыла берді...

	– Билеңіздер деймін, мен сіздерге! – деп кексе кісі жастардың қасына жақындады.

	– Бізге магнитофон ойнатса екен! “I Ірижимды” билер едік, – деді біреу, жолдастарының артына тығылып.

	Жастарға кенедей жабысқан еркек бірінен соң бірін ұстап, биге сүйреп шығармақ болады.

	– Ой, Мухамет ағай, бұныңыз не? Мен билей білмеймін, – деп олар тартынады келіп. Бірақ анау оларды зорлағандай етіп, шеңберге сүйреп шығарды.

	Ұялғаннан қоршаған шеңберден шыға алмай қалған ол енді қолын бұлғалақтатып, шайқалып, ортада айналып жүріп, өзімен билейтін қыз іздейді. Ұнатқан қызды тауып, оған басын иіп биге шақырады. Қыз да асқақтай басып, биге шығады. Жігіттің шынымен-ақ билей білмейтінін ол сол сәтте-ақ сезеді де, аяғына қарап күлімсірейді.

	Жігіттің билей білмейтінін көрген гармоньшы оған көмектескісі келгендей, әуеннің жылдамдығын бәсеңдете түсті. Жігіт аяғын ептеп басып, әнге ілесе қимылдады. Сол кезде Нұрхан жігіттің биге беріліп, машықтана бастағанын байқап, гармонь тартуын күшейте түсті. Қол соғу да күшейді, біреу тіпті ысқырып та жіберді, кейбіреулер ата қаздай ысылдап та қояды. Билей білмеген жастардың көңілдері суып, адымдары түзелмеді. Олар би билеп, көңіл көтерген жұртқа сүйсіне қарады. Өздерінің кинодан немесе сахнадан көргендеріндей ме, әйтеуір көңілдерінің көтерілгендігі соншалықты, тіпті қызып кетеді. Дағыстанның бишілеріндей қарғып-секіріп билейді.

	Кубань билеріне ұқсаған бір жері жоқ, сондықтан тамашалап тұрғандар қысыла күлімсірейді. Бірақ таңдана қол соғуларын да қоймайды. Бұл биді жақсы меңгерген қыз жігітке жақындаған сайын ол қашқақтай береді. Қыз болса қалайда өзіне бағындырмақ болып, жігітті өз соңынан еріксіз ілестіреді. Дегенмен бидің өзіне тән ерекшелігін білмейтін жігіт ойына, оңтайына келген қимылдарды жасап, қарғып-секіре береді. Айнала қоршап тұрғандар қалталарынан ақша шығарып, бишілерге қарай лақтырды.

	Тойларда Нұрханмен бірге жүретін құрбысы Надюша ортаға шығып, ақшаны жиып, алжапқышының қалтасына тығады.

	Нұрхан ыңғайсызданып, бишіге, ақшаларды жинаған Надюшаға тесіле қарап, қолын кеудесіне қойып, жұртқа өзінің разылығын білдіреді, бірақ сол разылығы көпке созылса екен деп тынышсызданды. Жүрегі лүпілдеп, бір кезде лап етіп жанған махаббатының сөнгеніне қайғырып, гармонь үні де соған қосыла еңіреп, жылағандай болады... Бірақ би тоқтамады, қол соғу да тыйылмады, халық гармоньның тоқтағанын да, үкінің уһілдегенін де сезбеді. Үкінің даусы шыққан жаққа қараған гармоньшының жүзіне қорқыныш енді, жүрегі шымшылап ауырғандай болды. Сол енжар күйден құтылу үшін оған күш-жігер керек еді. Ол гармонь тілін бар күшімен басып, кере тартып жіберді. Бір кезде оған үкінің уһілі тап бір қуғыншыдай болып көрінетін. Соны есіне түсірмеу үшін тойларда ептеп шарап та ішті. Дәл осындай тойда әйелдерді қыстап ішкізетіндер де бар ғой.

	Тойдың нағыз қызған кезі еді. Ұзыннан-ұзақ қойылған үстелдердің үстінде шарап құйылған графиндер тұр. Ал қалыңдық пен күйеудің алдына түрлі-түрлі тағамдар қойылған. Үстел үсті толған табақ-табақ тамақтар, вазаларда алмалар, алмұрттар, жүзімдер, сілекейіңді шұбыртқан қып-қызыл қарбыз бен торт, кәмпиттер, күміс түсті қағазбен жылтыраған ұзын мойын шампандар. Өзге үстелдердегі тамақтар, әсіресе мол етіп, еттен жасалған тағам, үлкен табақтарға салынған салат та біраз желінген, графиндерге құйылған компот та ішілген. Қазіргі тойларда жұрт тамаққа аса сұғынбайды, бірақ дастарқанды бәсекемен әзірлейді.

	Жастар отырған үстелдің той басқарушысы үстіне ақ нейлон көйлек, қара костюм, басына қалпақ киген Әскер гармоньшының қасына келіп, қолымен гармонды баса қойды. Нұрхан да сол сәтте тартуын кілт тоқтатты.

	– Жолдастар, келіңіздер, отырыңыздар, қуанышымызды жалғастырайық! – деп гүжілдеді ол жұртты отыруға шақырып. Өзі гармоншыға еңкейіп, көзіне-көзін қадап:

	– Тойдан соң біз, Исмаил екеуіміз сіздікіне барамыз, – деді. Оның сөзін ұнатпаған Нұрхан жігітке жақтырмай қарады.

	Кел, келме деп тура айтпағанмен, басын шайқады. Әскер оның разылығын естімесе де, үндемегені келіскені деп санап, көңілденіп, қыздың иығынан сипады да, қолын уқалап, үстел басындағы өз міндетін атқаруға кетті. Сол арада Нұрханның қасына Надюша жүгіріп келді, еңкейіп құрбысының көзіне тесіле қарап:

	– Әскер не деді саған, ә? – деп сұрады ол қадалып.

	– Ештеңе де деген жоқ, – Нұрхан да досына сынай қарады.

	– Айтсайшы, ол саған бірдеңе деді ғой! – Ойнақылана күліп, кенедей жабысты Надюша. – Не жайында сөйлесті, ә?

	Нұрхан жауап бергісі келмей, құрбысынан теріс айналды.

	– Нұрхан, саған не болған? – деді Надюша жаны ашығансып.

	– Ештеңе де болған жоқ.

	– Онда дұрыс! – Надюша даусын жұмсарта сөйлеп, қолымен гармоньшының тізесін басып, алдына шоқайып отыра кетті де: – Исмаил да болатын шығар, ә? Исмаил жақсы жігіт қой, солай емес пе? – деп сөзін Нұрханға құптатып қойды.

	– Иә, жақсы-ау, – деп ернін шүршитіп, құрбысының көзіне мысқылдай күліп қарады ол

	– Осы саған не болған, айтшы? Менімен жөнді сөйлескің келмейді, – деді Надюша өкпелегенсіп, бірақ сол сәтте-ақ күліп, өзгере қалды. – Сен білесің бе, бүгін қанша ақша түскенін? Міне, көрші, ылғи қызыл ақшалар, арасында бір жиырма бес сомдық та бар, он жібек орамал да, – деп тоқтаусыз сөйлеп, алжапқышының қалтасын қақты.

	Нұрхан қабағының астымен тексере қарады да, байқамағансып, басын иді.

	– Бүгін түсім мол құндыз бөрік алмағаныңды көрейін енді! Наймановтардың тойы аста-төк болады демедім бе саған! Ал сен келгің келмей, әрең көндің, – деп Надюша Нұрханның қасынан жылжып, бұдан бір-екі күн бұрын кешті бірге өткізген, өзі ұнатқан малшы Исмаилды көзімен іздеп тауып, қолын бұлғады. Жігіт те оны көріп, мәз болды, бірақ ештеңені байқамағансып, қолын уқалады...

	Бұрынғы отырыстарды ұйымдастырған сияқты, қазір де еркектерді үйге шақырған Надюша екенін Нұрхан бірден сезді. Исмаил мен Әскер совхоздың шошқа фермасында істейтін. Екеуі де бірнеше баланың әкесі, отбасылы. Өздері айырылмас достар, қайда барса да бірге жүреді. Оларды бір-бірімен байланыстыратын жағдайлар көп-ақ. Соның ең бастысы жұмысты бірге істейтіндігі. Оның үстіне бұлар жасырып шошқа сойып, қалаға апарып сатумен де айналысады. Ауылда шошқаның етін ешкім жемейді. Өздеріңізге белгілі, өмірде аттас адамдар көп қой. Соларды бірінен-бірін айыру үшін, қосалқы ат тағып қояды. Сөйтіп екі достың аттарына да “шошқа” деген қосалқы есім тағылған болатын. Біреуін: “Шошқа Әскер”, екіншісін “Шошқа Исмаил” деп кеткен.

	Бір күні Надюшаның қуанышы қойнына сыймай, жүзі жайнап, Нұрханның үйіне жүгіріп келді.

	– Қаладан кіммен бірге келгенімді білесің бе? – деді мақтана сөйлеп.

	– Иә, кіммен? – деді сол күні көңілі көтеріңкі Нұрхан.

	– Қандай жігіт десейші! Ақылды да өңді, сөйлесе, ішегіңді қатырады, тіпті жалығу дегеннің не екенін ұмытып кетесің. “Жигулидің” ішінде күлкімді тыя алмай, масайрап келдім. Сен де оны жақсы танисың, шошқа фермасында істейтін Исмаил. Кешке Әскер екеуіміз соғып кетерміз деді.

	– Бізге сол шошқа фермасының адамдары жетіспей тұр еді. Оларға шошқаның иісі сіңіп, сасып кеткен болар! – деп Нұрхан досын қажай жөнелді.

	– Есің ауысқан ба, сенің? Қандай жігіттер! Бойлары сырықтай, мұрттары ширатылған, оларды мисыз біреулер деп ойлама! Шошқа десең де, шошқа етін жемейді. Оны қалаға апарып сатып, ақша қылады. Өмір сүре біледі!..

	– Сенің жігіттеріңде неше бала бар екенін білесің бе? Алдымен соны ойласаңшы! – деп күліп, Нұрхан жолдасының сөзін бөлді.

	– Уа-ай! Не деп тұрсың? Олардың баласының санында шаруамыз не? Әйелдері итше күшіктейді, оған басымызды ауыртып қайтеміз?..

	– Бұның қызық екен? – деп Нұрхан оған тағы да таңдана қарады. – Отбасын бұзсаң, заң алдында да, ар алдында да жауапкер боласың ғой!

	– Жауапкер?! Ал менің отбасым үшін кім жауап береді? – деді Надюша ашуға булығып. – Кім?! Мүмкін әлгі, менің күйеуімді азғырып алып кеткен әйел шығар. Жібектей тап-таза едім. Біреудің бетіне қарадым ба? Айтқанын екі етпей орындайтынмын Ал ол болса бір салдақыпың соңынан еріп, қалаға кетті де қалды. Әйтпесе мұндай халге жетер ме едім? Әр еркекке көзіңді саласың! “Мүмкін, жылы жүзбен қарар, бәлкім ұнатар” деп те жүрегің лүпіл қағады. Осындай жағдайда қалғаным үшін, біреу жауапты болды ма, ә? Ал сенің өміріңе кім жауап береді? Сен сондай ақылдысың, сондай сезімталсың?!

	– Менде жұмысың болмасын! – деп Нұрхан оның сөзін бөліп, қабағын түйді. – Өз өміріме өзім кінәлімін, өзіме-өзім жауап беремін, – деді Нұрхан өкінішті үнмен. – Жарайды, Надюша, сол қабандар келетін болса, дұрыстап қарсы алайық, ә? – деді.

	Сөйтіп, олар үйдің ішін тазалап, әбігерлене бастады. Надюша қазан асты. Нұрхан үй ішін жинастырды, еден жуды, қонақтар отыратын бөлмеге ауладан гүл әкеліп қойды. Қабырғада ілулі тұрған кілемнің түсін жайната гүлдерді тізіп, төсектің ақ жібек жапқышына қызыл раушан гүлдерді шашып тастады да, әрірек барып, қарап, сүйсінді...

	Содан соң өздері таранып-сыланды: шаштарына лак бүркіп, жылтыратты, қасы-көздерін бояп, кірпіктерін қайқайтты. Нұрхан өзінің жақсы көретін көгілдір кофтасын киіп, үйінің әдемі жиыстырылғанына сүйсініп, өзіне-өзі таң қалып, айнаның алдында ұзақ тұрды.

	Надюшаның бойы Нұрханнан аласалау болса да, киімдері бір-біріне шақ келе беретін. Сондықтан Надюша жап-жақын жердегі үйіне бармай, үстіне Нұрханның түбіттен тоқылған үлпілдек жәкетін киді, бетіне опа, ерніне қызыл далап жақты. Онсыз да өмірде жеңілтек, ақжарқын әйелдің жылтыраған қара көздері жайнаң қағып кетті. Келетін қонақтар тап бір оның өмірін бақытты ететіндей қуанды.

	Кешке олар мереке күнгідей жасалған дастарқан басында әңгіме-дүкен құрып отырды. Тоқтаусыз сақылдап күле берген Надюша Исмаилға қараумен болды. Еркектер де сөздеріне үлкен мән бергенсіп, тілектер айтты, қыздардың денсаулығы үшін, әдемілігі үшін, мінездерінің жайдарылығы үшін тост көтерді.

	Нұрхан да ауыр ойдан арылмақ боп, олармен бірге күліп отырды. Әзілдесіп көп тілектер айтты, қонақтардың мақтау сөздеріне орай олар да мақтау сөздермен жауап беріп, құйылған шараптан аздап ішіп отырды. Сөз арасында қолына гармонын алып, өзі бірге жырлап отырғандардың көңілін көтерді. Дүниедегінің бәрін ұмытқысы келгендей, сол кешті қыз көңілді өткізді. Сөйтіп отырып ол Исмаил мен Надюшаның басқа бөлмеге кіріп кеткенін де байқамай қалды. Сонда да баяғысынша жырлап, Әскермен қалжыңдасып, ара-арасында көңілдендіріп отырды.

	Біраз уақыт өткен соң, ол құрбысының қонақтарының біреуімен жоқ болып кеткенін есіне түсіріп, бірден тына қалды, еркекпен жалғыз қалғанына ішінен ызаланды, енді бұдан әрі не істеу керек екенін ойланды. Әскер жас әйелдің ойлы қалпын байқап жақындап иығынан сипады, жанына отырып, құшақтамақ болды. Нұрхан сарт еткізіп қолын қағып жіберіп, итеріп қалды.

	– Шошқа! – деді айқайлап жіберген Нұрхан мең-зең болған басын ұстап.

	Гармоньшының сөздерін шынға санамай, күлкіге айналдырмақ болып, үлкен ақ тістерін ақсита қарқылдады анау.

	– Жоқ, сен шынымен-ақ шошқасың! – деді Нұрхан оған тесіле қарап.

	Әскердің күлімдеген дөңгелек көздері тікенектей қадалып, от шашты да, ойланбастан-ақ әйелдің жағынан шапалақпен шарт еткізді.

	Нұрхан жағын ұстап, біраз басын төмен иіп отырды да:

	– Бұған шыдармын, бірақ менің бәріңнен артық екенімді біліп қой, қабан! – деді Нұрхан сөздеріне үлкен мән беріп. Сөйтті де орнынан тұрды.

	Нұрхан басы айналғаннан екі қолымен желкесін ұстап, төсекке қарай жүрді де, гүл шашылған ақ төсек жапқышқа етбетінен құлай кетті. ЬІзаланған Әскер әйелдің артынан қарап, не істеу керек екенін ойлап тұрды. Екінші бөлмеден төсектің шықырлағаны естілгенде, еркек күлімсіреп, ойлаған ойына тоқтады. Нұрхан жатқан төсекке келіп, оны аударып жатқызды.

	Масайған әйелдің көзі жұмылып, еріндері жыбырлап, бірдеңе айтқандай болды. Әскер шамды да сөндірмей, әйелдің киімін шешті. Әйел дыбысын да шығармады.

	Гүлдердің үстінде жатқан әйелдің қоңырқай денесі жылтырайды, қара шашы жүзінің жартысын жауып, жұп-жұмыр денесіне, иығына жібектей төгіліп жатыр. Егер сол арада қыздың бақайының қимылдағанын көрмесе, әдемілігіне қарап тұра берер ме еді қайтер еді! “Бұл тіпті де ұйықтап жатқан жоқ, қулық жасап жатыр” деген ойға тоқтап, Әскер асыға-үсіге шамды сөндірді...

	Тойдың қонақтары дастарқан басына отыра бастады. Исмаилдың жұмсауымен бір жігіт келіп, Надюшаны үстелге шақырды. Надюша керіліп, бәлсініп, барғысы келмегенсіді, бірақ қасында Нұрхан болса отыратындығын айтты. Сонымен Нұрханды да шақыруға кісі кетті. Нұрхан гармонын орындыққа қойып, басын шалқайта ұстап, үстелге қарай жүрді. Исмаил орнынан тұрып, гармоньшыны Надюшаның қасына отырғызды да, өзі де жайғасты.

	– Неге сонша көп құясың? – деп досы сықылықтап күліп, өзі еңкейіп Нұрханның көңіл-күйін білу үшін, көзіне сынай қарады. Нұрхан досының жүзіне суық көзбен қарады. Надюша тағы да бірдеңе айтпақ болды да, оның көзқарасынан жасқанып, аузын жаба қойды.

	– Келіңіздер, жас жұбайлар үшін алып қояйық! Мұрат пен Жұлдыздың өмірі балдан тәтті болсын! – деп, Исмаил қолындағы стақанын әйелдермен соғыстыруға ұмтылды. Нұрханмен қағыстырарда, оның көзіне қарап: – Бірін-бірі мәңгі сүйіп өтсін, бір-біріне демеу болсын! Махаббат үшін! – деді.

	Бір жұмысы бардай-ақ, Әскер орнынан тұрып, Исмаил мен Нұрхан екеуінің арасынан келіп, күлімсіреді де, еңкейіп құлақтарына сыбырлады:

	– Іше бермеңіздер, тойдан соң оңаша отырамыз, – деді де, жан-жағына қаранып, қасында отырғандарға естірте, даусын көтеріп:

	– Сен осы күйеуден айырылған әйелдерді неге айналдырасың? Байқа, әйеліңе айтамын! – деп қалжыңдады Исмаилға.

	Исмаил шашалып, ыңғайсызданып күлді, оған Надюша да қосылып күлді. Әскер жолдасының арқасынан қағып, енді Нұрханның арқасынан сыйпамақ болған еді, бірақ қолы тиер-тиместен-ақ гармоньшы тап бір тоқ соққандай бұлқынып қалған кезде, Әскер қолын тарта қойды.

	– Сен тамақ жеші! – деді Исмаил жаңа әкеліп қойған табақтағы еттен бір түйірін алып, гармоньшыға ұсынды.

	Нұрхан етті алды да, бірақ оны жеген де жоқ, алдындағы табаққа сала салды.

	– Компоттан құйшы! – деді ол

	Исмаил орнынан тұрып, графинді алып, кесеге қызыл түсті компоттан толтырып құйды. Жүзіне күлкі жайылған Надюша көзін жыпылық-жыпылық жұмып, компот ішіп жатқанын көрсетіп, кесесін көтерді.

	– Сен дем алсаң, – деп Исмаил әйелдің беліне ақырын қолын созып, біреу-міреу көріп қалмасын дегендей, тез ұстай алды.

	Шараптан басы айналып, жүрегі лобыған Нұрхан, отырғандардан бұрылып, қолымен басын ұстай берді, көзінің алды бұлдырап кетті.

	Нұрханның таңертеңнен бері халі онша емес еді. Өткен кеш оған ауыр тиді. Түні бойы азап шегіп, көз алдына қайдағы-жайдағы бірдеңелер келіп, жаны қиналды. “Соның бәрі түс пе, өңімде көрген бірдеңе ме?” – деп мәнісін біле алмай, түнімен дөңбекшіп шықты. Оянса, түсі екен, тынышталмақ болып еді, бірақ әлгі көргендері ойынан кетпей, бойын қорқыныш билеп алды. Анық айыра алмаған көріністер, алыстан адамдардың бұлдыраған елестері ғана ербеңдейді, өздері көрінбейді, сөйлеген сөздерін де айырып болмайды, гүж-гүж еткен біреулер. Өліп қалған әжесін бірінші рет көрді, бірақ өзін емес, елесін ғана. Қараңғы үйде отырып сөйлейді, не жайында сөйлегенін түсіне де алмайды, не дегенін есіне түсіре де алмайды. Ақыры, тұманның кесірінен апат жасап, қапылыста қаза тапқан алғашқы ғашық жары Кематтың бейнесі елестеп кетеді. Қайта-қайта жиын-тойларда жүрді. Жүрегі сыздап, түсінде бір жылады, бір қысылды, айқайлады. Ал оянса, көзі құп-құрғақ бірақ түсіндегідей жүрегі сыздап, шымшылап ауырып тұр екен... Сөйтіп жатып таңертең ұйықтап кетсе, тағы бір ғажап түс көріпті, бірақ бұл түс алдындағы көрген түсіндей өміріне ұқсастығы болмаса да есінде жақсы сақталды...

	Аспанда күн сөнгендей, жер бетін қараңғылық басқан. Нұрхан алдындағы жолды айырмай, бір жаққа кетіп барады. Жол бойы оның жан-жағынан мылқау адамдар қол созып, тоқтатпақ болады, оған жабысып, жүргізбейді. Бұл олардан әрең құтылып, итеріп тастап, жөніне жүре береді. Бірақ аналар одан сайын еліріп, қолдарын соза береді. Нұрхан оларды итермелеп, арпалысамын деп әбден шаршайды, өкінішін білдіргісі кеп, айқайламақ та болады. Бірақ, тап бір сол мылқаулар сияқты, өзінің де даусы шықпайды. Аузын ашқан сайын, ауаны жұта береді. Сөйтіп, ол тастан қашалғандай сол мылқау адамдардан қалай босанарын білмей, сасады. Ақырында, алдынан бір ағаш көрінеді. Сол ағашқа жасырынып, мына адамдардан құтылудың ретін ойлап, соған қарай асығады. Есікті ашып, үйге кіргендей болады, өзінің еркіндігін сезіп, жеңілденгендей тыныс алады. Үйдің іші тып-тыныш. Бұл үйге қалай келгеніне Нұрхан таң қалып, қуанып та кетеді. Үй оған таныс боп көрінеді, балалық шағын еске түсіреді. Бұл үй әжесінің үйіне ұқсайтын еді. Жер еден, төр жақ іргедегі темір төсек, үйдің ортасында аласа үстел, қазан-ошақ, қабырғаларда ілулі тұрған елеуіш, жүн тарайтын тарақ, ағаш ожаулар. Қарны ашқан Нұрханның тамақ ішкісі келеді. Қалған-құтқан бірдеңелер болар деп, үйдің ішін көзімен шолып өтеді.

	Жейтін ештеңені көрмеген соң өкінеді. Сол кезде тыныштықты бұзып, баланың даусы шығады:

	– Орамалдың астында нан, кішкене қазанда сүт бар, – дейді ол.

	– На-а-н, – деп баланың жіңішке даусына таң қалып, әйел қайталап сөйлейді және сөйлегеніне қуанғандай болады.

	Себебі ол өзін мылқау болып қалғандай сезінген еді ғой...

	“Бұл жіңішке дауыс қайдан шығып тұр екен?” – деп ол үйдің ішін көзімен тегіс шолып шығады.

	Бөлменің төр жағындағы, өрнектеп айдың бейнесін салған әдемі бесікті көріп, үйге кіргенде оны неғып байқамағанына таң қалады. Бесіктің ішінде аппақ жөргекке оранған бала жатыр еді.

	– Орамал астында нан бар, кішкене қазанда сүт бар, – деді бала жіңішке дауыспен.

	– На-а-н, – деп Нұрхан даусын шығарып, қуана қайталады.

	Өзінің адамша сөйлегеніне және адам сөзін құлағымен естігеніне қуанды.

	– Иә, иә, – деді бала. Нұрхан күмәнданып отырмасын дегендей. Нұрхан баланың сөзін құптады да еңкейіп тағы да қарады. Бесікте маңдайы жарқырап, гүл жайнаған әп-әдемі бала жатыр еді. Нұрхан оның әдемілігін көріп, сүйсініп, қолын жаяды. Бала оны көріп, күлімсірейді де, жіңішке үнмен:

	– Же! – дейді.

	– Же-е-е, – деген сөзді құлағы еш уақытта естімегендей болып, баланың сөзін қайталайды Нұрхан.

	Нұрхан қарнының ашқанын да ұмытып, тесіле қарап, баланың бесігінің жанында тұрып қалады, оның аузынан шыққан әр сөзді зейін сала тыңдап, соған көңілденіп, өзі де қайталайды. Ана тілін жаңа үйреніп жүргендей болып, әр сөзге таңданады...

	Оянғанда, ол өзін тап сол бесікте жатып тұрғандай сезінді, түсіндегі бала даусымен сөйлегендей болып:

	– Аспан... жер... су... өмір... – деп қайталайды ол. Сол таңертеңгі түсінде Нұрхан өзінің жетім боп өскен балалық шағын да, асыраған әжесін де, бітпес жарадай ұмытылмас із қалдырған алғашқы махаббатын да түгел есіне түсіріп шықты...

	Нұрхан әжесінің қолында тәрбиеленді. Әке-шешесінің жоқтығын білдірмей, әжесі оны аялап өсірді. Әкесі трактормен ағаш көпірден өтіп бара жатып, көпір сынып, тракторымен бірге суға кетіп өлгенде, қыздың жасы бірге де толмаған еді. Жыл өтпей-ақ шешесі баласымен күйеуге тиіп кетті. Шешесі сұлу болса да, көптеген еркектердің оған көзі түссе де кімнің баласы кімге керек дейсің? Сонымен, екінші тиген күйеуі оны сүйе тұра, бала үшін күнде ұрыс шығаратын. Шешесі өз жайын өзі білетін тәрбиелі адам еді, сондықтан ұрыс-керіспен өмір сүру қиын болар деп, екеуі айырылысады. Қызы бес жасқа келгенше, ешкімнің бетіне қарамай, өмір сүре береді. Кейінірек мектепке келген бір мұғалім ұнатқанын айтып, сөз салғанда, көп ойланбай-ақ келісіп, соған тиеді де, қызын кемпір шешесіне тастап, онымен бірге қалаға көшіп кетеді. Алғашқыда қызы мен шешесіне жиі келіп, көріп кетіп жүретін еді, бірақ төрт балалы болған соң келуін сиретеді.

	Күйеуінен жасырып ақша жіберіп тұратын, кейін оны да қояды. Балаларына әпкесінің, әжесінің барын да айтпайды, ал олар алысқа, Сібір жаққа көшіп кеткенде, байланыс мүлдем үзіледі. Әжесі де, Нұрхан да оның қайда жүріп-жатқанын, амандығын да білмейді. Сонымен кемпір бишара қызын көрмей, о дүниеге аттанады.

	Бала асыраудың барлық қиындығы қарт ананың басына түседі. Жалғыз сиыры бар әжесі өкіметтен аздаған зейнетақы алса да, таршылықта өмір сүреді. Рас, аш та болған жоқ, бірақ киімге, үйге керек-жарақ алуға қаражаты жетпейтін. Міне, сондай жағдайда қарт адам қиыншылықпен күресе білді, ескі киімдерден қызға құрап-сұрап бірдеңелер тігіп беріп жүрді. Көршілеріне жіп иіруге көмектесіп, олардың көмек үшін берген жүндерінен балаға жылы киімдер – кеудеше, орамал, ұйық тоқып беретін. Әжесінің бауыры Сейдалы көп балалы болса да, қолынан келгенінше бұларға көмектесіп тұрды. Жазда сиырына шөп шауып беріп, кейде қыз балаға жаңа көйлек-көншек, базарлық та әкеп беріп жүретін.

	Қыз әжесін өте жақсы көрді. Әкесі есінде қалмаса да, әжесінің айтуы бойынша келбетін көз алдына келтіріп, оны да жақсы көрді. Ал шешесіне ешбір жылы сезім тумады. Әжесі де ол жайында ештеңе демейтін. Бірақ, кейде кемпір күрсініп:

	– Бетсіз, алла сені кешірмес, – дейтін де, үндемей қалатын.

	Иә, сонда баласын, анасын тастап кеткен адам туралы не деуге болады?

	Әжесі түнімен қызық әңгімелер, ертегілер айтып, көңілдендіретін. Кейде ол жас кезінде жиын-тойда гармонды қалай тартқаны туралы әңгімелеуді ұнататын. Көңілденген кезде, қолына гармонын алып, ескі әндерді тартқанда, өзі қосыла жырлап, қызды да жырға, гармонға үйретті. Ананы сүюді, қартайған шағында асырау парыз екенін де қыз әжесінен естіп, бәрін содан үйреніп өсті. Кемпірдің айтқандарының бірін де жерге тастамай, сөздерін қағып алып, санасына құятын. Кішкентайынан үй шаруасына да қарап, өнерді де қоса үйренді.

	Әжесі белгілі бір молданың қызы бола тұрып, құдайға сенбеді, құранды аяттан білгенмен, оған онша берілмеді, намаз да оқымады, тіпті ондайды жаны жаратпады. Әкесінен үйренген аяттың бір-екі сүрелерін де білетін еді, кейбір ауруларды үшкіретіндей молдалығы болса да ондаймен тіпті айналыспады. Бірақ өмірде мүлде болмаған жын-шайтан жайында әңгімелер айтуды ұнататын. Мұндай аңыздар қызлың мінезінің өзгеруіне ықпал етті. Сондықтан да ол болар-болмас затқа сеніп естігенін, көргенін көңіліне түйіп өсті.

	Нұрхан бойжеткен сайын, оны асырап-бағу әжесіне қиынға түсті. Ол бесінші кластан бастап, жаз бойы балалармен бірге совхозда жұмыс істеді.

	Үйлерінде әжесімен екеуі жататын ағаш төсек, іс тігетін қол машина, тақтайдан жасалған сөрелер, кішкентай аласа орындық пен үш аяқты, дөңгелек үстел, киімдерін салып қоятын үлкен төрт бұрышты сандық, ақ циферблатты, дөңгелек қабырға сағаты бар еді. Қыз мектептен келгеннен кейін, жаңағы аласа орындыққа отырып, аласа үстелдің үстінде сабақ қарайды.

	Кемпірдің қиындығын бөлісіп, оған жәрдемдесетіндей жанашыры жоқ. Ол ауылдық советтің көмегімен Нұрханды үшінші сыныптан бастап интернатқа береді, интернатта үш мезгіл тамағын ішеді, киімін киеді, оқу құралдарымен де қамтамасыз етіледі. Әжесі – Мәруә кемпір алғашында разы болды, бала қиналмас деп ойлады. Бірақ немересі автобусқа отырып, бірнеше рет әжесіне қашып келді, бармаймын деп жылады.

	Амал жоқ, ауылдық совет қызды интернатқа қайтара-қайтара мезі болады, Мәруә да қызының көз жасын көріп, жүрегі елжіреді.

	Ауыл мектебінде Нұрхан ешкімнен қорықпады да, тайсалмады. Біреу бірдеңе деп, жағымсыз сөз айтса, не оның жетімдігіне тиісіп, анасының тастап кеткенін қозғаса, ол ызадан булығып, өзін-өзі өршелене қорғап, төбелесуге дейін барды. Үлдарға да бой бермей өсті, балалар бір рет те оны жеңе алмады. Бірақ бір бұзық бетіне тас лақтырып жіберіп, соның орны – көзінің астында үш тиынның үлкендігіндей дөңгелек із мәңгі тыртық болып қалды. Мектептегілер оған бас-көз болып, қамқорлық жасап жүрді: кітап, дәптер беріп, оқытушылар үйіне жиі барып, хал-жағдайын біліп тұрды. Бірақ Мәруаның адамға жалынып, шағынатын әдеті жоқ еді, бауыры – Сейдалыдан көмек сұрамаса, басқа ешкімге шағынбайтын. Сейдалы көп жәрдем тигізе алмағанмен, ескі қораларын бұзып, орнына ауылдық советтің бөлген ағаштарынан қора жасап берді, үйдің қамыс төбесін ауыстырып, есік-терезелерін сырлады, сиырға жем-шөп табу да оның жыл сайынғы міндеті.

	Алтыншы сыныпқа дейін Нұрхан бірге оқитын балалармен сыйыспай жүрді. Балалар оған менсінбей қарап, қызға өздері тиісетін еді, Нұрхан да жеңілмейтін, тілімен болсын, қолымен болсын жауап беріп, есесін жібермейтін. Сонымен, бір күні өшіккен балалардың жолы болып, Нұрханды алып соғып, шашынан тартқылап, ұрып-соғады. Нұрхан да өшін өзінше алды. Қыздардың шаштарынан тартқылап, сиямен беттерін бояды. Қыздар осы жайында шағынып, әжесіне айтса, оның ашуы біразға дейін басылмайтын. Бірақ қыздар тілін тыймады. “Әне, кетіп бара жатыр оңбаған!” – деген сөздер оның құлағына нешеме рет шалынды. Сондықтан да ол өзін құрбы қыздарынан аулақтау ұстады. Класқа кіргенде, сыбыр-сыбыр еткен қыздарды көріп, оларды ала көзімен ататын. Ілінісуге қара таппай, әлек болатын. Бір жағынан ол өзінің жетімдігіне қорланып, құрбыларының тыныш өміріне қызғана қарайтын.

	Ол тек үйінде ғана тыныштық тапты. Мұнда ол өршеленген мінезінің қайда қалғанын да білмей, әжесінің айтқанын істеп, оның жастық шағы жайындағы қызықты әңгімелерін сағаттап тыңдайды. Әжесі небір керемет оқиғалар жайында әңгіме шертеді. Көркем де адал жігіттер туралы олардың сүйген қыздары үшін өмірін қиюға дейін баратын қасиеттерін айтып, немересін таңдандырды. Әсіресе, кемпірдің шалы Нұрханның атасы жайындағы әңгіме оның көңілінде керемет әсер қалдырды. Атасы жас кезінде көз қызықтырған сырықтай жігіт екен, мал дегеннен жалғыз аты болса да, бай молданың қызын зорлықпен алып қашуға жігерленеді. Өзін қалай алып-қашқанын айта бастағанда, әжесі тап сол бір күндерді қайта басынан кешіп отырғандай, мұңая қалады... Егер Нұрхан мектептен көңілсіз қайтса, үндемей гармонын қолына алады да, саусақтары жансызданып, талғанша гармонын тартып, жанына тыныштық іздейтін...

	Нұрхан он төрт жасқа толғанда, шырайланып бойжетіп қалды. Бойы сымбатты, әдемі қара шашы төгілген, тана көзді қыз кәдімгідей көзге түсе бастады. Оның сұлу болатындығы бірден-ақ белгілі еді.

	Кемпір де бірнеше рет:

	– Нұр қызым, әдеміленіп, өсіп келесің, тап өзіңнің ақылсыз анаңа ұқсап, сұлу болатын түрің бар! – деп әжесі басын шайқап, күрсінеді. – Әдемілігің жаманшылыққа ұрындырмаса жарар еді-ау!..

	Бойы мен көзі – анасына, ал қайқы мұрны, өңінің қара торылығы әкесіне ұқсайтын. Төс алмасы білініп, кеудесі жұмырлана бастағанмен, әлі балалық сипаты байқалады. Өз қатарларынан шет қағылып жүргендіктен, оның адамдармен қарым-қатынасы қиындай берді. Ол көбінесе өзін-өзі жұбатты, өз ойымен өзі болып, жалғыз жүрді. Өзенге шомылуға барса да, балалардың жиналған жерінен аулақ кетіп, жалғыз түсетін, немесе ересек әйелдердің арасына барып шешінетін. Судың ар жағына өтіп, ағаштың ішін аралап, жалғыз жүруді ұнататын. Ағаш арасынан қара бүлдірген, қымыздық жинап, аяғына тікенек еніп, тілім-тілім боп қайтатын.

	Бір күні судың ар жағында жүрген бозбалалар қызды ұстап алып, зорламақ болады. Нұрхан оларға бой бермей, әрең қашып құтылады. Жұртқа жыртылған киімдерін көрсетпеу үшін, қараңғы түскенше ағаштың арасында жасырынып отырады. Көз байланған соң судан өтіп, жағада қалған киімдерін әрең тауып, жылағаннан көзі ісіп, үйіне жетеді. Кеште барлық жағдайды ең жақын адамына, әжесіне айтып береді. Ол мұның бәрін Сейдалыға жеткізеді. Ағасы ер балаларды ұстап алып, төбелеп сабайды, мектептің директорына шағынып, балаларды мектептен қудырады. Балалар болса, қыздың соңынан қалмай, оны көшеде ұстап алып қорқытпақ болады. Сол сәтте бұны көрген Сейдалы қолына шыбық алып, көшеде жүрген балаларды тым-тырақай қуалайды.

	– Әкесіз болса, қорғайтын адамы жоқ деп ойлайсыңдар ма? Ендігәрі біреуің қасына жақындашы, мына айырды көріп тұрсыңдар ғой, – деп Сейдалы ауылға түгел естіртіп, балаларға зіркілдей ұрсады.

	Осыдан кейін қыздың маңына ешқайсысы жуымады. Қыз он алты жасқа толғанда, адам сүйсінерліктей бойжетіп, әдемі, нәзік қыз болды. Бұл шақта қыздардың махаббатқа бет бұратын кезі, бірақ Нұрханның қасына ешкім жоламады, өйткені Сейдалының айтқан сөздері естерінде еді.

	Сөйтіп, ол сегізінші класты бітіріп, совхозда жұмыс істегісі келетінін ағасына айтып, оның ризалығын сұрады. Әжесі қартайды, үп-үлкен қыздың масыл болып отыруы жарамайды. Сейдалы қызға сағат пен жылтыр туфли алып берді. Ойлана келе оның ұсынысын мақұлдап, совхозға барып, жұмыс жайында сөйлесті.

	Күндіз жұмыс істеп, кешке клубқа барып, үйде әжесіне көмектесіп, Нұрханның күндері осылай өтіп жатты.

	Бұрынғыдай әлі достары болмады, мектептегі қылықтарын ұмытпаған қыздар қашып жүрді. Басқалар жақындайын десе, ата-анасыз өскен қыздан қауіптенеді. Ондай анадан туған баланың дұрыстығына, адалдығына шек келтіреді. Бір жағынан “жетімнің қорғаушысы жоқ” дегендей, жалғыз жүрген қыздың атына түрлі-түрлі сөздер айтылып жатады. Оған себеп те бар еді. Нешеме рет қызды жастар клубтан үйіне гуілдесіп шығарып салып жүрді, тиісуге қорықса да, сөзбен қағытатын еді, кейбіреулері ойнағансып, құшақтай алатын да, Нұрхан олардан үйге қашып келіп, түні бойы жылап шығатын. Бірақ бұрынғыдай ешкімге шағынбады. Өзі гүлдей жайнап, ауылдағы ең сұлу қыздың бірі болды.

	Әжесі оның шырайына қарап, қыздың ішкі ойларын өз алақанында жатқандай анық көрді.

	– Осы сен ауылдың еріккен жастарын артыңнан неге ертіп жүресің? Жақсы емес, саған олай жүру ерте, ұят болады, әлі ең болмаса, жаным-ау, он сегізге толсайшы! Мен сенің ішіңдегі жалыныңды басу үшін оттың үстінен қарғытармын. Сабырлы бол, алланың жаратқанын сақта! – деп кемпір шамданды. – Оһ, оһ! Аспандағы құдай сұлулықтан көп нәрсені талап етеді, – дейтін.

	Осындайларды кемпір қызды қорқыту үшін, естірте айтатын. Ол аула ішіне от жағып, немересін шыбықпен қуып, оттың үстінен секіртті. Нұрхан оған сенбей, ішегі қатып күлді. “Халықтың аузына қырық метр бөз жетпес” дегендей осыдан кейін кемпірге жұрт тәуіп деп қарады. Расында кемпір бірер білгенін ғана істеп еді. Сол үшін оны тәуіп, балгер санады. Ауылдастары оған қайғы-мұңын айтып, тілекпен келсе, олардың өтінішін орындамай қайтара алмады. Өзінше емдеген болды. Сөйтіп, ол біреу аяғын сындырып, қолын шығарып алса, орнына салды. Әйел толғатса, көмегін аямады, суық тисе, емін тауып, жәрдемдесті.

	Сөйтсе де ол мұндай іспен айналысқысы келмеді. Өмірден жас кеткен, кулактардың қолынан қаза тапқан коммунист күйеуі кезінде мұндайды ұнатпай, мүлде қарсы болған еді. Бірақ соғыс жылдарында ауылда дәрігер болмай, Мәруа жұрттың өтінішін қабыл алды, көп адамды аяғынан тұрғызды. Мейірімді адам еді, сол мейірімділігінен зиян да шекті. Бір кісінің сынған қолына істеген емі қонбай қалады. Сол үшін кемпірді нешеме рет ауылдық советке шақырады, тұтқындамақ та болады, бірақ халық оны аяп, соғыс кезінде көпті емдеп, аяғынан тік тұрғызғанын еске алып, оны жақтайды. Қолынан айырылған кісі де, оның ағайын-туғандары да ауыздарын көпіртіп, кемпірді кінәлайды, бірақ ауылдастары ара түседі. Бірнеше жылдан соң әлгі қолынан айырылған кісінің ұлы кенеттен қайтыс болғанда, оның туыстары “кемпірдің айласынан өлді” деп, жұртты сендіруге тырысады. Сол кезде Мәруаға “тәуіп кемпір” деген лақап ат тағады. Ауылды жерде біреуге тағылған ат өмір бойы сақталып, құлақ үйреніп кетеді. Сонымен Мәруаға да “тәуіп кемпір” деген ат жабысты да айырылмады.

	Қазір кемпірдің емі керек болмай да қалды. Ауылда емдеу орны, ауруханалар бар. Дегенмен ауылдың қарттары оған баруын қоймады. Біреудің басы ауырады, енді біреу үшкіртуге келеді, тағы біреулер “шөптен дәрі істеп бер” деп өтінеді. Кейбіреулер жылы сөздер естіп, жанын тыныштандыруды іздейді.

	“Ем жасаумен айналысқым келмейді. Бірақ жұрт жалынып-жалбарынып келген соң, бетін қайтара алмаймын. Бір күні Әбидат деген құрбым “басым ауырады” деп келді. Мен оған: “Дәрігерге бар, дәрі-дәрмек берер” – деймін. Ал ол болса: “Жоқ, сен ғана емдейсің. Сен болмасаң, ешкім емдей алмайды” – деп өз сөзін айта береді. – Сөйтіп отырған кемпірді қалай қайтарып жібермексің?! Амал жоқ. Олай-былай ойланып-толғанып ойыма келген бірдеңелерді айтамын, басын сипаймын. Сол арада ашуланып тұрған Әбидатым өзімді таң қалдырып: “Рахмет, құрбым, басымның ауырғаны жазылып кетті. Рахмет, жеңілейіп қалдым ғой!” – дегені бар емес пе. Мен күлдім, өйткені ешқандай ем істеген жоқпын. Менің атам сөйтіп емдеуші еді, мен де содан көргенімді жасаймын. Бірақ атам тоқсан тоғыз түрлі дәрі-дәрмек істей білген, білімді адам болған. Оның қасында мен кіммін? Екеуміздің біліміміздің арасы жер мен көктей, – деп Мәруа кемпір жұрттың алдында өзін ақтайтын еді. Бірақ жұрт оған сенбеді, сескеніп те жүрді “жын-шайтанмен сөйлеседі” деп те шығарды. Біреуден бірдеңе естісе болды, әрі қарай көбейтіп әкететін әдеті ғой жұрттың.

	Нұрханның күннен-күнге сөзі азайып, көңілінің бәсең тартқанын сезген Мәруа байғұс оған қандай көмек етерін білмей, қиналды. Клубтан мұңайып келген қыз сағаттап айнаға қарап тұрады. Бұны көрген кемпір ештеңе айта алмайды, себебі қыздың неге мұңаятынын білмеді...

	Әжесі көзден тайған кезде, қыз солқылдап жылады-ай кеп. Қыз жүрегін махаббат оты жандырып еді. Алғашқыда оны өзі де сезбеді, ал қарт әжесі қайдан білсін? Дегенмен қыздың жүрегінде махаббаттың оянғанын сезді, бірақ бұрыс жолға түсіп кетпесе жарар еді деп, күйгелектеніп, қайғырды.

	Расында да қыздың жүрегінде үлкен сезім пайда болған еді, оның қалай, қайтіп тұтанып кеткенін қыздың өзі де білмей қалды, кемпір де байқамапты...

	Жазда Нұрхан қырманда жұмыс істеді. Астық жинау кезінде, қырманға келген машинаның үстіне әйелдермен бірге

	Нұрхан да астық төгісті. Машибортын ашқан сары шашты жүргізуші жігіт шеткерірек барып, су толы бөшкенің қасындағы орындықта машинасының босағанын күтіп отырды.

	Сол кезде жүргізуші жігіттің көзі Нұрханға түсті. Басына аппақ, шаршы орамал байлаған, шалбарының үстінен көк түсті шыт көйлек киген қыз ешкімге де қарамай, қабағын түйіп, ағаш күрекпен бидайды құлатып жатыр. Басқа ауылдың жігіті бейтаныс қыздың қимылына сүйсіне қарап, есінде қалдыруға тырысты. Бірақ жұмысқа берілген Нұрхан бірге істеп жүрген әйелдердің даусын да естімей, ешкімді де көзге ілмей, күрегін тоқтаусыз сермеп, жұмысты қызу істеуде.

	Нұрханға көз алмастан қарап тұрған жүргізуші жігіт машина босаған кезде кузовтың қасына келіп:

	– Секір! – деді Нұрханға қолын созып, күлімсіреп.

	Нұрхан ұялып, машинаның екінші шетіне барып, сол жақтан секірмек болды. Жігіт те лып етіп, со жаққа жүгіріп барып, қолын соза қойды.

	– Секірсейші! – деді әйелдер де күліп.

	Қыз секіріп түсті де, екі қолымен жігітті итеріп жібергенде, ол шалқасынан құлай жаздады. Әйелдер жігіттің жығылуға шақ қалғанын көріп, ішек-сілелері қата күлді.

	Нұрхан да күлкісін әрең тыйып, ернін жымқырып, әйелдер жаққа бұрылып кетті.

	– Қарай гөр, өзін! – деп жігіт сары кекілін алақанымен сипап қойды.

	– Иә, сонша неге таң қалдың? – деді қыз көзін жалт-жұлт еткізіп.

	– Келші, қарлығашым құшақтайын! – деді жігіт, қыздың көзінен көзін алмай, жігерлене қолын созып.

	Қыз да көп ойланбастан жігіттің қолын сарт еткізді де, басындағы орамалын түзетіп, “жігіт болсаң тағы да жақындашы” дегендей, оған ашулана бір қарап, әрі қарай жүріп кетті.

	– Қолының жүйрігін қарашы, – деді баяғысынша кекілін сипап қойып, ызалана сөйлеген жігіт.

	– Сендейлердің басын да жарып жібереді ол, – деді дауыстай, кекете сөйлеген әйелдердің бірі.

	– Рас па? – деді кекесін сөзді байқаған жігіт, күлім қағып.

	– Иә, иә, – деді әйел

	Сасқалақтаған жігіт машинасына мініп, саусағын безеп, үнсіз қалды. Бетін тыжырайтып, тілін шығарған Нұрхан әйелдерді күлдірді. Бәрін де байқап тұрған жүргізуші жігіт, машинасын тез от алдырып, жүріп кетті...

	Нұрхан жұмыстан қайтып келе жатқанда, қасына машина тоқтады. Қараса, кабинадан манағы жігіт қарап тұр екен. Ол қасына келіп:

	– Кел отыр, жақсы қыз, үйіңе дейін апарып салайын! – деді.

	– Бар әрі! – деп қыз тойтарып тастады.

	Жүргізуші жігіт қыздың алдына шығып, жолын кес-кестеп:

	– Машинаға отырсаңшы! – деп оны бөгей берді. Қыз жауап қатпады. Жігіт те артынан қалмай, қуып:

	– Тоқтасайшы! – деп оның қолынан ұстай алды.

	– Жібер! – деп қыз қолын тартып алып, асыға басып жүріп кетті.

	Жігіт тағы да жетіп барып, екінші қолынан мықтап ұстады:

	– Тоқтасайшы, жаным-ау, неге сонша бәлсінесің? – деді.

	Нұрхан қолын босата алмайтынын сезіп:

	– Жібер, біреулер көріп қалар, – деп жалынды.

	Жігіт қыздың енді қашпайтынын байқап, қолын босатты.

	– Атыңды айтшы? – деді жігіт.

	– Нұрхан.

	– Ал, менің атым – Кемат. Кел, отыр, машинамен жеткізіп салайын.

	– Басқа ештеңе айтпайсың ба? – деп күлімдеді қыз.

	– Айтамын. Бүгін киноға барайық! Келесің бе? Қыз үндемеді.

	– Мен күтейін, – деді Кемат қыздың үнсіздігін өзінше түсініп.

	Нұрхан асыға басып кетті, жүргізуші жігіт машина кабинасынан басын шығарып, қыздың жүрген жүрісіне таңдана қарап тұрды.

	Кешке Нұрхан киноға бармақ болып, әзірленіп, киініп алды да, басына неше түрлі ойлар келіп, үйден еш жаққа шықпады, түні бойы кірпік те ілмеді.

	Ертеңіне де жігіт қырманға бидай тасыды, келген сайын қыздың айналасынан шықпай, оны киноға шақырды, қыз да келісті, бірақ тағы да бармай қалды.

	Үшінші күні жігіт оны көре салып, қасына жетіп барды да, қолын мықтап ұстап алып:

	– Сен мені неге алдайсың?! Баламын ба, саған? – деп қыздың көзіне тесіле қарады. Жігіт жанарының жарқылдаған оты қыздың жанын өртеп жібергендей, жандырып, жүрегі атша тулады.

	– Мен сені алдамаймын, – деді қыз, жігіттің өз ойына берік екенін байқап. Өзімен кездескісі келгенін ішінен ұнатқан ол: – Бүгін барамын, – деді жұмсақ үнмен.

	Осынау үн мен жылы көзқарас жігіттің жүрегіне майдай жағып, кештің батуын асыға күтті. Машинасын клубтың қасына қойып, киноға кірді. Қараңғыда кино көріп отырған Нұрханнан көзін алмады. Кинодан соң қызды үйіне дейін шығарып салды. Қыздың қолынан ұстамақ болып бірнеше рет ұмтылып еді, қыз жолатпады. Қолын иығына салып, құшақтамақ та болды, бірақ қыз қолын сілкіп тастады. Үйге жеткенде, жігіт қыздың қолынан ұстап, даусы қалтырап:

	– Білесің бе, Нұрхан, сені бір көргеннен-ақ ұнаттым. Ертерек неге кездеспедің екен, ә?! – деп әлекке түсті ол қыздың көзіне қадала қарап. Оның қыпша белінен ұстап, жүрегінен шыққан ең асыл сөздерін айтты. – Сендей аруды бұрын қалай көрмегенмін, қандай сұлу едің! – деп қыза сөйледі.

	Нұрхан осындай сөздерге майдай еріп, нәзік саусақтары оның алақанына тиді. Жылы сөзге жібіп, алданып тұрғанын пайдаланған жігіт қолының кеудесіне дейін барғанын сезіп, бірден есін жиып, жігітті өзінен итерді. Дегенмен осынау жақындық жүрегіне жылы тиіп, сол жылу денесіне түгел жайылды. Жігіт екінші рет ұмтылғанда құшақтағанына қарсы болмады. Өзі де оның құшағына тығыла түсті. ЬІстық қан денесіне жайылғандай болды. Қыз қалтырап жігіттің қолын өзі ұстады. Кемат өзі де оттай жанып, қалтыраған ернін қыз ерніне тигізіп, сүйіп тұрып:

	– Нұрхан, сүйемін сені. Дүниеде жалғыз сені ғана, Нұрхан! Сен ше? Бірдеңе деші, тек бірдеңе айтшы!.. – деді.

	Нұрханның сөйлеуге шамасы келмей, жігіттің айтқан жылы сөздеріне елтігеннен құшағына еніп, осы уақытқа дейін еркектің жақындығын сезіп көрмеген денесі қалтырап кетті.

	Жігіт айт-айт деп тұрып, қыздың арқасын сипалап, құшақтай берді. Қыздың жүрегінде де бір ерекше сезім пайда болып, жігіттің шашын, иығын сипағысы келді, бірақ ұялып, қызарып кетті, сол сәтте есін жиып, жігітті итеріп тастап, жүгіріп барып, үйіне кіріп кетті де, шықпай қойды. Ұйықтап жатқан әжесін оятып алмайын деп, жарықты жақпай, қараңғыда терезеден қарап, қора түбінде кетпей тұрған Кематты көрді. Жігіт үйдің айналасында көп жүрді, бір-екі рет ысқырып та қойды. Нұрхан оның ысқырғанын естіді, бірақ әжесіне білдірмеді.

	Ертеңінде кешке таман Кемат машинасымен қыздың үйінің қасына кеп тоқтады. Үйден бүкірейген кішкентай кемпір шығып, оған қарады да:

	– Шырағым, саған кім керек еді? – деп сұрады.

	– Әже, мұнда картоп сататын адам жоқ па? Бір таныс дайындаушы біле келерсің деп өтінген еді. Егер болса, ертең келеміз, – деп жылпылдады Кемат, ал өзі қыз көрінбес пе екен деп, терезелерге қараумен болды.

	Мәруа жігіттің өтірік айтып тұрғанын сезді де, жауап бермеді, әрі оны сынап, шақырылмаған қонақтың аяғынан басына дейін шолып шықты.

	Кемат та кемпірдің жауап бермегенінен сескеніп, өзінің ішкі ойын білдірмеу үшін отырғыштың астынан шелекті шығарып, көзін терезеден алмай, машинасынан түсті. Мәруа да шарбаққа сүйеніп, жігітке шұқшия қарап тұрды.

	Кемат шашын сипай беріп, көзін үй жаққа тігіп, алаңдағы бұлаққа қарай адымдай жөнелді. Мәруа жігіттің жан-жағына қарағыштай бергенін көріп, одан көзін алмады.

	Кемат шелегін толтыра су алып келе жатқанда, оның көзі Мәруаның абыржыған, қызарған көзімен ұшырасып қалды. Машинасының капотын ашып, толы болса да, суын төгіп-шашып, радиаторға құйды. Кемпір жігіттің әрбір қимылынан көз алмады.

	– Балам, сен қай жақтансың, бұрын көрмеген сияқтымын, біздің ауылданбысың? – деп сұрады одан Мәруа.

	– Жоқ, көрші ауылдан келіп, совхоздың бидайын тасимын, – деген Кемат тағы да шашын сипап қойды.

	Кемпір жауабын бір құлақтан кіргізіп, екінші құлақтан шығарып, айтатыныңды тез айт дегендей, оған үнсіз қараумен болды.

	– Нұрхан сіздің немереңіз бе? – деді сыпайы сөйлеп, жүрек еркіне бағынған Кемат.

	– Иә, немерем. Оны қайтейін деп ең, ә? – деді ашулы көзімен қараған Мәруа.

	– Бірге жұмыс істеуші едік. Мендей күйеу балаңыз болғанын қаламайсыз ба? – дел әзілдегенмен кемпірдің оқты көзін көріп, албыраған жүзі өзгере қалды.

	– Ұятсыз жігіт екенсің, тексіз біреуге қызымды, күндей көрген жалғызымды қалай бермекпін? – деп даусын көтерген Мәруа таңдайын қақты.

	– Тексіз дейсіз? – Мен Қыпшақ тұқымынанмын, естіп пе едіңіз? – деп нығыздай сөйледі Кемат қарт адамдарша.

	– Білемін мен, сендей қыпшақтарды. Олар өтірікті қаппен толтырып алып жүреді, сенің де бір сөзіңе сенуге болмайды, – деп Мәруа қолын сермеді.

	– Әже сенсеңіз сеніңіз, сенбесеңіз қойыңыз. Ал бірақ мендей жігітті іздесеңіз де таппайсыз, – деп Кемат сөзін тағы да қалжыңға айпалдырды.

	– Қарай гөр мынаның сөзін! Нағыз қыпшақ! – деп кемпір басын шайқады.

	Осы кезде Нұрхан келе жатыр еді, Кемат оны көре салып, кемпірмен сөйлесіп тұрғанын да ұмытып, қызға жалт қарады. Қап-қара қолаң шашы желкесіне түйілген, үстіндегі гүлді шыт көйлегі желпілдеп, көзі жайнаңдап, күнге тотыққан аяғын ақырын басып, басын шалқайта ұстап, асықпай келе жатыр еді. Ол күлімсіреп, машинаның қасына тоқтады.

	– Міне, Нұрхан, – деп жігіт біресе кемпірге, біресе қызға қарады. Сонан соң қызға қолын созып: – Жұмыстан жаңа келе жатырсың ба? – деп сұрады.

	– Иә, – деп Нұрхан да қолын ұсынды. Мәруа қыздың қолын бергенін көрмегенсіп, үйіне қарай асықты. Кемпір үйіне ‘кіріп кеткеннен кейін де, Кемат қыздың қолын жібермей тұра берді.

	– Нұрхан, бүгін кеште сені қыдыртайын, жарай ма? Әжеңе киноға барамын дерсің, ал мен жардың үстінде күтіп тұрармын. Түн сондай жақсы болады! – деп жігіт көзін қыздан алмай, жалбарынды.

	– Жақсы, – деп қыз кірпіктерін жыпылықтата қағып, сенімді түрде қарады жігітке.

	– Бірақ тезірек шық, жарай ма? Мен бұл арадан кетейін, жұрт бірдеңе ойлап жүрер, – деп Кемат қыздың қолын жіберіп, машинасына қарай жүрді.

	Нұрхан үйге кіргенде:

	– Алдайды ол сені! – деді Мәруа, қыз кірер-кірместен-ақ.

	– Әже, сен не туралы айтып тұрсың? – деді Нұрхан.

	– Әне, тап сол сары шашты алдайды сені, көзі жыпылықтап тұрған бір қу көрінеді, қыпшақтар өмір бойы өтірік айтумен келеді, – деп кемпір қызына жаны аши сөйледі.

	Нұрхан әжесімен қарсыласпады, кешкі асын тез-тез ішіп, Кематпен кездесуге асықты. Кемат машинаны жүргізіп келе жатып, өзінің өмірі жайында көп әңгіме айтып, мақтанды. Өзінің жігітшілігі, көшедегі құрбыларымен төбелескені, күрескені туралы әңгімеледі. Сонан соң сөзін қалаға бұрып, ондағы мейрамханада уақытын қалай өткізгенін айтып, мақтанды. Нұрхан оның әр сөзін зейін қойып тыңдады. Жігіттің әдемі даусы, мәнерлеп шебер сөйлегені ұнады.

	– Суретімді берейін бе саған? – деп Кемат ақ көйлегінің қалтасынан суретін шығарып, Нұрханға ұсынды.

	Ертеңінде екеуі машинамен қыдырды. Нұрхан кешеден бері Кемат жайында көп ойлады, кішкентай бет орамалына орап, суретін қойнына тықты. Жұмыс кезінде аздаған үзіліс бола қалса, Нұрхан суретті алып, біреу-міреу көрмесін дегендей, жан-жағына қарап, ақ құба, сары шашты, қыр мұрынды жігітке көз алмай қарайды. Онымен қыдырған кештері есіне түседі. Онымен ойша сөйлесіп, сүйсінеді, суретті сүйіп қуанады, әдемілеп орап, тағы тығып қояды. Кемат астық тасуды қойған еді, енді олар тек кеште ғана кездесіп жүрді. Күн сайын қас қарайғанға дейін машинамен қыдырады. Кемат іс сапарға кетіп, бірнеше күн кездеспегенде, қыздың ұнжырғасы түсіп, үйден шықпай, бір бұрышқа тығылып, қайғырып, әжесі жоқта суретті қолына алып, сүйгенінің бейнесінен көзін алмай отырады.

	Сондай күндердің бірінде әжесі әлде не сезіп:

	– Қызым, киноға неге бармайсың? Үйден тіпті шықпайсың ғой? – деді оған тексерген адамша сөз тарта қарап.

	Нұрхан жауап бермей, иығын көтерді де қойды. Кемпір күліп:

	– Алдады ма? Мен оның сондай екенін алақтаған көзінен байқаған едім. Ондайлар сендей қыздардың нешеуінің басын айналдырмады дейсің? – деп кемпір немересіне тиісті.

	Әжесі солай дегенде де, Нұрхан оның сөздеріне құлақ қоймады. Әжеме тілім тиіп кетіп жүрмесін деген оймен киноға барам деп үйден шығып кетті де, бақша ішінде жасырынып, Кематты қараңғы түскенше күтіп отырды.

	Жігіт келгенде, Нұрхан қасына жүгіріп барып, жүрек қуанышын жасырмады, моншақтай жылтыраған жанарын қадап тұрып, жігіттің қолынан мықтап ұстап, көкірегіне басты.

	– Көп кешіктің ғой? – деді қыз нәзік үнмен.

	– Краснодарға машина бөлшектерін алуға барғамыз, – деді жігіт те даусы қалтырап, сағыныш толы көзімен оған үзіле қарап.

	Кемат сол күні кеште де келді. Қолтығында қағазға ораған заты бар. Қараңғы түскен кез болатын. Олар көшенің ортасымен жүріп, жарға шығып, одан төменірек ойлау жерге, су жиегіне түсті. Аспандағы қауынның тіліміндей жарты ай баяу қалқиды. Тоқтаусыз гүрілдеп аққан судың дыбысы естіліп жатыр.

	Тарыдай бытыраған жұлдыздар аспан күмбезінде жымың-жымың етеді. Қол ұстасып келе жатқан жастар аспанға қарап, оның осындай шексіз екендігін айтып таңданды. Көк шөптің иісі мен өзеннен соққан салқын леп жаныңды серпіп, көңіліңді көтереді. Жастар шық басқан шөптің үстімен келе жатып, еңкейіп шөпті қолымен жапырып көріп, отыратын ыңғайлы жер іздестіріп жүрді. Одан әрі іздеуді қойып, суға жақынырақ жерге тоқтады.

	– Бүгін біз, менің келгенімді жуайық! – деді Кемат бешпентін шөпке төсеп жатып.

	Қолтығына қысқаны бір бөтелке шарап пен кәмпит екен.

	Бұлттың арасынан шыққан ай жастардың отырған жеріне сәуле шашқандай. Жігіт қыздың қолын алақанына салып:

	– Сені сондай сағындым! – деді.

	Қыз үндемей, басын төмен иген күйі жауап бермеді. Кемат та үндемеді, екеуі біраз уақыт үнсіз отырып қалды.

	Тастарды жалай аққан судың сарылдаған дыбысы алысқа кетіп жатыр. Жан-жақтарында бүргеннің тікенек бұтақтары қимылдайды. Қараңғы түсіп, өзеннің бойы салқындап, шөпке шық түсе бастады. Жар басынан әлі ұйықтамаған ауылдың оттары жылтырап көрінеді. Әр жерден үрген иттің даусы естіледі, тас жолмен зымырап өтіп жатқан машина гүрілі тыныштықты бұзады. Аспандағы жұлдыздар ғашық жандардың шаттығын құптағандай, үнсіз жымыңдасады. Түн ғажап! Таза ауа көкіректі керіп, жастарды жандандыра түседі. Олардың жүрегі жалындаған сезімге толып, бір-біріне не айтарын білмей, жан-жаққа қарап, күрсіне береді.

	Кемат қызға бұрылып, иығынан құшақтады... Содан соң еңкейіп, қыздың дірілдеген ыстық ернінен сүйіп алды. Қыз әлі де есін жиюға тырысқанымен, бойын билей алмай, қолын созып, жігіттің шашынан сипады.

	– Жалғызымсың, сен менің! – деп сыбырлады жігіт.

	– Кематым, мейірімдім, – деді қыз да ернін жыбырлатып.

	– Жалғызым, – деп Кемат қызды құшақтап, көтеріп алып, бешпентінің үстіне жатқызды да, оның көзінен, мойнынан, ернінен сүйді.

	– Қой деймін, мұның не? – деп оның құшағынан қыз бұлқынып, босанбақ болып еді, жүрегін билеп алған сезімнен дәрмені таусылып, көзін жұма берді де:

	– Қой деймін, болмайды! – деп ерні ғана жыбырлады.

	Ол тек судың ғана тоқтаусыз сарылдап ағып жатқанын білді, сол сарылмен бірге өзі де алысқа ұзап, сол ағынға түсіп кеткендей сезінді. Жұлдызды аспан, ағып жатқан су, дүниенің бәрі көз алдында төңкеріліп, астан-кестең болды. Ал жігіт қызды аймалап сүйе берді...

	Ол көк майсаның үстінде басын тізесіне қойып, көпке дейін есін жия алмай отырды. Кемат бешпентін қағып, тазалап:

	– Кеш болып кетті. Үйге қайту керек, әжең ұрсып жүрер, – деді ол қызға бір түрлі өкінгендей, бөтен дауыспен.

	Нұрхан орнынан тұрып, қабағының астымен жігітке қарады. Ал ол қызға бұрылмай, өзен жаққа қарай адымдай басып барды да, қол-аяғын суға малып, киімін тазалай берді. Қыздың көзінен жас тамшылап, ернін тістелеп: “Не істедім мен, не істедім?” – деп үнсіз егіліп жылай берді... Жігіт үстін тазалап болып:

	– Жүр! – деді.

	Қыз баяғы отырған күйінде басын тізесіне қойып, жылай берді.

	Ол екеуінің арасы әп-сәтте жер мен көктей өзгергенін сезіп, сондай масқара жағдайға тап болғаны үшін қан жұтып, қайғырды.

	Кемат қасына келіп отырды. Қолымен мойнынан сипап:

	– Нұрхан, не болды саған, айтшы? – деді.

	– Кемат, неге екенін білмеймін, арамыз келіспейтін сияқты көрінеді, жүрегім бірдеңені сезгендей, – деді ол.

	– Бәлі, ақымақ екенсің ғой, қайдағы жоқты айтасың, бәрі де жақсы болады, жыламашы, – деп жігіт қыздың арқасынан қақты.

	Нұрхан тағы да суық, жат дауысты естігендей сезінді.

	– Жоқ, мен жылап тұрған жоқпын, бір түрлі басым ауырып, құлап кететіндей болып тұрмын, – деп теңселе берді қыз.

	– Ақылың жоқ екен, – деп жігіт қыздың қолынан тарта көтеріп: – Жүр, кетейік! – деді.

	Нұрхан қолымен көз жасын сүртіп, жігітке жабысып, басын оның кеудесіне қойды.

	– Сен бір бөтен адам сияқты болып тұрсың, мені тастап кетпейсің бе? Бір-бірімізді жоғалтпаймыз ба, ә? – деді ол жігітке қарап.

	– Жоқ, Нұрхан, неге бір-бірімізді жоғалтуға тиіспіз, – деді ол асыға сөйлеп.

	Кемат күнде келіп жүрді. Олар түн ортасына дейін судың жағасында оңаша отырып, бір-біріне көздері тоймай, махаббаттың еркіне беріледі.

	Мәруа кемпірдің жүрегі мүлде толқып, жаны күйзеліп, қыздың жұмыстан келуін күтті. Бірақ Нұрхан келгенде, оған аузын ашып ештеңе айта алмады. Қыз тамағын ішуге отырғанда да, әдеміленіп киініп-жасанып, шығуға жиналғанда да кемпір жүрегіндегісін аша алмады. Ол ұйықтамай, түн ортасы ауғанша қызды күтумен болды. Міне, қыздың аяғының дыбысы да естілді, шамды жақпай, жалаң аяқ, ақырын төсектің қасына келіп шешінді де, көрпенің астына енді, әжесінің қаусаған, жіп-жіңішке аяғын құшақтап, ұйықтауға кіріскенде:

	– О, ұятсыз қыз, басыңа бәле жапсырдың ғой! Сенің де анаң сияқты маңдайыңа жазылғаны осы болса, мен байғұс не істейін? Сенің анаң сондай жүрексіз еркекке тиді. Анадан баланы айырған адам оқушы ма еді? Ол кезде еркек кіндік те аз болатын. Сондықтан тиді ол Ал сен ше, сорлы-ау?! Не істедің, ә? Қазір еркектен көп не бар? Сендей бүлінгенді ешкімнің алмайтынын білесің бе? Тұқымың құрғыр, ана сарыны ма? Сенен де жақсыларды тастаған ол...

	Нұрхан демін ішінен алып, дыбысын шығаруға қорқып, әжесінің сөзін үнсіз тыңдады.

	– Иә, біз, байғұс әйелдер нашармыз, махаббат оты тұтанса, күйіп-жанып басымызды жоғалтамыз, – деп кемпір күрсініп, жылауға дейін барды. – Мұндай өмірді көргеннен көрмегенім дұрыс еді. Ал сенің сорлы анаң бұл өмірден не жақсылық көрді? Өзінің анасын, тапқан баласын тастап кеткен өмірі өмір бола ма? Бақыттың соңынан қуып кетті, бірақ соны тапты дейсің бе? Артында қалған баласын ойлай ма екен, жоқ. Ол ешкімді де ойламайды, өзін де ойламайды. Дүниеге келгеніне өкінеді...

	Нұрхан алғашқыда әжесінің бірден-бірге көшіп, анасынан өзіне сөзді аударып, сөйлеуінің түп мағынасын түсінбеді, сонан кейін кемпірдің сөзінің мәнісін білмек болып:

	– Әже, осы сен, бұл сөздерді неге қозғадың? – деп сұрады.

	– Мен бүгін бал ашқан едім... – деп кемпір қараңғыда басын көтерді, қыздың түрін көрмек болып еді, бірақ көре алмай, басын жастыққа салды да, көрпенің астынан Нұрханның қолын тауып алып, ұстады. – Бал ашқанында, саған бір қырсықтың келгенін түсіндім, сен бір пәлеге ұшырағансың...

	Нұрхан жып-жылы алақанымен кемпірдің етсіз қолын сипап, қысып қойды.

	– Мен не үшін өмір сүреді дейсің? Сенің бақытты болуыңды тілеймін. Сендей кішкентай жалғызымды, балапанымды қалдырып кетпекпін бе?.. – деп кемпір жүрегі елжіреп, ақырын жылады.

	Нұрхан да әжесін аяп, жылап жіберді де, кемпірдің қолын қайта-қайта сүйе берді.

	– Қыршынынана қиылғырдың аты кім? – деп сұрады кемпір есін жиып.

	– Әже-ау! Неге өзіңді сонша қинайсың? Ол мені сүйеді... сүйеді!.. – деп жұлып алғандай дауыстап жіберді Нұрхан.

	Кемпір басқа ештеңе айтпай, қыздың қолын сипап, тыныштандырды.

	Нұрхан ертеңіне бет орамалға оралған суретті ұмытып, көйлегінің қалтасында қалдырады. Немересі жұмысқа кеткен соң, әжесі үйді жиыстырып жүріп, көйлекті алған кезде, қалтасынан түскен бет орамалдың арасынан сурет шығады. Кемпір біраз уақыт Кематтың суретіне қарап:

	– Қандай қайғыға түсірдің сен менің сүйікті қызымды. Өзіңді де алдайсың, басқаны да алдап жүрсің.

	Сендейлердің тағдыры солай болмауы керек еді. Мүмкін сен мейірімді де, адал боларсың, бірақ өтірікпен өмір сүресің, – деп Мәруа қабырғадағы кішкентай жастыққа шаншулы тұрған инені алып: – Бізге сенің келмегенің дұрыс, – деп суреттегі жігіттің маңдайына инені сұғып алды. – Бізді көрмегенің дұрыс, – деп инені көзіне сұқты. Сенің қулық сөздеріңді қызым естімесін, алдау кірмесін бұл үйге, – деп аузын түрткілеп, инесін сындырып алды. – Сенің жүрегің қызымды ойлап тыныштық көрмесін, – деп кеудесінің жүрек тұрған жағына сынық инені сұқты, бірақ сынған иненің тұқыл ұшы суретті теспей, ойып жіберді. Кемпір оған көңіл бөлмей, өзінің іс-әрекеті жайында ойлады, мұндайды ешкімнен көрген де, естіген де жоқ еді.

	Үстіне үлкен шәліні жамыла сап, Мәруа кемпір үйден шықты. Жаңбыр себелеп тұр еді. Кемпір калошымен батпақты шашырата басып, өзен жаққа қарай адымдай жөнелді. Өзенге жеткен кезде, тұманданған аспанға қарады, суға арқасын беріп, қолындағы мыж-мыж болған суретті сол иығынан суға лақтырып жіберді. Суретке қарағысы да келмей, ол ешқайда бұрылмастан, үйіне қарай адымдады.

	Жол бойы ерні жыбырлап: “Суға кетсін, суға кеткір, антұрған!” – деп қарғап келе жатты. Ол суретке не істегенін өзі де байқамады. Суреттегі жігіттің келгенін ұнатпай, оны жоғалтпақ болды. Бірақ сол суретті неге сонша инемен тескілегенін өзі де білмеді. Қатты ашуланған болар. Кемпір үйге келіп, өзінің іс-әрекеті жайында ойланып, таң қалды. “Осы істегенім дұрыс па, әлде бұрыс па?” деп қиналды ол.

	Кешке үсті-басы су-су болып, жылағаннан көзі ісіп, Нұрхан үйге келді. Су болған шашы жан-жаққа жайылып, көзіне дейін түскен, шыт көйлегі денесіне жабысқан, ал өзі тоңғаннан дір-дір етеді. Ол жан-жағына көзін жүгіртіп, үйдің ортасына тоқтады.

	– Балапаным, не болған саған? – деп кемпір жағын ұстап, қайғыра сұрады.

	Нұрхан әжесін құшақтай алып, басын кемпірдің кеудесіне сүйеп, солқылдап жылады.

	– Жалғызым, аяулым, не болды? Айтсайшы, қинамай? – деп Мәруа қыздың су-су арқасынан сипады.

	– “Бүгін тойы болады” – деп, жұмыстағы қыздар айтты. Қандай бақытсыз едім! – Не істедім мен оған, не жамандық көрді ол менен? Сөйтіп алдайтындай! Айтшы, әжетайым! Не істедім, не үшін ол мені соншама жазалады? Әжетай-а-ау! – деп ботадай боздап, жылай берді.

	– Қызым, қоя ғой! – Жүрегіңді елжіретпе, тыныштал, балапаным, тынышталшы! Неге сонша өзіңді қинайсың, ол ұмытылар әлі-ақ. Алғаш көргенде-ақ оның суайт, алаяқ екенін білдім ғой. Көрдің бе, әжеңнің сөздерінің дұрысқа шыққанын!

	– Әжетай-ау, мен оған сендім ғой! Сенсіз өмірім жоқ дедім ғой! Ол өзі де солай деген. Өмір сүргім келмейді, келмейді, – деп ол әлсірегендей, тізерлеп, кемпірге асыла құлады.

	– Ақымақ болдың ба? Немене? Неге өмір сүргің келмейді, ә?! Ана оңбаған өмір сүрмесін! Ал саған әлі-ақ өзі жақсы, өзі әдемі, ақылды да адал жігіт кездеседі. Ол саған сондай арамдық істеген екен, енді ол туралы ойлама да, өмір сүрмеймін деп айтпа!

	– Жоқ, жоқ! Онсыз өмір сүру қиын. Онсыз өмір, өмір емес! Оны ата-анасы зорлап үйлендірген. Олар...

	– Иә, балапаным, солай-ақ болсын!...

	– Оларды мен білемін. Біз солтүстікке кетпек болып едік, бірақ мен сені жалғыз қалдыра алмадым, әже, – деп Нұрхан кемпірді құшақтады.

	– Солай да болар, балапаным. Мені жалғыз қалдырмағаның үшін рахмет! Тыныштал, өзіңді-өзің ұсташы. Қайғыратындай ештеңе жоқ... Қазір киіміңді ауыстырайын, тоңып, қалшылдап кеттің ғой, – деп кемпір қызды тұрғызып, төсекке отырғызды.

	Қыз солқылдап жылай берді, тісі-тісіне тимей, қалтырап барады.

	– Қыздар сені алдаған болса ше? – деп Мәруа немересінің көңілін ауламақ болды.

	Нұрхан сол сәтте басын көтеріп алды, өңінде үміт оты ұшқындап кетті, көзі жайнап, кемпірге қарады да, солқылдап жылағанын әрең-әрең тоқтатты.

	– Қыздар қалжыңдап айтқан болар! – деп Мәруа немересіне ұнағанын байқап сөзін қайталай берді. – Шешіне ғой, қазір құрғақ киім берейін. Мынамен сүртін, – деп кемпір орамал ұсынды.

	– Қалжыңдады ма екен, әлде? – деп қыз да өзі-өзінен сұрап, көгілдір көзі шарасынан шыға таңданып, бір орында тастай қатып қалды.

	Әжесі сандықты ашып, ішінен құрғақ киімдер іздестірді, Нұрхан болса қолындағы орамалды төсекке тастай салып, сол таңданған күйі бір жерге тесіле қарап, ептеп есік жаққа қарай жылжығанын өзі де аңғармай қалды.

	– Қалжыңдаған болар! – деп әжесіне қарады да, есікке қарай жүгіре жөнелді.

	– Қызым не болды саған? – деп қолындағы киімдерімен кемпір оның соңынан жүгіріп шықты.

	– Қалжыңдап айтқан болар, әже-ау! – деп ауыз үйге шықты да, сыртқы есікті ашып, құйып тұрған жаңбырдың астында көрінбей кетті.

	Қатты соққан жел мен жаңбыр үйге лап берді.

	– Балапаным, қайда кеттің? – деген Мәруа жүрегі жарылып кете жаздап, есіктен атылып шықты.

	Тыстағы кішкентай қақпаның сарт етіп жабылғанын, қыздың суды шалпылдата басып бара жатқанын естіп, кемпір тұрған жерінде үн-түнсіз қатты да қалды. Кемпір сасқалақтап, не істерін білмей тұрды да, сонан соң есін жиып, қақпаға қарай жүгірді. Дала қараңғы еді. Жаңбыр да күшейіп, шымылдықтай тұтасып, кемпірдің көзін көлегейледі.

	– Қызым, Нұрхан, қайт! – деген дауыс кемпірдің жүрегін қақ жара шығып, тамағы қарлыққанша айқайлады.

	Кемпір тұрған жерінде зырылдауықша айналып, не істерін, қайда барарын білмей, Нұрханның жүгіріп кеткен жағына көзін тігіп тұрды.

	– Құдайым-ай! Бұл не болды өзі, қайда ғана жүгіріп кетті екен? Балапанымның үсті-басы онсыз да су еді, бұл жаңбырда өледі ғой! – деп ол су болған белдемшесін қолымен ұрғылай жылады.

	Бірден есін жиып, үйіне жүгіріп кіріп, басына жаулығын орай салып шықты да, баяғысынша сөйлей жылап:

	– Аллам-ау! Қайдан іздеймін, мен сені? – деп жолға түсті.

	Дүниенің азабын шегіп, әбден қартайған кемпір одан сайын бүкірейіп, Нұрхан кеткен көшені бойлап, бір шетінен бір шетіне шықты. Нұрхан жоқ еді. Мәруаның дәрмені кетіп, шаршап, әбден әлсіреді. Тізесіне дейін батпақ болып, не істерін білмей сасып, ол көпке дейін көшені кезді де жүрді. Содан соң Нұрханмен жұмыс істейтіндерді Сейдалы табар деген ойға тоқталып, асыға басып ауылдың бір шетіндегі інісінікіне қарай жүрді. “Әлде Нұрхан жолдастарының айтқан сөзінің өтірік-шынын білмек боп, соларға барған болар!” – деген ойға келді. Орталық көшеге шығып, жүріп келе жатқан машинаның жарығынан көзін жұмды. Дөңгелектен шашыраған батпақ кемпірдің үсті-басын түгел былғады. Ол жол шетіне әрең қашып шықты.

	– Жолың болмағыр, күл-паршаң шығып, аударылып түскір! – деп қарғай беріп, Мәруа бетіне шашыраған батпақты сүртіп, жұдырығын түйді.

	Кеудесі аянышқа, қайғыға толып, көмейіне тығылып, көзінен парлап аққан көз жасы Мәруаның бетіндегі батпақты жуды, демін әрең алып, інісі тұратын жаққа қарай ілби берді. Оған көмектесетін жалғыз адамы – сол еді.

	Мәруаға батпақ шашыратқан машина Кематтікі. Бірақ кемпір оны қайдан білсін!.. Тойға дайындалған ақ көйлек пен қара костюм киіп, рульді олай бір, былай бір қатты бұрып бара жатқан Кемат болатын. Ол Нұрханға жетуге асығып бара жатқан. Кеше кездескенінде Нұрханға бәрін айтып түсіндірмек болған еді, бірақ айтуға батылы бармай, өзін-өзі лағынеттеді.

	Той бүгін кеште болмақ. Үйленетін қызымен Кемат бала күнінен Нұрханды білмей тұрған кезден таныс. Кематтың ата-анасы ауылдың беделді адамдары. Олардың төрт бөлмелі еңселі үйі, малы, басқа да байлықтары бар еді. Кемат үйленсе әкесі оған машинасын сыйламақ болған. Сол үйленетін қызын көріп, ата-анасы қалыңдықты ұнатады. Қыз да ауылдың беделді бір отбасынан, жақсы тектен еді. Қыздың мінезін, ақылын байқап көріп, мін таппаған соң, жігіттің әке-шешесі қыздың туыстарымен сөйлесіп, құда түсіп қояды. Жыл бойы тойға дайындалумен болады. Кемат Нұрханмен таныспай тұрып, қыздың мінезін, оның киноға жалғыз баратынын, ұяңдығын, еңбекшілдігін байқады. Нұрханмен кездеспеген болса, тойды да тез жасатар еді. Нұрханмен танысып, жүрегінде бұрын болып көрмеген ғашықтың оты тұтанып кеткенінде, ол үйленуге әзірленген қалыңдығынан қол үзіп, Нұрханға үйленбек ойын айтпақ болды ата-анасына. Бір жағынан Нұрханның тұрмысы, тәрбиеленген отбасы дұрыс болса, ол ешбір қиналмай-ақ үй-ішіне айтар еді. Ал онда мұның бірі де жоқ. Туған анасы тастап, қыздың кедей кемпірдің қолында жетім өскені, кемпірдің ауылға “тәуіп” атанғанын айтса, ондай адаммен ата-анасының жақындаспайтыны айдан анық. “Қыз құрыды ма?” – деп ұрып-соғуға дейін барады, сондықтан ол аузын ашпады. Ата-ана тәрбиесінде өскен жігіт өзі де күдіктеніп, қиналды: тең емес адамға үйленсем, ауыл арасында жүруге бет болмас деп ойлады. “Біреудің тастап кеткен баласынан басқа қыз құрыды ма, саған?” – деген жолдастарының сөзі де құлағында тұрды. Бірақ Нұрханмен байланысын үзуге әлі жетпеді. Күндіз-түні қыз бейнесі көз алдынан кетпей қойды. Оны көрсе тап бір жұмаққа кіргендей көңілденіп, қуанады. Сол кезде бар өмірін аямай, соған арнайтындай сезінеді. Кей кездерде ол қыздың сұлулығына таңдана қарап, есін жаңа ғана жиғандай тұрып қалатын. Соншама сұлу екеніне қыздың өзі де сенбей жүрді.

	Сонымен бірде ол үйдегілердің зорлап үйлендірмек болғанын айтып қалды. Нұрханды білмей тұрғанда, сол қызбен кездескенін айтты. Бірақ Нұрханнан айырылғысы келмей, ана қызбен кездесетінін, көп ұзамай тойы болатынын жасырды. Жігіт не істерін білмей, көп ойланды да, бір амал іздестіріп көрді: әуелі ата-анасының ал деген қызына үйленіп, сонан соң айырылыспақ болды, ал әйелден айырылысу оңайырақ, сол кезде ол Нұрханды аламын деген ойға да тоқтады. Нұрханның өзіне сенетінін байқап, Кемат соның бәрін соңғы жолыққандарында айтпақ та болған еді, бірақ айта алмады, оның қулығын қыз да аңғармады әрі қызды шошытып алармын деп қорықты. Сондықтан ол оған солтүстікке кетейік, – деді. Қыздың қарт әжесін тастамайтынын сезді, өзінің намысқой екендігін білдіру үшін, әжесін алып кететінін де айтты. Егер айттырған қызына үйленетін болса, онда ол солтүстікке кетейік деп айттым ғой, оған көнбедің деп, қызға ақталмақ болды. Әлі де жігіт сол халден арылудың амалын таппай, қатты қиналды. Ата-анасы үшін де жаны ауырды, Нұрханнан айырылып қалармын деп те қорықты. Оған білдірмей, той жасатуға намыстанды, сол той жайында біліп қаларын сезіп, онан да тезірек барып өзім айтайын, өзімнен естісе, мүмкін, менің ойымды дұрыс түсінер деп ойлап, той болатын күнгі кеште осыған тәуекел етті. Жарты сағаттай ол терең ойға беріліп, жігіттермен бірге болды. Ойын сездіруді ол өзіне борыш деп санады да, жігіттерге қазір келемін деп, сыртқа шығып кетті. Жауып тұрған жаңбырға да, жердің мибатпағына да қарамай, машина тұрған совхоздың қорасына қарай жүгірді. Машинаны жүргізіп, алдынан жүгіріп шыққан қарауылшыға: “Былай тұр, жолдан!” – деп айқайлады да, қолын бұлғалақтатып тұрған кісінің үсті-басына батпақты шашырата машинасын ентелете айдап, қорадан шығады. Уақыт тығыз еді, сондықтан да ол машинаны бар күшін салып, жоғары жылдамдықпен айдады. Шелектеп құйып тұрған жаңбыр машинаның әйнегіне сартылдап тоқтаусыз құйылып жатты, тіпті әйнек тазалағыш ысырып үлгірмеді. Кематтың көзі тұманданып, жолды әрең көріп келеді. Машина Нұрханның ауылының шетіне зырылдап кеп жеткенде, Кемат бірден көңілдене қалды. Не де болса, әйтеуір сезімі жетелеген жаққа келді. Нұрханға істеген қиянаты, ата-анасы алдындағы борышы барар жеріне тез жетуге асықтырды. Сүйген адамыма неге сонша қиянат еттім екен?! Қазір оны машинаға отырғызып, басым ауған жаққа алып кетейін, солай болғаны дұрыс!” – деген ойға келіп, жүрегінің лүпілін басты. “Солай етейін!”

	Орталық көшеде машинасымен соғып кетуге аз-ақ қалған кемпірдің Мәруа екенін білген жоқ. Ал Нұрханның үйінде осындай қайғы болар деген ойына да келмеді. Орталық көшенің асфальт жолынан машина Нұрхан тұратын көшеге қарай бұрылды. Жол жаңбырдан әбден бұзылған, машина жүре алмай, шоқақтап келеді. Кемат маңдайын әйнекке қатты соғып, ауыртып та алды, бірақ ауырғанына да көңіл бөлмей, ол қыздың үйіне жетуге асықты. Үйге жақындағанда, машина жүрісін бәсеңдетіп келіп тоқтады. Жүрегі алып-ұшып, кабинадан секіріп түсті. Есігі ашық қалып, жарығы жанып тұрған үйге жүгіріп кірді. Үйдің ішінде ешкім де жоқ еді. Үй иесі, мүмкін, қорада жүрген болар деп, жігіт бұрылып, есіктен басын шығарып:

	– Нұрхан! Нұрхан, мен сені әкетуге келдім! Тез! Қайдасың?! – деп айқайлады.

	Ешкім жауап бермеді. Жаңбыр әлі құйып тұр. Жігіт үсті-басын малмандай су қып, қора-жайды түгел айналып, қарап шықты. Сонан соң іздеуін қойып, жаңбырдан да тасаланбай, басқышқа отырып алып, үйдің иелерін күтті. Онша таныс емес ауылдың қай жерінен іздеуді білмеді. “Не істеймін, ә? Не істеймін?” – деп өзіне-өзі сұрақ беріп, құйып тұрған жаңбырды да елемей, отыра берді. Алыста, қараңғы аспанды жарық қып, найзағай жарқылдап, күн күркіреп тұр. Бүгінгі кеште тойдың болатыны оның есіне жаңа түсті. Баяғысынша бір-біріне қарама қарсы ойлар басын мең-зең етті. Нұрханмен екеуінің арасында болған жағдайды бір түрлі жек көре еске алды. “Ғашық жарын тастайтындар жалғыз мен бе екенмін? Толып жатыр ондайлар” деген жеңіл ойға келіп, орнынан тұрып, машинаға барды. Машинасына отырғанда: “Шынында өзім ғой зорлаған, оның еш кінәсі жоқ...” – деген ой жанына тиіп, қиналған еді, сәлден соң оны миынан шығара қойды. “Еркекпін бе, жоқ па? Өтті, кетті!” – деді де, машинасына от алдырып, жүріп кетті.

	Ауылдан шыға бергенде, нөсерлеп жауып тұрған жаңбырдың астында басына қалпақ, үстіне плащ, аяғына етік киген ер кісінің жол шетімен кетіп бара жатқанын көрді. Бұл адам да осы түнде Нұрханды іздеп жүрген Кемат сияқты, Нұрханға не болғанын білгісі келіп, тағат таппағандардың бірі еді.

	Басындағы ойлардан арыла алмаған Кемат машинасын тағы да қатты айдады, стрелка жүздің үстіне шығып, дір-дір етіп тұрды. Көз алдына тойға келген қонақтар, туыстары, құрбылары, ата-анасының күйгелектеніп, тойдың басталуын кешіктіргені үшін ренжігені елестеді. Қалай асықса да, ойлары Нұрханға келіп тіреледі. “Өзі кінәлі, бір жерде қаңғып жүр ғой... Осы мен неге басымды ауыртамын? Тағдырдың жазғаны болады да!” – деп ауыр ойларды басынан шығаруға тырысты, машинаның жүрісін одан әрі тездете түсті.

	Аулына бес шақырымдай жер қалғанда, оны бір қорқыныш билеп, кеңірдегінен әлдене қысып тұрғандай болды. Жігіт нөсерлеп құйған жаңбырдан әйнекке еңкейе тесіліп қарағанмен, жол анық көрінбеді. Алғашында ол қасында біреу отырғандай сезінді де, жалт қарады. Ешкімнің жоқ екенін көрсе де, қорқыныш сезімінен арылмады. Машина тайғанақтап, тез жүрудің өзі қауіпті болғандықтан, жолдан көзін алмау керек еді. Енді оған сол жағында, кабинаның басқышында біреудің аппақ сүлдесі тұрғандай болды. Ол тағы басын бұрып қарады, ешкім жоқ. Біраздан соң тағы да кабинаның ішінде біреу отырғандай сезінді. Одан сайын үрейі ұшқан Кемат алдына қарап, машинасын зуылдатып айдай берді. Ал жанында біреу отыр деген ой басынан шықпай қойды. Қанша тырысқанмен, тыныштала алмады. Қалтырауық ауру тигендей, дірілдеп, қалшылдап алдыға қарай тесіліп қараумен болды. Жан-жаққа қараймын деп отырып, маңдайын әйнекке соғып та алды. Сол кезде әйнектен аққан жаңбырдың астынан әлдекімнің ақ жүзі көзіне шалынды. Тап бір безгегі ұстағандай денесі қалтырап, маңдайын әйнектен тартып алғанда, рульді ұстаған қолдары босап кетті. Кенет қараңғы түнде алдынан күн шыққандай жарқ етіп, бүкірейген Мәруа кемпір Нұрханды жетелеп, машинаның жолын бөгеп, оған “кейін қайт!” деп тұрғандай көрініп кетті. Ол рульді оң жаққа қарай кілт бұрып жібергенде, көз алдында дүниенің бәрі астан-кестең болып, аударылып түсті...

	...Нұрхан көрші ауылға баратын асфальт жолмен жүрмей, су-су болған күйімен жолды қысқартып, Кематты көруге асыққан еді. “Той болады” деген хабарды естіп, оның өтірік-шынын білмек оймен жүгіре жөнелген. Төпелеп жауған жауынға да, малмандай су болғанына да, батпаққа батқанына да қарамай, аяғындағы шәркейінің тайғанай бергенін де елемей, жүгіріп келеді. Есі шығып, жолдың соңына да жете алмай келеді. Әжесінің “осындай түндерде су перісі шығады” дегенінен де қорықпай, жан ұшырып жігіттің аулына қарай асығып барады. “Қыздар алдаған болар!” – деген жанын тыныштандырған ой басынан шықпай қойды.

	– Өз көзіммен көріп, сөйлесейін, егер өтірік болса, аяғына жығылып сүйермін. Шын болса, онда суға құлармын. Мұндай өмірдің маған керегі не? – деп сөйлеп барады. Баяғысынша жүрегі лүпілдеп, алға қарай ентелесе де, аяқтары ырқына көнбей, баяу ілбиді. Әбден тоңып, сүйегінен өткен суық бойын қалтыратып, тісін-тісіне тигізбеді. Жолдың жартысынан өтпей-ақ, қалжырады, жығылып жатып, қолымен жерді тырналады. Сол арада қараңғы аспанның астындағы бұғының қайқиған мүйізіндей ұзын, көк ала түсті бір ғажапты көріп, көзін бадырайтып қатып қалды. “Жаңбырлы түнде аспанда найзағай жарқылдап, күн перісі ойнап, жалғыз жүрген жолаушыларға жасын түсіріп, өлтіреді” деп әжесінің айтқан әңгімесі есіне түсіп, зәре-құты қалмады. Қыз орнынан көтеріліп, өзінің мүлде әлсіз екенін байқап, сасқалақтап, жан-жағына қарады. Жардың төмен жағында сылдырап су ағып жатыр, басқа еш нәрсе көрінбейді. Енді қыз ештеңені де аңғармай, ешбір затты көрмей, судың жағасынан әрірек кетті. Жолы түскен жағында жаны жай табатындай, сеніммен бара жатыр. Біраз жүргеннен соң, ол жақын жерден қарайған үйді көріп, соған жетуді ойлады. Бірақ аяғын баса алмады, сонда да ол соған қарай еңбектеп жылжи берді. Онда жеткенше көп уақыт өтті. Әрең жетіп, бар күшін жиып, басқыштан ұстап, ілбіп үйге кірді...

	Күн шыққан... Қыз үстіне күміс түймелі көк көйлек киген, басында жұп-жұқа, ақ жібек орамал. Кематтың да үстіне киген көк түсті шапаны, басындағы қаракөл бөрігі өзіне жарасып тұр. Кемат қыздың қолынан ұстап алған. Олар ақбоз ат жеккен жеңіл арбамен құйғытып барады. Қыздың ақ орамалы желп-желп етеді. Олар бір-біріне сүйсіне күліп қарайды. Әлі күнге дейін естімеген бір ғажап ән айналаны жаңғырықтырып тұр. Ақбоз аттар жегілген жеңіл арбаларда адамдар отыр, олар Кемат пен Нұрханның арбасын басып-озбақ болады, бірақ жете алмайды. Жаңағы адамдар да тап Кемат пен Нұрхан сияқты киінген. Олардың да жүздері қуанышты. Ерлердің қолында түрлі-түсті тулар, қаракөл бөріктер, енді біреулердің қолында мылтықтар, олар анда-санда атып та қояды. Көшірлер қолын бұлғақтатып, аттарды асықтыра қуады. Ал Кемат делбені сәл ғана тартып, өздерін басып-озбақ болғандарға таңдана қарайды. Өз аттары желдей есіп, басқалардан алда кетіп барады. Бүгін олардың тойлары өтетін ең бір қуанышты күн. Қуаныштарын жасыра алмай, жүздері жайнап келеді. Естіліп тұрған ән ше? Жан-жаққа тарап, баяу естілген ән күшейе түсіп, бірте-бірте жақындай берді. Алдыңғы жақтан Кематтың ауылы көрінеді. Қырда тұрған адамдар қолын бұлғап, келе жатқан жеңіл арбаны қуана қарсы алды. Құйғытып отырып, ауыл ішіне кірген арба орталық көшемен зулап барады. Нұрхан таңданып, жан-жағына қарайды. Көшенің екі жағында танымайтын үйлер тізіліп тұр. Олардың қабырғалары аппақ етіп сыланған, терезелерінің қақпақтары мен үйдің шатыры көк сырмен боялған, верандалары гүлмен көмкерілген. Жеңіл арба Кематтың үйінің қорасына кеп кірді, аттар да кілт тоқтай қалды. Бастарын шұлғып, пысқырып, тұяқтарымен жер тарпып, Нұрханға достық пейілмен қарағандай болды. Ән де айтылып жатыр. Арттағы арбалардан мылтықтың атылған даусы естілді. Қолдарындағы туларын, қаракөл бөріктерін бұлғап, ерлер аттарын асыға айдап келеді. Аулаға жақын кеп тоқтаған Кемат арбадан түсіп, Нұрханды көтеріп алып, ішке кірді. Жиналып тұрғандар жарылып, жол берді. Қолдарын шапалақтап, ән шырқай жөнелді, көңілді ән айналаны шаттыққа бөледі. Кемат ортаға кеп, қызды жерге түсіріп, қолын жайып, ойын бастады. Оны көріп, айналаны қоршап тұрғандар да кірісіп кетті. Бақытқа бөленген Нұрхан да қанатын жайған тоты құстай қолын жайып, жігітпен бірге билей жөнеледі.

	Сонымен Кемат шапан киген өзге еркектермен де көңілдене билейді. Ол ноғай биіне де, шейк биіне де ұқсап кетеді. Мұндай биді көрген Нұрхан таңданып, өзі де еркін биледі. Ән де тоқтаусыз айтыла берді. Ноғай ойыны тоқтатылып, шейк биіне көшті. Бірақ ән онан сайын асқақтап, ноғай ойынына ауып кетіп жатты.

	Нұрхан билегендерге таңдана қарап, ән тартқан гармоншыны көзімен іздейді. Жұрт оның не іздеп тұрғанын байқап, араларын ашып, гармоншыны көрсетеді. Гармоншы есіктің алдында, орындықта отыр. Үстіне шие түсті көйлек киіп, мойнына күміс алқа таққан, басына сары жібек орамал байлаған әйелдің қолында жалт-жұлт еткен әдемі гармонь. Нұрхан оның боп-боз бетіне қарап, өзіне таныс екенін көрді, бірақ қайдан көргенін есіне түсіре алмай тұрды. Әжесінің де, анасының да келбетіне ұқсап кетеді, дегенмен қыз оның кім екенін білуге тырысып бақты. Гармоншы гармонын сызылта тартады да, ара-арасында басын кегжите артқа тастап: “Ха-ха-ха-лап” қатты күліп жібереді.

	Осы кезде билеушілер шейк биіне көшеді.

	Бұл бидің де, әннің де соңы жоқ сияқты. Ең соңында Кемат пен Нұрхан да шаршап, жығылды...

	...Ертеңінде, Кематтың машинасы аударылып, қаза тапқаны жайындағы хабар ауылға жайылды.

	Аузы-басы қисайып, ес-түссіз жатқан Нұрханды жардың жиегіндегі су тартқыш насос тұрған үйдің ішінен тауып алады. Сейдалы жолдастарымен Нұрханды арбаға салып алып келеді.

	Әжесі немересін көріп, шошына айқайлап:

	– Ойбай, пері соққан! – деп жылап жібереді. Көпке дейін Нұрхан есін жыя алмады. Мәруа кемпір шөптен түрлі-түрлі дәрілер істеп, мойнын, денесін, басын уқалап, үшкіріп, гармонымен дем бермек боп, әр түрлі ән тартып, қызды аяғынан тұрғызуға тырысты. Бетінің қисайғаны түзелген кезде есі кірді. Қыз қасынан кетпей отырған Сейдалыны, әжесін таныды, ептеп сөйлей бастады.

	Тәуір бола бастаған күні:

	– Кемат қайда? – деп сұрады олардан.

	Сейдалы мен әжесі не айтарын білмей, төмен қарады.

	– Келген жоқ па ол? – деп сұрады Нұрхан бәсең даусымен қинала сөйлеп.

	– Жатқан жері торқа болсын! Машинасы ағашқа соғылып, аударылыпты. Мас болған дейді...

	– Қайдағы мас, – деді Сейдалы түксиіп. – Машинаны өлген-тірілгеніне қарамай айдаған дейді. Мен өзім де көрдім, – деп, басын шайқап қойды. – Жауын-шашында сүйтіп айдай ма екен!

	– Өлгені қалай? – деп Нұрхан басын көтеріп, әжесіне қарап күлді де: – Біздің тойымыз болды ғой!.. – деді.

	– Қайдағы той? – Қыз шатасқан болар деп кемпір шошып кетті.

	– Үлкен той болды. Солардың аулында. Ол мені жеңіл арбамен алып қашқан. Ерлер шапандарын киіп, қыздар көйлектерін киіп, әдеміленген. Бәрі де сенің өзің айтқандай, баяғыдағы үйлену тойларындағыдай болып, ақбоз аттар жегілген жеңіл арбаға тиеліп алған. Ал сен неге мені ол жерден алып кеттің? Онда жақсы еді ғой...

	– Ой-бу, қызым, сен олардың бәрін де ұмыт! Есіңе де түсірме! Не болса соны айта берме! Оның бәрі де бекер. Ешқандай Кемат та, той да болған жоқ, түсіндің бе? Сен сандырақтап жатырсың. Кемат машинасымен аударылған, сол күні тойы екен, бірақ жазым болып мұратына жетпеді, ертеңіне оны жерледі... Жоқ ол енді... Ұмыт оны!.. Қайтеміз, ажал айтып келмейді. Жоқ енді ол! Түсіңде көргендей бол да, қой! – деп әжесі қасына жақындай отырып, басынан сипады.

	– Иә, түсімде көрген болармын, – деп қыз іргеге бұрылды да, біраздан соң ұйықтап кетті.

	Ауруынан көпке дейін айықпай, төсек тартып жатты. Сол бір тойы құрғыр жайында қайта-қайта айта берді. Әжесіне де, Сейдалыға да, жұмысынан келген әйелдерге де сол бір той шын болғандай етіп әңгімеледі. Өзінің айтқанына сендірмек болып, қолына гармонь алып, тойда айтылған ән деп тартуға да талпынды, саусақтары жүрмеді, қимылдамады...

	* * *

	Ішкен шараптан Нұрханның басы айналып, көз алды қарауытып кетті. Үстел оған әне-міне аударылатындай болып көрінді де, гармоньшы басын ұстап, көзін жұмды. Кетуі керек екенін байқағанымен, тойдың қызып жатқан кезінде суырылып шыға алмай, қиналып отырды. У-шу жалықтырып жіберді. Мұндай тойдың қаншасын өткізді десеңші ол! Бәрі бірдей, бірін-бірінен айырып болмайтын қуанышсыз, қызықсыз. “Адамдар неге шынайы қуанбайды? Өмірлерін неге қызықты өткізбейді?” деген ойлар оны көптен мұңайтып, қинайтын. Сол бір баяғыдағы “жиын-тойда” көргеніндей қуаныш қайда? Осындай қызығы жоқ, сүреңсіз тойларды көрген сайын ол: “Шіркін, сол бір әнді еске түсірсем қалай көңілдену керек екенін көрсетер едім отырғандарға” – деп өзегінен суырып алғандай, үмітін үзбейтін еді. Бірақ қанша тырысса да, сол ән есіне түспеді. Есіне түспеген сайын тынышсыздана берді. “Өмірде не болмайды десейші! Күнделікті тіршіліктен, күнделікті қуаныштардан әлдеқайда жоғары тұратын істер бар емес пе! Әрине бар! Ақылмен ойлап істейтін істер де бар ғой! Бар! Бар!..” – деген ойлар оның жүрегінің түбінде ұялап, жанын қинайды. Сүйгені қаза тапқан түннен соң ол өмірден мүлдем түңілген еді. Тек өзегін өртеп тұрған үміті – жүрегінің түбінде қалған ойлар. Тап бір ағып жатқан судай оның өмірі де аға берді. Өміріне тек сол үміт, күш береді. Өзіне ажалдың қашан келетінін қайдан білсін! Баяғы түннен аман қалғанда да, әжесі өлгенде де, өзі сүймей, күйеуге тиіп шыққанында да асылып өлуіне болар еді. Бірақ алдағы өмірден қуаныш күткен үміті оны өмірден айырмады. “Уақыт әлі жеткен жоқ” – дегендей болады...

	Нұрханның жүрегі алып-ұшып, үстел жанынан шығып, қайта отырды. Ол отырғандарға тексергендей қарап шықты да: “Ауыздарын ашқанымен, не бір тілек, не бір жақсы сөз сөйлей білмейді, ойынға да жоқ, билеуді де білмейді, жырды да мәнісіне келтіріп, жырлай алмайды, неғылған адамдар бұлар? Тек қарындарын тойдырып, тамақ ішкеннен басқаны білмейді. Неге сүйтеді екен, ә?!” – деп ойлады. Содан соң ойы толқып: “Мен бір жырлап берейін де сендерге!” – деп, енді есін жиғандай басын досы жаққа бұрды да:

	– Надюша, гармонымды берші, бір жырлап жіберейін! – деді.

	– Жырлаймын дегенің жақсы ғой! – деді қоштай кеткен Исмаил отырған жерінен ұшып тұрып.

	– Жақсы болды ғой! – деп Надюша да гармонды тез әперді.

	– Иә, естідің бе, Әскер? – деп Исмаил асаба жаққа қолын сермей сөйледі. – Қазір жыр жырлайды!

	Әскер қолындағы стақанын көтеріп:

	– Қадірлі жолдастар! Қолдарыңыздағыны көтеріңіздер, содан соң біздің ноғай жырын тыңдайсыздар... Алып, ішіпжеп отырыңыздар! – деді.

	Отырған меймандар да шуласып, бір-бірімен ішсін-ішпесін стақан соғыстырып жатыр. Нұрхан гармонын қолына алып, тыныштық сақтауды өтінді, бірақ қызып алған жұрт шуылдауын қоймады.

	– Өздері жырламаса да, басқаларды тыңдаса екен! – деді Надюша ызаланып.

	– Сөзді қойыңыздар, тыңдасаңыздаршы! – деп Исмаил да қолын көтеріп, айқайлады.

	Біразы тыңдады, біразы өздерінен басқа ешкімді естімей, күбір-күбір сөйлеуін қоймады. Нұрхан тыныштықтың болмағанына қарамай, гармонын құлаштай созып, саусақтарымен тілін бір-екі басып, керек әуенін тапты да, әжесі үйреткен ескі ноғай жырын нәшіне келтіре жырлады. Нұрханның даусы шырқаған сайын еркіндік тілеген құстай қанаттарын кең жайып, аспан кеңістігінде самғап ұшты. Сол еркін құстың самғағанындай дауыс өзіне ұқсас еркін тізілген сөздерге қанат берді:



	Е-ей, ей-гей, ей-гей, ей,

	Ей, би Темір, би Темір,

	Қыр иесі сен едің,

	Жыр иесі мен едім.

	Қырды жырдан айырдың

	Омыртқамды қайырдың.

	Өй, ей-гей-ей, ей-гей, ей,

	Ақ киік болдым, шөлі жоқ.

	Аққу болдым көлі жоқ,

	Гармонь болдым үні жоқ.

	Қайғылы болды-ау саз үнім,





Боранды болды-ау жаз күнім.

	Жұрт тастатты жаламен

	Қазаққа шығып барамын.

	Қайран да болып қаламын...

	Ей, ей-гей-ей, ей-гей, ей...



	Бұдан бұрын ешкім естімеген сөздері, ғажап жырларды жырлап, жиылғандарды таң қалдырды.

	– Темір дегені кім екен? – деді жырды тыңдап болған соң ауыз үйге шыққан әйелдердің бірі.

	– Неге оны қарғайды екен? – деді басқалары да таңданып. Ноғайша жақсы білмейтіндер жырдың мағынасын түсінбегенмен, әуеніне таң қалып, бар пейілмен тыңдады.

	– Гармонсыз елдің күні жоқ! Қалай айтылған сөз десеңші?! Жыр болмаса, өмірдің мағынасы да жоқ қой?! – деді таңдай қаққан ересектер жағы.

	Нұрхан бұрынғылардың жырын жырлауымен қатар, өз өмірінің де тұрақсыз екенін сезбей қалатын. Бұл жырды оған үйреткен әжесі де, өзі де сүйсініп жырлағанымен, жырдың түп мағынасын онша білмейтін. Ноғай Ордасының ешкімді аямаған, бүкіл жұртқа от шашып, қылышпен жазалап, халықты дінге бағындырған қатал басшы Темір жайындағы осы сөздерді орта ғасырдың атақты жырауы Шалкиіз Тіленшіұлының шығарғанынан хабары жоқ еді. Түп иесін білмесе де, Нұрхан жырды жан-тәнімен ұнатып, оны алғаш рет күйеуінен ажыраған кезде жырлады. Бес жыл бойы ол күйеуімен тап бір құдыққа түскен құстай болып, тұтқын азабында өмір сүрді.

	Ол өзін шыдап баққан өмірінде “көлсіз аққудай, шөлсіз киіктей” сезінді. Сондықтан да бұл жыр оның жанына жайлы тиіп, көңілін тыныштандырды...



	Гармонь болдым үні жоқ,

	Гармоньсыз елдің күні жоқ...



	Бұл сөздер айналаға түгел тарап, естіген әр адамның жүрегін сыздатты...

	Нұрхан Қасаймен әжесінің тірі кезінде танысқан еді. Қыз ауруынан айығып, жұмысына да барып жүрген. Бірақ әжесі төсек тартып, қыс бойы жатып қалды. Сол жылы қыс та қатты болды. Ауылдың басқа да қарттары сияқты Нұрханның әжесі де көшеге шыға алмай қалды. Оның аяғының қан тамырлары мен буындары зақымдалған еді. Жүре алмай қалған соң кемпір өзіне ажалдың жуықтағанын сезіп, тыныштық таппай, жаны ашыған Сейдалы мен Нұрханның жақсы дәрігер іздемек болғанын тіпті де мақұл көрмеді. Ауруханаға жатуды мүлде ұнатпады. Дегенмен Нұрхан қаладан дәрі-дәрмек әкеліп, ауылдағы дәрігер әйелді үйге шақырып, емдетіп жүрді. Әжесін жақсы қарады, қолынан тамақ ішкізіп, суға түсірді, көңілін көтермек болып, ұнататын әндерін тартты, жыр жырлады, ауылда болып жатқан жаңалықтарды айтып отырды. Сондықтан жұмысынан да ертерек шығатын. Ал Мәруа мүлдем әлсіреген кезде, демалысын алып, әжесінің қасынан шықпады. Соңғы айда әжесі аз сөйлеп, тынысы тарылып, әзер дем алып жатты. Ауылдың дәрігері Нұрханға әжесінің ұзаққа бармайтынын айтса да, ол сенбеді, бір ғажайып күш келіп, аяғынан тұрғызатындай үмітін үзбеді. Бірақ кемпір күннен-күнге нашарлай берді, оны көрген Нұрхан дәрігерлердің айтқаны келетін болды ғой деп, көз жасын төгіп-төгіп алатын. Әжесі қыздың жасырын жылайтынын байқап:

	– Қызым, жаныңды қинама да, жылама, бұған ештеңе жасай алмайсың, – дед ернін жыбырлататын.

	Дүниеде әділдік жоқ қой деп өкініп, туган әжесінен қалай, қайтіп айырылуға болатынын ақылына сыйдыра алмай, амалсыз қоштасуға тура келетінін мойындаған Нұрхан көз жасын көл етіп, әжесінің қолын сүйіп, солқылдап жылай берді.

	Әжесі аз сөйлеп жатса да, арасында ақылын айтты:

	– Жыла, қызым, жыла! Қайғыңды ішіңе жимай, сыртқа шығар, жаныңды қинама! Бір рет жақсылап жылап алсаң, жеңілдейесің. Маған шашылып, дұға жасатпа! Бір тауық сойып, көршілерді шақырарсың. 0 дүниеде өмірдің бар екеніне мен сенбеймін. Жердің астында шірігеннен басқа ештеңе болмайды. Бірақ өзің мені есіңе сақтай жүрсең болды, сонда ғана жаным тыныш табады. Жақсы жігіт кездессе, қызым, – деп жаны күйзеліп, немересінің қолын жармаса ұстап, бар сырын төкті, – соған бар, балаларың болар, оларға мен туралы айтарсың, жырларыңды жырла. Күйеуге тимесең де қиналма, қайғырма! Жазу солай болған соң қайтесің енді! Құдай тағала әдеміліктен де көп сұрайды екен. Ал сен – әдемісің. Тек өмір сүргеніңе қуана біл! Өзіңді-өзің кінәлама! Өтінемін, мен кететін жаққа асықпа! Онда кету оңай. Міне, менің де өмір сүргім келеді, бірақ амал қанша, жазмыштан артық ештеңе жоқ, – деп кемпір әзер дем алып, көзін жұмып, тағы да сөйледі. – Ана біреуді ұмыт! Жатқан жері жайлы болсын, сен оны ұмыт! Есіңе алма! 0л үшін қиналушы болма! 0ның алдында сенің тырнақтай да кінәң жоқ. 0ның тағдыры солай болды. – Сенің бақытың басқаша. – Әдемілігіңе кінәлі емессің. Әдемілік адамның көзін тойдырады. Сен де бұл дүниеге сол үшін жаратылғансың. Жұрт сен жайында сөйлеуі мүмкін. Сол үшін оларға тіл берілген, бірақ олар қанша сөз қылса да, іштерінен жек көрмейді. Табиғат сені сондай келбетті етіп жаратқан. Мен өмірімде көпті көрдім, көпті білемін. Әр тұқымда бір рет болса да сұлу адам тууы мүмкін ғой. Ондай сұлу халыққа ортақ болады, бірақ оның өмірі жеңіл емес. Міне, сен де біздің әйел тұқымының ішінде сондай жаралған жансың... – деп әжесі Нұрханның жүдеу көңілін көтермек болып, соңғы сөздерін бірнеше рет қайталап айтты.

	Нұрхан қаладан дәрі әкелуге барғанда, автобуста Қасаймен танысқан еді. Содан кейін үйдің қасында, көшеде сөйлесуге ұмтылған оны, Нұрхан тіпті көрмеген кісіше жүрді. Қасай Нұрханның ағасы Сейдалымен бірге жеміс базасында қоймашы боп істейтін еді. Нұрхан жоғалған түні Сейдалымен бірге қызды іздеп, тауып әкелген жолдастарының ішінде ол да бар еді. Есінен танып жатқан қызды көріп, Қасай оның сұлулығына көзі түсіп, іштей қуанып, жол бойы оның әдемілігінен көзін айырмай, жүрегі лүпіл қағып, қарап келгенді. Бар жанын салып, Сейдалыға көмектеседі, қызды үйге де бірге кіргізеді. Ол әйелін сүймей алғандықтан тату тұрмайтын. Нұрханды көргенде, жүрегінде бұрын ешқашан сезбеген от тұтанып кетті де, бар пейілі қызға ауды. Нұрхан тәуір болып аяғынан тұрғанда, онымен кездесуге талпынып, әр жерде қыздың көзіне түсуге тырысты. Өзі де көп сөйлемейтін жас қыздан ересектігінен де тартынып, көп уақытқа дейін оған жақындауға жігері бармады. Ал жетім қыздың өзіне үндемейтінін сезіп, қыздан көзін таса қылмай, соңынан аңдып жүрді.

	– Мен сені Сейдалымен бірге арбамен әкелген едім. Жақсы болып кеттің бе? – деп сұрады ол автобуста қыздың қасына отырып.

	– Иә, – деді Нұрхан оған көзінің қиығымен қарап. Араларында жақындық болар-ау деген ойына да келген жоқ.

	– Қалаға бара жатырсың ба, Нұрхан? – деп Қасай қаздың басындай кішкене басын еңкейтіп, қыз жаққа қарауға имене, ақырын сыбырлап сұрады.

	– Иә. Дәрілер әкелмекпін. Әжем ауырады, – деп жауап берді Нұрхан, өзінен үлкен еркекке теңіндей сөйлегеніне ұялып.

	Қасай бұны бірден сезіп:

	– Мен Сейдалымен бірге істеймін, біз доспыз, сондықтан сұрап отырмын... – деді.

	Нұрхан құптағандай басын изеді де, еркектің өзіне жақындағысы келгенін сезіп, терезе жаққа қарай жылысты. Ұялғанынан қызарып та кетті.

	– Бүгін күн жақсы екен! – деді Қасай, сөзді үзбей сөйлегісі келіп.

	Нұрхан үндемей, басын изеді.

	– Бұл автобус қалаға қанша уақытта барар екен, ә?

	– Білмеймін, – деп жауап берді Нұрхан.

	– Тез барар, бір жарым сағаттан соң жетерміз, ә? – деп қызға сынағандай көз тастап, сөйлесуге сылтау іздеді.

	– Білмеймін. Жарты сағатта жетерміз.

	– Егер автобус жақсы жүрсе, жарты сағатта да жетуге болатынына ешбір күмән жоқ, – деп Қасай қыздың сөйлегісі келмегенін байқап, ауыр күрсінді.

	Сонан соң өзі де аузын ашпады, үнсіз отырып, қалаға да жетті. Қасай Нұрханмен бірге автобустан түсіп, дәріханаға бірге барды, дәрілерін алған соң, Қасай қызды өзімен бірге дүкенге жүріп, оны-мұны, керек-жарақ заттарды алуға көмектесуін өтінді. Қыз оның өтінішіне қарсы болмады. Ауылға бірге қайтты, қоштасарда Қасай қыздың көзіне тесіле қарап, қолын қысып қалғанда, Нұрхан ұялып кетті. Оның сол бір тесіліп қарағаны көпке дейін қыздың есінде қалды, еркектің сондай қылығы туралы ойлануға да болар еді, бірақ әжесінің аурулығы, үйдегі толып жатқан жұмыстары оған ешбір көңіл бөлдірмеді.

	Әжесі қайтыс болардан бір күн бұрын Нұрханға айна әкелуін өтінді. Айнаны қолына алып, көпке дейін тесіліп қарады.

	– Қызым мен ертеңгі күні о дүниелік боламын. Сен қорықпа: ерте ме, кеш пе солай болуға тиісті ғой, – деп ернін жыбырлатты қарт ана.

	– Неге олай дейсің? – деп жыламсырады Нұрхан.

	– Сонда сен Сейдалыны, көршілерді шақыр. Сандықтың ішінде керек заттардың бәрі бар: ақыреттік бөз, жабатын бұл, жіп пен ине де бар, ешқайда барып қиналмайсың.

	Кешке Сейдалы келді. Нұрхан екеуі кешеден бері аузын ашпай жатқан Мәруаның қасында кезектесіп, түнімен күзетіп шықты. Таңертең әбден шаршаған Нұрхан жантайғанда, мызғып кетіпті. Сейдалының көз алдында кемпір жан тапсырыпты. Ол қызды аяп, оятпапты, қолымен басын ұстап, қайғыға көміліп, жан тапсырған Мәруаның қасында дыбыс бермей, солқылдап жылап отырыпты. Нұрхан оянғанда Сейдалы көзін сүртіп, қыздың қасына барып, оны құшақтап, дауыстап жылады. Олар құшақтасып, ағыл-тегіл жылады.

	– Қайран Мәруа, Мәруа! – деп қайта-қайта айта берді Сейдалы.

	– Әжетайым-ай, сүйіктім-ай, ғазиз жаным-ай! Сендей ананы қайдан табармын? – деп әжесін құшақтап, ботадай боздады Нұрхан.

	Сейдалы қыздың қолынан ұстап, әжесінің жатқан төсегінен әрірек әкетіп, еркін жылауына ерік берді. Қыз ағыл-тегіл жылап болған кезде, Сейдалы оған көршілерге білдіру керектігін айтты. Нұрхан суыққа да қарамай көйлекшең, басына орамал байлауды да ұмытып, көршілерге жүгірді. Біраздан кейін үйдің іші адамға толып кетті. Әйелдер дауыс салып, ерлер қолдарымен көзін басып, үн шығарып жылады. Бәрі келіп, көңіл айтып, Нұрхан мен Сейдалыны құшақтап, көрісіп жатыр...

	Сол күні түстен кейін Нұрханның әжесін жерледі. Үйдегілер жанын көп қинамасын деп, ноғайларда тез жерлеуге асығады. Есіне түскен сайын өксігін баса алмай жылаған Нұрханның қасынан әйелдер кетпеді, жылы-жылы сөздер айтып, қайғысын ұмыттыруға тырысты. Сейдалы әйелімен екеуі жеті күн бойы күндіз-түні қайғылы үйден шықпады. Марқұмға көңіл айтып келгендерді қарсы алып, қазан асты, жалғыз қалған қыздың көңілін аулап, қайғы-қасіретін жеңілдетуге тырысты. Сейдалы мен әйелі балаларын да ұмытып, аруақты сыйлаудың әдетін ақ жүрегімен күтті. Марқұмның жетісіне Сейдалы қой сойды, ал қырқына деп Қасайдың қой әкелгені оны таң қалдырды. Қасай өмірі жолдастарымен жұмыртқа бөліспеген адам болса, қалай таң қалмасын?! Бірақ амал қанша, қойды иығына салып көтеріп келген соң, қалай кері қайтарасың? Не үшін өйткенін сұрау да ыңғайсыз. Сейдалы мен Қасай екеуі аралас-құралас болмаса да, бұны ол адамгершілікпен істеді деп ойлады. Әсіресе, қырқына дейін ең жақын адамындай, Қасайдың қайғы бөлісіп, үйдегілермен бірге араласып жүргенін көрсең, Сейдалының шынымен адал досы екен деп ойлайсың. Басына қара телпек киген, қара көзді еркек ұзын мойнын созып, аз сөйлеп, әңгіме айтқандарға бір-екі ауыз сөзбен ғана жауап беріп, қолын тізесіне қойып, бір жерден тұрмай, өлік шыққан үйден түн ортасына дейін шықпай отырды. Оның мұндай мінезін Сейдалы бұрын көрмеген еді. Сондықтан таң қалды. Бірақ таң қалғанына қарай оның бұған сонша мән беріп, ойлануға мұршасы болған жоқ. Оның Нұрханға жылтыңдап қарағанын көрмеді, ойына да келмеді. Бірақ кемпірдің қырқы өткен соң, Сейдалы Қасайдың қыздың үйіне бірнеше рет келгенін көріп, онымен сөйлесуге ынтызар екенін сезіп, бәрін де байқады. Осындай ыңғайсыз кезде өз бақытын ойлаған еркек үшін ұялып, жалғыз тұрған қызға келуін ұнатпай, ашуланды.

	– Қасай, сен мені тыңдашы, жалғыз тұратын қыздың үйіне келу жақсы емес, ол да сенен ұялады, жұрт не ойлайды? Онсыз да Нұрхан үлкен қайғыдан есін жия алмай жүр, – деді Сейдалы досына қатты-қатты сөйлеп.

	– Мен жаман оймен келген жоқпын! – деді Қасай оның көзіне тура қарай алмай, ақырын сөйлеп.

	– Мен сезіп жүрмін, – деді даусы қатты шыққан Сейдалы. Қасай біраз үндемей тұрды да, содан соң қабағын көтеріп,

	бәсең үнмен, тап өзін-өзі аяғандай болып:

	– Мен жалғызбын ғой, байқайсың ба? Ата-анам да қарт, оларға да қиын, – деп өзінің қызға баруының түп мәнісін сездіргендей болды.

	Ал Сейдалы оның сөзін бөліп:

	– Түсінемін Ол жайында ешкімнің ештеңе айтуы мүмкін емес. Мәруаның жылы болмай... Нұрханның өзімен сөйлесіп көрермін. Оның да алдағы өмірі жайыпда ойлауы керек, өз ойы да бар шығар, жас адамның ішіндегісін қайдан білеміз? – деді.

	– Менің ниетім дұрыс, – деп, Қасай тағы да өзін-өзі ақтауға тырысты.

	– Түсінемін. Жылы өтсін, – деп, Сейдалы сөзді созғысы келмеді.

	Нұрхан да алғашқыда Қасайдың жи-жиі келуін ақыл айтуын, ағасының адал досы болғандықтан деп ойлады. Бірақ кейде еркектің отты көзімен көзі ұшырасып қалғанда, қыз қайда кірерін білмей қалады. Ол үйге келсе болды, қыз үндемей отыруға тырысады немесе басқа бөлмеге кетуге ыңғайланып, одан өзін аулақ ұстағысы келеді. Бірақ Сейдалымен сөйлескеннен бері Қасай қыздың үйіне келуді қойды. Ол күнде кешке совхоздың қорасының алдына тоқтап, қыздың жұмыстан шығуып аңдитын еді.

	– Сәлем, Нұрхан! Қал қалай? – деп, ол қызды тоқтатып, сөйлеспек болады.

	– Сәлем! Жақсы бәрі де... – деп, қыз тоқтамай, үйіне асығады.

	Мәруаның жылы болардың алдында, күн сайын келетін Сейдалы Нұрханнан алдағы өмірі туралы қандай ойы бар екенін сұрады.

	– Нұрхан, жаныңның қиналып жүргенін байқаймын, бірақ енді әжең қайтып келмейді. Өз өміріңді де ойлауың керек. Міне, енді бой жеттің, өмір бойы жалғыз жүрмекпісің? – деп сұрады оған сынай қарап.

	Нұрхан пешке отын салып жатып, сұраққа басын көтермей, не деп жауап берерін ойлап тұрды.

	Сейдалы қыздың жауап бере алмағанын түсініп, сөзді өзі жалғады.

	– Менің ойымша, Қасай жаман адам емес. Менімен бірге істейді, оның теріс мінезін еш уақытта көргем жоқ. Өзінің адалдығын бізге көрсеткенін білесің. Әжеңнің қырқында қой әкелді. Сен ауырғанда да аз көмек берген жоқ. Рас, мен онымен көп араласқан емеспін. Бірақ бірінші әйелімен өмір сүре алмаған, ал қазіргі заманда ондайлар кездесіп жатады...

	Қасай тұрақты адам, ондай адаммен бас қосуға болады деп ойлаймын...

	Нұрханның жүрегі қатты соғып кетті, осындай сөздің боларын ол ертеден-ақ сезіп тұр еді. Ағасына қалай жауап берерін білмей, амалсыздан:

	– Аға, оның жасы менен көп үлкен ғой?! – деді.

	– Иә, сенің де көздеген біреуің бар шығар, – деді Сейдалы қыздың жауабын жаратпай.

	– Жоқ. Ешкімнің де керегі жоқ, жалғыз-ақ өмір сүре беруіме болады.

	– Жоқ, олай деме! Әжең маған: “Немереме көмек ет, бас-көз бол” деп тапсырып кеткен. Сен жалғыз қалсаң, мен кінәлі боламын. Сенің тұрмыс құруың керек. Жассың, көрген адамды тартатындай көріктісің. Қасайдың сенен үлкен екені рас, дегенмен, өмірді біліп, дәмін татқан адам, ондайлар жақсы тірек болады. Жұмысы жақсы, үлкен үйі бар, ата-анасы бүкіл ауылға белгілі жақсы адамдар көрінеді, олар жайында ешкім жаман сөз айтпайды. Саған онан артық не керек? Айтқанын істе, тыңда, ата-анасына қарсы тұрма!

	Күйеумен бірге өмір сүру үшін, онша көп ақылдың да керегі жоқ...

	– Аға, саған не айтарымды білмеймін? Маған қазір ешкімнің де керегі жоқ.

	– Байқа, әрине, өзің білесің. Қазір керек болмаса, кейін ойланарсың. Жалғыз өмір сүру қиын болғандықтан, күйеуге тиіп, айырылысып кеткен әйелдер де жалғыз тұрмайды, олар да тұрмыс құруды ойлайды. Ал сен болсаң, әлі жас қызсың... – деді Сейдалы.

	Мәруаның жылы берілетін күні Қасай осы үйдің ең жақын адамындай бар жұмысты істеп жүрді. Келген адамдарды қарсы алып, шығарып салды. Ағаш жарып, қазан асысып, табақ тасып, күні бойы аяғынан тік тұрды. Кеште түн ортасына дейін Сейдалымен отырып, көңілін аулады. Кетуге ыңғайланып, өзімен бірге шыққан Сейдалыға жүрегіндегі сырын айтты. Нұрханды өз үйіне келін етіп түсіріп, мұратына жетуді армандайтынын білдірді.

	Ертеңіне екеуі Нұрхандікіне бірге келді. Нұрхан шәлісін иығына жамылып, төсегінде ауыл кітапханасынан алған кітабын оқып отыр еді. Нағашы ағасымен бірге Қасайдың келгенін көріп, орнынан тұрып, орындық ұсынып, үй ішін жиыстыра бастады. Жүрегі бірдеңені сезгендей, неге сонша лүпіл қағып, соққанын өзі де аңдамады. Қонақтар киімдерін де шешпей, қыздың үйін жиыстырып болғанын күтіп тұрды.

	– Нұрхан, мені тыңда! Сенің бір ойдан шықпай, тыртысып тұрғаның жақсы емес, – деп бастады Сейдалы сөзін. – Мен сол баяғы айтқаным жайында әңгімелесейін деп келдім. Нұрхан оған оқтала қарағанда, – әлбетте, сенің разылығың болмаса, зорламаймын, ешкімге қорлатпаймын да. Ондай болған жағдайда маған өлім ғой. Мен Мәруаның туған бауырымын, одан кейінгі ең жақын адамым сенсің. Қасайдың ниеті түзу, адал, біз сенен разылығыңды сұрау үшін келдік, – деп, қыздың жауабын күтті.

	Нұрхан қонақтардан теріс бұрылып, иығындағы шәлісінің ұшын қолымен умаждап, үндемеді.

	Қасай иненің үстінде отырғандай, қыздың жауабын шыдамсыздана күтті. Ұялғаннан Нұрханның жүзі оттай жанып, не айтатынын білмей, қолымен шәлісінің ұшын умаждай берді.

	– Нұрхан, үндемейсің, разысың ғой онда? – деп Сейдалы орнынан түрегелді.

	Қасай да орнынан тұрмақ еді, бірақ Сейдалы оның иығынан басып қайта отырғызды. – Оңаша сөйлесіңдер, менсіз сөйлескендерің ыңғайлы болар, – деп сыртқа шығып кетті.

	– Нұрхан, разымысың? Бірден солай сұраудың келіссіз екенін мен де жақсы білемін. Бірақ, менің жасымда сенімен түнде кездесіп, киноға барып жүру келіспейді, саған да менімен бірге көшеде жүру ыңғайсыз. Әжеңнің жылының толғаны жаңа, мен де үйленіп, әйел жіберген кісімін, – деді Қасай ернін жалағыштап, сілекейін жұтынып.

	– Қасай, сіз менен үлкен екеніңізді өзіңіз айтып тұрсыз, ал мен басқа адамды сүйгенмін... – деп Нұрхан отырған жерінде қатып, жауап күткен Қасайға қарады.

	– Кім еді ол? – деді қинала сұраған Қасай.

	– Ол енді жоқ, былтыр өлген, – деді көңілсіздеу жауап берген Нұрхан.

	– Иә, дұрыс-ақ. Менде әйел, сенде жігіт болыпты. Екеуміздің бас қосуымызға әбден болады, – деп Қасай жылы ұшырай күлді.

	– Жоқ, мен күйеу іздеп жүргем жоқ, күйеуге тигім де келмейді. Көп қиындық көргенмін, көп нәрсені ұмыта алмаймын, – деді Нұрхан, Кематты сүйгенін, оны ешбір ұмыта алмайтыны жайында Қасайға айта алмай, қиналып.

	– Иә, сонымен өмір бойы жалғыз тұрмақпысың? Сейдалы жайында да ойлан, сен үшін жаны қиналып, уайымдайды.

	– Иә, иә, Сейдалы аға болмаса, – деп күрсініп қойды қыз.

	Қасай қыздың бұл сөзін естіп, оның разылығын білдіргені ғой деп сезініп, қуанып кетті.

	– Нұрхан үлкен той болмас, шуылдатып қайтеміз? – деді Қасай ішінен сүйсініп.

	Осы кезде сықырлап есік ашылып, Сейдалы кірді, ол басын шайқап:

	– Айт, айт, Қасай! Мен кіріп келе жатып, соңғы сөздеріңді естіп қалдым. Дұрыс, үлкен той жасамаспыз, мақтанатындай ештеңе жоқ, тек өздерің бақытты болыңдар! – деді Қасайдың сөзін құптап.

	Нұрхан бұл сөздерден қатты ұялып, басқа бөлмеге шығып кетті. Сонымен Қасаймен екеуара болған сөзді ағасы естіп, қыз разылығын берген екен деп түйгені Нұрханды тіпті састырды. Әрі Нұрхан бармағын тістелеп, не істерін білмей, күйгелектеніп қалды.

	Қыз қорыққанымен, екеуара айтылған сол сөздер ең мәнді сөз болып шықты. Қыз да қайғылы, еркек те екінші рет үйленетіндіктен, үлкен той істемеуге келісті. Сейдалы мен Қасай тойдың болатын күнін белгілеп, енді әзірленуді ойлады. Анау-мынау әдеттерді қойып, үйлену жоралғысынсыз-ақ некені қиып, кішкентай той-томалақ істемек болды. Сейдалы Нұрханға киім-кешек алып, тойдың бар шығынын өзі көтерді. Нұрхан енді келісіліп қойған жағдайға қарсы шыға алмай, қарап тұрды да қалды.

	Үйлену тойы қуанышсыз, көңілсіз өтті. Қалыңдық сондай қайғылы, қам көңілді халде еді. Қонақтар оны Нұрханның жақында ғана болған қаралы қайғысынан шығар деп ойлады да, ішерін ішіп, жерін жеп, біраз билеп, жаңа үйленгендерді оңаша қалдырып кетті. Кеш бойы Нұрхан әрең отырды, қонақтардың ерте кеткеніне қатты өкінді. Қасай болса, жүрегі толқып, қуаныш сезімін ішіне бүге алмай, қызбен оңаша қалғанша асығып, қонақтардың кетуін тағатсыздана күтті.

	Нұрхан таңертең ерте оянды, жас келін болғандықтан, үйдің ішін жиыстырып, ас әзірледі. Ыдыс-аяқтарды жуып, жүрегі тыныш таппай, Қасайдың оянғанын күтті. Қасай оянғанда, түсі бұзылып кеткен еді. Ол киінбей, ішкі киімімен төсектегі төсенішті уыстап алды да, күлімсіреп келіп, Нұрханның алдына тосты:

	– Кім? – деп сұрады ашуланып. Қорыққанынан Нұрхан селк ете түсті. “Мен саған айтқанмын, ғашық жарымның болғанын!” – деп ол да айқайламақ еді, бірақ үйдегі ата-енесін оятып алармын деп, өзін-өзі ұстап қалды. Әлі де өң-түсі кетіп, жұлқынған Қасайға есі шыға қарап қалды.

	– Кім еді?! – деп тағы да қайталап сұрады Қасай.

	– Мен кетейін, – деді Нұрхан жыбырлап сөйлеп.

	– Жоқ, сен айтасың, менен бұрын кіммен болғаныңды?! – деді Қасай келесі бөлмедегі әкесі-шешесі естіп қалмасын дегендей даусын ақырын шығарып, қыздың бетін өзіне бұрып.

	– Мен саған айттым ғой, ол мерт болған... Қасай аузын қисайтып, әйелінің көзіне тесіп жіберердей қарады да, ашумен оның бетінен тартып жіберді.

	Аз сөйлейтін, момын, жұмысына тыңғылықты, қарапайым Қасайдың өз үйінде мінезінің қатал екенін Сейдалы да, жұмыстағы жолдастары да білмейтін. Зейнеткерлікке шыққан қарт әкесі ұлы үйде болғанда, оймен сөзге келіп қалмау үшін, қора жаққа шығып кетіп, аулада шаруашылықпен айналысып, бірдеңелерді шұқылап жүреді. Өйткені Қасай жұмыстан қайтқанда, үйдегілерді қуырып жіберетіндей бақырып-шақырып келеді. Әйелінен бастап анасына дейін тіл тигізіп, аузынан ақ ит кіріп, көк ит шығатын. Әкесі ондайға шыдай алмай, құлағым естімесін дегендей, қашып кететін. Сөйтіп, ұлына тыйым сала алмады, өзіме қол тигізіп жүрер деп те қорықты.

	– Бишаралар! – деп Қасай анасына да бұрқылдап сөйлейтін.

	– Баяғы бір ескі әдетпен ғұмыр кешкеннен басқа өмірден не көрдің? Әне, елдің шешесі бөрік, кеудеше тігіп, кілем тоқып сатып, ұлдарына “Жигули” алып береді, ал сіздер ше? Не тігін тігу, не кілем тоқу білмейсіздер, құс та асырай алмайсыңдар. Басқалар үйінде отырып-ақ ақша табады. Үйге арып-шаршап келгеніңде, туған анаңның да жаны ашымайды.

	Сөз басталғаннан-ақ, әкесі құлағын басып, шығып кетуге асықты, анасы да ыңғайланды, бірақ олар көзден тайғанда, ұлы келінді ұрар деп қорқып, қорлаған сөздерін тыңдап тұрды.

	– Тамақ қайда? – деп Қасай әйеліне айқайлады. Нұрхан құрдай жүгіріп, үстелге тамақ әкелді.

	– Пысығын қара, тамақтың орнына сен у берерсің мүмкін! – деп тағы да айқайлап, ас ішуге отырды.

	– Балам, саған жамандық ойлайтын ешкім де жоқ мұнда, – деп анасы келінін қорғады.

	– Сөйлей бермеші осы! Сенің маған қастық жасамайтыныңды білемін. Әне, анау істейді, жүрегім сезеді. Менің өлгенімді тілейді, – деді ол

	– Сенің өлгенің маған неге керек? – деді бәсең үнмен Нұрхан.

	– Жап аузыңды ит! Үйге қайтіп келгеніңді біл! Нұрхан алғашқыда сөз басталғанда-ақ, күйеуінен айырылып, үйіне кетпек болған. Бірақ Қасай жалынып-жалбарынып қалдырған. “Менің де әйелім болған, сенің де ғашық-жарың болыпты, сондықтан кешіремін”, – деп сөз берген ұлының мінезін жақсы білетін анасы да, сол кезде Нұрханға өз тілегін айтқан еді:

	– Қызым, сен онымен тату тұруға тырыс. Ол өзі былайша жаман адам емес, тек жұмыстан шаршап, көңілсіз келеді, қолын көтерсе де шыда. Сен оның әйелісің. Мен молдаға барып, некелеріңді қидырдым. Шыда қалқам. Жақсы әйел шыдамды болуға тиісті. Мен де өзімнің қартымнан аса көп жақсылық көргенім жоқ, бірақ шыдауға тура келді, үйреніп кеттім. Сен де үйренесің, сөзін тыңдап, айтқанын істей берсең, ол да саған жақсы қарайды, әлі-ақ көрерсің...

	Бірақ Қасай өзгермеді. Мінезі барған сайын дөрекілене түсті. Тиісуге сылтау таппаса:

	– Атаң да, әжең де, барлық тұқымың азғын болған, сен де сондайсың, ойыңда зиналық тұрады, ауылға түгел атың жайылған, – деп, сөзін ұлғайта барып тоқтайды.

	Нұрхан үндемей, шыдап бақты. Қасай одан әрі бұлқан-талқан болып:

	– Көрдің бе, үндемеуін?! Айтқаным шындық. Қарғыс атқыр, гармоншы! – деді.

	Нұрхан күнәнің бәрі гармоннан екен деп, оны ұмытып, біржола құтылған. Күйеуі ұрыс шығарғанда, сындырар деп оны Сейдалыныкіне апарып тастаған. Бара-бара Нұрхан күйеуінің балағаттаған сөздерінің бірін де естімегенсіп жүре берді, күндердің күнінде күйеуі өзінен безіп кетер деп ойлап, қайын енесінің айтқанын істеп, шыдап бақты. “Айқайлап-айқайлап қояр, жақсы өмір сүріп кетерміз” деп сеніп жүрді. Бірақ олай болмады. Қалайда тиісуге сылтау тауып, төпелеп ұрып, басы-көзін көгертті. Анасының жағаласуы да, қолдайтын ешкімі жоқ, жас әйелдің көз жасы да оның құтыруын тоқтата алмады. Қолымен ұрғаны былай тұрсын, тіпті аяғымен тепкілейтінді шығарды. Төпелеп болғаннан соң, Қасай төсегіне жата қалып, даусын шығарып жылайды. Нұрханды қарғап, өз өмірінің өмір еместігіне жылады. Нұрхан қатты қиналды. Әсіресе, күйеуінің өзін неге сонша жазалайтынын түсінбей, қайғырып жүрді. Бұндай азаптың шегі болар-болмасына сенбеді.

	Сонымен Қасай осындай жағдайдан кейін бір жұмадай үйде ешкіммен сөйлеспей, ешкімге тиіспей жүреді. Содан кейін тағы да бастайды: ұрыс, төбелес, балағаттау.

	Мұндай өмір тіпті жалықтырып жіберді. Нұрхан еш жаққа бармады, тіпті киноға баруға да, бір затпен айналысуға да еркі жоқ. Қасайдың көңілі түссе, теледидар көрсетеді, әйтпесе ол да жоқ. Ол аз болғандай екінші жылы күйеуі оны жұмысқа жібермей қойды.

	– Барма жұмысқа! Ойнақы өмірің біткен. Жетер жан-жаққа көз салуың. Үйде отыр. Қарттарға көмектес. Дұрыс ниетті әйелдер солай істейді, – деп Қасай шорт кесті.

	Нұрхан қарсы сөз айта алмай, жұмысынан шықты. Совхоздағылар “жас әйелдің аяғы ауыр болар, қиналатын шығар” деп ойлап, көп сұрамай жұмыстан босатты. Ендігі өмірі одан бетер азапқа айналды. Жұмыстан Нұрхан күйеуінің бұйрығымен шықса да, енді Қасай бұрынғы айтатын балағат сөздерінің үстіне әйелін өзіне адал емессің деп кінәлады. Қасай тапқан-таянғанын түгелдей кассаға салатын. Үй іші тек қарттардың зейнетақысымен күн көріп жатты. Сондықтан қарт атасы да ақшаға қатты болды. Не кемпіріне, не келініне ақшаның ұшқынын да көрсетпеді. Үйдің ұсақ-түйек, керек-жарағын дүкенге өзі барып, өзі әкелетін. Олардың күнделікті асы тек сүт пен картоп болды. Нұрхан ақша ұстауды ұмытқалы қашан. Сейдалының үлкен ұлы үйленгенде де Нұрхан ештеңе сыйлай алмады, құтты болсын айтуға да жарамады. Сейдалы Қасайға аз жақсылық істеген жоқ қой. Бірақ намыссыз Қасай өзі бармағанымен қоймай, әйелін де жібермеді. Нұрхан екі беті оттай жанып, амалсыздан бармағын тістеп, нағашы ағасының бетіне қайтіп қарайтынын ойланып, қайғырды. Киімнен де ештеңе ала алмады, қыз кезіндегі киген киімдерін үстінен түсірмей, тоздырды. Енді ол киімімен көшеге шығуға да ұялды.

	Дегенмен, шыдай алмаған Сейдалы бір күні өзі келді. Қасай мен Нұрханның тойға келмегеніне қатты өкпелесе де “Қасай Нұрханды малай етіп ұстайды екен” дегенді ауылдастарынан естіп, соны өз көзіммен көрейін деп, араларының жаман болуының мәнісін білу үшін жүрегі алып-ұшып келді. Қыздың басынан аяғына дейін қарап:

	– Жұмысқа неге бармай жүрсің? – деді.

	– Үйдегілер жұмыс істегенімді ұнатпайды, – деді Нұрхан.

	Осы сөзді естіген қайын енесі қыпылықтап Сейдалының қасына келді.

	– Неге олай дейсің, нағылет? Өзінің барғысы келмейді ғой? Біздің үйде бәрі де бар. Жұмыстың керегі не оған? Екі сиыр ұстаймыз, аллаға шүкір, бау-бақшамыздан көп жеміс түседі. Үлым да аз ақша таппайды, біздің зейнетақымыз да бар. Жастар ертең-бүрсігүні “Жигули” алайын деп жүр. Ешкімнен кем тұрмаймыз, – деп, кемпір қолын бұлғақтатып, тынышсызданып түсіндіріп жатты.

	– Жарайды, жарайды, – деп сенгенін білдіріп, тыныштандыруға тырысты Сейдалы. Сонан соң қарындасына бұрылып, – ал мен Нұрханды мұнда қанайды, қорлайды деп ойлаған едім, – деді.

	– Кім оны мұнда қорлайтын, мен қаусаған кемпір емеспін бе? – деп қайын енесі таңданғандай болып, жағын ұстады.

	– Жарайды, жарайды, – мен оның қалай тұрып жатқанын, халін білейін деп келдім, – деп Сейдалы көп сөйлемей, көңілінің қалғанын да айтпай, қорадан шығып кетті.

	Нұрхан нағашысына үйге кір деп те айтпады. Тойға неге бармағанын айтудың да реті келмеді. Артынан ерейін деп еді, кемпір қолынан ұстап тоқтатты.

	– Сен, қызым, күйеуіңмен тату бол! Енді осы үйдің қожасы өзіңсің. Сендер жанжалдассаңдар ол өз істерің, бірақ сен ондайларды сыртқа шығарма, бетімізді айдай қылма! Қарсы шықсаң, күйеуің тастап жүре береді. Оның тастаған әйелі мен баласы бар, соның қайтып келуі мүмкін ғой! – деп кемпір қолын сермей сөйледі.

	– Сол қайтып келсе екен! Жіберсе екен мені, ешбір сөзге сенбеймін! – деп, шыдай алмай амалсыздан егіліп жылады келіншек.

	Кемпір Нұрханға аңқиып қарады да, келінінің ұлын сүймейтінін байқап, сол күннен бастап, оған көзқарасын өзгертті.

	Күйеуге тиіп, қорлық көргенше, күйеусіз жүргені артық еді ғой Нұрханның. Ол үйдегілердің айтқандарын істеп жүре берейін дегенді ойлап, тіпті еркінен айырылды. Енді Нұрхан күйеуге тигеннен бастап бастан кешкен өмірін шолып, Қасаймен бас қосуға разылығын бергенде, қақпанға түскенін енді байқады. Жақсы өмірден үміті үзілді. Алғашқыда “бақытымды байлаған бұл адамға үйренермін, тірек болар, дем берер, осындай қиын кезде жақтасып, көмектесер” деп ойлаған еді. Әсіресе, оның болашағы үшін қиналған Сейдалыны разы етпек болған еді. Шіркін-ай, мұнысы бекер болды. Өзінің ит қорлықта жүргенін байқай бастады Нұрхан. Енді ол шыдамның да шегі болатынын сезді. Міне, сол күн келіп жетсе, ешкім де тоқтата алмас. Өз тұқымында әйелдер өжет те, қатал екенін білетін. Сондықтан қорлыққа қарсы шығып, оны жеңу үшін, кеңірдектен алуы керек еді... Сондай еді олардың тұқымындағы әйелдер...

	– Міне, “Жигули” де алайық деп отырмыз, дүниені кейін ала жатармыз, – деп күйеуі машина алу ойының барын айтып, көңілі көтерілді бір кез. – Ел сияқты әр демалыс сайын қалаға барып тұрармыз, тіпті теңізге де тартып тұратын боламыз...

	– Барарсың! – деп ашуланды әйелі көзі оттай жанып, әрі солай сөйлегеніне таң қалып, сөзді бастаған соң тоқтай алмай: – Ешқайда да бармайсың сен! Саған машина қоймадан алма, жем ұрлап сату үшін ғана керек! – деді.

	Қасай тұрған жерінде үнсіз қатып қалды. Бұл сөзді естіген қайын енесі:

	– Сен немене, есіңнен айырылғаннан саусың ба? Оңбаған-ау, ондай сөзді қайдан таптың? Сонда немене, менің ұлым ұры болғаны ма? – Кемпір оны балағаттап: “Көзіңді шұқып, шашыңды жұлып қолыңа берейін” – деді.

	– Бүйтіп тұра алмаймын мен бұл үйде! Сені көргім де келмейді, – деп Нұрхан ілгіштегі орамалын ала сап, үйден ата жөнелді.

	Қақпаны тарс еткізіп, ауладан шықты да, Сейдалы ағасының үйіне қарай жүгіре жөнелді. Әжесінің ескі үйінің есік-терезелері тақтаймен шегеленіп, құлауға аз-ақ тұр еді, сондықтан Нұрхан онда бармады. Бұрын бірге жұмыс істеген жолдастарына да соқпады, ұят болар деп ойлады. Ең жақын адамы – Сейдалы. Әжесімен тұрған кезде де, жалғыз қалғанда да қайғысын бөлісіп, қамқор боп, қолынан келген көмегін аямаған жақыны – осы Сейдалы. Алты баламен таршылықта өмір сүріп жатса да, Сейдалы Нұрханның тойына да, дүние-мүлік алуға да шығынданғанын бұл қалай ұмытсын? Жаман байының кесірінен сөйткен адамының қуанышына да бара алмай қалды. Сол үшін ұялып, жүрегі сыздап, қиналса да, Сейдалыныкіне баруды жөн көрді.

	Есікті Сейдалының өзі ашты.

	– Не болды, Нұрхан? – деді ол ентіге дем алған әйелді үйге кіргізіп жатып.

	– Мен ол үйде тұра алмаймын... Баратын жерім жоқ, тек сіз... – деді Нұрхан еңкілдей жылап, басын ағасының кеудесіне қойып.

	Сейдалы болғанның бәрін жасырмай түгел айтуды өтінді. Бірақ Нұрхан бәрін айта алмады. Қасайдың үйінде көрген азаптарын айтуға сөз де жетпеді, тілі де бармады.

	– Тұра алмаймын, ол иттерде тұра алмаймын, – деп солқылдап жылап, ештеңе дей алмады.

	Нұрхан айтпаса да, барған жерінің қызды қинайтынын, өмірінің қиын екендігі жайында ол ауылдастарынан естіген еді, сондықтан тәптіштеп сұрамады.

	Түн ортасында Нұрханның соңынан Қасай келді.

	Сейдалы ашуланып:

	– Егер қызымызбен адамша өмір сүрмесең, аяғыңды баспа бұл үйге! – деп оны итеріп шығарып, есікті жауып алды.

	– Ал не ойларың бар, не істемексіңдер? – деп сұрады Нұрханнан нағашы ағасы.

	– Аға, егер рұқсат берсең, мен әжемнің үйінде жалғыз-ақ тұра берер едім, – деді Нұрхан.

	– Жоқ, саған жаңа үй салу керек! Ол үй құлайын деп тұр, бір күні астында қаларсың. Біраз тұра тұрайық, қор жинап алған соң, біртіндеп саған да, ұлыма да үй тұрғызып беремін. Әуелі Сафарбиге, сонан соң саған, – деді.

	– Мейірімді сөздеріңе рахмет, аға! Істеген жақсылықтарыңды қалай өтер екенмін?.. – деп інісінің қуанышына келе алмағаны тағы да есіне түсіп, жүрегі қобалжып кетті. – Ол иттер маған көйлек те алып бермеді. Тіпті үйден аттап шығартпады ғой...

	– Қойшы, оны Нұрхан. Бәрін де білемін. Жамандық өз бастарынан кетпесін. Ондай екен деп ойламадым ғой мен. Мүмкін, олар өздерінің өктемдігін көрсеткісі келетін шығар, бәлкім сені сынап жүрген болар?

	– Жоқ, жоқ! Олай емес! Қай уақытқа дейін сынамақ? Тіпті де сенуге болмайды.

	– Жарайды. Бізде тұра бер, жұмыс істе. Қазір совхозда ақшаны көп табуға болады. Жаз бойы қызылшада істесең, алған ақшаңа керек заттарыңды аласың. Үйді бәріміз жабылып саламыз.

	– Иә, мен қандай жұмыстан болса да бас тартпаймын. Өз еркің болғаннан артық не бар?

	Сонымен әңгімелерін бітіріп, жатып қалды. Ертеңіне оянғанда, ағасының тар үйінде көп адамның сығылысып жатқанын көрді. Кешегі бар әңгімені естіген Сейдалының әйелі, бір төсекте екі қызымен бірге Нұрханның сығылысып жатқанын көріп, таңданбады да:

	– Қалай ұйықтадың? – деп онымен суық амандасты.

	Үйдің ішін жиыстырып жүріп, Нұрхан жаққа қарамады да. Нұрхан жеңгесі ештеңе айтпаса да, бұл үйде тұрмау керектігін түсінді.

	Таужан, – деді ол, – үйдің тарлығын көріп тұрмын. Мен сіздердікінде қала алмаспын.

	– Иә, сонда қайда бармақсың? Тоғыз адам сыйған жерге, оныншы да сыяды. Мен зауалдан қорықпай, сені көшеге қуады дейсің бе? – деді көңілі қалған әйел

	– Мүмкін, қалаға кетермін... – деді Нұрхан екі-ұштылау сөйлеп.

	– Қалаға? Мамандықсыз, таныссыз ба? – деп Таужан басын шайқады. – Көшеде қаласың. Бізді кінәлі етпекпісің?

	– Иә, білмеймін, не істерімді? – деп, жас әйел күрсінді.

	Сол мезетте есік ашылып, қаз мойыны қылқиып, үйге Қасай кірді. Нұрханның жанын жегідей жейтін ашулы түрі де өзгеріп, бұрынғы қоразсынатыны да жойылып, қойдан жуас болып, өтінгендей кірді. Ол сағынғандай Нұрханға қарап:

	– Мен саған келдім, Нұрхан, – деді даусын жұмсартып.

	Нұрхан оның сөзін ести сала, бұрылып басқа бөлмеге кетті.

	– Адам емес екенсің, итсің, осындай қызды қандай халге жеткізгенсің?! – деп Таужан, ашулы сөздер айтып, еркекті жеп қоя жаздады.

	– Мен оған ештеңе де істегенім жоқ, жақсы өмір сүрдік, – деді Қасай, әлі де кінәсіз адамдай болып.

	– Жақсы дейсің бе? – деп таңданғаннан Таужан сөзіне шашалып қалды. – Үятсызсыңдар. Анаңда да, атаңда да ар жоқ, сенде тіпті де жоқ! Анадай, көркем, жібек мінезді, нағыз қаны қайнап тұрған шағындағы жас әйелді көшеге шығармау деген не сұмдық, ә? Үстіндегі киімі анау, адам қарағысыз, далаға қалай шықсын, ел-жұрттан ұят емес пе? Тура қайыршы сияқты. Қу сүйегі қалған. Ал егер ауырып-сырқап жатып қалса, кім қарайды оны? Сен бе? Сенен еш қайыр жоқ. Ал жұмыс істесе, оған тиісті қағаз беріп, ақша төлейді.

	– Мен ешбір қарсы емеспін. Жұмысын да істесін, көшеге де шықсын. Анам оған көйлек те алған, бірақ киіндіруге сылтау таба алмай жүр еді, – деп мүләйімсіп сабырлы, жуас бола қалды Қасай.

	– Гармонды неге тарттырмайсың?! Той-думандарда тартса не болады? – деп қабағын түйіп, жанына тигізе айтты Таужан.

	– Жақсы, тартса тартсын, мен оған тартпа демеймін, – деді Қасай.

	– Солай ма, “тартсын” дейсің ғой! – деп Таужан оның иығынан ұстап, өзіне қарай бұрды. – Кешке кел, қымбатты туысым, кешке, күйеуім үйде болған кезде кел.

	Онсыз сенімен сөйлесудің де керегі жоқ.

	Қасай басына кепкасын киіп, Нұрхан жаққа бұрылды, бірақ ол терезеге қарап, тастай қатып қалған еді.

	– Нұрхан! – деп шақырды оны жеңгесі. Нұрхан келді.

	– Ол елдің көзінше сондай, – деді жас әйел.

	– Үйде де сондай болар, тек оны қолға мықтап алу керек. Ол сенің жұмсақтығыңды пайдаланып, есіріп кеткен... – деді Таужан, сенімділік білдіргендей болып.

	– Жоқ, мен онда тұра алмаймын. Ондай қу молада шыдай алмаймын да, өмір сүре де алмаймын, – деді Нұрхан жыламсырап.

	– Шыдарсың. Тек өзіңді жер қыла берме! Ол сені сүйеді. Сүйген күйеуді өзіңе тартқаның дұрыс.

	– Сүйеді дейсің бе? – деп Нұрхан ақырып қалды, – ал мен оны сүйем бе екен? – Ол сақылдап күлді. – Қасқыр қойды қалай жақсы көрсе, ол да солай жақсы көреді.

	– Неге күлесің, – деп Таужан ренжіп қалды. – Сүйеді дедім ғой. Бірден-ақ көрініп тұр.

	– Ой, сайтан, мейлі, сүйем десе сүйе берсін, – деп Нұрхан күлкісін тыя қойды. – Ал мен оны сүймеймін.

	– Ал мен сенің ағаңды сүйді деп ойлайсың ба? Ата-анам зорлап берген. Балалар туғаннан соң, еріксіз жақындасып кеттік. Сен де үйренерсің. Басты мәселе – сүю емес. Ең бастысы – өмірдің мәні – балалар болу керек. Міне, сендерге де бала керек!

	– Менің өзім де солай ойлаған едім. Үлым болса екен деп те күттім, бірақ оған жете алмадым, – деді Нұрхан күрсініп.

	– Неге күрсінесің? Әлі жассың, табарсың. Немесе?.. – деп Таужан сұраулы көзқараспен Нұрханға қарады.

	Нұрхан оның қарағанына шыдап тұра алмай, көзін тайдырып, қолымен бетін басып бұрылып кетті.

	– Түсіріп тастадың ба? – деді Таужан жаны ашып.

	– Жоқ, – деді Нұрхан, – ол мені ұрған...

	– Ештеңе етпейді, ештеңе етпейді, ондайлар болады. Ауыр зат көтерсең де сондай болады. Жассың ғой әлі, – деп Таужан жұбатты.

	Амалсыздан, өмірім өзгерер деген үмітпен Нұрхан күйеуімен бірге үйіне қайтып келді. Тек енді Нұрхан мүлдем басқа мінезбен келді.

	Жалынып-жалпайып келген күйеуі аузынан бірде-бір жаман сөз шығармасқа, қолын көтермеске антын беріп, қайын енесінің беріп жібергені деп, Нұрханның үстіне жаңа көйлек кигізіп, әйелін үйіне ертіп келді.

	Нұрханның қайтып келгенін қайын енесі бұл жолы ұнатпады. Біріншіден, тыңдағыш, момын келіннің қайнап, үйден кеткені есінде. Екіншіден, ұлының оның артынан жалбарынып барғанын жаратпай, осының бәрін жамандыққа жорыды, әрі Нұрханның айтқан сөздері оның көңілін қатты қалдырды. Қасайдың бірінші әйелі қайын енесімен сыйыспай, күйеуін өзінің аулына әкетіп, бөлек тұруды ойлағаны үшін, кемпір оны ұлынан айырып, тілегіне жеткен еді. Бірақ қазір Қасайдың анасы екі келінді салыстырып байқағанда, бірінші келіннің бүкіл кемшіліктерін ұмытып, әсіресе баласы үшін оны Нұрханнан қолайлы көрді. Нұрханның бірді-екілі жігерлі іс-әрекетін көріп, одан сескенбей де қалмады. Нұрхан шығып кеткенде, анасы ұлының көзіне тура қарап:

	– Сен, Салимат пен Арыслантай немеремді алып кел, ана сиқыр кемпірдің қызын қой, ол сені бақытсыз етеді! – деп ойындағысын айтып салды.

	– Онымен тұрғанымда да саған ұнамады, енді мынаны да ұнатпайсың. Саған қарап, сөзіңді тыңдасам, өмір бойы жалғыз өтермін! – деп Қасай күйіп-пісті.

	Бірінші әйелі тыныш жүре алмайтын, ұрысқақ еді, ішіндегісінің бәрі бетіне шығып, ұрысқақтығы көрініп тұратын. Сондықтан еркектің жүрегі тартпайтын оны. Қасай Нұрханды қанша қинағанымен әйелдің сұлулығы, сыртқы сымбаты, сүйкімділігі оның жүрегін қозғайтын. Нұрханды сүйетіндігін ол үйдегілерден де, жұрттан да жасырды. Қара жүрек адамдар сүйіспеншілігін көрсетуді ұнатпайды, ұят деп саиайлы. Ал Нұрхан одан кеткенде, тағдырлың бұйрығы солай болғанын ол бірден түсінді. Оның қара ниет жүрегіне мұндай сұлулықтың адасып келгенін ол Нұрханды алғанда-ақ сезген болатын. Енді одан айырылу бұған мүлдем қиын еді. Қолына өзі келіп қонған алтын құсты жоғалтқандай сезінді. Көзін сұқтандырып, жанын қуандырып тұрған әдемілік кетіп, үйдің ішін қараңғылық басқандай өкінді Қасай. Ол қайткен күнде де Нұрханды қайтарып әкелу керектігін ойлап, тыныш таппады.

	Нұрхан совхоздағы баяғы жұмысына орналасты. Енді күйеуі мүлдем өзгерді: ұрыспайтын да болды, сондай жуасып, түнде әйеліне биязы сөздер айтуға тырысады. Бірақ қанша мейірімін төксе де, Нұрхан оған жылымады... Өзі жұмыстан ерте келіп, әйелі кешіксе, орын таппай, уайымдап, күтумен отырады. Әдемі, жылы сөздерімен сүйетінін айтса болды, Нұрханның көзіне жас келіп, оның жан-тәнімен айтқан сөзі екен деп сезінді, бірақ сонда да жылымады. Алғашқыда Нұрхан күйеуінің мінезінің өзгергеніне де үйрене алмады. Қасай әйелінің суықтығын көріп, онан сайын қызғана бастады. Артынан аңдыды. Сөйтіп, ол қызылша өсетін қырға ойламаған жерден жетіп келетін болды, жұмыстан қайтқанда да артынан бақылап жүрді. Бір күні ол тағы да ескі әдетіне басып:

	– Сен қайда жүрсің, жылпосым? – деп жұдырығын түйіп, ақыра бастап еді.

	Нұрханның көзі шатынап, есіктің тұтқасынан ұстай бергенде, екі қолынан ұстай алып, жалбарынып өтінді:

	– Кешір мені, Нұрхан! Енді мұндай болмас, аузымнан қалай шыққанын өзім де байқамай қалдым... – деп ақталмақ болды.

	– Тұр, шешең көріп қалар! – деп ол тыжырынып, Қасайды орнынан тұрғызды. – Күлкі болма елге!

	Қасай қызғанышын қоймады. Әркімнен сұрастырып, тіміскіленіп әйелін аңдып жүрді. Ал түнде ол баяғысынша жыламсырап, сүйетінін, Нұрхансыз өмір сүре алмайтынын айтты. Егер ол тағы да кетіп қалса, немесе өзін алдап, басқа біреумен суық жүріске түссе, онда өзін-өзі құрбандыққа шалатынын айтты. Бір мезет Нұрхан күйеуін аяп та кетті. Бірақ еріне қанша жібиін десе де, жіби алмады. Ерін көңілдендірейін деп, күлімсіреп, өңін жылытса да, қабағы түйіліп, ерні жыбырлай бастайды. Онысын білдірмеуге тырысып, күйеуінен бұрылып кетеді. Қасайды сүйгеннен гөрі қара тасты сүйгені жеңілірек еді...

	Қайын енесі келінін ұнатпады, ұлы жоқ кезде мінез көрсетіп жүрді. Не айтып, не қоймады десейші! Толқын су тасты мүжіп, оны құм еткендей, ол да Нұрханды мүжи беруді әдетке айналдырды.

	– Күш, жігер берсін, балама! Әне, етегіне жабысып, айырылмайды да. Әйелінен, баласынан айырғанды құдай кешірмес. Сақ бол, әзәзіл! – деп айтқаны кемпірдің ең басты сөзі болды.

	Бұл сөздерді кемпір Нұрханға тікелей айтпай, ішінен күбірлеп, өзіне-өзі айтқандай болып, естіртіп сөйледі. Нұрхан үндемей шыдады, қарт адаммен керіскісі келмеді. Амал қанша, әлі де кетіп қалар еді. Кемпір ұлының көзінше аузын ашпады, ал ұлы жоқта жылатып, жанын ауыртты.

	Нұрхан жұмысқа кетіп бара жатып, кемпірдің қарғаған сөздерін де бірнеше рет естіді:

	– Қара адамның – жүрегі де қара. Барған жеріңде аяғың сынғыр! Үйге қайтпағыр! Төрт бүктеліп, далада қалғыр! – деген сөздеріне Нұрхан шыдай алмай, қарт әйелдің қасына барса, ол ештеңе айтпағандай болып, тына қояды. Баяғысын қояды екен десе, тағы да:

	– Қара бет, бала табушы ма еді? – деген ащы сөздерін ақырын айтып қалады.

	Нұрхан естімегенсіді, қайын енесі ондай сөздерін қояр деп сенді, бірақ кемпірдің сөзі бітпеді, айта берді. Нұрхан бір күні қазан асып тұрғанында, кемпір, жантая тұрайын деп, төсегіне қарай жылжып бара жатып:

	– Мыстанның қызы, адамға қарағаны жаман, үйімізді жұтатар! – деді тағы да.

	Қазандағы тамақты араластырып тұрған қасығын тастай салған Нұрхан киінді де үн-түнсіз шығып, Сейдалының үйіне кетті.

	Қасай тағы да жалынып-жалпайып, кешке әйелін үйіне ертіп келді.

	Жүрегі алып-ұшып отырған қайын енесі ұлы мен келінінің алдында жылпылдап:

	– Мен, қызым, үйіміздегі тым-тырыстыққа шыдай алмай, көп сөйлеп кетемін. Бір мезгіл гармоныңды алып, күңгірт көңілсіздіктен арылтып, ойнап жіберсейші! – деді.

	Қайын енесі өтірік жылпылдап тұрса да, Нұрхан оның солай дегеніне қатты қуанды. Ауыр өмірін серпілтетін гармонды қайта қолына алатын болғанына ол сондай сүйінді.

	Кемпір гармонь жайында шын айтты ма, жоқ әлде жай атты ма, Нұрхан оны білген жоқ, гармонын ойнап, үйінің ішін қуанышқа толтырмақ болды, құрысқан денесін жазатын ем тапты. Гармонын жұмысына да алып барды, звеноларындағылар жұмысқа бара жатқанда да, қайтып келе жатқанда, тамаққа отырған кезде де гармонын сызылта тартып, бәрінің көңілін көтеретін, сол үшін әйелдер Нұрханды жақсы көрді, өздері де жырға қосылып, гармоньшының көңілін аулады. Әсіресе, үйдегі жағдайдан іші пысып, одан тез құтылуға асыққан жас келіншектің жанына жұмыс істеу қуаныш болды. Жұмыста өткізген уақыты оған мейрам сияқты еді. Жұрттың оған жақсы қарағаны, басына бостандық алғаны, құлағын сарсытқан ұсақ-түйек сөздерден құтылғаны, ұрыс-керістен аулақ болғаны қандай жақсы! Нұрхан жұмысына тойға баратындай жарқылдап күліп кетеді. Күйеуі де, қайын енесі де, қайын атасы да оның сондай өзгергеніне таң қалды. Оған себеп болған гармонь екенін олар аңдамады. Не себепті көңілді боп кеткенін біле алмай, бастарына неше түрлі ой келіп, қиналды. Ал Қасайдың қызғанышы онан сайын күшейе түсті, тағы да соңынан жүріп, аңдитын болды...

	Кешікпей, ауылға содан соң күллі аймаққа Нұрханның асқан гармоншы екені туралы әңгіме таралды. Ең алдымен өзімен бірге істеген әйелдер оны өздерінің қуаныштарына шақырды, үйлену тойларына, туған күн кештеріне, ұлдарын әскер қатарына шығарып салғанда, әскерден келгендерін қарсы алу қуаныштарына гармонь ойнауға шақырып жатты. Күйеуінің рұқсатын алған ауылдастар Нұрханды қолды-аяққа тұрғызбай, тойларға шақырып әкетеді. Қасайдың өзі де, шешесі де бірге барып жүрді, Нұрханның соңынан қалмады, барған жерінде сый-құрмет көрді, араққа тойып алып, есіретін болды. Аяғынан басып тұра алмай қалғанда, әйелі үйіне сүйреп әкелді. Түні бойы Қасай әйелінің миын шұқып: “Ана еркек сенен көзін алмады, өзің де оған күле қарадың” – деп қоймады. Бір мезгілде Нұрхансыз өмірінің жоқтығын айтып, тастап кетпеші деп жалынды, көз жасын төгіп, басын әйелінің кеудесіне басып, ұйықтап кетеді. Сүймейтін күйеуінің таусылмас әңгімесіне әйел әрең шыдады. Осындай адаммен мағынасыз өмір сүріп, күндерін өткізіп жатқанына жүрегі қысылып, қатты қиналды. Осындай амалсыз жүрген ауыр өмірден қайткен күнде де босап шығуы керек еді. Уақыттың тез өтуін тілеп жүріп, Нұрханның өмірі өте берді. Сол күндердің бәрі де мағынасыз өмірінің соңы шығар деп күтті.

	Қасай бірте-бірте араққа әуестенді. Тойдан басқа да, жұмыста да ішіп, арақты үйге де әкеле бастады. Нұрханды да өзімен бірге ішуге зорлады, үйретпек болды, бірақ жас келіншек аузына да алмады, күйеуінің ішетіні ойына да кіріп шықпады. Қайын енесі бар кінәні Нұрханға аударып қойды, баяғысынша тілін тартпады, келінінің миын шұқып, мүжи берді. “Гармоншы Нұрхан ұлымның өмірін қорлады” деген әңгіме көршілерге де жайылды. Нұрхан сол сөздерді есітіп, қайткенде бұл үйден кету керек, бірақ қалай, қайда кету керек. Бүйтіп өмір сүру қиын! Сейдалыға барып, бір жылдай тұрып, өзіне үй салып немесе әжесінің үйін жөндеп, сонда жалғыз өзі тұрса ма екен? Ағасын аяды, олардың да жағдайларының қиын екенін көріп жүр.

	Нұрхан Қасайдың үйінде өзін өмірге керексіз адам деп санады. Соңғы кезде сары шашты Кемат та жиі-жиі есіне түсіп жүрді. Жігітпен танысқаны, онымен қырманда кездескені, жиын-тойларда ақ ат жегілген жеңіл арбаға отырғызып алып, желдей ескендері көз алдына келіп, тойдағы айтылған әндер құлағына шалынып, жігітпен бірге ойнаған ойындары ұмытылмады, күндіз-түні есінен шықпай, мазасы кетті. Жиын-той болсын-болмасын сол кезде осының бәрі өз өмірінің бір қуанышы, бақыты деп санады. Бірақ Қасайдың үйінде ғана оның саусақтары қимылдамады. Еркіндікті сезбей, жүрегі қысылған жағдайда қалай ғана ән айтсын?

	Қасай күнде ішіп келетін болды, тілі күрмеліп, Нұрханға айтайын дегенін айта алмай, аузынан шыққан иіс үйдің ішін мүңкітіп жібереді, әрең дегенде ұйықтайды. Уйықтағанымен, басын әйелінің кеудесіне салмаса, төсегінде тыныш жата алмайды. Нұрханның арақтың иісіне тұншығып, түнімен кірпік қақпай шығатын күндері көп болды. Егер кеудесінен басын түсіріп, ыңғайланып жатайын десе, күйеуі сол сәтте оянып, кенедей жабысып, баяғысынша басын келіншегінің омырауына тығады. Сондай түндерді ұйқысыз өткізіп, әр нәрсені көп ойлағандықтан, басы ауырды. Нұрханның көз алдына неше түрлі бәлелер көрініп, содан сескеніп, қорқатын болды. Үш-төрт күндей кірпік қақпай шықты. Сондай түннің бірінде таңға жуық көзі ілініп кеткен екен, бастығырылып, тұншыға жаздады. Түсінде күйеуінің басын кеудесінен алайын десе, сұп-суық жиіркенішті, қап-қара бірдеңеге қолы тигендей болып, жүрегі зу ете қалады.

	– Қара жылан! – деп айқайлап, төсектен секіріп түседі.

	Үй іші түгел оянып, шам жағылады. Нұрхан іш көйлекшең орындықта отырып, үйдегілерге үстінде өрмелеп жүрген қара жылан жайында айтады.

	– Мен сенің қасыңда едім ғой, – деп ернін әрең жыбырлатады Қасай.

	– Көзіңе бірдеңе елестеген шығар. Қырсыз адамның түсі де жаман, түсіндің бе? – деді қайын енесі шымшып.

	– Жоқ, өз көзіммен көрдім, – деп болмайды Нұрхан.

	Қайын енесі шамды сөндіріп, “түн ортасында қайдағыны айтып, ұйқымызды бұзғаны несі?” деп келініне ашуланып, бұрқылдай сөйлеп, өз бөлмесіне кетеді.

	– Жат, сен де! – деп күйеуі де жантайды.

	Бірақ Нұрхан жатуға қорқып, түнімен төсекте отырып шықты. Келесі күні түсінде тағы да сондай жылан көрді.

	– Қара жылан! – деп Нұрхан бастығырылып, айқайлап үйдегілердің бәрін тағы да оятты.

	Бұл үйден мазасы кеткен ол, Сейдалынікіне барды. Қасай әйелін қайтармақ боп, соңынан екі рет келді. Нұрханның кетіп қалғанына Қасай тағы да жүдеп, жүрегі тыншымай, көзі шүңірейіп кетті. Ол ақылы ауысқан адамша шоқайып отыра қалып, қолымен, басымен еденді төпелеп, “қайтпасаң, асылып өлемін” деп, Нұрханды қорқытты. Екінші рет келгенде, қалтасы толы ақшаны үнсіз отырған Нұрханның алдында шашып тастады. Нұрхан отырған қалпынан қозғалған жоқ. Ері бар жақсы сөзін үйіп-төгіп айта берді:

	– Мына ақша сенікі. Бұл аз болмас саған? Кассадан барып, бәрін де алдым. Сенікі осының бәрі – үй де, барлық шаруашылық пен қоражай да сенікі! – деп, Нұрханға қолын созып, дыбысын шығармай, аяғына жығылғандай отыра берді, созылған қолын түсірмеді.

	Сол кезде үйге кіріп келген Сейдалы:

	– Жи, ақшаңды! – деп бұйрық берді.

	– Оған не жетпейді, не жетпейді?.. – деп сөйлей жүріп, өң-түсі бұзылған Қасай біресе Сейдалыға, біресе Нұрханға қарап, шашылған ақшаны жиып жатты.

	Қасай ақшаны жинап болған соң, Сейдалы былай деді:

	– Қасай, сен енді бұл үйге келме! Байқаймын, Нұрхан сенімен өмір сүре алмайды... Бір-біріңе тең емес шығарсыңдар. Тағдырларың солай болса, амал не? – деді.

	– Тең емеспіз бе? Тағдыр солай дейсің бе? – деп Қасай Сейдалының сөздерін қайталап, сасқалақтаған адамша көзін біресе оған, біресе әйеліне тастап, орнынан тұрды. Тағы да әлгі сөздерді қайталап, – иә, тең емеспіз... – деді де жылыстап үйден шығып кетті.

	Сонымен ол алғашқы әйелін баласымен қайта алып, арағын да қойып, өмір сүріп жатты. Қасайдың анасы бұрын сыйыспаған келініне аузын ашпай, енді ұлының айтқанынан шықпай, не істесе де мақұл көрді.

	Бір жылдан соң Нұрхан Сейдалының көмегімен жаңа үй салып, сонда жалғыз өзі тұра бастады. Жаңа өмірі басталды. Тойлардан, қуаныштардан қалмайтын, атақты гармонышы болды.

	* * *



	Қор болды-ау, қайран үнім,

	Боранды болды-ау, жаз күнім.

	Ей, ей-гей-ей, ей-гей-ей,

	Ей, ей-гей-ей, ей-гей-ей.



	Нұрхан жырды бірнеше рет қайталап, әуенімен де, жырымен де жиналғандарды таң қалдырды. Сыңғырлаған жіңішке даусы өзен толқынындай, әр жүрекке жол тауып, көңілдерін көтеріп жіберді. Жырдың ғажап әуеніне, Нұрхан даусының құдіретіне бойсұнған адамдар оның өмірінің өмір болмағанын, бақытын таба алмағанын түсінді, сонымен қатар жырда айтылғанды өз өмірлерімен салыстырып, соның көбінің дәл екенін байқады. Жырда гармонышының азаппен өтіп жатқан жастық шағы – өмірінің боранды күндері дегеніне ешкім де күмәнданбады. Гармонышы жырын бітірген кезде, көбінің көзінен жас көрінді. Тыңдаушылар терең ойға шомып, тағы да гармонышыдан бірдеңе күткендей, үндемей тұрды.

	Соны сезген Нұрхан гармонын кең жайып, басқа әнге көшті.

	Желдей есіп, көңілді үн шықты гармонынан. Ол қуанышты дауыспен сызылта жөнелді:



	Уа, той керек, той керек,

	Той болмаса не керек?

	Бізге, қыздар, жыр керек!

	Бізге, жастар, жыр керек!



	Осылай жырлап-жырлап келіп, әнді бірнеше рет қайталады, отырғандардың кейбіреуі жырға қосылып кетер деп ойлады. Бірақ ешкім де аузын ашпай, көздерін жыпылықтатып, жырды тағы да оның өзінен күтті.



	Жырла, жырла, дейсіңдер,

	Жыршы жігіт мен емен,

	Егер жырлай бастасам,

	Жыршылардан кем емен.



	Осылай деп жырлап, Нұрхан гармонымен әнді тағы да қайталады, тағы да басқалар қосылар деп күтті. Бірақ бәрі баяғысынша жұмған ауыздарын ашпады. Орта жастағылар жырлай білсе де, олар екі ойлы болып, жастардың алдында ұялды. Жігіттердің жырлауға ынтасы болғанымен, халық жырларын білмейтін. Нұрхан тағы да отырғандарға сеніммен қарап, гармонына қосыла кетті.



	Жырлар едім сол кезде,

	Тербеп жүрек кеткендей.

	Ауылымды мақтасам

	Күллі әлемге жеткендей.



	Бірақ әлі де ешкім жырға қосылмады. Нұрхан тағы да бірнеше рет әнді қайталап тартып тоқтады да, отырғандарды көзімен шолып өтіп, гармонын Надюшаға созды.

	Той басқарып отырған Әскер қолындары бокалды көтеріп:

	– Құйыңыздар, бәріне де! – деп, сәл кідіріп барып, тілек айтты. – Қымбатты, жолдастар! Бүгінгідей қуанышты күні жігітіміз бен қызымызға арнап айтылған, сыңғырлаған ноғай жырын тыңдадыңыздар. Келіңіздер, осындай тамаша жыр үшін, халқымыздың қазынасы үшін алып қоялық!

	Отырғандардың бәрі көңілденіп, асабаның айтқан сөздерін қош алып, бокалдарын соғыстырып жатты.

	Нұрхан ішкісі келмей отырды. Исмаил оған күлімсірей қарап, шынтағымен гармоньшыны түртіп:

	– Біздің халқымыз үшін! Жырларымыз үшін! Әндеріміз үшін! – деді.

	Нұрхан жігітке тесірейе қарады. Исмаил оның көз-қарасынан сасып қалып, тағы да ыржиып күлді. Бұйра шашты Надюша да алға шығып, ыңғайсыз жағдайды білдірмеу үшін, гармоншыға бокалын соғыстыруға қолын созды:

	– Нұрхан, кел, сенің денсаулығың үшін, әнің үшін, талантың үшін көтерейік! – деді.

	Нұрхан бокалын көтергенмен, соғыстырмады, қолының сыртын ерніне тигізіп, күрсініп дем алды. Исмаил мен Надюша да бокалдарын көтерді. Надюша аузын бұртитып Нұрханға бұрылды.

	– Нұрхан, саған не болған? Бүгін көңілсізсің ғой! – деді.

	– Түлкісің сен, Надюша, – деді Нұрхан оның көзіне тесіле қарап.

	– Қыздар, тек сендер ұрыспаңдаршы! – деп араларына Исмаил түсті.

	– Не болған саған, бірдеңе болған ғой? – деп араларындағы іліністі жұмсартпақ болып, жалынып, күлімсіреді Надюша.

	– Түлкісің сен! – деді тағы да қатал сөйлеген Нұрхан.

	– Жақсы, жақсы. Мен – түлкімін, сен – ақылдысың, – деп ренжіді Надюша, орнына отырып жатып.

	– Қыздар, ілініспеңдер, неге керек сондай сөз? – деді Исмаил, саусақтарын тарбита қолын көтеріп. – Өтінемін, тек ілініспеңдер!

	– Жарайды, ренжіме, Надюша, мен жай ғана... Бір түрлі, жаман болып тұрғаным. – Нұрхан бір сәт қиналғандай қипақтап тұрды, көзі адам таң қаларлықтай, бақырайып қарады. Сол кезде ол тағы да үкінің аянышты уһілдеген даусын естіді. “Уһ-уһ,” – деп құстың уһілегені миын шұқығандай шаншып кетті. Отырғандардың ешбіреуі де құстың даусын естіген жоқ. Олар бір-біріне әзіл айтып отыра берді. Исмаил тойдан соң не істейтіндерін ойлап, жанындағы жұптарына махаббат сөзін төгіп, лепіре сөйлейді. Графинды шанышқымен қағып, тыныштыққа шақырған Әскерге күлімсірей қарады, әркім өз-өздерімен болып отыр. Жас жұбайлар осы жиынның соңы тез бітсе екен деп тілеп, бір-біріне қарап қояды. Қолымен самайын сипай берген Нұрхан үрейі ұшып, артына жалт қарады:

	– Үкі шақырады, – деп ернін жыбырлатып, біраздан соң даусын көтеріп: – Шақырады! – деді қайталап.

	– Нұрхан, не болды? – деді Исмаил гармоньшыға бұрылып.

	Нұрхан ешкімге үндемей, самайын ысқылай берді, көзінің жанары кетіп, әлсірегендей болды.

	– Үкі шақырады! – деп ол тағы да отырғандарды таң қалдырды.

	– Нұрхан! – деп айқайлап, Надюша жетіп келді де гармоньшының иығынан ұстады. – Дем алу керек саған, Нұрхан, дем алу керек, – деп жалбарынды.

	– Үкі, үкі! – деп Нұрхан күбір-күбір сөйлегенін қоймады. Отырған адамдар бастарын бұрып, гармоньшыға қарады.

	– Неге көздеріңді тіге қалдыңдар? Неге қарайсыңдар, сонша! Біреу қиналып отырса... Ойын-сауықтарыңды жалғастыра беріңдер! – деп Надюша қолын сілтеп, Нұрханға еңкейді. – Басың ауырып тұр ма? – деп құрбысының жанында шыр көбелек айналып, көгілдір кеудешесін сипай берді.

	– Жаным-ау, не болды саған, неге қиналып отырсың? – Саған жату керек, біраз жатсаң, бәрі де оңалады, бәрі де кетеді, көрерсің өзің де, жаным, – деген жанашыр сөздерін айтып, Нұрханды ас үйге алып кетті.

	Ас үйдегі әйелдерді шығарып жіберіп, Нұрханды диванға жатқызды. Ол жатқанда да:

	– Үкі шақырады, үкі шақырады мені, – деп күбірлеумен болды.

	– Сәулешім-ай, қазір, қазір кетеді ол. Не болса соны алмашы ойыңа! – деп Надюша жас баланы жұбатқандай жұбатты оны. – Ойламашы ештеңені, – деп тағы да құрбысының қасына отырып, оның маңдайын сипап, бетінен, мұрнынан сүйді.

	“Уһ-уһ”, – деп үкінің уһілеген даусы гармоньшының бар денесін құрыстырып, жүрегін сыздатты. Шіркін, бәрін де ұмытып, о дүниенің рақатына, тыныштығына кетсе екен сол кезде Нұрхан. Осындай азапты өмірдің керегі не? Мұндай қиыншылықтарды көру байғұс Нұрханның бір басына аз болды ма?..

	Үкінің үһілі мені о дүниеге шақырады деп ойлады ол. Бірақ бұл шақыру тіпті қорқынышты еді. Егер ол шынымен о дүниеге барса, оны биік жардан құлататындай, быт-шыты шығып шашылатындай қауіптенді. Бұл дүниеге сыймайсың, онан да басқа дүниеге жүр деп шақырды оны бұл дыбыс. Бірақ сол шақыруға ықтиярлықты беру де, бермеу де қиын еді...

	Үкі тағы үһіледі.

	– Надюша, қорқамын, қорқамын! – деді Нұрхан ернін жыбырлатып.

	– Әлі-ақ, қорқынышың кетер, сауығарсың, – деп Надюша тағы да сүйе берді досын.

	– Әжем, Кемат және бір бала түсіме енген еді осы түнде. Ал енді мына үкі маған маза берер емес...

	– Ешбір үкі жоқ. Саған солай көрінген болар.

	– Неге олай дейсің? – деді Нұрхан таңданып. – Естіп тұрған жоқсың ба? Алақ-жұлақ етіп, ол есік жаққа қарады. Әне, тағы да... Енді күледі. Естисің бе?.. Оған менің жаным керек. Менің жанымды алғаннан соң, тынышталады ол...

	– Не деп жатырсың осы сен? Өзің сондай әдемісің, мейірімдісің, жассың, саған тек өмір сүру керек, – деді Надюша толқып.

	– Жоқ, ол мені шақырып тұр. Менің жақсы көретін адамдарым сонда. Әжем, Кематым... Адам жарық дүниеде біреуді өзі сүйсе немесе өзін біреу сүйсе ғана өмір сүреді, ал сүю болмаған жерде өмір азап шегумен өтеді...

	– Сабыр ет, жаным тынышталшы! Сені бәрі де жақсы көреді! Мына мен де жанымдай жақсы көремін.

	– Жоқ, мені жақсы көруге болмайды, мен өмірден тойғанмын, – деді Нұрхан ызаланып.

	Сонан соң үндемей жатты да, ұйықтап кетті.

	Надюша жаны ашып, әйелдің әдемі жүзін, маңдайын сипап, қасында отырды.

	Аулада магнитофон ойналып, жастар биге кірісіп кетті. Бөлме іші қара көлеңке. Ас үйден шығып кеткен әйелдер есіктен қарап, гармоньшыны сұрағансып, бастарын шайқайды. Надюша келіншектің халінің тәуірленгенін айтып, біраз шыдаңдар қыздар деген тілек білдірді. Ауладағы магнитофонның қатты шыққан даусына көк жаулық байлаған әйел шыдай алмай, ас үйге кірді.

	– Баяғы ұятсыз билерін бастады. Бөкселерін былқылдатып, мықындарын қозғалтып билемесе қайтеді екен нәлеттер?! Тіфу! – деп кіріп келген келіншек аласа орындықты алып, Надюшаның қасына отырды.

	Келіншектің аты – Нәсіпхан. Ол Нұрханның күйеуімен тұрған кездегі көршісі еді. Келіншек Нұрханның жүзіне қарап, сұқтана қалды.

	– Шіркін-ай! Қандай сұлу еді, ә! – деді гармоншының тамырын ұстап көріп, қан тамырының соғысы жақсы, дем алысы да бір қалыпты.

	Нәсіпханның соңынан басқа әйелдер де біртіндеп кіре бастады. Олар аласа отырғыштарды алып, орналасып жатты. Отырғыш таппағандары іргеге сүйеніп, түрегеліп тұрды. Шуал үйде от жағылмайтын еді, әйелдер мұнда түрлі-түрлі салат жасап, нан илеп, картоп тазалап отырған болатын. Тамақтар үйдің арт жағындағы жазғы асхананың ішінде әзірленіп жатқан. Одан басқа астына от жағылып, ошаққа орнатылған үлкен тай қазандар бүлкілдеп қайнауда. Сол жақтан піскен тамақтарды әйелдер үйге алып келіп, оларды табақтарға салып, жігіттерге беріп тұр, ал олар үстелге тізіп қойып жүр. Мұнда, ас үйде жұмыс та қайнайды, сөз де тоқтамайды. Олар өткен-кеткенді айтып, әңгіме шертеді. Қызған жұмыстың тыныстаған кезінде, олар өздері де тамақ ішуге отырып, бәрі бірге тойдың қошаметіне бөленеді. Ноғайдың шайы, бал мен майы, бауырсақ пен шелпегі, жұқа нан сияқты халқымызға белгілі түрлі-түрлі тағамдардан ішіп-жеп жатты. Арақ деген мұнда мүлде жоқ. Ауыздарына арақ алғандар басқалардан – ішпейтіндерден тартынып, ол жайында сөз де қозғамады. Мына бөлмеде бұрынғы ноғай тойының ерекшелігі сақталған: тойдың қызығын көріп, бір-біріне қолғабыс етіп, жәрдемдесіп, сөзбен, қалжыңмен жұбанып, асқа үлкен мән берілетін. Мұндайда мейрамды арақсыз да өткізуге болатынын сезесің.

	Екі аспазшы әйелден басқа бүгінгі тойдың ең үлкені екі жастың анасы еді. Үстіне көкшіл гүлді көйлек киген, басына оқалы орамал байлаған, әдемі, толықша келген Айбике әйелдерге түрлі-түрлі бұйрық беріп, босаған кезінде үстел басына отырғызады, әйелдерді қолпаштап, көңілдерін көтереді. Өзі төр жақта отырып, бәрін де байқайды.

	– Түу, шіркін-ай, қандай сұлу қыз еді? Жолы болмағыр анасы көрсе ғой қызының қандай әдемі боп өскенін, – деп Нәсіпхан күрсініп, көзін жұмып жатқан Нұрханның қолын кеудесіне басты.

	– Мұның басынан кетпей жүрген үкісі не осы? Түсінбей-ақ қойдым! – деді Нұрханның бас жағында отырған әйелдердің бірі.

	– Мен де соны білмеймін, – деді Надюша. Қабырғаға сүйеніп, түрегеп тұрған, көп жайды білетін Кенжехан атты әйел жатқан Нұрханға ойлы көзбен қарап:

	– Қарттардың айтуына қарағанда, алла өзіне алғысы келмеген жаман адамның жаны үкіде болады екен. Бұл құс ұшып жүріп, өзінің күнәкар жанын қарғыстан тазарту үшін, біреуді құрбандыққа шалып, жанын алуды іздеп жүреді екен.

	Сондықтан бұл құс жайында жаман айтып та, жақсы айтып та керегі жоқ, егер үйіңе жақын қонса қумау керек, – деді. – Әрине, бұның бәрі ертегі ғой.

	– Неге керек екен, үкіге бұл байғұстың жаны, ә? – деп тағы да күрсініп, маңдайының әжімдерін сипап қойды Нәсіпхан. – Онан да қара ниет, мейрімсіз адамның жанын алсашы! Мысалы, мұның бұрынғы күйеуі Қасайдың...

	– Жо-жо-жоқ, – деп кірісе кетті Кенжехан. – Үкі өз жанын тазарту үшін, о дүниеге де жаны таза, күнәсіз, ең сұлу адамның жанын алады дейді. Бұл құсқа “обыр” деген ат таққаны сондықтан болар!

	– А, онда түсінікті. Нұрхан жаңағы сипатқа келеді, – деп келісті Нәсіпхан.

	– Масқара, не пәлені айтып отырсыңдар? – деді тітіркеніп Надюша. – Енді “басыңды айналып үкі ұшып жүрген жоқ па?” – деп алды-артыңа жалтақтап қара да жүр.

	– Жарайды, жарайды, сен одан қорықпай-ақ қой, – деп қолын немқұрайды сілтеді Кенжехан.

	– Неге олай дейсің? – деді таң қалған Надюша.

	– “Обыр құс” адамның таза да, нәзік жанын таңдайды, – деді Кенжехан кекете сөйлеп. – Ал сен арақты стақандап ішесің.

	– Нұрхан да ішеді ғой, – деді Надюша түсіне алмай, көзін жыпылықтатып. – Оның менен несі артық?

	– Е, жоқ, қызым, оны өзіңмен салыстырма! – деп сөзге араласты Нәсіпхан. – Ол гармоншы, амалсыздан ішеді. Оны гармонь ойнағаны үшін сыйлайды, сыйлап берген адамның көңілін қайтара алмайды. Ал сен болсаң – өз еркіңмен соларға ұнау үшін жігіттермен бірдей ішесің.

	– Егер сондай тойларда жүрсең, сен де ішерсің, одан басқа гармоншы да жоқ, – деді Кенжехан, әйелдің айтқанын жаратпай, Нұрханды жақтап.

	– Әне, Надюшамыз, тойда гармонь тартпаса да, шараптан шет қағылмайды, – деді қызынып, жиылғандардың арасында ең сыйлы болып отырған Айбике.

	– Мен бе! – деп Надюша күліп, әйелдермен сөйлесуге көңілі кетіп, сыңғырлай жөнелді. – Не демексің? Еркектер ішкенде, біз олардан кембіз бе?

	– Қарай гөр, өзінің еркектерді сөз қылуын? Сен солар сияқты жұмыс істесең, қайтер едің? – деп онан сайын қыза түсті Айбике.

	– Жұмыс істемеймін бе? Қызылшада мен олардан кем істеген жоқпын, ақшаны да аз таппадым, – деді Надюша.

	– Мен ол жұмыс жайында айтып тұрған жоқпын, үй жұмысы жайында, – деді сөзіне үлкен мән беріп Айбике.

	– Үйдің жұмысы да аз емес, – деп Надюша қызулана сөйлегенін аңдамай қалды.

	– Мен басқа жұмыс туралы...

	Әйелдер Айбикенің сөзін қостап, бастарын төмен иді, күлкілерін тыя алмады.

	– Сен неге қызды ұялтасың, бұның жөн емес, – деп Нәсіпхан өзі күліп отырса да, Айбикені мұқатты.

	Бірақ Надюша: “Жұмыста да кімнің-кім екенін көріп жүрміз!” – деп әйелдердің ішек-сілелерін қатыра күлдірді.

	– Қой, тоқтат! – деп Нәсіпхан күлкісін тыя алмай, алақанымен аузын басып, бір қолымен Надюшаның жеңінен тартты. Әйелдер қуанып, сөз төркіні көңілге қонып, Нәсіпханның беттетпегенін естеріне де алмай, енді Айбике не айтар екен деп, ауыздарын ашып, күтіп отырды. Бірақ Нәсіпхан Нұрханның қолын ұстап, қан тамырының соғуын тыңдады. Ал басқалары гармоншы жайында мүлде ұмытқандай, әңгімеге қызықты.

	– Иә, жастардан не тілемексің? – деп Айбике сөзін жалғады. – Ана қарттар мен кемпірлердің өздері естері кетіп, лепіріп, ішкен кезде, жас адамдар қайтпек? Әлгі Әнуар әпенді сексен төрт жасында он тоғыз жасар қызға бала тапқызған. Осы ақылға сыя ма?

	– Мұндайды айту ұят болса да, – деп Нәсіпхан қызарып, Надюша жаққа қарады. – Қойыңыз, ол өтірік. Қартқа жала жапқандары ғой. “Ол еш нәрсеге жарамайды” деген дәрігердің анықтама қағазы бар, қарт сол қағазды ауыл-советтің бастығына берген екен, ондағылар жоғалтып қойыпты... Мен солай деп естідім.

	– Сен жай естігенсің, ал мен газетте жазылғанын оқыдым. Тіпті ұятсыз қарт! Оның анықтама қағазын мен не қылайын? Әпендіде ақша көп, қандай қағазды болса да сатып ала алады... Әпендінің үйін жиыстырып жүрген жас қызды алдап тұрғанын көзімізбен көргенбіз, – деп сөзге кірісті Кенжехан. Надюша алды-артын ойламай:

	– Ол өзі сондай сұлу қарт! Бурыл шашты, сымбатты, ал күлімсірегенін көрсең, сондай тамаша, ылғи қарап тұрғың келеді! – деді.

	Үйдің иесіне керегі де сол еді:

	– Егер ол саған да көңілін аударса, байқаймын, кетәрі емессің-ау, деймін? – деді білгісі келген Айбике.

	Әйелдер күлкіден ішек-сілелері қатты. Надюша ондай қажау сөзді естимін деп ойламаған еді, сасқанынан қып-қызыл болып кетті де, әйелдер күліп жатқан соң, өзі де күліп жіберді.

	– Қойыңдар, оңбағандар! Кішкентай қыздың жанына тимеңдер! Ол өз теңдерің емес қой, – деді Нәсіпхан оларды ұялтып.

	Әйелдер естерін жиып, күлкілерін тыя қойды. Айбике де күлгенін қойып:

	– Нәсіпхан дұрыс айтады. Анықтама қағазының шынында да болуы мүмкін. Әйелі, Гүлхан алпыстан асқан, ол да жасын жасырады. Әнуар әпенді аңқау халыққа тазалық туралы, күнәкарлық жайында уағыз айтып жүреді, ал өзінің әйелі ғой міне он бес жылдан бері көршісі Мәулітпен... – деп Айбике қайтадан әйелдерді күлдіріп, алақанын алақанына соғып, ысқылады. – Зердесіз емей, немене, ә? Неке қиыларда немесе біреуді жерлегенде уағыздар оқиды, сол кезде Мәуліт сынған сүт машинасын жөндегенсіп, әпендінің үйінде жүреді...

	– Пай, пай, бетсіздер-ай, нені ойлап шығармайды десеңші! – деп Нәсіпхан да күлді.

	– Иә, кемпір-шалдардың өздері есірген соң, бізден не сұрауға болады! – деді Надюша.

	Осы кезде Нұрхан көзін ашып, қайда жатқанын білмей, жан-жағына қарады. Надюша әйелдерге қолын сілтеп, олардың сөздерін тоқтатты.

	– Нұрхан, халің қалай? – деді ол

	– Жат, байғұс бала, жат! – деп қолымен Нұрханның бетін сипады Нәсіпхан.

	– Жоқ! Жоқ, менің ана жаққа баруым керек, – деп Нұрхан сыртқа қолын сілтеді, сонан соң көтеріліп: – Мен қайда жатырмын осы? – деп сұрады.

	– Сен тойдасың, сұлуым. Айбикелердің үйіндесің, Мұратының тойы болып жатыр, – деп Нәсіпхан гармоншының есін жимақ болып, бәрін айтып берді.

	– Қандай той? Қайсы той? ...Үлкен, бұрын болмаған той! Жеңіл арбалар, ақ боз аттар, желбіреген тулар, қаракөл бөріктер, мылтықтың тарсылы... Ғажап үнді әндер! – деп, ешкім естімеген сөздерді айтып, басын жастыққа салды.

	– Басы ауырып жатыр ғой! – деді әйелдердің бірі.

	– Арағы бар болғыр сөйлетпей қоя ма? – деді Кенжехан.

	– Жат, сұлуым, жатсаң дұрыс болады, – деді Нәсіпхан.

	– Жоқ! Мен тұрайын. Менің ана жаққа баруым керек, – деп қиналды Нұрхан, басы ауырғаннан көз алдындағыны көрмей, басын ұстай берді. – Надюша, сыртқа шығуға жәрдем етші! – деп өтінді.

	Аула ішінде жастар “шейкті” билеп жүр еді. Үстерінде джинси, ақшыл түсті көйлектер, бірдей киінген, ұзын шашты жігіттер мен қыздар селкілдеп билеп жүр.

	Кештің салқын ауасын кеудесін кере жұтқан Нұрхан есін жиғандай болды да:

	– Жақсы билеп жүр! – деді.

	Әрі өзі Надюшаның қолынан босанып шығып, басын екі қолымен ұстап, гармонь тұрған орындыққа қарай асыға жүрді. Гармонын қолына алып, орындыққа отырды да, билегендерге сескене қарады.

	– У-у-у-уһ! У-у-у-уһ! – деп ауылдың бір шетінде үкінің шақырғаны Нұрханның өзегіне дейін түсіп, құлағын жарып жібере жаздады.

	Бұған шыдай алмаған ол:

	– Хах-ха-ха-ха! – деп басын шалқалатып күлді. Ауладағы жиылған халықтың бәрі күлкіге ілесіп, “шейк” биін биледі.

	Гармонь сызылып, қоңыраулар сыңғырлай соғылып жатыр. Билеушілер ноғайдың “ұзын” деген ұлттық биіне дөңгеленіп тұра қалды. Ерлер бастарын кекжите ұстап, біресе оңға, біресе солға бұрып, кейде тұра қап, әйелдердің төңірегінде шыр айналады. Әйелдер, қыздар қолдарын кең жайып, денелерін дірілдете, музыкаға қосылып, дауыстай билеген еркектерді қызықтырып, соңдарынан еріксіз ерте жөнелді.

	Нұрханның көкшіл көзі көкшіл кеудешесімен шағылысып, жалт-жұлт етті.

	– Хах-ха-ха-ха! – деп тағы да күлген Нұрханның қатты даусы музыканы басып жіберді.

	Ал адамдар селкілдеп, “шейк” биін билей жөнелді.

	Содан соң естен тандырғандай зарлы ән ойналды... Ән ауыздан ауызға тарап, төңіректі түгел жандандырып, жайылып кетіп жатты. Әнді естіген шалдар, кемпірлер, балалар шыдай алмай, тұрған жерінде билей бастады. Қара костюм, ақ көйлек киген еркектер, ұзын ақ көйлек киген қалыңдық, джинси, ши барқыт шалбар киген жастар, бастарына түрлі-түсті жаулықтар байлап, тізелерінен төмен түсіре көйлек киген әйелдер, бастарына қаракөл бөрік киіп, белдері буылған, ұзын бешпентті қарттардың бәрі де көздері жайнаң қағып, бар күштерін салып, биге құлшына кірісуде... Шаттықтың, қуаныштың биі еді бұл!

	Нұрханның көз алдынан желдей есіп, ақбоз аттар құйғытып барады. Қасында Кемат отыр, қыз оның желпілдеген сары шашына, күлімдеген көзіне, жымиып күлгеніне қарап, гармоньмен мұңды бір әнді тарта береді. Дәл баяғыдай жеңіл арбада қолдарына түрлі-түсті жалаулар мен сеңсең бөрік ұстаған адамдар отыр. Атылған мылтықтың даусы естіледі, арбалар бірін-бірі баса озып, қуаныштары қойнына сыймай барады. Жүйрік аттар желдей еседі. Жігіт пен қыз өмірі болмаған бақытқа кенеліп, бір-біріне тоймай қарайды. Желмен желпілдеген Кематтың сары шашы, оның қуаныштан жайнаған көзі, күлкісі Нұрханды бақытқа кенелткендей, себебі ол енді Кематпен өмір бақи бірге болатынын білді...

	Сол кезде үкі ағаш басынан ұшып, қанаттарының қағылғанын да естіртпегендей, аула ішіндегі жыпырлаған адамдарды көріп, ұшып жүрді. Қуаныштан билеген жұрт ауланың үстінде қанаттарын кең жайып, қалықтап ұшқан үкіні байқамады...

	Біреудің жанын алуға әзірленген үкі болса, қораның үстінде шыр көбелек айналып, ұша берді...





“МЫЛЖЫҢДАР” НЕМЕСЕ БІР ЖҰМА ІШІНДЕГІ ОЙЛАР




	Жапырақтарды сусылдатып, теректердің басын шайқап, ептеп жел есіп тұр. Қызғылт-сары жапырақтар желдің күшіне төтеп бере алмай, желпілдеп, бұтақтардан үзіліп, жерге түсіп жатты. Олар сарғайып тапталған шөптің үстіне, алаңдағы гүлге де төгіліп жатыр.

	Түсіп жатқан жапырақтарға Сәти жабырқай қарап тұрды. Жүрегі де өз-өзінен сыздап, еш нәрсеге көңіл хошы болмады. Міне, оның ауруханада, бүйрек ауруы бөлімшесінде жатқанына бір жұма. Мұнда келген бірінші күнінен-ақ ол өзінің бүйрегінің ауыратынын біліп, қорқып қалды. Сол қорқыныш сезімі әлі де ойына ұялап, басынан шықпай қойды. Сәти еш уақытта ауырып көрген емес, ауру туралы ойлаған да емес еді. Тіпті тұмаумен ауырғанда да дәрі ішіп, жатып көрген адам емес, аяғынан тұрып жүріп-ақ өткізетін. Сондықтан да белінің ауырғанына көңіл аудармай, он шақты күн жүріп қалды. Ауырып, мазасызданып жүрсе де, дүйсенбі күні сағат тоғыздан қалмай, жұмысына келді. Сәти көп жылдан бері мұражайда істеуші еді. Бөлім бастығы Сәтиді көріп, оның халінің онша емес екенін бірден-ақ байқады. Сәти мұражайдағы жиналған заттарды картотекаға тізіп, халін сұрағанға көңіл бөлмей, өз жұмысын істей берді. Бірақ жағдайының болмай отырғанын да бірден сезді: басы айналды, денесі түршігіп, еш нәрсеге зауқы соқпай, дел-сал күй кешті. Түскі тамақ уақытында мазасызданып, айнаға қарап еді, өзін көріп таң қалды. Қабағы ісіп, беті сарғайып, көзінің асты көлкілдеп кеткенінен шошынды. Осыдан соң ол тыныш таппады, ішіндегі сезімін сыртқа шығара алмады, бірге отырған қызметтестеріне де сездірмей, шыдап бақты. Дәл сағат алтыда жұмысын бітіріп, қызметтестерімен қоштасып, далаға шықты.

	Аспан ашық, күн жадырап, теректердің жапырағы күн көзіне шағылысып, жылтырап тұрғанмен, Сәтидің белінің ауырғаны, содан көңілінің жабырқау тартып, жүрегіне ұялаған үрейлі сезімнен бүгінгі күн оған ауыр өткен сияқтанды. Көз алды қарауытып кетті. Бірінші рет ол өмірде ажалдың бар екенін сезді. Мына тұрған теректердің, күннің, аспанның, таңғажайып табиғаттың бірден жоқ болып кететіндігі жанын қинады. Осының бәрін түнімен ойлап шығып, ертеңіне емханаға барды. Сол күні ол ауруханаға түсті. Міне, содан бері жеті күн өтті, дәрігердің берген дәрілерін ішіп, уколдарын алып, жата берді. Белінің сыздап ауырғаны біраз басылайын деді, бірақ анда-санда шаншып ауырып қояды. Сонда да ажал бар деген ой басынан шықпай тұрды.

	Сәтидің төсегі терезенің алдында еді, ол терезеге қарап, палатадағы көршілерінің бар-жоғын да керек қылмай, өз ойымен өзі болып жататын. Сөйтіп жатып, ауруханадағы алғашқы екі күнді есіне түсірді.

	Үлкен, жарық бөлме тап сол кезде оған қараңғы, тар болып көрінген еді. Медбике мұны сол бөлмеге қолтықтап ертіп келіп, төсегіне отырғызды. Біраз отырған соң, ол абайлап жан-жағына қарады.

	Палатада сегіз төсек тұр екен. Жиналмай жатқан бір төсек бос тұр. Бөлменің екінші терезесінің алдында әбден қалжыраған, ақ шашты бір жігіт жатыр. Ол көзін жұмып, тістеніп, тістерін шықырлатып, ыңқылдап қояды. Оның қасындағы төсекте отырған он төрттер шамасындағы бала оған таңырқай қарайды. Сары шашты, дөңес мұрынды бұл бала бадырайған көзін қылилата қарап, құлағы қалқиып, қорыққан бұғының бұзауына ұқсап отыр еді. Оның көзі Сәтиге түскенде, бала ұялып, қызарып төмен қарады да, терезеге бұрылды. Басқа төсектерде жатқан ересек адамдар еді. Біреуі – ағарған ұзын мұртты, тақыр басында қарашайлардың ақ қалпағы. Екіншісі – жарқын жүзді, көзі күлімдеген кісі. Үшінші қарттың ноғай екенін Сәти бірден білді. Ол қара торы, жалпақ бетті, қалың қара шашты, қара көзді адам. Төртіншісі – сақалы жып-жылмағай қырылған, тіпті қасы да қырылғандай жып-жылтыр, басын шалмаға ұқсатып, сүлгімен орап алған, қартаң кісі. Сәти олардың бәрін көзімен шолып өтті. Жас бала мен Сәтиден басқаларының бәрінің халаттарының астынан резеңке түтіктер көрініп тұрды. Түтіктердің кейбіреулері жаңа, қызыл түсті, кейбіреулері ескірген. Солардың әрқайсысы аурулардың беліне байланған.

	Іштен шыққан зәр сол түтіктен шишаға құйылады. Осындай азап шегіп жатқан адамдарды көрген Сәтидің ұнжырғасы түсіп кетті.

	Сәти шишаға жиылған сап-сары сұйықты көргенде, алғашында не екенін білмей, таң қалды, білген кезде жүрегі айнып, басын төмен иіп, көзін тарс жұмып алды. Беліне шиша тағылып, өзі де сондай күйге ұшыраса, қайтпек? Бір сәт ол өлген адамды көз алдына елестетті. Қапелімде, өзін өліп қалғандай көрді: міне, өлген адамды салатын табытта, ақ кебінге оранып жатыр, әйелінің туған-туыстары қоршап алған сияқты. Әйелі солқылдап жылап тұр... Ол әйелінің қалай жалғыз қалатынын көз алдына келтіре алмады. Дүниенің бәрі өшіп-сөнеді деген ой оның ақылына сыймады. Сәти “аяқтарым жүрмей қалады-ау, қолдарым қимылдамай, жүрегім соқпай қалады-ау!” деп ойламас еді. Ал ажалмен бірге ойлаудың тоқталуына, ақыл-сананың жоғалуына нанғысы келмеді. Ол өзінің өлімі жайында мынандай ойда еді: топырақ астында қабірде жатып, жер үстінде, жоғарыда өмірге не тастадым деп ойланады. Сөйтіп ол адамның шіріп, жоқ болатындығына сенбеді.

	– Достым, қара, терезеден қарашы! Патаның туыстары келіп тұрған жоқ па екен? – деп бұйыра сөйлеген дауыс естілді, көзін жұмып жатқан Сәтиге.

	Сөйлеген сөзіне қарап, олардың шеркеш екенін Сәти бірден аңғарды. Көзін ашса, басына шалма ораған қарт қасындағы сымбатты қартқа қарап, бұйыра сөйлеп тұр екен. Екінші қарт орнынан тұрып, төсектегі байлаулы тұрған бөтелкесін шешіп алды да, қолына қысып, терезеге қарай беттеді.

	– Күтіп тұр. Біз жаққа телміре қарап тұр, бишаралар, – деді күрсініп Қара қарт.

	Бала да орнынан көтеріліп, терезеге қарады. Ол да сүйкімді жүзін қартқа бұрып, басын иіп, даладағылардың тұрғанын білдірді, бірақ даусын шығарып айтуға үлкендерден именді.

	– Пата тез арада келіп те қалар, – деді шеркеш қарт алақанымен иегін сипап, қозғалмай тұрып қалды.

	Қара терезе алдынан төсегіне келіп отырды. Палата іші тып-тыныш. Осы тыныштықты бөліп, терезе алдындағы төсекте жатқан ақ шашты жігіттің тісін шықырлатқаны естілді.

	– Міне, мұндай өмірді маймыл өмірі деп айтуға болады, – деп, жаңа оянғандай болып, ұзын мұртты қарт күрсінді, сонан соң қарашай тілінде жаман сөздер айтып: – О, әкеңді!.. – деді.

	– Маймыл өмірі деген ол қандай өмір еді? – деп күлімсіреді Қара, өзі қарашай болса да, орысша сұрап.

	Мұртты қарашай қарт сұрауына жауап бермеді, бірақ аузын қисаңдатып, жастығын жөндеп, өзіне ыңғайлы жағдай іздегендей аударылып-төңкеріліп, өз-өзінен сөйлеп кетті.

	– Осындай қиыншылықтың не керегі бар? Неге?! – деді ол Пата қарттың бос жатқан төсегіне қарап. – Өмірден аларымды алдым. Жасарымды жасадым... Енді мына маймыл өмірдің не керегі бар? – деп ол тағы да баяғы сөздерін қайталап, балағаттады.

	– Е-ей, сен немене өзің “маймыл өмірі”, “маймыл өмірі”, деп қоймайсың?! – деді қолын сермеп, қарашай қарт жаққа қарап, оның сөздерін құптамаған шеркеш қарт. Содан соң күлімсірей даусын шығарып: – Адамда бір ғана өмір бар, ол өмірді хайуанның өмірімен салыстыруға болмайды, достым, – деді.

	Қарашай қарт жалт қарады да, басындағы қалпағын түзетіп, мұртын ширатып, бірдеңені есіне түсіргендей, жатқан адамдардың көңілін өзіне аударып, бір әңгіме бастады.

	– Мен сіздерге бір аңыз әңгіме айтайын, – деді ол даусын бәсеңдетіп. – Ноғай аңызы. Оның мәні мынандай: құдай тағала аңдарды, құстарды, балықты, адамды жаратқанда, әрқайсысына жер бетінде өмір сүруге отыз жылдан ғана беріпті. Адам оны ұнатпаған, мақұлдамаған. Оған бұл өмір аз көрініп, өздерінің разы емес екендігін құдайға білдірген. Құдай ойлайды да:

	– Егер, өзге жанды заттардың кейбірі өмірлерінің біраз жылынан бас тартса, онда соны саған берермін, – депті.

	Ол алдымен есекті шақырып:

	– Міне, саған отыз жыл беремін, өмірді қалай сүрсең, солай сүр, – депті оған.

	Есек оны естіп қайғырады.

	– Ондай ұзақ өмір маған неге керек? Отыз жыл азап шегу, арқамның терісін сыдырып, ауыр жүк тасып, сондай қиын өмір сүрудің қажеті не? Ол маған көп. Жартысын берсең де болады, – деген тілегін айтады есек.

	– Жарайды, – деп келіседі алла тағала.

	Есекке он бес жыл қалдырады да, қалған он бесін адамға береді...

	– Түсінемін, түсінемін, – деп басын изеді Қара, әңгіме айтып отырған қарттың қасына келіп. – Дұрыс, ағай. Адамның өзі де отыз жасқа дейін адамша өмір сүреді, ал одан кейін есекше жұмыс істейді.

	– Иә, солай, – деді қарашай қарт мұртын ширатып, әңгімесін әрі қарай жалғастыра беріп.

	Содан соң алла тағала итті шақырады:

	– Мә, саған да отыз жыл өмір беремін, – дейді. Ит оны естіп қайғырады.

	– Отыз жылдың керегі не маған? Сонша өмірді біреудің байлығын, мал-мүлкін қорғаймын деп, суыққа тоңып қыңсылап, қарнымды ашығып, не болса соған үріп, даусымды қарлықтырып қайтем, онан да маған жартысын бер, – дейді ол да.

	Алла тағала оның да тілегін қабылдап, иттің он бес жылын адамға қосады...

	– Сонда не болғаны? Адамның қырық бестен соңғы өмірі иттің өмірі сияқты болғаны ма? – деді күлімсіреген қысық көз ноғай қарты басын шайқап.

	– Солай болғаны да, – деді әңгіме айтып отырған қарашай қарты. Сөйтті де Сәтиге қарап: – Сонымен адам қанша жыл өмір сүретін болды? – деп сұрады одан.

	– Алпыс, – деді сасқалақтаған Сәти.

	– Алпыс, – деді қарашай қарт сарғайған бармағын көтеріп, – сонда да бұл адамға аз болып көрінеді. Сонда алла тағала маймылды шақырып, оған да отыз жыл өмір беретіндігін айтады. Маймыл оны естігенде, жүрегі жарылып кете жаздады.

	– Отыз жыл бойы арсалаңдап, қарғып-секіріп, ешбір мағынасыз өмір сүру неге керек? Маған он бес жыл да жетеді, – дейді.

	Маймылдың он бес жылын алла тағала адамға тағы да қосып береді. Міне, сөйтіп адам алпыстан асқан соң өмірді маймылша сүреді, – деп күлімсіреген қарт әңгімесін бітіреді.

	– Солай, солай болады де, – деп сөзін соза сөйледі. Қара, оның әрдайым күлімсіреп тұратын жүзі бірден байсалдана қалды. Сәти одан күлкілі әңгіме айтар деп күткен еді, сондықтан да таң қалып: – Есекше? Итше өмір ме?.. – деп қосты.

	– Бұл әңгімені неге айттың, түсінбедім. Біздің өмірді маймыл өмірімен салыстырғың келді ғой? – деп ноғай қарты разы болмағанын білдіріп, желкесін қасып, басын шайқады.

	– Айтқаның тіпті де дұрыс емес, – деп шеркеш қарты бұрқ ете қалды да, мысық көзін жалт еткізіп, әңгімешіге бұрды. – Сенің айтуыңша, адам отыз жылын ғана адамша өмір сүреді ғой? Ал сол отыз жылдың ішінде ол жұмыс істемей ме, қиналмай ма?! Жоқ, олай емес, адам он жасында да, жиырма жасында да, қырық жасында да, тіпті өмірінің ақырына дейін жұмыс істейді. Бірақ оны есек, ит... өмірімен салыстыруға бола ма? Кей адамдар отыз жасында да маймылша, итше ғұмыр кешеді. Жоқ, сен айтқандай адам өмірін олармен салыстыруға болмайды, – деді ол қарашай қартқа шамдана қарап.

	– Жарайды ендеше, – деді де, әңгімеші қарт ірге жаққа аударылып жатты.

	– Неге жарайды дейсің?! – деп ашуланды шеркеш қарт. – Өмір сәбиге қалай тәтті болса, алпыста да, жетпісте де сондай тәтті, – деп қарт жас баланың басынан сипап, арқасынан қақты. – Міне, мынандай жас жігітке қарап, алпысқа келгеніңді ұмытып, жүзге дейін өмір сүргің келеді. Өмір сүру жақсы ғой! Мінекей, түтікпен жүргеніміз мынау, – деп қарт қызыл түтікті нұқып көрсетті. – Мұндай науқаспен өзіңе де, дәрігерлерге де, басқаларға да масыл боласың. Бірақ көзіңді жұмсақ-ақ, түрлі ойлар келеді: пішен шауып жүргенің, мал баққаның, табиғаттың таза ауасын жұтқаныңды еске алып, “сенен кеткім келмейді, қалай ғана мәңгі қоштасармын?!” дейсің. Операция жасарда мен қорықтым, өліп қалатындай сезіндім... Енді жарық дүниені көрмеспін деп қайғырғанымды білсеңіз, – деп қарт қолын терезе жаққа нұсқады. – Айтыңдаршы, қалайша бұл жарық дүниені қиып тастап кетесің! Сен, достым, өмірден ерте түңіліпсің. Өмір берген екен, тіршілік ет, ал ана жаққа әкетуді сенен сұрамайды. Ал бізді де, өзіңді де есек, ит өмірімен шатастырма! Өмірдің аты өмір!

	Әңгіме айтқан қарт:

	– Сен данышпандыққа салынба, бәрібір маймыл өмір! – деді сөзін қайталап, қолымен кеудесін баса күлімсіреп.

	Палатадағылар тым-тырыс бола қалды. Қарттар енді таласпады. Бәрі ойға батқан еді.

	Тіпті, ақ шашты, жас жігіт те тістерін шықырлатуын қойып, көзін ашып, жоғары қарады. Сәти оған қарап, маңдайындағы қатпар-қатпар әжімдерін көріп, таң қалды. “Менен әлдеқайда жас, ал түріне қарасаң, үлкен секілді”, – деп ойлады Сәти.

	Дәліз жақтан келе жатқан адамдардың аяқ басқан тықыры, сөйлеген сөздері естілді. Есік ашылды да, медбике ауруларды таситын дөңгелекті арбаны палатаға кіргізді. Арбаның үстінде өңі сап-сары, аяқ жағы бүркелген қарт жатыр еді. Ол ерінін жымқыра тістеніп, анда-санда ыңқылдап, даусын әрең шығарып, су сұрап жатты. Арабаның артынан ақ халат киген, ұзын бойлы, еңгезердей үш жігіт кіріп, медбикемен бірге науқасты төсегіне жатқызып, арбаны алып кетті. Медбике науқастың үстіндегі ақ жамылғыштың астынан шығып тұрған жап-жаңа түтіктің ұшын шишаға тығып, шишаны төсектің жақтауына байлады.

	– Мылжыңдар, неғып тыныштала қалдыңдар? – деп күлімсіреді әйел, қарттарға қарап. – Міне, Паталарыңыз да келді. Операция жақсы өтті... – деді ол ауру адамның ернін суланған мақтамен сүртіп отырып.

	Сонан соң ол қарттардың ішінен біреуді көзімен іздеп шақырып:

	– Найманов, – деді.

	– Немене, қалқам? – деп дөңгелек жүзді ноғай қарты әйелдің қасына жақындап келіп, науқастың аяқ жағына отырды.

	– Ағай, анда-санда аурудың ернін былай етіп сулаңыз! – деді әйел қолындағы мақтаны қарттың ерніне тигізіп. Бірақ су беріп қоймаңыз! Неге болмайтынын өзіңіз де білесіз, – деді де, ол орнынан тұрды. Уайымдап тұрған үш жігіт пен кішкентай, ап-арық кемпірді палатадан шығарып жіберді. – Шығыңыз, шығыңыздар! Бәрі де жақсы. Операция сәтті өтті, бір жұмадан соң тұрып, жүретін болады. Ертең келерсіздер. Бүгін тынықсын...

	Үш жігіт мойындарын созып, көздерін қарт жақтан алмай, палатадан әрең шықты.

	“Ұлдары болар”, – деп ойлады Сәти.

	– Бұлар ұлдары, – деді оның ойын білгендей шеркеш қарт.

	Операциядан шыққан адам көзін ептеп ашып, есіктің ар жағында тұрған жігіттерге басын көтермей-ақ көз қырын тастады. Медбике оларды қуып, арттарынан есікті жауып қойды. Есік жабылғанда, қарт сарғайған қолдарымен төсектің басынан ұстады. Жарасының ауырғаны тыжырынған өңінен байқалып тұр еді.

	Найманов өзінің беліне байланған шишаны бір қолына ұстап, жатқан қарттың бас жағына отырып, екінші қолымен оның бетін, басын сипады.

	– Пата достым, шыда, шыда. Қозғалма, қозғалмағаның өзіңе де жақсы. Аллаға шүкір, операция сәтті өтіпті, тез айығып кетесің. Шыда, достым, шыда!.. – деді ноғай қарт.

	Сәти іргеге бұрылып жатты. Белінің ауырғаны басылмады, анда-санда шаншып кетеді. Шаршағанын сезінді, ұйқысы келді. Ауруынан шошыған оның ойына неше түрлі қорқыныш келді. Әсіресе соңғы күндерде толып жатқан ойлар келетін еді. “Маймыл өмірі, – деп Сәти өз-өзінен қарашай қарттың сөздерін есіне алып. – Ал менде әлі есек өмір”, – деп ол күлімсіреп, өзінің өмірін тергей бастады.

	Сәтидің балалық шағы, бәрі есте қаларлықтай жаста емес еді. Әке-шешесі жол апатынан қаза тапқаны да күңгірттене көз алдына келеді. Сол қайғы-қасіреттен жүрегінде ұмытылмастай із де қалды. Түні бойы басын жастыққа көміп жатып, көз жасын көл етіп жылайтын. Кімді кінәларын да, қайғысына қандай ем табарын да білмеді. Ішінен тынып, күндіз-түні қайғыға түсіп, өз қатарластарымен де араласпай, жападан жалғыз өсті. Әке-шешесінің тірі кезінде ол ауылда тұратын. Содан соң шешесінің ағаларында тұрды, мектепті қаладағы интернаттан бітірді. Содан кейін институтқа оқуға түсіп, диплом алды. Әскерде болды. Әскерден соң осы уақытқа дейін муражайда істеп келді. Сәти сол жылдарды есіне түсірді. “Отыздан астым. Өмірдің жартысы өтіп кетті деуге болады. Бірақ өмір сүрмегендеймін. Өмірім әлі алдымда деп жүрсем, ол да өтіп барады екен! Бұл не ғажап?”. Өмірінде болған бір жарқын мәнді өзгерісті есіне алмақ болды, бірақ еш нәрсе есіне түспеді. Бар қызық жұмыста болар деп ойлап еді, одан да ешбір ләззат ала алмаған сияқты. Ертеден қара кешке дейін карточка толтырумен шұғылдану еркек адамға жұмыс па? Кімге керек бұл? Кімге? Кейінгі ұрпақтарға ма? Өзіме ме? Жоқ... Белгісіз, кішкентай адаммын. Егер менің өзімді көрмеге апарып қойса деп күлімдеп, өзін-өзі көз алдына елестетті. Онда да ешкім маған көңіл аудармас еді. Көңіл аударатындай кіммін мен? Ғұмырым осылай өтетін шығар!.. Сонда не үшін өмір сүремін? – деп Сәти өз өміріне көңілінің толмағанын сезді. – Жоқ, кетуім керек сол мұражайдан, – деген шешімге келді. – Кету керек. Өсудің орнына өшесің, алға ұмтылудың орнына кейін шегінесің... Институтта жүргенде ғой, геолог болуды мақсат етіп едім. Ол өзінің институттағы практикасын есіне алды. Шөлде, төбелерде шұңқыр қазып, ізденіп жүргені көз алдына келіп, күлімсіреді, сөйтіп, жатып ұйықтап кетті...

	Біраз ұйықтап оянғанда, әуелі Сәти өзінің қай жерде жатқанын аңдамай қалды.

	– Апа-ау, апа, – деп жыламсыраған дауыс естіліп, құлағын түре қалды.

	– Өмір сүргім келеді, бір жыл болса да, ең болмаса жарты жыл... – деген дауыс естіле берді.

	Сәти бұрылып қарады.

	Ақ шашты жігіт ыңқылдап, тынысы тарылып, сандырақтап жатыр екен.

	– Апа-ау, кешір мені, кешір! Өлгім келмейді. Басқаша өмір сүремін, өмірімді өзгертемін, сенің айтқаныңның бәрін істеймін, сөзіңді тыңдаймын... Арақты енді аузыма алмаспын! – деп, жас жігіт жыламсырап жатты да, кенет даусын қатты шығарып, айқайлады: – Өлтіріңіз, өлтіріңіз! Міне, сол ауру келді. Рак, рак! Өлтіріңізші соны. Ішімнен кесіп алып тастаңдаршы!.. Шыдай алмай жатырмын! – деді.

	Сәти ауруды тыныштандырайын деп, орнынан тұрып еді, бірақ жанындағы төсектен тұрған адамды көрді де, тоқталды. Жас бала аурудың төсегіне жанасып келіп, оның иығына қолын салған еді..Ал ол кісі әлденелерді айтып сандырақтап жатты.

	Сәти де баяғысынша көзін жұмып, тағы да өмір жайында ойлана бастады. Бағанағы ойлары қайтадан келді. Өзін геолог ретінде елестетті. Геологтардай сақал-мұрт жіберіп, ыстық-суыққа қарамай, арқасына рюкзак байлап, қалың тоғайларда, биік тауларда, көмір, мұнай, асыл тас сияқты табиғат байлықтарын іздеп, тауып жүргенін көріп, өзін бақытты адамдай сезінді. Сол ойлармен ол тағы да ұйықтап кетті де, бір ғажайып түс көрді. Түсінде ашуға булығып, не істерін білмей, тынысы тарылып, ол бір биік жартастың шетінде тұр екен. Қолында үлкен шиша. Енді-енді жартастан құлап кетер ме екем деген ой оның жүрегіне қорқыныш сезімін төндірді. Қолындағы шишаның ішінен жылан сияқты жиырылып, қызыл түтік шыға береді, ал ол оны шығармаймын деп шишаның ішіне қайта тығады, шиша қолынан жылысып шығып кете ме деп, жардан ұшып түсер ме екем деп қорқады. Кенет, аяғы сырғанап кетіп, Сәти осы кезде айғай сап оянады... Көзін ашса, палатада жатыр екен, айналасындағыларға көзінің қиығымен қарады.

	Палатаның іші жап-жарық еді.

	Тыныштықты бұзып, бірдеңе тоқтаусыз ызылдайды. Сәти басын көтеріп, ызың шыққан жаққа қарады. Шеркеш қарт төсегінде малдасын құрып алып, электр ұстарамен онсыз да тап-таза, жалтыр басын әрлі-берлі ысқылап қырып, қолындағы кішкене айнаға қарап қояды. Қарт Сәтидің қарағанын сезіп, күлімдеді. Сәти де оған қарап жымиып қойды.

	– Қатты ұйықтайсың, жігітім! Жарайсың! – деп мақтады оны қарт.

	Ол электр ұстарасын розеткадан шығарып, шишасын төсектен шешіп алып, есікке қарай беттеді.

	– Қайран, жастық өмір-ай! Сендей болсам, мен де сөйтіп ұйықтар едім. Ал қазір ұйқың келсе де, ұйықтай алмайсың, – деді ол есік жаққа барып, ұстарасын щеткамен тазалап жатып.

	– Неге, ағай? Ұйықтай алмай қиналасыз ба, ауыруыңыз қатты ма?

	– Жоқ, одан емес. Қартайғандық қой! Сондай ауруым бар...

	– Е-е, – деді Сәти түсінгендей болып.

	– Жігітім, сен қай туғансың? – деп сұрады қарт.

	– Ноғаймын.

	– Е-е! Ноғаймысың?! – қарт таңданғандай болып, есік жақта жатқан ноғай қартқа қарады да, – тағы бір ноғай қосылды, Найманов! Солай емес пе, ә? – деп күлді.

	Ноғай қарт тұрып, Сәтидің қасына келіп отырып, қайратты шашын сипалап, жігіттің жүзіне қарады да:

	– Қалай жігітім, үйренейін дедің бе? – деді көңілдене көзін жыпылықтатып.

	Сәти ұялғансып, басын изеді.

	Дөңгелек жүзді, жалпақ мұрынды қарттың қара көздері жалт-жұлт етті. Ол біраз үнсіз отырып, тағы да жанашырлықпен ақыл айтты.

	– Сен, жігітім, ауру туралы ойлама! Ұмыт оны. Ауруды ойлаған сайын, жабыса береді. Мұндағы дәрігерлер жақсы, жатқан адамдар да жақсы. Саған ешкім де жамандық тілемейді. Жамандық тілейтіндей негіз де жоқ. Сен өзің тез сауығуды ойла. Көрерсің өзің де, менің айтқаным келеді, – деді ноғай қарт.

	– Жақсы айттың, дұрыс айтасың, – деп қостады шеркеш қарт, ұстарасын тазалап болып. Ол төсегіне келіп отырды да, тумбочкасынан иіс су алып қолына, бетіне жақты.

	Иіс судың иісі палатаның ішіне жайылды. Шеркеш қарт алақанымен бетін уқалап тұрып:

	– Иә, ноғайлар сөзге шебер халық! – деп, ол ноғай қартқа көзін қысып, қарап қойды. – Дегенмен, шеркештерге жету қайда? Рас па, Найманов? – деді ол тақылдап.

	– Тағы да мақтадың ба, өзіңді? – деп ол Сәтиге қарап көзін қысты, сонсоң шеркеш қартқа бұрылып: – Түу, Мұхамед, бір мақтансаң қоймайды екенсің, – деп қалды.

	– Шын болса, неге мақтамайын. Міне, өзіңіз тыңдаңызшы! – деп, ол кеудесін көтере, басын шайқап, әңгімесін бастады.

	– Ауылымызда бір қарт бар. Сөйлейді-ай кеп, сөйлейді. Оның ділмәр екеніне сөз жоқ! Ауыл халқы әңгімесін тыңдауға түгел жиналады. Бірде мынадай бір жағдай болды. Ол әңгімесін айта бастағанда, қазан асып, пияз турап тұрған бір әйел, қарттың сөзін қызыға тыңдаймын деп, саусағын кесіп алғанын да байқамай қалған екен. Отағаны былай тұрсын, тіпті ауырғанын да, қан аққанын да әңгіме біткенше сезбеген. Міне, бізде қандай әңгімешілер бар? – деп, Мұхамед мақтана қолын көтеріп, иіс суын әуелі Сәтидің маңдайына, сонан соң қарттың басына септі.

	Ноғай қарт иіс су себілген шашын қолымен сипап тұрып, шеркеш қарттың оны бәсекеге шақырғанын байқап, күлімсіреді.

	– Сіз бізде әңгімеші қарт бар дейсіз, ал атын айтпайсыз, олай болса, кім екенін білмегесін, айтқаныңа ешкімнің сенбеуіне де болады. Мына бізде Қажы ЬІсқақ деген бір сыйлы адамымыз бар. Сол кісі қырқынан шығар-шықпастан-ақ сөйлей бастапты. Ол адам бір сөйлеп кетсе, тауық жұмыртқа басып, балапан шығарғанша тоқтамайды... Түсіндің бе?! – деп, қарт маңғаздана күлді.

	– Е-е, сіздің Қажы Ьсқағыңыз ба! Мына бізде... – деп, шеркеш қарт менсінбегендей қолын сілтеді. Сөзге Қара да кірісті:

	– Ноғайлар да, шеркештер де жақсы адамдар, – деген ол екеуінің арасына түсіп, қарттардың сөзін өзінше мақұлдады.

	Оның ниетін байқаған Мұхамед пен Найманов бір-біріне күлімсірей қарап, көз қысысты. Қара ештеңені аңғармай, сарғайған тістерін көрсетіп, екеуіне де жауап бергендей күлімсіреді. Содан соң түнеукүнгі операция жасалған қартқа бұрылып:

	– Абаза халқы да жақсы. Дұрыс па айтқаным, Пата? – деді ол

	Төсегінде жатқан Пата жарасының ауырғанына шыдап бақты, төсектің басынан ұстап, сұрауға жауап бере алмаса да, бетін тыжырайтып, көзін тарс жұмып алып, басын басқа жаққа бұрды.

	– Мына Патадай адамдардың жақсы екені білініп тұр, – деді Қара.

	– Адамдардың бәрі де жақсы. Дүниеде жақсылар көп қой! – деді Пата жаққа аянышпен қарап, орнынан тұрмай жатқан мұртты қарашай қарт та.

	– Дүниедегі жақсылардың бәрі ер! – деді жас бала сөзге қосылып.

	Қарттар күлді. Баланың мақтанғаннан құлақтарының қимылдап кеткенін көрген Сәти де күліп жіберді.

	– Жарайсың, балам, жарайсың! – деді Мұхамед оны еркелетіп. Оны қасына шақырып, құшақтады да, қарттарға көзін қысты:

	– Міне, естідіңдер ме, нағыз еркектің сөзін? – Дәрігер сені сүндетке босқа отыртпаған екен! – деді.

	Палатадағылар күліп алды. Ақ шашты жігіт ыңқылын қойып, тамағын қырнады. Пата да күрсініп, жатқандарға бұрылып қарап, жүзі жадырап, көңілі көтерілді. Сәти ғана неге күлгендерін байқамай қалып, шеркеш қартқа қарады.

	Мұхамед баланың басынан сипап:

	– Біздің жігітті дәрігер сүндетке отырғызған, – деді.

	Бала қызарып кетіп, қарттың қолынан босап шығуға тырысты. Сәти баланың ұялғанын сезіп, сөзді басқа жаққа бұрды.

	– Есімің кім сенің? – деп сұрады.

	– Артур, – деді бала мақтанған дауыспен Сәтиге қарап.

	– Есімің жақсы екен. Менің есімім Сәтемір, қысқартып Сәти дейді. Нешінші сыныпта оқисың!

	– Алтыншы сыныпта, – деп жауап берді бала, тағы да қарттың қолынан босануға тырысып.

	Мұхамед оны жібермей, Сәтиге қарап:

	– Әдемі-ақ жігіт! – деді.

	– Әде-е-мі, – деп созды сөзін Сәти,

	– Иә, Жүсіп пайғамбардай сұлу, – деді Найманов та баланың иығынан сипап.

	Артур өзін сұлу деп айтқанына ұялып, шеркеш қарттың қолынан сытылып шығып, есік жаққа қарай қашты.

	– Жүсіп емеспін мен! Менің атым – Артур! – деп, палатадан қашып кетейін деп ойлады да, тоқтай қалды. Өйткені, ертеңгі асты алып келген еді.

	Ақ халат киген әйелдер тамақ салған арбаларын сүйретіп, палатаға кіріп, әр төсектің жанындағы тумбочкалардың үстіне тамақтарын қойды.

	Сәти тамақты тәбетсіз ішті, артынан қант салған шай ұрттап отырып, күлімдеп, Артур жаққа қараумен болды.

	“Жақсы бала көрінеді”, – деп ойлады ішінен. Өзінде баланың жоқтығы, “өмірімізге қиыншылық келтіреді” деп, әйелінің жас кезінде баладан безіп, сылтауратқаны есіне түсті. “Өз басымызға өзіміз, жайнаған жастық өмірімізге қиындық тудырып, баланың бейнетін көрудің керегі не?” – деп, әйелі жас кезінде ұнатпады. Сәти осы жайында әйелімен көп кеңесті, баланың керектігін қанша айтып, түсіндіруге тырысса да, қалада өскен, еркін тәрбиеленген қыз оның сөзін құлағына да ілмеді. Сонан соң Сәти де бұл жайында айтудың бос екенін байқап, әйеліне аузын ашпады. Ал қазір, әлі де Артурға көзін қысып: “Мынандай ұлың болса, өмірдің қуанышы ғой. Мынандай баланы ұнатпаған әйел нағыз ит екен!” – деп ішінен сөгіп те алды Сәти. Сөйдеді де, ол арқасын іргеге тіреп, баланың істеген әрекетіне көз тігіп, өз өмірі жайында да, әйелі жайында да ойланып отырды, тек дәрігер палатадағыларды көруге келгенде ғана ойы бөлінді.

	– Сәлематсыздар ма, әңгімешілер! Хал-жағдайларыңыз қалай? – деді, палатаның ортасына тоқтаған – толық денелі, қызыл шырайлы дәрігер. Сонан соң ол Сәтидің жанына келіп:

	– Бүгін қан тапсырасыз. Басқасын түгел қарап шықтым, – деді ауруға. – Біздің ауруханаға сіз меніңше, жаңылыс түскен сияқтысыз.

	Сәти бірден қуанып кетті. Дәрігер аурудың сол сәтте қуанған жүзін көріп:

	– Көрерміз, көрерміз. Қаныңызды тексереміз. Қай жеріңіз ауырады өзі? – деді.

	– Анда-санда мына жерім шаншып кетеді, бірақ бұрынғыдай ауырмайды. Менің, шынында да, ауруханадан шығуым керек шығар? – деді Сәти жүрегі лүпілдеп.

	– Оны көрерміз, – деді дәрігер, медбикеге бұрылып: – Егер ауырғаны басылмаса, анальгин саларсыз, – деді де, өзі Патаға қарай бұрылды.

	Қарттың төсегінің жанына барып, аурудың көзіне қарап:

	– Ағай, қалайсыз? Тәуірсіз бе? – деп сұрады. Пата үндеген жоқ, тек басын изеп, ризашылық білдірді.

	Петр Иванович еңкейіп, төсекке байланған шишаны алды да, оны терезенің жарығына ұстап:

	– Жақсы. Өте жақсы. Жақында тұрып та кетесіз. Бірақ менің айтқанымды тыңдаңыз! Аз-аздап қимылдаңыз, берген дәрілерді ішіңіз, – содан соң тағы да медбикеге бұрылып: – дәріні өз көзіңізше ішсін, – деп қадағалап қойды.

	Сөйдеді де, басқа қарттарды да қарады, оларға да керекті дәрілердің атын медбикеге жаздыртты, біреуінің жағдайын, басқасының өңін мақтап, аурулардың көңілін көтерді. Артурдың қасына тоқтап, оның басынан сипап:

	– Сені бір-екі күннің ішінде шығарамыз! – деді. Ең соңында дәрігер ақ шашты жігіттің қасына келді.

	– Петр Иванович, – деп ол, дәрігердің сөйлегеніне де қарамай, ыңыранып, өзі сөйлей бастады. – Қалай жата беремін, әлім жоқ, шыдамым таусылды. Бірдеңе істеңізші, ауырмайтындай! Сол ауруды басатындай бір дәрі-дәрмегіңіз бар ма, қандай болса да... Аурудың жаныма батқандығы соншалықты, тіпті шыдай алмай, айқайлап жіберемін, – деп ол, шүңірейген көзімен кінәлі жандай жалына қарады дәрігерге.

	– Біраз шыда, Пациенко. Ауруды тоқтату үшін, дәрілерді белгілі мөлшерден артық беруге қақымыз жоқ. Одан артық берсек, наркоман болып кетуің ғажап емес, – деді оған шырайын суыта қараған Петр Иванович.

	– Мейлі, наркоман болсам, – деп айқайлады Пациенко. – Сегіз айдан бері осылай ауырып, жанымды қоярға жер таппаймын. Мына жерімді жегідей-жеп барады, – деп, – ауру ішін ұстады. – Тіпті болмаса, мені өлтіре салыңызшы... Неге керек бұндай қиналу?

	– Кешікпей тәуір боласың. Шыда, – деп, дәрігер оның маңдайын ұстап көрді де, медбикеге қарап: -

	Кешке оған... – деп ол латын тілінде бір дәрінің атын айтты. Палатадан шығып бара жатқан дәрігер артына бұрылмастан:

	– Найманов! Бүгін сізге қан құямыз. Әзірленіңіз! – деді.

	Ноғай қарт ауыр күрсініп, ақ шашын ойлана сипап қойды. Содан соң орнынан тұрып, шишасын беліндегі дәкеге байлады, халаттың алдын жауып, бүкшеңдеп, палатадан шығып кетті.

	– Қазір біреудің қаны біздің ноғай қартымызға жаңа күш береді, – деді Мұхамед төсегінен тұрып жатып. – Медицина бәрін де біледі...

	– Адамның қолынан келмейтін нәрсе жоқ, – деді Қара алдыңғы сөйлеген кісінің сөзін түзеткендей болып. Содан соң терезе жаққа басын шұлғыды. – Біреулер біздің өмірімізді ұзарту үшін өздерінің қандарын аямай береді, ә? – деді таң қалған дауыспен.

	– Асыл сөздер, қымбаттым, – деп шеркеш қарт айтылған сөздерді мақұлдады. – Ақылды сөздер: – “Адамның қолынан бәрі де келеді” дегенің дұрыс! – деп, ол шишасын қолына алып, Артур жаққа бұрылып: – Жүр, менімен, жігітім, – деп, баланың келуін күтті, ол қасына келгенде, иығына қолын салды.

	Тап осы сәтте Қара Сәти жаққа қарап, сөйлеп тұр еді. Күлімдегеннен қарттың қысық көзі әжімдерінің арасынан көрінбей кеткендей болды.

	– Біздің палатадағыларды жұрттың не деп атағанын білесің бе? – деп сұрады ол Сәтиден.

	Сұраған сауалдан хабары жоқ Сәти, иығын қозғады да қойды.

	– “Гранат лақтырушылар”, – деп, кеңкілдеп күлді қарт.

	Сәти де күлкісін тоқтата алмай, ішек-сілесі қатты. Егде болғанмен, шеркеш қарт құдіретті адамдай көрінетін еді, қолына ұстап тұрғанда, тап бір гранат лақтыруға дайындалғандай боп көрінді.

	Мұхамед жаңа келген науқастың күлгенін бірінші рет көріп қуанды, шалма етіп байлап алған басын шайқап, өзі де күлді.

	– “Гранат лақтырушылар!” – деп қалай дұрыс айтылған, – деді қарт маңғазданып, Артурды алдыға шығарып: – Алға, жігіт! Біз әлі оларға “гранат лақтырушыларды” көрсетерміз!

	Сөйтіп шыға бергенде, есіктің алдында медбикемен кездесіп қалды.

	– Жолдастар, ақырын сөйлеуге болмай ма? Осы палатада қарттар жатады деп кім айтады? Науқас та сіздерді қинамайды, ауыз жаппай сөйлейсіздер. Шынымен-ақ “мылжыңдардың” тап өзі екенсіздер. Байсалдылық керек қой, жолдастар, байсалдылық! – деп, әйел басын шайқап, бұларға реніш білдірді.

	Мұхамед пен Артур тездетіп есіктен шығуға асықты. Медбике Сәтидің қасындағы орындыққа отырды. Содан соң қолындағы шыны түтіктерді көрсетіп:

	– Қазір, жігітім, қан аламын! – деді.

	– Қай жерімнен? – деп сұраған Сәти қолын созды.

	– Саусақтан, – деді әйел, халатының қалтасынан мақта алып, оны спиртке малып жатып.

	Сәти қолын ұсынды.

	Сәти саусағына инені тығатыны туралы ойлап, тітіркеніп кетті, сол-ақ екен, медбике ұстап тұрған саусағын шертіп қалып, шыққан қанды түтікпен сорғызып алды. Қара оның қасына тақап барып, бетіне қарады да, өзінің қанын алғандай тыржиып, Сәтидің қанын толтырған түтікке қарады. Бозарып кеткен түріне қарап, қанды Сәтиден емес, соның өзінен алған екен деп қалғандайсың. Медбике кеткенде, қарт тынышталып, өз орнына отырды да, кішкентай балаға ұқсап:

	– Ауыртты ма, жігітім! – деп сұрады да, жауабын күтпей-ақ: – Ноғайлар, жақсы халық, – деді. – Бізде, Марадада ноғайлар тұрады. Мен өзім Жоғарғы Марада жеріненмін, – деп түсіндірді ол – Бишесін, Тоқтамыслы деген жерлерде де ертеде ноғайлар тұрған...

	– Сен қарашайсың ғой, – деді ұзын мұртты қарт сөзді бөліп.

	– Қарашайлардың тұқымының Қырымнан екендігін білесің бе? – деп сұрады ол, басындағы киіз қалпағын түзете киіп.

	– Жоқ, білмеймін, – деді Қара.

	– Олай болса, біліп қой! – деп, бір үлкен маңызды сөз айтқандай, қолын қусырып, Қараға қулана қарады.

	– Жарайды, енді біле жүремін, – деді Қара разы болып, тағы да Сәти жаққа қарады. – Біздің бабамыз да ноғайдан шыққан дейді. Әңгімені сол үшін бастап отырмын. Бабамыздың тұқымы – Кіші-Мурзаев еді, өзі Қарамырзай деген ауылдан. Бар ма сондай ауыл?

	– Бар. Орысша Карамурзинский деп аталады. Қара ойланғандай болып, терезеге қарап үнсіз тұрды.

	– Сол бабамыз жақсы адам болған көрінеді, – деді ол мақтаныш сезімін жасырмай. – Ол көзінің тірісінде-ақ, өрнек салғызып, өзіне ағаштан ескерткіш жасатқан екен. Сол ескерткіш осы уақытқа дейін сол күйінде. Шірімейді, күймейді, тіпті, балтамен айғыздау мүмкін емес. Оның жанындағы тастан жасалған ескерткіштердің жазулары өшіп, мүк басқан, ал мына ағаш ескерткіш жап-жаңа қалпында тұр. Жақсы адамның ескерткіші солай тұруы мүмкін-ау, ә? – деп, қарт терең ойға кетіп, бір түрлі мұңая күлімсіреді.

	– Мұхамед пен Артур қайда кетті екен? – деді Сәти қарттың көңілін басқа жаққа аударғысы келіп.

	– Е-е, біздің шеркештеріміз күнде таңертең бірге жоқ болады. Қарт өзі суық сумен жуынады, баланы да соған үйретеді. Жүз жасқа дейін өмір сүремін дейді Мұхамед.

	– Ал ауруы асқынған. Бір жылдан артық өмір сүрер-сүрмесі неғайбыл, тіпті өзінің неге сонша қоразданатынын біліп болмайды, – деді Пациенко мұңайып, ренжігені әлде таңданғаны белгісіз, әйтеуір даусы қатты шығып кетті, өзі орнынан әрең көтеріліп, шишасын қолына алып, ешкімге қарамай, есік жаққа адымдай жөнелді.

	Палата ішін тыныштық биледі.

	– Бұл адамды ауру әбден қажытты, – деді ұзын мұртты қарашай қарт ақ шашты жігіт шығып кеткен кезде. – Өмірден әбден түңілген. Ер адамға өмірден бүйтіп түңілу келіспейді.

	– Жалғыз басты. Өмірден ештеңе көрмеген. Сондықтан да өлімнен қорқады, – деп, сөзге кірісті Қара. – Өмірде бір із қалдырмай кету... Сол болар оны қинайтын. Оны да түсінген жөн.

	– Ол жалғыз емес, – деді мұңды дауыспен басын шайқап, ұзын мұртты қарт. Бір жерде қарт анасы бар... қалай еді, Пензада тұрады-ау деймін. Түні бойы жылайтынын өзіңіз естідіңіз ғой! Анасын аяйды. Өзін де аяйды. “Өмірді босқа сүргем” деп өкінеді.

	– Әңгімелеріңіз не жайында, достар? – деп, суық сумен жуыпғаііііаіі жүзі күреңіткен Мұхамед есіктен кіріп келді.

	Ол қолымен бетін көңілдене уқалап, әңгімеге құлақ салып, Пациенко жайында екенін біліп, мұңайып қалды.

	– Аяйсың жігітті. Ішкілікке салынып, мағынасыз өмір сүрсе де, аяйсың. Жас қой, жас... – деп, шеркеш қарт тумбочкасының жанына келді де, одан иіс суын алып, маңдайына, мойнына жақты. Содан соң Сәтидің қарсысына кеп тоқтады:

	– Оған келіп жатқан ешкім де жоқ. Бес рет үйленген дейді. Сонда да келген ешкімді көрген емеспіз. Жаман адам болар... Ауруы ұстап, ауыр халде әкелген еді. Асқазанында жара бар деп ойлап, операция жасап қараса – рак болып шығады. Асқынып кеткен көрінеді. Енді арақ ішіп, желіккеніне өкінеді. Түні бойы құдайға жалбарынып, өмір сұрайды. Кім оған жаңа өмір берсін, өмір біреу-ақ қой. Әй, аяйсың-ау оны, әлі жас емес пе. Енді ғана өмір сүре бастайтын кезі ғой!.. – деді Мұхамед.

	– Иә, иә, – деді мұңды дауыспен ұзын мұртты қарт басын шайқап. – Ал өзінің рак екенін білгені жаман.

	– Рас, рас білгені жаман-ақ, – деп күрсінді Қара біраз ойланып тұрып. – Онан да білмегені дұрыс еді!

	– Несі дұрыс оның? Неге жақсы болады? – деді Мұхамед мақұлдамай, қолын сілки сөйлеп. Қолындағы иіс суы сусып жерге түсіп кеткенін де білмей қалды. –Білесің ғой, неге жаман екенін? Мына сіздерде, – деп қарт Сәтиге бұрылды. – “Жығылған шеркеш мойымас, мойыса да берілмес”, – дейді екен ғой.

	Сәти жауап беріп үлгірмеді. Есік ашылып, кеудесіне жемістер мен компот құйған ыдысын қысып, бір түрлі абыржығандай боп Артур кіріп келді.

	– О-о! Қазір менің де адамдарым келеді, – деп күлімсіреді Қара, біраз ойланып тұрып. – Бүгін... бүгін екінші ұлым мен келінім келуге тиіс, – деді де, асығыс төсегіне жата қалып, жүзіне реніш кіргендей үндемеді.

	Бірақ бірінші боп Сәтидің әйелі келді. Ол әуелі жүзі жарқырап, күлімсіреп кіріп еді. Бөлмедегілерді көзімен шолып өтіп, назарын шишалар мен түтікке аударып, өңі өзгере қалды. Сумкасынан оралған тағамдарды, бір бөтелке айранды, алмаларды шығарып, тумбочканың үстіне қойды. Сәтидің қасына отырып, оның жүзіне барлай қарап, көтеріңкі дауыспен сөйлей бастады. Сәтидің жұмыстастарының сұрап жатқанын, сәлемін жеткізді. Өзінің дәрігерлермен сөйлескенін, анализдерінің жақсы екендігін айтты. Расында оның енді қанын тексеру керек, бірақ бәрібір Сәтиді мұнда көп ұстамайды, тіпті операция жайында сөз болуы да мүмкін емес. Осы жағдайларды айтып, күйеуінің құлағына құйып жатты. Сонан соң әйел Сәтидің қолын ұстап:

	– Бірдеңелер керек пе? – деп мейірлене үн қатты.

	– Жоқ, еш нәрсе де керек емес. Өзің қалайсың? Жұмысыңда не жаңалық бар? – деді Сәти көңілсіздеу.

	– Оның несін сұрайсың? Түнеукүнгі екі сызбаны өткіздім. Тапсырмалар көп-ақ. Әлгі, мектепте бірге оқыған жолдасым “осындай сызба сызып бер” деп өтінді. Енді соны сызуым керек.

	– Өзіңді неге сонша қинайсың? – деді Сәти әдетінше.

	Әйелі жобалау институтында істейтін. Өз жұмысына ұқыпты кісі. Жұмыстан кеш қайтатын, үйге шаршап-шалдығып келсе де іс машинасына отыра қалып, іс тігіп, тоқу тоқитын. Сондықтан жолдастарының өтініші аз болмайды. Бұндай ақша табатын жұмыс алғанын күйеуі жақтырмайтын.

	– Оның керегі не саған? Одан да дем ал, теледидар қара, кітап оқы.

	– Қиналған ештеңем жоқ. Міне, жақсы болып шықсаң, жазда теңізге барамыз. Ақша артық бола ма, оған демалысыңыздың ақшасын қоссақ, бізге киімге де, дем алуға да жетеді, – деп мақтанды да, не айтар екен деп, Сәтиге қарады.

	Бірақ Сәти әйелінің мақтасын дегенін сезсе де, сөзін қоштамады, естімегенсіп, есік жаққа карап, Пациенко туралы ойлады. “Мына жігіт менімен құрдас екен, кандай жаман ауруға шалдыққан, байғұс. Айтуға қорқынышты!” – деп, Сәти дүкен мен асхананың айналасында жүретін маскүнемдерді көз алдына елестетті. Олардың арасында ақ шашты жігіт Пациенко да жүрген сияқты боп көрінді. Сол маскүнемдерге өзі жиіркене қарайтын еді, сол сияқты мына Пациенкоға да солай қарайтын. Бірақ енді оған ондай жиренішті көзбен қарамады. “Сондай жігітке неге ажал келуі керек” деген ой оның басын шырмады. Өз өмірін өзі қор еткен. Адамның өмірге келіп, адамша өмір сүруі, ол бір бақыт, куаныш қой. Ал, осындай жағдайға түскен адамды не деуге болады? Тіпті, өмір сүрмеген адам сияқты. Ол кенет шошып кетті. Мен өзім ше? Мен де есте қаларлықтай, айтарлықтай не істедім. “Мынаны араққор қылды, ал менің өмірім карточка толтырумен өтті” – деген ойлар басына келіп жатты, сондықтан да әйелінің сөзіне мән бермей, жауапсыз қалдырды. Әйелі өкпелеген жоқ:

	– Саған костюм, маған жаңа туфли алармыз, ал қалған ақшаны Лазеревскіге барғанда ұстармыз. Баяғыда теңізде дем алғанымыз осы күнге дейін есімнен кетпейді, қандай жақсы болып еді, – деп, өзінің әңгімесін айтты.

	Палатаға Патаның кешегі келген туыстары кірді. Бұлармен бірге жас келіншекті қолтықтап, зор денелі, шырайлы еркек кірді: олар Патаның төсегінің жанынан өтіп барып, Қараның қасына тоқтады. Қараның ауруы жанына қатты батып, қолымен басын ұстап, қиналып жатты. Пациенко сол кеткеннен, палатаға қайтпады.

	“Ал мен ше? Өлім алдында немді есіме түсірем?” деген ой оның басынан шықпады... Сонан соң қиналған адамдай, әйелінің жүзіне, әдемі етіп таралған шашына, өзіне жарасып тұрған көйлегіне қарады.

	– Не, жағдайың болмай тұр ма? – деп тынышсызданды әйелі.

	– Жоқ, жоқ, – деді Сәти күлімсіреп, әйелінің қолынан сипап. – Кешір, мені! Енді жүре бер үйге. Басыма әр түрлі ойлар келеді. Кешір! – деді.

	– Қандай ойлар?

	– Ойлар емес-ау, шаршағандық қой.

	– Иә, байқап отырмын. Жарайды, ертең келем. Не тамақ әкелейін?

	– Ештеңенің де керегі жоқ, – деп, Сәти әйелінің іііырайынан оның ренжігендігін байқады, бірақ ештеңе демеді.

	Әйелі ренжігенін білдіргісі келмей, қулана күлімсіреп, әдетінше, кетерінде күйеуінің бетінен сүйгісі кеп еді, палатадағы қарттардан ұялып, Сәтидің қолын қысып, қоштасты. Сәти де әйелін шығарып салмады, көзін сығырайтып, оның палатадан шыққанын байқап жатты.

	Мұның әйелінен кейін Қараның ұлы мен келіні де шығып кетті. Патаның зор денелі үш баласы шешесін қолтықтап, палатадан шыққан кезде, ақ шашты жігіт кірді. Бүкірейіп, екі қолымен ішін басып, қиналғаннан бет-әлпеті өзгеріп, үн-түнсіз төсегіне жетіп, теріс қарап жатып қалды. Сәти басын көтеріп, бәрін байқап отырды. Қара үйден келген тамақтарының көбін Пациенконың тумбочкасына салды. Жігіт оған бұрылған да жоқ, теріс қарап жата берді.

	– Не ойлап жатырсың? – деген сұрау Сәтидің ойын бұзып жіберді.

	Ол басын көтергенде, Патаның көзімен ұшырасып қалды. Қарт алғашында, операциядан кейінгі күндері қандай қатты қиналса да, білдірмеуге тырысты. Бірақ түнімен ыңқылдап, аһылап-уһілеп шығатын. Бірте-бірте тәуірленіп, беті бері қараған сияқтанды, тіпті қарттардың әңгімесіне де құлақ салатын болды. Қазір бірінші рет Сәтимен әңгімеге кірісті. Сәти оған қуанып күлімсіреді.

	– Балалар жайында ойлап жатқан боларсың? Балаларың бар ма? – деп сұрады тағы Пата қарт.

	– Балаларым жоқ, – деп Сәти кінәлі адамдай болып, қолын жайды.

	– Әлі болар, қайғырма. Бізге жасағандай операцияны саған жасамайды. Сондықтан қорықпа, әлі-ақ балаларың болар, – деді оған қарт сендіріп.

	Сәти ұялғаннан көзін қарттан тайдырып әкетті. Ол қарттың операциядан кейін әлінің жоқтығын байқады.

	– Баласы барлар да қайғырады, баласы жоқтар да қайғырады – деп күрсінді Пата. – Балалар біздің өмірімізді жалғастыратын келешегіміз. Бірақ олар өскен сайын бізден алыстай береді, тіпті жат болып та кетеді. Олардың өз өмірлері өзімен. Ойларымен ұмтылыста болады. Біз оларға керек те болмай қаламыз кейде, – деп қарт сөзін доғарды.

	Осы сөзден кейін Қара қызуланып кетті. Сәтидің төсегінің жанындағы орындыққа келіп отырды. Сәти Патаның бетіне қарап, тағы да не айтар екен деп күтті. Басқа қарттар да қозғалып, Пата жаққа бұрылды. Ал Пата болса тек өз ойларымен болып, өзгелердің орындарынан қозғалып, әңгімеге қызыққанын сезбеді.

	– Ерте заманда бізде бір ноғай қарты өмір сүрген екен, – деп, шыдамсыздана сөйлей жөнелді Қара. – Есімі – Бегім атай екен...

	– Ол қарт неге сіздерде ғана өмір сүрген? Бегім атай тіпті ерте заманда өмір сүрген. “Бегім атай айтқан” деп, біз де оның сөздерін ұмытпаймыз, – деді Найманов әңгімені бөліп.

	– Солай-ақ болсын, – деді Қара разы болып. – Сол Бегім атай айтқан екен: “Балалары әкелерінен де ақылды болса, әкелері айдалада қалады” – деп. Міне, сол заман келді.

	– Шүкір, күлкіге қалып көрген жоқпын, – деді денесі құрыстап отырған Пата сөзін қайталап. – Әкем мен үшін өмірімдегі ең қымбатты, ең керекті адам еді. Жұмыста жүрсем де, үйде отырсам да, әскерде жүрсем де, қайда жүрмейін – әкем ылғи да менің жүрегімде сақтаулы. Әрдайым оның көзқарасын бірден сезетінмін. Бір нәрсе істеу үшін алдын ала, әкем не айтар екен деп ойланатынмын. Қазір де әкеммен ақылдасқандаймын, әкем о дүниелік болып кетсе де, ылғи жанымда бірге жүргендей көремін...

	– Дұрыс айтасың, Пата, – деді қарашай қарт дауыстап. – Менде бала жоқ, сондықтан қазіргі балалардың ақылы туралы ештеңе айта алмаймын. Ал өзім сен сияқты әкемді сыйлаушы едім. Міне, қазір де оған тап сен айтқандай қараймын. Әкем ылғи жүрегімде. Айтқаның дұрыс, Пата!

	– Иә, әкеміз біз үшін ең адал адам, – деп қайталап айтты Пата, – Ал қазір ше? Менің ержеткен үш балам бар. Оларды өздерің көрдіңдер. Балаларым жұмыста жақсы, оларды мақтайды, елге жұғымды, үйлерінде әйелдерімен де тату тұрады, келіндерім өзара тіл табысады, ал мына мен болсам оларды түсінбеймін, олар мені түсінбейді. Менің оқуым көп болмаған соң менсінбей ме екен? Мектепті бітірсін, одан әрі қарай оқып, білімдерін көбейте берсін-ақ! Бірақ мен әкемнің қасында отырып, оның әрбір сөзіне құлақ салғанымдай олар да менің қасымда отыруына болады ғой. Өз басым әкемнің не ойлап отырғанын бірден білетінмін. Ал мыналар неге білмейді? Жарайды, мен оқымысты болмай-ақ қояйын. Бірақ, олар менімен бірге отырып, білмеген, түсінбегенімді түсіндіріп, өздерінің ойларын, реніштері мен қуаныштарын айтып бөлісуіне болмай ма? Одан басқаның маған керегі де жоқ. Сол кезде мен олар туралы бірдеңе білер едім, сонда жүрегім орнына түсіп, жеңілденіп қалар едім. Өзімді қинаған жайттар туралы айтар едім. Олардың көмегінің керегі жоқ маған, бірақ өзімді тыңдап, шындарын айтатын адам керек. Ал, қазір, қарап тұрсаңыз, тап бір бөтен адамдардаймыз... – деді Пата ренішті үнмен.

	– Дұрыс айтасың! – деп Қара дауыстап, отырған орнынан атып тұрып, қолын сермеді. – Мына менде бес ұл, екі қыз бар. Бәрі де институт бітірді, бәрі де білімді, қалада жұмыстарын істеп, өмір сүріп жатыр.

	Мені өздерімен тұруға шақырады, барғым келмей, ауылда қалдым...

	– Туған жеріңді тастап кету, әлбетте, жақсы емес, – деп кесіп айтты Мұхамед.

	– Дұрыс айтасың, жақсы емес, – деді мақұлдаған Қара. – Ол әкемнің жұрты, атамекенім, ондай әрбір мүйіс, әрбір зат маған қымбат. Ал енді ойлап қарасаңыз, ата-аналарының туып өскен жерін біздің балалар бағаламайды... Әй! – деп Қара қолын бір-ақ сілікті. – Жақсы, мен осы үйімді тастап, қалаға, балаларыма көшіп-ақ кетейін.

	– Пата, сен айтқандай балаларымның не ойлайтыны маған жұмбақ. Мен, пақыр, білмеймін олардың не туралы ойлайтындарын, білгім келсе де айтпайды. Күнәлі болсам, алла кешірсін, олардың жүрегі тастай суық, – деді қиналып сөйлеген Қара.

	– Тура, тура! – деді тісін қышырлатып, ыңқылдаған Пата бұрылып. – Мен де балаларыма көшіп бармадым. Бірнеше рет шақырды, бармаймын. Олардың келгені үлкен қуаныш та. Жақсы сөздер айтып, көңіліңді көтереді, денсаулығымызды сұрайды, қымбат сыйлықтар әкеледі, ақша да бермек болады, бірақ мен ақшаны алмаймын, сыйлықтарын да алмас едім, көңілдерін қимаймын. Ал ол сыйлықтарының керегі не маған? – деп қарт күлімсіреді. – Мен соғыстан әкеме темекі әкелген едім, сөйтсем ол сол кезде шылым тартуын қойған екен... Мәселе сыйлықта ма? Олардың бірдеңе әкелгенін де қаламаймын. Менде бәрі де бар, бәрі де жетеді. Құдайға шүкір зейнетақым, қоражайым, сиырым бар... Жетеді. Әкелгілері келсе, әкеле берсін. Оған мен ештеңе де айтпаймын. Бірақ әкелерінің үйіне қонаққа келгендей сезінбей, өздерінің үйі екенін білсе болды да!

	– Жарайсың, Пата! Өмірлі бол, Пата! – деді Қара сүйеніп отырған орнынан ұшып тұрып, қарттың қасына барып, оның қолын қос қолдап қысып. – Айтқаныңның бәрі де дұрыс! Мен де тап сондаймын!

	– Қалай дегенмен де, бала деген жақсы ғой! Бала бар жерде – бақыт бар. Ал олардың балалары – балдан тәтті. Мынадай жігіттердің бар болғаны жаман ба? – деп, шеркеш қарт қолын нұсқап, Артурды көрсетті.

	– Ол да дұрыс. Бала – бақыт екені рас, – деді Қара сүйсініп.

	– Немерелер балдан да тәтті! – деді Пата оның сөзін құптап.

	– Ал мына менде бала да жоқ, немере де жоқ... – деді шеркеш қарт жұмырығын аузына апарып, тамағын қырнай жөтеліп.

	Қараның түсі өзгеріп кетті. Пата Мұхамедке сенімсіздеу қарады.

	– Қазір балам жоқ, – деді шеркеш қарт. – Төрт ұлым болған еді, – деп ол біраз ойланып тұрды да, сонан соң: – Қазір біреуі де жоқ. Тұңғышым жиырма жасында соғысқа кетіп, жаудың қолынан қаза тапты. Екінші ұлым – он алтыға толғанда, суға кетіп өлді, үшінші ұлым да алтыға толған еді, өкпесіне дерт жабысып, содан жазылмай, қайтыс болды. Ал төртіншім тіпті кішкентай еді. Әйелім оны бесікте қалдырып, өзі бақшада жұмыс істеп жүреді. Баланың жыламағанына мәз болып, ұйықтап жатыр ғой деп, жұмысын істей берген. Бір кезде келіп қараса, балаға күн өтіп кеткен. Сөйтіп, кішкентай ұлымнан да айырылып қалдым. Сонымен, кемпірім екеуміз ғана қалдық. Не істейсің, өлгеннің артынан өліп кетпейді екенсің. Бірақ қайғы өзінің ізін қалдырмай қоймады. Төртінші баладан соң әйелім өз-өзінен сөйлейтін болды. Балаларының қайғысы оның басына шықты: балаларының атын атап, шақырады да жүреді. Қазір енді көз жасын көл қылып жылағаннан, қатты қайғыдан көзі де көрмей қалды. Міне, менің өмірім сондай, білгілеріңіз келсе, – деді ол даусы қалтырап, сонан соң өзін-өзі мықты ұстап, көңілін көтергендей боп: – Әлі де өмір сүреміз. Өмір сүремін, көріп тұрсыздар ғой. Тағы да кеп тұратын боламын... Туған-туыстар келеді, өздерімен бірге мына Артур сияқты балаларын ертіп келеді. Олар маған келіп: “Ата, ананы істеп берші, мынаны істеп берші” – деп маза бермейді. Осыдан артық бақыт жоқ деп ойлаймын. Жоқ, жүз жасқа дейін өмір сүруім керек, – деді ол.

	– Жетер енді! – деп қынжылды Пациенко қарттарға қарап.

	– Бір сәт үндемеуге болмай ма? Басымыз даңғырап кетті, ал сіздер: “Ата, немере, жүз жас”, – деп сөйлей бересіз. Сіздердің ешқайсыларыңыз да жүзге дейін өмір сүрмейсіздер. Екі аяғыңыздың бірі көрде тұрғанын байқамайсыздар ма? – деді мұңды дауыспен асықпай сөйлеген ақ шашты жігіт.

	– Міне, көрдіңіз бе? – жастардың қарттармен қалай сөйлесетінін? – деді Пата айыпты кісідей Пациенко жаққа қарап.

	– Иә, маймыл өмірі деген осы! – деп қарашай қарт күлімсіреді.

	Қара Пациенко жатқан тесекке қарай жүрді де, кілт тоқтай қалып, қайта бұрылып барып төсегіне жантайды.

	Палатаның іші тып-тыныш бола қалды. Бірақ Пациенконың ыңқылдаған дыбысы мен тағы біреудің төсегінің сықыры ғана естіліп тұрды. Бірақ шеркеш қарт үндемей жата алмады.

	– Естідің бе, ноғай? – деді ол Сәтиге сыбырлап. – Сіз шеркештерге не деп ат қойып едіңіз? Неге екенін білесіз бе? – деді ол жігітке қулана қарап.

	Сәти күлімсіреп, әрі қымсынып, білгенін әңгімелеп айтты.

	– Ерте заманда, сабантойда бір шеркеш жігіті ноғай жігітімен күресіпті. Ноғай жігіті шеркеш жігітін жыға беріпті. Шеркеш жігіті қанша жығылса да, жеңілгенін мойындамапты...

	– Ол осал жігіт болды ғой, жығыла берсе, – деді Мұхамед оның сөзін бөліп.

	– Солай да болар, – деп Сәти қарсыласпады. – Сол кезде жиналған адамдар мынандай ақыл айтыпты: “Егер жеңілгенін мойындамаса, басына қара май жағыңдар” – депті. Күресушілер де тап солай етеді, жеңілген қарсыласының басын қара маймен майлайды...

	– Шеркештер ондай осал болмайтын еді ғой! – деп, Артур шіңкілдеген даусымен айқайлап жіберді.

	Қарттар оған күлді. Палатаға Найманов кірді. Оның ренішті түрін көріп, қарттар жым болды. Әр уақытта көңілді де жылпос ноғай қарты үн-түнсіз, халатының етегін көтеріп, қолындағы шишасын ішіне баса қысып, төсегіне келіп, жоғары қарап жатып қалды.

	– Үлкен ноғайымыз көңілсіз ғой, не болды екен? – деп күлімсіреді Мұхамед, бірақ Найманов ләм демеді.

	Сөйтіп, ол қимылдамай, үндемей, түске дейін жатты. Түскі тамағын да үн-түнсіз ішті, үй сыпырушы палатаны жиыстырып шыққанша да үндемей жатты. Қарттар бірдеңенің болғанын байқап, ноғай қартқа жиі-жиі көздерінің қиығымен қарады. Түскі тамақтан соң, аурулардың тынығу сәті кезінде, ол өз-өзімен сөйлескендей болып:

	– Бүгін бір науқасты әкелген екен, жан тапсырыпты, – деді.

	– Қалай? – деп Қара орнынан атып тұрды да, таң қалғандай көзін бақырайтып, ноғай қартқа қарады.

	– Неден өлген екен? – деді Пата да.

	– Өзін-өзі өлтірген. Әйелі басқа біреумен күйеуіндей тұрыпты дейді, ол соны білген де пышақты ішіне сұғып алған.

	– Харакири еткен екен! Жапондықтар солай ететін көрінеді ғой, – деп, Мұхамед сөзді күлкіге айналдырмақ болып еді, бірақ күлкінің ыңғайсыз екенін сезіп, сол сәтте тына қалды.

	– Жас адам ба екен? – деп сұрады Сәти.

	– Қырық жаста.

	– Ішіне пышақ салған ба? – деп, таңданғандай болды қарашай қарт. – Өзіне-өзі операция жасаған екен ғой? Көзсіз батыр, өжет жігіт екен.

	– Өжет емес, ақымақ ол! – деп, Пата күйіп-пісіп айқайлағаннан жөтеліп қалды. – Ондай әйелді тастау керек еді ғой. Ал енді осынысымен не көрсетті? Кімге? Неге?

	– Мүмкін, ол онсыз өмір сүре алмайтындай әйелін өте жақсы көрген шығар? – деді Сәти. – Мүмкін, өмірінің бәрі сол әйелге байланысты шығар?

	Қарттар Сәтидің айтқан сөзін бар ынталарымен тыңдап, тына қалды. Неге десеңіз, тәрбиесі басқа бұл адамдар әйел туралы ондай сөздер айта алмас еді.

	“Барлық өмірін сол әйелге паш еткен болар, бәлкім, онсыз өмір сүре алмаймын” деген сөздер туралы әрқайсысы ойға қалып, іштерінен қайталап, мағынасын түсінуге тырысты. Ал Сәти болса, үйінде жалғыз қалған әйелін еске алып: “Мен сонда, әйелімді сүйгендіктен, өзімді-өзім өлтіруім керек пе?” – деп ойлады. Әйелінің өзіне адал екендігіне ол сенетін, бірақ аяқ астынан осындай жағдай бола қалса, Сәти өзіне-өзі пышақ сала алар ма еді? Жоқ, жоқ, олай істей алмас едім. Айырылысар едік те, сонымен бітті деп, бірімізден-біріміз құтылар едік, – деп, ол өзіне-өзі жауап беріп, әйеліне асып бара жатқан сүйіспеншілігінің жоқ екенін сезінді. “Ондай шын сезім менде жоқ. Біздің арамыздағы сүйіспеншілік –бір-бірімізге үйренгендік қой. Жарты жыл таныс болып үйлене салған адамдарда қандай махаббат болсын? Оның күйеуге тиюі керек еді, мен де өмірімді жалғыз өткізбейін дедім, сондықтан да қосылдық. Махаббат жоқ. Махаббаты барларда бала болады, ал бізде бала түгіл, балшық та жоқ, тек бір-бірімізге үйреніп кеткенбіз. Ал егер ол бірдеңе істесе, айырылысамын, себебі сүймеймін... Осындай мақсатсыз өмірден әбден тойдым, – деп, Сәти тап осы тұста өзін аяды, өзіне-өзі жаны ашыды.

	– Жоқ, ол тіпті жаман адам, – деді кенет мұртты қарашай.

	– Әйел үшін өзін-өзі өлтіру. Түсінбеймін! – деп жұдырығымен төсегін бір қойды.

	– Сондай махаббат болады, – деді шеркеш қарт байсалды түрде. – Сеніңіз маған, білемін.

	– Әрине, болады, – деді Пата оны құптап. – Бірақ өмір... Өмір дегенің сүйген әйелден қымбат. Өмір бір-ақ рет беріледі. Бір-ақ рет! Неге оны қадірлемеске?! Бар өмірін әйел үшін сарп еткен, ал онысы қазір өзінің көңілдесімен бірге оны мазақ етіп күліп отырған болар. Арсыздардың өмірін жеңілдеткен, – деді Пата ашуланып.

	– Е, сіздер қандай махаббат жайында айтып отырсыздар? – деп, Найманов олардың айтқандарын мақұлдамай, ернін шүршитті. – Махаббат, махаббат! Қандай махаббат? Нағыз махаббат – адамгершілік. Әйел де, еркек те адамша өмір сүрсе, ондай қаза болмас еді? Ол әйел – шайтан. Сол шайтан әйелмен өмір сүрген еркек те еркек емес. Қайда қарап жүрген десейші? Шайтанмен шайтан болып жүре берген... Ондай мінез дұрыс адамда емес, былқ-сылқ етіп жүрген осал адамдарда ғана болады. Сондай ұятсыз әйел үшін өмірін қию деген масқара ғой! Біреумен жағаласып, төбелесіп жүріп, мерт болса, бір сәрі. Онда өзінің намысын қорғады деп түсінуге болар еді. Ал мынаны не деп атаймыз? Бірақ өлген адам туралы жаман сөйлеуге болмайды, әрине. Бір мысқал намысы болса, ол сөйтпес еді... – деп, қарт Артур мен Сәтиді нұсқады, – мына сіздерге де, жасы үлкендерге де қандай қызды сүю керектігі жайында бір әңгіме айтайын, – деді Найманов, есіне сол әңгіменің түскеніне қуанып, көңілді дауыспен бастап кетті.

	– Біздің ауылда Бақтияр деген жас жігіт өмір сүріпті. Бір күні ол өзенге суға түсуге барады. Сол күні судың жағасында күнге қыздырынып, табиғатқа таңданып, көп отырып қалады, – деп ноғай қарт сөзін созып, бір түрлі жырлап отырғандай әңгімеледі. – Басына неше түрлі ойлар келіп, кетіп жатады. Сөйтіп отырғанда, су үстінде қалқып келе жатқан алманы көреді. Жігіт суға түсіп, алманы ұстап алады. Жағаға шығып, әлгі алманы тістеп жейді. Алма тәтті екен. Алманың жартысын жеп болған кезде, кенет ойланып: “Кімдікі екен бұл? Өзенге қалай түскен?” – дейді. Осы судың жоғарғы жағында әулие деп саналатын бір қарттың тұратыны есіне түседі. Тап сол судың бойында қарттың үлкен бағы бар еді. Бақтың алмасын ешкім үзіп алып жемейтін, күнә деп санайтын. Бақтияр қайғырады. Қайғырғанмен не істейді, алманың жартысын жеп қойды. Сондықтан да Бақтияр істеген ағаттығын айту үшін, әлгі қартқа барады. Оған келіп:

	– Бағыңыздан бір алма суға үзіліп түскен екен, мен соны білмей, судан алып жеп қойдым. Кешіріңіз күнәмді, ата, – дейді.

	Қарт мұны естіп қайғырып: – “Сен үлкен күнә жасағансың, менің бағымның алмасын тек болашақта күйеу бала болатын кісі ғана жеуге тиісті еді. Жалғыз қызым үшін елден жырақ тұрамын. Ол қызым соқыр, саңырау, мылқау, аяқ-қолы да жоқ. Егер сен оны келіншек етіп алсаң ғана күнәңді кешіремін”, – дейді ақсақал.

	– Көрдің бе, жігіттің қандай жағдайға түскенін?! – деп, Қара таң қалып, қарттың төсегінің басына кеудесімен асылып, аузын ашып тыңдап отырады.

	– Иә, солай, – деп басын иіп, әңгімеші сөзін жалғай берді. Бақтияр көп ойланып, әулие қарттың сөзін құптап, күйеу бала болуға келісімін береді.

	– Қызым соқыр, саңырау, мылқау, аяқ-қолы жоқ, – деп қарт қайталап айтады.

	– Үйленем деп айттым ба, үйленемін, екі сөйлемеймін! – деді Бақтияр ашуланып.

	Сол кезе әулие қарт жас жігітті қолынан ұстап, үйіне ертіп әкеледі. Олардың алдынан ай мен күндей бір сұлу қыз шыға келеді, қыз келгендермен сәлемдесіп, есікті ашады.

	– Міне, менің қызым. Енді ол сенікі, – деді қарт қызын көрсетіп.

	– Еһе, – деді Мұхамед, – қарашы қуын, әулие қарт та алдай біледі екен ғой!

	– Бақтиярдың да сіз сияқты көңілі қалады, – деп күлімсіреді Найманов. – Сіз “қызым соқыр, саңырау, мылқау, аяқ-қолы жоқ”, – деп едіңіз ғой, біз мұндай қыз туралы сөйлескеніміз жоқ еді ғой! – депті жігіт қартқа...

	Қарттар жағы күледі.

	– Басына ауру тілеп алған да, – дейді Мұхамед.

	– Сол кезде әулие қарт өз сөзіне жауап береді, – деді әңгімеші әңгімесін әрі қарай жалғап. – Мен, балам, шынын айттым. Соның бәрін түсіндірейін. Оны соқыр дегенім – бірде-бір жамандықты көрмейді, саңырау дегенім – жала жабушылардың сөзін, өсек-аяңын естімейді, мылқау дегенім – аузынан жаман сөз шығып көрген емес, аяғы жоқ дегенім – тиіссіз жерлерде бей-берекет жүрмейді, – ал қолы жоқ дегенім – еш уақытта оның дем алғанын көрмейсің, ылғи да қолы жұмыстан босамайды, – деді әулие қарт.

	Бақтияр қуанып кетеді де, әулие қарттың қызына үйленіп, оның адал күйеу баласы болады...

	Мұны естіген Артур, балалығы ұстап, аузын қолымен жауып, өзін-өзі ұстай алмай, қарқылдап күліп жіберді.

	– Ондай келін үйге келсе, бақыт әкелеріне шек жоқ! – деп күлімдеді Қара мақтау сөздерін айтып.

	– Жақсы әңгіме, – деді Пата.

	– Мұндай әңгімені тыңдасаң, жүрегің жылып қалады, – деді қарашай қарт та мақұлдап.

	– Ертегі ғой – ол, – Мұхамед жақтырмағансыды, бірақ Артурдың көңілін көтеру үшін, сөзін басқа жаққа бұрды да:

	– Жақсы ертегі, иә, – деді. – Ал мен сіздерге ертегі емес, өз басымнан өткен оқиғаны айтқым келеді...

	– Тағы да басталды, – деп ыңқылдады Пациенко. – Қартайғанда ертегімен жұбанып, неге қуанатындарыңызды білмеймін, өңшең ашық ауыздар! – деп, ол қатты күрсінді де, есік жаққа қарай беттеді.

	Пациенко шығып кеткен кезде, Пата ойлы түрде:

	– Жағдайының ауырлығын білдірмейік деп, көңілін аулап, әңгіме айтамыз, ал оны ол түсінбеді, – деп, басын шайқап, есік жаққа қарады. – Әлгі өзін-өзі өлтірген адам осы адамның өмір сүргісі келетінін білген болса, қолына еш уақытта да пышақ алмас еді.

	– Жанына ауру әбден батты байғұстың. Өлімнен ол сондай қорқады, өмір сүргісі келеді, – деді Мұхамед ернін жымқырып.

	– Оған өмірдің керегі не? – деді кенеттен жаңа ғана күліп, жаңа ғана бәріміздің көңілімізді көтерген Найманов. – Меніңше, оның өлгені артық. Өзіне де жақсы, туыстарына да жақсы... Құдай сақтасын, мұндай ұл бергеннен бермегені артық, – деді ол ақырын ғана. Бір жағынан қысылып, ілезде басын төмен салбыратып, қыпылықтап, тізесін сипалай берді.

	– Дұрыс айтасың, ноғай, – деп шеркеш қарт мақұлдағандай сөйлей жөнелді. – Біз сен жоқта оның жағдайы туралы сөйлеген едік. Ер кісіге келіспейді, өз бақытын қаралағаны. Оны қайғы әбден жеңген, аяқ астынан жыққан, соған ол шыдай алмайды.

	– Қой, сол пақырды, – деді Пата айтқан сөзді жаратпай.

	Қарттар тына қалды. Қара тыпыршып, Наймановқа қарады.

	– Ал, сенің ұлың бар ма? – деді.

	Найманов сасып қалып, бірден жауап беруге қиналып, қызарып кетті.

	– Бар, неге болмасын... Екі қызым бар. Екеуі де күйеуде. Немерелерім де бар. – Жерге қарап, біраз үндемей тұрды. – Ұлым да бар, бірақ бірге тұрмаймыз, – деді қарт қатты күрсініп.

	Қарадан басқалары ноғай қарттың балалары жайында айтқысы келмей тұрғанын байқап, жым болды.

	– Неге бірге тұрмайсың? – деді Қара аңқаусып. Қарттар оның сауалын ұнатпады, қабақтарын түйіп, Қараға қарады.

	– Жоқ, мен жай әншейін, – деді Қара сасқалақтап.

	– Айтқысы келмеген адамға “неге, неге?” деп болмайсың, – деді қарашай қарт.

	– Қой, қой, ұрыспа оған. Неге екенін айтайын одан да. Балалардың еш нәрсені түсінбейтіндігі жайында мына сіз өзіңіз де айттыңыз ғой. Менің де, достарым, басымда үлкен қайғым бар. Жалғыз ұлым ішкіш. Қартайған шағымда қорлық көріп келемін. Ішпесе жақсы-ақ. Одан не пайда? Ішпейтін күні болмайды. Аузынан бір жақсы сөз шықпайды, келіннің де өмірі өмір емес, балалары қорқып, маған қашып келеді, менде тұрады, ал өзін мен үйге жуытпаймын. Кім шығарды екен сол бір арағы құрғырды? Мына жатқан орыс жігітінің қалай қиналғанын өздеріңіз көріп отырсыздар. Мен оны аямаймын, ал өзімнің баламды тіпті аямаймын, ол нәлетті аяйтындай ештеңесі қалған жоқ. Өздеріңіз ойлаңыздаршы оның не істейтінін: қарт әкесіне, балаларына, әйеліне көрсететіні – қорлық-зорлық, халыққа да істейтіні сол Сондай адам кімге керек, ә? Онан да өлгені қолайлы да! Ішкіштерді емдейтін ауруханаға бар дейміз, ұнатпайды. Зорлап апара алмаймыз. Әйелінің денесінде сау жері жоқ, милицияға тапсыр дейміз, біраз өзі де, әйелі де тыншыр еді, бірақ әйелі оған бармайды, ұят көреді. Бірдеңеге сене ме екен? Сенетіндей де ештеңе қалған жоқ. Ұят болса да ауылда жүріп жатырмын. Сол құрып қалғыр арақты өмірімде бір-екі-ақ рет ұрттаған едім, онда да соғыста жүргенде. Ондағы сылтауымыз орынды ғой. Дұшпанды шекарадан қуып шығып, жеңіс күніне жеткенде іштім. Ал ауылда ішіп, есіріп жүрген адамдарды жақтырмайтын едім, тіпті көрмей де кететінмін. Ақыры, өз балам басымды қайғыға салып қойды, – деп, Найманов көзін сүртті.

	– Иә, бұл нағыз қайғы, үлкен қайғы, – деді Қара жаны ашығанын білдіріп.

	– Дұрыс айтасың, арағы құрғыр – үлкен қайғы келтіреді. Адам онсыз да аз, арақ ішсе не болар еді?! Халқымыздың жартысы мүгедек емес пе? Зиянын өздеріне ғана келтіріп қоймай, балаларына, туыстарына да тигізеді ғой! – деді Мұхамед.

	– Ата-бабаларымыз ғой арақтың не екенін білмеуші еді! Неге ғана сол құрғырды біржолата жойып жібермейді екен? – деп, басын шайқады Пата.

	Сонымен мылжың қарттар біраз тынып, үндемей отырды. Олар Наймановты аяп, ұрлана қарайды.

	– Жарайды, – деді Мұхамед бірдеңеге разы болғандай, өңі қашқан Наймановқа қарап. – Мен сіздерге өзім туралы айтайын. “Ал, мына Шеркеш жығылса да берілмес” деп, ноғайдың айтқаны өте дұрыс. Ал, тыңдаңыз!... – деп ол, арқасына жастықты қойып, жөнделіп отырып, әңгімесін бастады. – Азамат соғысы кезіндегі оқиға туралы айтамын. Ол кезде менің жасым жиырма төртте еді, үлкен ағайым үйленбеген соң, мен де үйленбей жүргем.

	Қызыл әскермен бірге соғыста жүрсе, қайдан үйленсін ағайым. Үйде малды қарайсың деп, әкем мені соғысқа жібермеді.

	Бір күні аулымызға ақтар келді ме, мені айдап, Невинномыскідегі басшыларына алып барды. Олар менімен сейлескен де жоқ, екі казак аяғымдағы етігімді шешіп алып, қыс күнінде жалаң аяқ айдады. Сықырлаған аязда сөмпеңдеп жүріп келем. Өзім орысша түсінбесем де, бір жаққа әкеле жатқанын жүрегім сезді. Әрі суықтан, әрі алдымда күткен ажалдан қалт-қалт етемін. Адымдаған сайын, әзірейілдің суық қылышын көз алдыма елестетем, сөйте тұра амалдан қалай құтылудың жолын да ойлаймын. Темір жолдан өту керек болды. Темір жолға жақындап калғанда қарасам, пойыз келе жатыр екен. Казактар пойыздың өтіп кетуін күтіп, тоқтады. Көз алдымнан пышылдап паровоз да өтті. Вагондар да бірінен соң бірі зуылдап жатыр. Жүрегім алып-ұшып барады. Баяғыда әкем екеуіміздің ұн сатып алуға барып, пойызбен (қыдырғанымыз есіме түсті. Сонда біз жүріп бара жатқан пойыздың артынан жүгіріп барып отырған едік. “Жалғыз амал осы” деп ойладым. Күштің қайдан келгенін білмеймін, әйтеуір құстай ұшып барып, соңғы вагонның басқышына аяғым тиді. Шын айтам! Казактар естерін жиып, пойыздың артынан жүгіріп, мылтықтарын атып жатты. Қайдан жетсін!

	Вагоным алыстап кеткен еді. Жалаң аяқпын, шекпенім де жыртық, ызғарлы жел соғып, тоңып, темірдің үстінде отырмын, әйтеуір тірі қалдым, өлмей тірі қалғаным бойыма жылу құятындай болып, қуанып келем. Енді жығылдым, біттім деп едім, бірақ тұрдым, берілмедім! – деп, Мұхамед қарттарға жоғарыдан қарады. – Пойыз әлі кетіп барады, ал мен қатып қалдым, үситінімді сезіп, қорқайын дедім. Пойыз бір стансадан өткенде, шыдай алмай, секіріп түстім. Түсерімді түстім-ау, бірақ қай жаққа қарай жүрерімді білмеймін. Уайым басып кетті. Пойызбен жүре берсем қайда барар едім? Сонымен, коп ойлануға шама жоқ, құбыла жақты беттеп, тауға қарай жүре бердім. Аш, жалаңаш қанша жүргенімді де білмеймін, тек алғашқыда ажалдан құтылдым деп, қызуланып жүріппін. Кейін әлсіреп, күшім қалмай, аяғымнан жан кетті. Кешке қарай тағатым біткен кезде, бір үйілген шөп көрдім, соған жетіп жығылдым, шептің ішіне үңгірлеп кіріп, аяғымды уқалап отырып, ұйықтап кетіппін. Қалай тірі қалғанымды өзім де білмеймін! Таңертең біреудің иығымнан жұлқылағанынан ояндым. Казактар екен деп, жүрегім тас төбеме шықты. Көзімді ашып, орнымнан атып тұрдым. Таң атқан, жап-жарық. Алдымда бір еркек тұр. “Сен кімсің?” – деді ноғай тілінде сөйлеп. Аздап ноғай тілін білетінім бар еді. Әкем үйреткен болатын. Әкем кезінде көпті көрген адам еді, ноғайлар арасында темірші болып істеген, ауылға қайтқанда, өзімен бірге бір ноғайды ертіп әкелген болатын. Онымен ылғи ноғай тілінде сөйлейтін. Сол кезде мен де үйреніп жүрдім, қай тілді білсең де, өзіңе пайда. Әлгі бейтаныс адам менен сұрайды кеп, ал мен болсам жауап беруге қорқамын. Қауіпті заман ғой, мүмкін, қашқаным жан-жаққа тарап, мені іздей бастаған болар, кім білсін деп те күдіктендім...

	– Ештеңе емес. Ноғай адамы қиыншылық көргендерді сатпайды, – деді Найманов.

	– Күдіктенуімнің мәні бар еді, мен есімді әлі де жия алмай тұрған едім, – деп, Мұхамед түсіндірмек болып, сөзін жалғай берді. – Белгісіз де есімді жия алмай тұрғанымды сезіп, жеңімнен тартқылап, кім екенімді сұрады. Мен тағы да жауап бермедім. Сол кезде ол ештеңе де айтпай, арбасына қарай жүре берді. Кететін болды. Сол кезде мен шыдай алмай: – “Тоқта! Тұра тұршы, аға!” – дедім. Ол жалт бұрылып қайтып келді, таныстық. Қонған жерім Орақ ауылына жақын екен, әлгі кісі де сол ауылдан көрінеді...

	– Орақ ауылы дейсің бе? – деп, Сәти орнынан ұшып тұрды. – Ол менің ауылым ғой. Қазір оны Еркін Жұрт деп атайды.

	– Дұрыс айтасың. Бұрын оның атын Орақ мырзаның атына қойған, енді еркіндік туғаннан кейін оны Еркін Жұрт деп атап кеткен. Сен сол ауылда туғансың ба? – деді көңілденген Мұхамед, алақанын шапаттап. – Мүмкін, сен Әлимырза Есенеевтердің ұлдарын білетін боларсың?

	– Білемін, – деді Сәти біраз қипақтап тұрып. – Бекмырза Әлимырзаұлы менің оқытушым, ол мені мектепте оқытқан.

	Сөйдеді де, ол қызарып кетті. Өйткені, мұғалімінің түрін есіне түсіре алмады. Әке-шешесі өлгеннен кейін ол ауылдағы балалық шағын еске түсірмеуге тырысатын еді. Себебі, әкесі мен шешесін есіне алса, ескі жараның аузы ашылып, ол қатты уайымдайтын. Қазір де Бекмырза Әлимырзаұлы дегенде, оның есіне ең алдымен әке-шешесі түсті, тағы да жүрегі лүп ете қалды. Оның көз алдына ең жақындарынан айырылып, жетім қалған кездегі балалық шағы келді. Ауылға сирек барса да, бір рет болған кезінде ол Бекмырза Әлимырзаұлымен кездесіп қалған еді. Сәти танымағансып өте беріп еді, бірақ оқытушысы оны тоқтатып, жағдайын сұрады, өзінің мұны оқытқанын есіне салды. Сол жолғы кездескені ойына оралса, ұялатын еді, қызарып кеткені де сондықтан.

	– Бәрі де дұрыс. Бекмырза деген ұлы бар болатын, – деді тағы да шеркеш қарт қуанып. – Онан соңғы туған ұлына Шахимгерей деп ат қойды. Мені шөптің арасынан тауып алған кісі – сол Әлимырза болатын. Ол мені тамаққа тойғызып, ауыл толған ақтар екендігін айтты. Күт деді. Өзі үйіне барып, киім, тамақ әкеп берді. Жолды да көрсетті. Сөйтіп, мен өмір мен өлімнің арасында қалып, екінші рет туған адам едім, тағы да өлмей қалдым. Өздеріңіз де байқап отырсыздар, бұл жолы ноғай дос көмек беріп, өлімнен аман алып қалды.

	– О-о! Ондай дос туыстан да жақын болуға тиіс, – деді Қара таң қалып.

	– Ағамдай болды! – деді Мұхамед, сонан соң біраз қайғырғандай болып: – Үлкен ағамды ақтар өлтірді. Жүрегімнің түбінде жатқан ағамның орнын Әлимырза басты. Ағамның қаза тапқанына бір жыл толғанда, әкем мені үйлендірді. Тойдан соң үлкен қошқарды атыма өңгеріп алдым да, Орақ ауіылыша бардым. Әлимырза мен әйелін үйге алып келдім. Үш күн біздікінде болды. Бір-бірімізбен достасуға серт бердік. Әлимырзаның Шахимгерейі туғанда, әйелім екеуміз олардікіне бардық, ал біздің ұлымыз туғанда, ол да әйелімен екеуі біздікіне келді... Әлимырза досым екінші соғыстан қайтпады. Содан бастап, Орақ ауылына бармайтын болдым... Адал досымды соғыс жалмады, – деді даусын қатты шығарып, қайғыра сөйлеген шеркеш қарт.

	Есік ашылды да, медбике дәлізде тұрған Пациенконы палатаға кіргізді.

	– Мылжыңдар! Сендер үшін Пациенко дәлізде жүрмек пе? – деді ол. – Жастарың келген адамсыңдар, ал ешкімге жандарың ашымайды... – деді қабағын түйген медбике қаттырақ сөйлеп.

	– Жоқ, жоқ, – деп шошығандай қарады оған ақ шашты жігіт. – Олардың ешбір кінәсі жоқ. Жатудан жалықтым. Біраз жүрейін деп шыққан едім... – деді ол қарттарға сөз келмесін деп қысылып.

	– Ештеңе емес, сізді кешікпей басқа палатаға ауыстырады, сонда тынышырақ болады, – деді оған медбике.

	Пациенконы төсегіне жатқызып, жастығын түзеп, өзін қымтады, палатадан кетіп бара жатып, тағы да шалдарға қабағын түйе бір қарап, шығып кетті.

	Сәти шығып бара жатқан әйелмен көзім ұшырасып қалмасын дегендей, көзін жұмып, сол арада Мұхамед айтқан әңгімелер жайында ойланды. Ауылда оқытқан мұғалімі көз алдына елестеді. “Қараңызшы, тағдырдың кездестіруін. Оқытушымның әкесі Мұхамедті ажалдан алып қалған. Ғажап емес пе?” – деді ішінен ойланып. Кенет көз алдына балалық шағы елестеді. Тағы да әкесі мен анасы тірі жүргендей болып көрінді. Кішкентай, қамыс төбелі үй, шиелі бақ, қара ит, далада асыр салып, бірге ойнаған балалар көз алдынан тізіліп өтіп жатты... Өткенді есіне түсірсе-ақ болды, әке-шешесін көргендей, жүрегі сыздап, қайғыратын. Осының бәрін есіне түсіргеніне Сәтидің өзі де ренжіп ызаланатын.

	Қарттар үндемей жатты. Кешкі асты да үнсіз отырып ішті. Кешкі тамақтан соң, палатаға кезекші дәрігер мен медбике келіп, басқаларға қарамастан, Пациенконы орнынан тұрғызып, ертіп әкетті. Сонан соң үйді жиыстыратын санитарка әйел келіп, оның тумбочкасының ішіндегісін түгел алып кетті. Найманов қарттарға көзін қысып, әйелдің артынан іле шықты да, кешікпей қайта кірді. Өңі өзгеріп, бойы да кішірейгендей, құнысып келіп, төсегіне отыра қалды. Қарттар жүректері лүпілдеп, не екенін білуге асығып, Наймамовқа қарады. Ол да көп шыдай алмай, ақ шашты жігітті өмір сүруі неғайбылдар жататын, оңаша палатаға көшіргендігін айтты.

	– Ауруханадан шығайын десе, алатын жақын туғандары жоқ көрінеді, – деді ол даусын бәсеңдетіп.

	– Сіз оның өлетінін қайдан білесіз? Оны ешкім айта алмайды ғой? – деді Сәти тартына сөйлеп.

	– Үйді жинайтын санитарка әйелдің аты – Батым. Ол менің аулымнан, жақсы адам, осында болып жатқан жағдайдың бәрін де біледі, – деді қарт беліндегі бөтелкесін төсегіне байлап жатып.

	Бұл күнгі кеште ешкім ләм деп ауыз ашпады. Бірақ Мұхамед Артурға шеркешше бірдеңелерді сыбырлап айтып жатты: баланы шошытып алмайын деп, оның көңілін басқа жаққа аударып, тыныштандырмақ болды.

	Сәти мызғып кетіп еді, түсіне анасы енді. Ол Сәтидің үйінің қараңғы бұрышында ернін жымқырып, көзін кең ашып, алға тесіле қарап отыр. Анасының жүзі альбомда сақталған суреттегідей ойлы да қатал. Анасы кенет аузын ашпай, ыммен “Артур өлді” дегендей болады. Қорыққаннан селк етіп, Сәти оянып кетті. Патаның ыңқылына құлақ салып, қараңғы палатаның ішін көзімен шолып өтті. Палатада жатқанын, көргені түс екенін біліп, өзін-өзі тыныштандырды да, тағы көзін жұмды. Ол тағы да анасын түсінде көргісі келді. Шынымен көрді де, баяғы үйде, баяғыша отыр. Оның жүрегі лүпілдеп, алқынғандай болады. Біреулер оны тоқтатпақ, бірақ бұл олардан әрең құтылып, үйге қарай қашады. Міне, көп қатарлы үй де, қап-қараңғы подъезд де көрінді. Жүрегі дүрс-дүрс соғып, анасына жету үшін, қараңғы подъезге ене берді. Сол сәтте көзге түрткісіз қараңғылықта оны аңдыған бұзақылар бас салып, алыса түседі. Алысып бірін-бірі жұлқылап, әне-міне қашып құтыламын деп жүргенде, әлгі бұзықтардың біреуінің қолынан пышақты көріп, үрейі ұшады. Қараңғыда пышақ жалт етіп, беліне кіреді...

	Шошып оянған Сәти белінің ауырғанын сезінді, бірақ, осының бәрі түсі екеніне қуанып, тынышталғанмен, көзін жұмып, бұрынғысындай ұйықтай алмады. “Мұражайдан кетемін, геолог боламын, жүрмеген, баспаған жерлерді кезіп, жұртқа пайда келтіремін. Үнемі ізденіп, күтпеген, ойға кірмеген заттарды тауып, жаңалықтар ашамын. Өзім өмір бойы геолог болуды арман еткен едім ғой!” – деген ойлар келді басына. Кенет әйелінің жақтырмаған жүзі көз алдына елестеді. “Ол геологтық жұмысты үйлі-күйлі адамға қол емес деп санайды. Оны тыңдасаң, өз басыңа өзің ие болып, өз ақылыңмен бір адым да жүре алмайсың. Еркек үй күшігі, үй құсы болуы керек деп есептейді ол”, – деп иегін көтерді.

	“Ең болмаса баламыз болса екен. Жоқ, оларды да керек қылмайды. Қарасақ ақша деген жететін сияқты! Жоқ! Жастық шақта ауыртпалықты көтермейді, қиындыққа барғысы келмейді. Ал егер қарттық келе қалса ше? Сонда бұл дүниеден бала сүймей-ақ кеткеніміз бе?.. Сонда кім үшін өмір сүрмекпіз? Тек өзін ғана ұнататын, өзімшіл ит қой! – деп, ол ішінен әйелін сөкті. Бірақ сол арада-ақ есін жиып: – Ол менің осындай ойларымды білсе, бірден айырылысамыз дер еді... – деп, Сәти әйелімен айырылысқан жағдайда не болатыны туралы ойлады.

	“Жоқ, біздің айырылысуымызға болмайды” – деген шешімге келді ақыры. -“Басымызда үйіміз, әйелім де ақымақ емес, түр десең түрі бар, келбеті қандай! Өзін-өзі ұстай біледі. Отырған жерінде адамды жалықтырмай, күлдіріп, көңілдендіреді. Ең бастысы – адал жар. Қазіргі кезде көп адамдар әйелдерінің адал болмағандығынан айырылысып жатады”, – деп, кеше біреудің әйелі үшін өзін-өзі өлтіргені жайында Наймановтың айтқаны есіне түсіп, ауыр күрсінді. – Бірақ ол не десе о десін, менің геолог болуым керек. Кенет, жалын шарпығандай болды. “Ал егер ол менен кетіп қалса ше? Өзі бір беткей адам, олай ету оның қолынан келеді”.

	Ол шошып, өзін жалғыз қалғандай сезініп, қатты қиналды. Ойлап қараса, өмірдегі ең жақын адамы – әйелі ғана екен. “Егер ол болмаса, бұ дүниеде қалай өмір сүрер ем?” – деген ой жүрегін сыздатты.

	Палатаның іші жап-жарық. Терезенің ар жағынан күздің қара желі ұлып тұр. Шеркеш қарттың электр ұстарасының ызылдаған дыбысы палатаның ішіндегі тыныштықты бұзды. Басқаларының оянған-оянбағанын кім білсін, әйтеуір, бастарын көрпеден шығармай, бүркеніп жатыр. Шеркеш қарты алақанымен басын сипап, бері қарай бұрылып жатқан Сәтиге қарап күлімсіреді.

	– Қатты ұйықтайсың. Жарайсың, кеше де жақсы ұйықтадың, – деп мақтады ол.

	Сәти жауап беріп үлгірмеді. Палатаға медбике кіріп келіп, сәлемдесті де:

	– Сізді Петр Иванович күтіп отыр, – деді ол Сәтиге қарап.

	Неге екені белгісіз өзін кінәлі санап, сасқалақтаған Сәти тез орнынан тұрып, халатты жамыла салып, палатадан асыға шықты.

	Дәрігердің кабинетінің жанында тұрған әйелін көріп, таң қалды. Ол бірдеңеге риза болғандай, бұған әдемі шырайымен күлімсірей қарап, бас бармағын көрсетіп:

	– Бәрі де жақсы! – деп, Сәтиді құшақтап, бөлмеге кіргізіп жіберді де, өзі сыртта қалды. Сәти ештеңені сезбей, әйелінің не жайында айтқанын да білмей, кабинетке күлімдей кірді.

	– Байқаймын, сіздің көңіл-күйіңіз жаман емес сияқты, – деп, Петр Иванович оның өңіне қарады. – Дұрыс істегенсіз. Денсаулықты жақсартудың бірінші шарты сол болады. Анализдерді, сырқатыңыздың деректерін біз тексеріп қарадық, – деп, дәрігер үстел үстінде жатқан бір топ қағаздарды көрсетті. Сіз ауруханаға сырқатыңызды асқындармай, дәл мерзімінде келгенсіз. Сырқатыңызды біз тоқтаттық, енді біз берген дәрі-дәрмектерді ішіңіз, әрі емхана дәрігерлерінің айтқандарын бұлжытпай орындап, олардың жазып берген жөн-жосықтарын бұзбаңыз, – деді ол күлімсіреп: – Сізді біз енді бұл жерден көрмейтін болатынымызға сенімім күшті. Мұнда бір жұмадай жатып қалдыңыз. Жүйкеңізді де біраз шаршатқан болар. Әсіресе сіз жатқан палатағылардың сөзі көптеу.

	– Жоқ, неге шаршайын, көршілерім жақсы, – деп тартына сөйледі ол.

	– Иә, иә, қарттар ғажап адамдар, – деді Петр Иванович оны қостап. – Ауруханада жатқандарға көп ой да салған болар... Дегенмен, мұнда түспеген абзал, ә? – деп, Петр Иванович Сәтиге жылы шыраймен қарады.

	– Оныңыз дұрыс, – деді Сәти күліп.

	– Өте жақсы. Сау болыңыз, өзіңізді күтіңіз. Мен әйеліңізге бар жағдайды, не істеу керек екенін айттым, сондықтан әйеліңіздің сөзін тыңдаңыз. Жақсылықпен көрісейік!

	– Сіз де сау болыңыз, дәрігер. Аман-есен көрісейік!.. – деді Сәти ойланып, – бірақ мұнда емес, – деп күліп қойды.

	Петр Иванович та күліп, үнсіз барып үстел үстіндегі қағаздарға еңкейіп, жұмысын істей берді.

	Көңілденген Сәти киімдерін тез киінді де, оны біреу қайта қайтаратындай-ақ, асыға-үсіге әйелімен бірге ауруханадан шығып кетті.

	Өңменіңнен өтетіндей суық жел ағаштардың сидиған бұтақтарын шайқап, қалған бірен-саран жапырақтарын үзіп, жан-жаққа ұшырып әкетіп жатыр. Әйелі алдында жүріп келеді. Сәти ұзын бойлы, сымбатты әйелдің сыртынан сүйсіне қарап келе жатып, өзінің оны сағынғанын сезінді. Әйелінің үн-түнсіз, аяғын нықтай басып бара жатқанына қарап, оның да өзін сағынғанын байқады. Сәти, тіпті, ескен желдің – шайқалған ағаш бұтақтарының арасынан әйелінің қобалжи дем алғанын да естігендей болды. Үйге барған соң әйелінің оны қалай, қандай мейіріммен қарайтынын көз алдына келтіріп, күлімсіреді. Кенет, ол бірдеңеге сүрінгендей, кілт тоқтай қалды. Есіне қарттар түсіп, олармен қош айтысуды ұмытқаны үшін, өзінен-өзі ұялып, қызарып кетті. Палатаның терезесіне қарады. Терезеден ешкім көрінбесе де, палатадағылар оның артынан қарап тұрғандай болды. Ол ақырын қолын бұлғады, дәл бір қарттардың көзқарастарын сезінгендей қысылып, көзін тайдырып әкетті.

	Жел күшейіп, ағаштардың бұтақтарын сырт-сырт сындырып жатыр, бірақ ол емен ағашының құшаққа сыймайтын мықты діңін қимылдата алмайды. Сәти ағаштарға қарап: “Жерге берік орнаған, тамырлары тереңге жайылған, – деп жоғарыға қарады, ағаштардың бастары шарбы бұлттарға тіреліп кеткенін байқап: – Аспан да оларға дәл бір туыстай... Әне, көрдің бе, аспанды ұстап тұрған сияқты”.

	Сол арада оған аяқ астынан бір ой келе қалды. “Менің қарттарым да дәл осы ағаштардай. Олардың да тамырлары тереңге жайылған. Өмірдің ащы-тұщысын бастарынан өткізген. Ондай адамдар жер үстінде мықты тұрады. Сүйсініп қарайтын адамдар әлі де бар...” – деп ол артына бұрылып қарап, қарттармен қош айтыспақ болды.

	– Қымбаттым, – деп ойын әйелінің ойнақы даусы бөліп жіберді. – Осы сен таза ауадан басың айналып, мас болып тұрғаннан саусың ба?!

	Әйелі Сәтидің қасына барды да, қолтығынан ұстап, қуана күліп, күйеуін өзіне қарай тартты. Сәти қарттармен қоштаспағанына қайғырып, артына қарай-қарай, аурухана үйінен алыстай берді. Біраздан соң палатаның терезелері ағаштан көрінбей қалды...





СЫНТАСЛЫ ТУРАЛЫ ТОЛҒАУ





БІРІНШІ ТАРАУ




	Кіріспе сез



	Оқиға былай болған еді... Мүмкін, тіпті, болмаған да шығар... Олай болмаған болса, онда қалай болды екен?..

	Сонымен, ертеде бір мырза өмір сүріпті. Мырзаның сұлу әйелі болыпты. Мырзаның өзі шіріген бай екен. Олардың байлығы ешкімге де керек емес және әйелінің сұлулығы кімге керек дейсің? Жарасты ғұмырына көз тимей тұра берсін де. Олардың қол астында бір кедей қызмет етті. Оның кедейлігін де сөз қылмайық. Неге десең, кедей-кедей дегенмен ол байымайды. Бұл кедей бишараның бір ерекшелігі – таңертеңнен кешке дейін қырда жұмыс істесе де, аулада жұмыс істесе де, қайда жүрсе де аузын жаппай, өлең айта береді екен.

	Бір күні таңертең әлгі батырақ мырзаның малын қорасынан шығарып бара жатып, шыбыртқысын үйіре, бар даусымен:



	О-ла-ла-лай, ола-ла-лай,

	О-ла-ла-лай, ола-ла-лай...



	– деп әндете жөнеледі.

	Осы кезде терезеден мырза мен оның сұлу әйелі аула ішіне қарап тұр екен.

	– Ғажап! – дейді мырзаның әйелі. – Бұл батырақ сорлы неге сонша таңертеңнен кешке дейін бұлбұлша сайрайды екен?

	– Басқа істейтін ісі болмаса қайтеді? – дейді мырза мырс етіп.

	– Ал сен, мырзам, өлең айтпайсың, сенің істейтін ісің де көп емес қой? Ал ол болса тура аспанға ұшатын адамдай жұртты өзіне еріксіз қаратып, шаттана жырлайды. Неге олай екен? – деп мырзаның әйелі таңданады.

	– Егер оның жырлағанын қойғызсам, тіпті жырдың әнін де мүлдем ұмыттырсам қайтеді, ә? – дейді мырза әйелінен қулана сұрап.

	– Иә, ол өлейін деп жатса да, жырлауын қоймайтын шығар, – дейді әйелі оның сөзіне сенбей.

	– Қазір көресің, – деп, мырза қолын шапалақтап, қызметшісін шақырады.

	Қызметшісі жүгіріп келіп, басын иіп:

	– Мырзам, не бұйырасыз? – деп сұрайды. Мырза күлімдеп, сандықты ашып, ішінен алтын тайтұяқты шығарады. Бұрын тайдың тұяқ белгісімен алтын кесек құйылатын болған. Соны мырза қызметшісіне беріп жатып:

	– Аулада біздің әнші-батырақтан басқа ешкім қалмасын. Сыртта ешкім жоқ кезде, мына тайтұяқты білдірмей ғана қораның кіре берісіне тастай сал да, көзіңді кедейден алмай, қарап жүр! Түсіндің бе? – деп, мырза бұйрық береді.

	– Түсіндім, мырзам, – деді де қызметшісі қожасының бұйрығын орындамақ боп, шығып кетеді.

	– Кедейіңнің жырлайтын, жырламайтынын әлі-ақ көресің, – дейді мырза әйеліне.

	Қызметші екінші қызметшіге айтып, мырзаның бұйрығын орындауға асығады. Олар аулада ешкімді қалдырмай, ешкімге сездірмей, алтынды батырақтың жүретін жолына тастайды да, өздері батырақ не істер екен деп, жасырынып тұрып аңдиды. Ал батырақ:



	Ола-лай, о-о-ла-ла-лай,

	Олалай, о-о-о-ла-ла-лай,



	– деп жырлай береді. Малдарды айдап жіберіп, мал қораға жақындап келіп, соңғы рет:



	Олалай, о-о-ола-ла-лай,



	– деп жан-жағына қарайды да, кілт тоқтай қалады.

	Қора-жайдың айналасында ешкімнің жоқтығын байқап, жерде жатқан алтынды алып, жан-жағына тағы да қарайды да, қойнына тыға салады. Қораның ар жағында оның артынан аңдып тұрған қызметшілерді көрмейді. Батырақ көшеге шығып ауыл ішімен бар пәрменімен жүгіре жөнеледі. Қызметшілер де көз жазбай, оны аңдып келеді.

	Батырақ ауылдың шетіне жетіп, біраз тоқтап дем алады. Бір тасқа отырып, ауыл жаққа көз тастап, тайтұяқты не істейтінін білмей, ойланады. Батырақ көп толғанып отырады да, ақыры алтынды тастың астына тығады. Осы кезде ауыл жақтан арбамен келе жатқан бір қартты көреді де, қайта бұрылып келіп, тайтұяқты қойнына тыға салып, ауылға қарай асыға жөнеледі. Ауылға келіп, тайтұяғын қайда қоярын білмейді. Ақыры, аулаға кіріп, қалай болса солай тастай салған айырын жерден көтеріп, мал қораға кіреді. Ойлана-ойлана келіп, алтынды мал қораға тығады. Қызметшілер батырақтың алтынды қай жерге тыққанын көреді.

	Батырақ алтыпды жасырып болып:

	– О-ла-ла-лай! – деп жеңілденгендей жырлап жібереді. Бірақ жырын бірден тоқтата қояды. – Мен мисыз не істеп жүрмін осы? – деп алтының қайғысынан басы мең-зең болады.

	– Көрдің бе, әйелім, жігіттің жырлауын қойғанын, – дейді мырза, әйеліне күлімдей қарап.

	– Ол бүгін ғана қойып тұр, ертең жырын қайтадан жырлайтынына сөз жоқ, – дейді әйелі күйеуінен жеңілгісі келмей.

	– Иә, жырлағанын көрерсің! – дейді мырза.

	– Ертең де, бүрсігүні де, жұма да, ай да өтеді, ал батырақ үнін де шығармайды, алды-артына қаранып, жиі-жиі қораға тыққан байлығын аңдумен болады.

	Бір күні, сол баяғысынша мырза мен әйелі терезеден кедейді көреді.

	– Айтқаның рас болды, мырза. Жырдың әнін де ұмыттырдың ғой сорлыға?! – дейді әйелі батырақты аяп.

	– Иә, ұмытты. Қайтадан жырласын десең, айтқызайын ба тағы да? – дейді мырза қуана күлімдеп.

	– Қой, мырзам, енді оны жырлата алмассың, – дейді әйелі сеніңкіремей...

	– Ендеше, көріп тұр! – деп мырза, қолын шапалақтап, бас қызметшісін шақырады.

	– Мырзам, не бұйырасыз? -дейді жүгіріп келген бас қызметші.

	– Бар да, батырақтың тығып қойған жерінен тайтұяқты алып кел! – деп бұйырады мырза.

	– Қазір! – деп қызметші үйден шығып кетеді де, көп кешікпей-ақ, ілезде бұйрықты орындайды.

	Ертеңінде, таңертең батырақ қораның ішіне кіреді. Онда біраз уақыт тұрады да, содан соң еңсесі түсіп, сыртқа шығады. Біраздан соң батырақ көңілдене баяғы қалпына келіп, ауаны қақ жарғандай шыбыртқысымен шарт еткізді де, бар даусымен:



	Олалай, о-о-о-ла-ла-лай,

	Олалай, о-о-о-ла-ла-лай,



	– деп жырлай жөнеледі.

	– Бұл не деген ғажап еді! – дейді мырзаның әйелі.

	– Мен де таңертеңнен кешке дейін жырлар едім, егер... Егер батырақ сияқты еркін жүрсем, мынадай алаңдайтын байлығым болмаса, мен де жыр жырлағаннан басқа ештеңені білмес едім, – дейді мырза қулана күліп...





	Ауыл әңгімесі



	Жас болғандықтан ба, менің өмірімде ешбір трагедия кездескен емес. Мүмкін, олай да емес шығар? Бәлкім, біздің бүгінгі сәулетті өмірімізде трагедияға орын жоқтығынан ба екен? Сонда, трагедия дегеннің өзі не? Меніңше, жамандық пен жақсылықтың, арамдық пен адалдықтың өзара күресі сияқты. Сол екі күштің бірі жеңіліп, бірі жеңеді. Кейде екеуі де жеңілуі мүмкін. Ал менің өз аулымда арамдық қайдан шықпақ? Байлар, мырзалар дегеннің әлде қашан көзі құрыған. Ал молдалармен әдебиетшілеріміз, атеистеріміз баяғыда-ақ есеп айырысқан. Қалғаны болса, тарихи романдарда әлі де шенеліп келеді.

	Біздің ауылда ылғи ақжарқын, адал жандар өмір сүреді. Сондықтан “трагедияға” орын жоқ деп есептеймін. Ал осы туралы неге соншама қазбалап айта бердім? Әлде шынымен-ақ жастығым кінәлі ме? Біреулер “трагедия” саған неге керек? – дейді. Сөйтіп те сұрай ма екен? Мен одан өзіме жұбаныш іздеп жүрген жоқпын. Оны сіздер түсінуге тиіссіздер. Мен әдебиетке қарап ой тұжырамын.

	Мына жағдайға назар бөліңіз: “Бір қойшы басындағы бөркін жоғалтқан. Ол бөркінен ғана айырылып қоймай, сонымен бірге намысын да жоғалтқан” – дейді жазушы. Оған біреулер: “Шәмил Әлиевич, сенің жазғаның трагедия емес, жазушы олай жазбайды” – дейді. Шәмил Әлиевич өзінің дұрыстығын дәлелдеу үшін, ерегесіп, былай дейді: “Басқа бір үлкен әдебиетте повестің кейіпкері шинелін ұрлатқанда, “оған адамның “трагедиясы” кінәлі” деген. Ал менің жазғанымды олай деуге неге болмайды? Сонымен ол өзінің жазғанының дұрыс екенін көрсетпек болады. Ал ондай “трагедия” маған керек емес. Маған басқа “трагедия” керек, бірақ таба алмаймын. Мен оны үйілген пішеннің ішінен ине іздеген адамдай болдым... Бір кітапта он үш жасар Әсиятты бір қартқа күйеуге береді. Сол бір қарттың есімі Аслангерей болу керек деймін, ол бір ат, жиырма шақты қара мал, ақша беріп, жап-жас қыздың өмірін әлекке салады. Қазір, сол кітапты кемпірлерге оқысаң, жылайды. Ал менің қалыңдығым, құдайға шүкір, он үште емес, жиырма жасқа келген, оған қалың мал да бермеймін... Ол мені өзі сүйіп тиді. Ал солай болғанда “трагедия” қайдан шығады?

	Тұра тұрыңыз, саспаңыз! Бәрін де мен сізге асықпай, ретімен тізіп айтамын. Сіз, тек ерінбей тыңдаңыз!

	Өзім шатырда тұрамын. Менің баспанам жоқ деп ойламаңыз. Онда мен тыныштық үшін, әрі оқуға ешкімнің кедергісі болмасын деп шықтым. Шатырда жинамалы кереуетім, кітаптарым, кішкентай үстелім бар. Ішім пысса, төменге түсіп, теледидар қараймын. Төменде, екі ағамда да теледидар бар. Екеуінде де болғанмен, бәрі де теледидарды үлкен ағамның бөлмесінде отырып қарайды. Себебі ауылда теледидарды жиналып келіп қарау әдет болып кеткен. Көрші қарттар, кемпірлер орындықтарын алып келіп, шылымдарын түтіндетіп отырады. Көршілердің, ағамның балалары еденге жайғасып, көздерін бадырайта көгілдір экранға тесіле қараумен болады. Кейде отырған жерінде қалғып, ұйықтап та кетеді. Бәрі де теледидар қарайтын бөлмеде әңгімелесіп, күліп-ойнап, мәз болады. Егер теледидар бұзылып, көрсетпей қалса, немесе олай бір, былай бір жыпылықтап кетсе, қара сақалды Сүлеймен қарт “мынаны жөнде” деп, мені шақырады. Төмен түсіп жөндеймін де, өз бөлмеме қайта кетемін. Олар қайтадан қарай бастайды.

	Шатырдың терезесі ашық. Терезеден түскен жарыққа түнгі көбелектер мен ұшып жүрген шыбын-шіркейлер жиылады. Қаракөлеңкеленген жұлдызды аспан төмен төніп келіп, жатқан бөлмемді жұтып жіберуге дайын тұрғандай болып көрінеді. Ал дөңгелек ай “электрдің тоғын босқа кетіресің” деп, налитын сияқтанады. Мен уақытты да, тоқты да босқа кетірмеймін, оқимын. Кітаптарды біртіндеп жинадым. Менде беттері әлі ашылмаған, баспахананың бояуының иісі де кеппеген, ноғай жазушыларының жап-жаңа кітаптары бар. Оларды кітапқа құмар болғандықтан алғанмын. Мұнда көп ұсталып, суреттері де жыртылып, әбден жырым-жырым болған кітаптар да бар. Оларды комбайншылардан, жүргізушілерден жинадым. Кітапты қайдан алып, жинамадым десейші! Бір кітапты Әбидат деген кемпірден алдым. Бір жұмысым болып, Әбидат әжейдікіне барсам, әжей пештің түбінде бірдеңені түйіп отыр екен. Қолында келсап, келінің ішінде қызыл бұрыш. Келіні кітаптың үстіне қойыпты. Сол сәтте кемпірді тоқтата қойып, келінің астынан кітапты суырып алып, шаңын үріп жіберіп қарасам... “Иә, аста-пыралла!..” – деп таңқалдым. “Байғұс Әбидат адам кейпіне енетін қорқынышты Вий2 сияқты шайтандар жайында білетін болса, әй, есі ауысып кетер-ақ еді...” – дедім ішімнен кемпірге қарап.

	Кітап оқуды жақсы көремін. Әрі оқығанымды өз өміріммен салыстырып отыруға тырысамын. Иә... Не болмады дейсің.

	...Мескумен тіл табыса алмағаным үшін жеңгелерім құлағымның етін жейді:

	– Бүкіл Сынтаслы ауылынан ондай қызды таппайсың! Қарашы өзің, қандай келбетті, қандай нәзік, қандай сыпайы!.. Хор қызындай. Саған тап сондай қыз керек. Аузыңды ашып, отырып қалып жүрме! Сөйлес, сөйлес!

	Дұрыс. Мен де аузымды ашып отырып қалмауға тырыстым. Кеш сайын клубқа шақырамын, көшеде тағат таппай, күтіп тұрамын, достарыммен жолықса болды, алданып кетіп қалар ма екен деп, күдіктеніп, қасымнан жібермеймін. Ойым да, есіл-дертім де тек сол болды. Сұлулығы, нәзіктігі үшін бе, хор қызы деп келіншектердің неге айтқанын білмеймін, ал жүрісі қандай әдемі десейші! Үндемейтін, көп сөйлемейтін еді Меску... Оған кездессем болды, менің де тілім байланып, аузым жабылады. Тартынамын ба, әлде не?.. Кездескен сайын:

	– Сәлем! – деймін мен оған.

	– Сәлем! – дейді ол маған.

	– Уақытты қалай өткізіп жатырсың? – деймін мен қысылып.

	– Жақсы. Өзің ше? – дейді ол да ұялшақтап.

	– Мен де жаман өткізіп жүрген жоқпын. Осылай клубқа да жетеміз, киноны да үн-түнсіз көреміз. Клубта сөйлесуге болмайды ғой. Отырғандардың бәрі сөйлей бастаса, кино көру мүмкін емес. Шыққанда сөйлесермін деп ойлаймын, қас қылғандай, сол кезде бір әйел кедергі жасайды. Сол бір әйел Мескуды қарауылша аңдып тұрады. Аты – Қайырхан. Пошташы болып жұмыс істейтін оны бүкіл ауыл таниды. Ол Мескуді құшақтап, жылы-жылы сөздер айтып, үйіне қарай ала жөнеледі. Ал мен олардың соңынан желе басып, еріп отырамын. Ашулан, ашуланба, не істемексің. Қайырханның Москвада студент бауыры бар еді. Мескуді ол соған таныстырғысы келеді екен. Сондықтан жігіттер жабысып жүрмесін деп, ол қызды қорғаштап жүретін көрінеді.

	Менің ренжігенім ештеңе емес қой, жеңгелерімді айтсайшы!..

	– Мен ол әйелдің көзін шұқырмын! – дейді үлкен жеңгем, қатты ашуланып.

	– Өзіңді еркекше ұстасаңшы! Қыздар жігерсіз адамды ұнатпайды. Ана ағаң қыз кезімде маған тыныштық бермеді, тіпті артымнан қалмай, желімдей жабысты да қалды.. – деп үйретеді ол мені. Ал менің ағамды неке сарайына әкеткен өзі екенін жақсы білемін. Сөйте тұра ол “сенің ағаң жігерлі еді, сондай еді” дейді.

	– Теңіз, Теңіз, Меску суға бара жатыр! – деп қыздың шелектерін алып, ойға түсіп бара жатқанын көре салып, кіші жеңгем жүгіріп келеді.

	Ол да өзінше маған қызбен қалай сөйлесуді, өзімді қалай ұстауым керектігін үйрете бастайды. Үлкен жеңгемнің үйреткені ештеңе емес, ол үлкен, айтуына болады, ал мына кіші жеңгеме не жоқ? Оған мен кәдімгідей ашуланып:

	– Үйретпей-ақ қой! Мен үшін уайымдама! Онан да күйеуіңе, өзіңе қара, менің ісіме кіріспе! – деймін.

	– Ей, сен ынжықсың! Ашық ауызсың, – деп кіші жеңгем өзінің шіңкілдек даусымен үйдің ішін жаңғыртып жібереді.

	– Иә, өзіңе қарасаңшы! Еріншексің, үйде де ештеңе істемейсің. Қораны да мен тазалаймын, сиырды да мен қараймын, тек иінағашты ала сап, Мескудің соңынан жүгіртпек екенсің ғой? – деп мен де айқайлап, оған тиісе кеттім...

	– Жарайды, енді қойдық. Аяймын сені, – деп кіші жеңгем көңілі қалған адамша сөйледі. Оның даусы шіңкілдек болса да, денесі толық. Бірақ қимылы ширақ. Ол менің қасымнан тез бұрылып кетуге асықса да енді мен оның жынына тигім келіп:

	– Өзіңді өзің ая! Менің ағам сені алдайды. Оның соңынан қыздардың шұбап жүретінін білмейсің! Оның жігіт екенін ұмытпа! – деймін.

	– Нағылет, тоқта, тоқтай тұр, бәлем! Ағаңа айтып, сазайыңды тартқызармын, – деп, дардай жеңгем, жұдырығын түйіп, менің қасыма келеді.

	Ашуландырып алғанымды біліп, одан қаша жөнелдім. Енді ағамнан көресімді де көремін. Кіші жеңгем айтқанымның бәрін күйеуіне жеткізген көрінеді.

	– Тіліңді тый! – Екіншілей ондай сөзді айтушы болма! – деп ағам ашуланып, бір рет жағымнан тартып жіберді.

	Ағамның жүріс-тұрысын бүкіл ауыл біледі. Сынтаслы үлкен ауыл – онда жеті жүз үй бар. Солар түгел білсе де, әйелі сезбейді, сезсе де білмеген кісіше жүре береді. Сол себепті, ол мені ашуландырса, мен де оның жынына тиемін. Жеңгеме жақсылық істейін деп айтсам, ағам мені төмпештейді. Кім білсін? Мүмкін, кіші жеңгем күйеуі жайында білетін де болар, бірақ сыр білдірмеуге тырысады... Қой, олардың арасына кіріспей-ақ қояйын, әйтпесе әңгіме үлкен ағама жетіп жүрер. Орыс халқы “Боқтық сөзді үйден шығарма!” – дейді. Ал ноғайда: “Түтін түтеткен жеріңді жамандама, өзің де жаман атанарсың!” – деген сөз бар.

	Кіші жеңгем туралы айтқанда, үлкен жеңгем туралы неге айтпаймын? Айта бастаған сөзіңді бөліп жібергеннен жаманы жоқ... Үлкен жеңгемнің хал-жайы, қайғысы басқа... Оның күйеуі, менің үлкен ағам тәртіпті адам. Бірде кіші жеңгем түс кезінде жұмыс істейтін жеріме тамақ әкеп берген еді.

	– Теңіз! Теңіз! – деп айқайлаған даусын ұйықтап жатып естідім.

	Көзімді уқалап, жеңгемнің алдынан шықтым.

	– Бәлі, ұйықтап жатырсың ба?! – деп ұялтты ол мені.

	– Үйықтамағанда не істеймін? Үш-төрт машина жүкті түсіріп, қоймаға кіргізіп қойғанмын, енді дем алып жатырмын. Жүкті түсіріп, қоймаға кіргізу оңай жұмыс емес, әр машинада үш-төрт тонна жүк бар, – деймін өзімді ақтамақ болып.

	Әкелген тамағын ішіп-жеп алып, жеңгемнің әңгімесін тыңдаймын.

	– Кино, тура кино олардың қылығы, – деп әңгіме бастайды ол. Мен аузымды ашып тыңдаймын.

	– Білесің бе, ол өзі ас үйде жатады, ал әйелі балаларымен үйде жатады. Әйелі оны күнде кешке құлағынан тартқандай етіп, үйге жат деп сүйрейді, ал ол сіресіп болмайды.

	– Е-е, қайнағаң туралы солай деуге ұялмайсың ба? – деп, оның сөзін жаратпай, шамдандым, сонда да әңгімесін тыңдағым келіп барады.

	– Жарайды, қойдым, көңіліңе алма! – деп жеңгем күлімсірейді. – Екеумізден басқа ешкім естімесін. Өзің білесің ғой, үлкен ағаң – агроном. Бірақ оны агроном деп кім айтады?

	Әлгі бухгалтерлер совхоздан ананы алады, мынаны алады. Ал сенің ағаң қойды да өз ақшасына сатып алып жейді. Сондай да адам бола ма екен?..

	– Оның қандай адам екенін мен сенсіз-ақ жақсы білемін. Одан да не айтқың келді, соған көш, – деймін тағы да оның сөзін жаратпай.

	– Иә, бұл жағдайды маған Рабият айтты. Ол айтса, ауыл түгел біледі деп сана. Ал біз ғой ештеңе білмейміз, көрдің бе?! – деп, кіші жеңгем тағы да сөйлей жөнелді.

	– Алдымен не болғанын айтсайшы! – дедім, ауылға қандай сөздің тарағанын тез естігім келіп.

	– Не болған дейсің бе? Әлгі жаңа дүкеншіні білесің ғой? Өзі күйеуінен айырылған әйел екен. Сол тойсымақ жасап, бастықтарды түгел қонаққа шақырыпты. Отырыс бітіп, жұрттың бәрі тарағанда, жолдастары сол жалғыз басты әйелмен үлкен ағаңды қалдырып кетеді. Ең қызығын қазір естисің... – деп кіші жеңгем күліп жіберді.

	– Айт, айт! – мен шыдамсыздана асықтырдым оны.

	– Үйге қайтам, үйге қайтам! – дейді екен ағаң. – Кино, нағыз кинодағыдай ғой! Ас үйге асығады?.. – деп томпақ жеңгем рақаттана күледі.

	Мен де күлдім.

	– Менің күйеуім сылтау табылса болды, ондай дүкеншілердің қалпағын айпалдырып жіберер еді. Нағыз еркек қой! – деп жеңгем күйеуін мақтады. – Сенің жасыңда ол менен басқа тағы да үш қызға ғашық еді. Соны біле тұра оған тидім. Теңіз, ағаң сияқты бол! Ондайларды қыздар өте жақсы көреді, – деп, жеңгем тағы да ақыл үйретті.

	Осылайша күйеуі туралы, өзі туралы ештеңені бүкпей, ашық сөйлеген адамдарды біздің ауылда “жалаңтөс” дейді. Кіші жеңгем ақ көңіл, аңқылдақ, ішкі сырларын айтып беретін. Кейде мен оны аяймын да. Сондықтан да ағамның басқа біреумен суық ісін оған айтып қоятынмын. Ондайда жеңгем маған ашуланады... Кім білсін оларды?.. Мен кейде өзімді-өзім де түсінбей қаламын, ал жеңгемнің ойын қалай аңдамақпын...

	Екі жеңгемнің бірін-бірі онша ұнатпайтынын жақсы білуші едім. Екеуі кезек-кезек үлкен әпкемізге: “Анау олай деді, мынау былай деді” – деп жағынатын. Үлкен әпкеміз бізбен бірге емес, басқа көшеде, өзінің отбасымен тұрады. Ауылдағы екі қатарлы ең үлкен, еңселі үй солардыкі болатын. Әпкеміздің он бес баласы бар. Ал біздің үй олардікіндей кең болмаса да, бір қатарлы, бөлмелеріміз де баршылық. Ауламызда жаңғақ ағашы өсетін үлкен бақ бар. Ал ондай бақ ауылда ешкімде жоқ деуге болады.

	Сонымен, айтайын дегенім, жеңгелерім туралы... Үлкен жеңгем үлкен әпкеме келіп:

	– Ана, кіші келінің таңертеңнен кешке дейін ешбір іссіз қорада сенделеді де жүреді. Сыпырғышты қолына да алмайды, терезенің қақпағын бояу керек еді, оны да сырламайды, жерқоймаға түсуге тышқаннан қорқады. Еш нәрсеге жарамайды, семіз денесін көтере алмай, дөңкиіп қалған бірдеңе! – деп шағынады.

	Үлкен абысынымнан менің қай жерім кем деп, семіз келін де әпкеме барып:

	– Агрономның балаларының түрлері анау мұрындарынан боғы ағып, кір-кір болады да жүреді. Абысыным олардың да, күйеуінің де үсті-басына қарамайды, өзі де бір бейшара адамша, алба-жұлба болады да жүреді, – деп іііағіынадіы.

	Үлкен әпкеміз осының бәрін бізге айтады. Бұл айтылған сөздерді күйеулері әйелдеріне жеткізеді. Жеңгелерім қырылысып ұрсысуға кіріседі. Ал мен болсам, үндемей, ішімнен күлемін де қоямын.

	Осыдан кейін үлкен жеңгем әпкемізге келіп:

	– Қарай гөр өзін, сізге келіп бір қапшық өтірік айтып кетіпті, – деп шағынады.

	Осыларды естіп, біз ағайынды үшеуміз екі абысын мен әпкемізге күлеміз-ай кеп...

	Осы әңгіменің бәрі пошташы Қайырханның істерінен шығып кеткен еді. Міне, сол пошташы Қайырханның маған қарсы әрекетін білген соң, екі жеңгем өзара тіл табысты. Бір адамның тілі – жай тіл, ал екі адамның тілі – үлкен күш...

	Біз сол кезде хатсыз, газетсіз қала жаздадық. Пошташы біздің әйелдерді қорадан көре қалса, көздеріне түспей кетуге тырысатын болды. Жасыл сырмен боялған қақпамызға пошташы жақындай берсе-ақ, жеңгелеріміз еш нәрседен тайынбай, айтатынын айтып салатын. “Шығыстың қаналған әйелдері” – дегенді естігенде, таң қаламын мен. Егер менің үлкен жеңгемнің қандай екенін білсеңіздер, онда ондай сөзді айтпас едіңіздер.

	Үлкен жеңгеміз пошташыны көргенде, екі қолын бүйіріне таянып, басын шалқайтып, алдынан шығады да:

	– Кел, кел, ұялмай-ақ қасыма жақын келші, қымбаттым! – деп әдемі, жылы сөздерді айтып, қасына шақырады. – Ана ауыр сөмкеңді көтеріп, шаршаған боларсың, ә? Кел отырайық, біраз сөйлесейік. Жас кезімізді есімізге түсірейік!

	Содан соң ол сөзді басқа жаққа бұрып, шындығын айтады:

	– Осы сен, неге түнделетіп жүресің? Әлде күйеу іздеп жүрсің бе? Жақсы күйеуің бар еді, ол сені неғып тастап кетті? Сеземін, сеземін... Онымен бірге тұрған кезіңде суық жүрісің болған ғой?! Тыңда мені... Қазір Совет заңы! Заңды сен де, мен де жақсы білеміз! Жастардың арасына кірісу саған неге керек, ә? Айтшы, жаным! – деп, зығырданы қайнап, қабағын түйіп, үлкен жеңгемнің даусы қатты шыға бастайды. – Сенің сол сілімтік туысың Москвада оқыса да, кім ол соншама? Керек болса, қыздың соңынан өзі жүрсін! Ал, сен болсаң, бауырыңның орнына қыздарға өзің сөз айтасың. Егер біздің ауылда сондай әдет шыққаны рас болса, сақтан, мен сенімен табан тіресе айқасармын! Мына, онсыз да сирек шашыңды жұлып, қолыңа берермін! – деп, қорыққаннан зымырап бара жатқан пошташы әйелдің соңынан қолын бұлғап айқайлайды.

	Кіші жеңгем пошташымен сыпайылау сөйлесетін. Неге десеңіз, ол үлкен жеңгемдей тым бейпіл ауыз емес еді. Пошташының өзі де семіз жеңгемнен онша сескене қоймайтын. Бірақ, үлкен жеңгем аулада жалғыз жүрген кезде, Қайырхан одан қорқып, қақпа алдына тасаланып келіп, жәшікке хатты, газетті тастай салып, ілезде кетіп қалатын. Ал кіші жеңгем үлкен ағамның әйелінен кем болғысы келмейді. Пошташының келе жатқанын көргенде, ол да алдынан шығып, тоқтататын:

	– Қайырхан, өкпелеме! Өзің білесің ғой абысынымның мінезін. Менің саған айтатын бір ақылым... – деп, кіші жеңгем пошташының қасына жақындап барып, күлімсірейді:

	– Мескудің көшесіндегі иттер мені таниды деп мақтанба! Күндіз олар сені таниды, ал түнде танымай қалып, балтырыңды жаралап жүрер, – деп кекете сөйледі...

	– Иә-иә! Опырымай-ай, мына албастылардың мені сыбауын-ай! Аяғында пошташы болғаныма өкінуге айналдым, не кінәм бар менің? Жігіттерің қызбен сөйлесіп, қыдыра білмесе, мен кінәлімін бе оған? Бауырым – болашақ инженер. Оған жақсы, әдемі ноғай қызы керек, бауырыма мен көмектеспесем, кім көмектеседі?.. Өй, жолдарың болмағырлар! – деп, пошташы өзін ақтау үшін қарғап та алады.

	Семіз болғанмен, кіші жеңгем үлкен жеңгемдей емес. Сондықтан пошташы Қайырхан қақпаны ашып, оған бірдеңелерді айтып, түсіндірмек болады.

	Содан соң екі жеңгем де үлкен әпкемізге барып, мақтанады. Бірақ, әпкеміз әлі күнге дейін менің үйленуім туралы сөз қозғап, араласқан емес. Ол барлық жағдайды әбден тексермей, өзінің ойын айтпайтын адам.

	Енді біздің бүкіл отбасымыз жайында түгел айтайын.

	Үлкен әпкеміздің күйеуі қырда күзетші болып істейді. Оның екі аты, арбасы бар. Бір атының түсі – боз, екіншісі – күрең. Сол күрең ат ылғи сүріне беретін, ал ол сүрінсе, оның соңынан екінші ат та сүрініп барып жерге құлайтын. Бірнеше рет аттың делбесін шешіп, жерден тұрғызатынбыз. Жездеміздің атының сүрініп жерге аунағанынан басқа да өз басының бір кемшілігі бар. Арбаның үстінде ол бірден ұйықтап кететін де, мүштегінен түтін будақтап шығып жататын. Аттар оны үйге өздері алып келеді. Шынын айту керек, біз жездемізді өртеніп кете ме деп қорқатынбыз. Үлкен әпкемізден басқа тағы да екі әпкеміз бар. Олардың бірі аудан орталығында, екіншісі қалада. Бізден алыс тұратындықтан, өзіміз де сирек қатынасамыз. Сонда да сағынған кезде екеуі де тез-ақ жетіп келетін. Біздің осындай үлкен отбасымызға ақыл айтып, басымызды қосатын үлкен әпкеміз еді. Бізге келіп теледидар көретін қара сақалды Сүлеймен үлкен әпкемізге “ауылсовет”, аудан орталығындағы әпкемізге “аудан”, қалада тұратын әпкемізге “облыс” деп ат қойып алған.

	Бір күні бәрі біздің үйге жиналды. Оған себепкер мен болдым. Үлкен әпкеміз, “облыс”, “аудан”, екі жеңгем және нағашыларым жақтан Медихан мен немере әпкем бәрі отырды. Еркектер отбасы жиынына кіріспей, түні бойы төр үйде отырады. Ең үлкен әпкеміз сөзін ең соңында айтатын, оның айтқаны бәрімізге де сабақ. Бұл жолы да ол үндемей, төсек үстінде жиналғандарды тыңдап, құмалақ ашып отыра берді. Қырық бір құмалақты шашып жіберіп, көпке дейін күйген екі құмалақтың жерге қалай түсіп, қалай жатқанына тесіле қарайды. Мен сол құмалақтың жерге қалай түскенін байқамайтынмын, себебі үлкен әпкем құмалақты жинап ала қоятын.

	Сол күні қаладан келген әпкем басымнан сипап:

	– Бүгін бізбен бірге отырасың, – деді. Жиында жасы үлкендер сөйлеп болғаннан соң, кішілерге сөз берді. Үлкен әпкеміз үндемей отырды.

	Алғашқыда кезек-кезек ауылдың, ауданның, қаланың жаңалықтарын айтты. Әрқайсысы да “соғыс болмасын, тыныштығын берсін”, – деп тіледі. Содан соң біраз үндемей отырды да, бір-біріне қарап, сонан соң бәрі мен жаққа бұрылды. Қаладан келген әпкем сөз бастады:

	– Көшемен үйге жеткенше асығып келе жатыр едім. Тағдырдың кездестіруін қарашы!.. (Әпкем аузын ашып, таңданғанын бізге көрсетпек болды). Сонда маған кім кездесті десеңдерші?! Қарасам, Мескудің анасы – Мәрліханның өзі келе жатыр. Мен одан денсаулығын, хал-жағдайын сұрадым, екеуміз құшақтасып амандастық. Ол да басын иіп: – Шүкір, бәрі де жақсы, – деді. Ал өзім ішімнен “Қазір қызын сұрастыратындай қолайлы жағдай туып тұр, туыс болу туралы айтайын” деп ойландым. “Біздің тұқымдар ертеден тату-тәтті өмір сүріп келеді. Бір-бірімізді білеміз. Біздің марқұм шешеміз де, жатқан жері торқа болғыр, сіздің тұқымыңызбен жақындасуды мұрат еткен еді. Ұзын сөздің қысқасы, қызыңыз өсті, ұзататын уақыты жетті” – деп қалдым... (Әпкем басын көтеріп, маған қарады)... Мәрліхан, әрине, менің тұспалдап сөйлегенімді түсінді. Өзі сондай инабатты екен, менен ұялғандай, әдет-ғұрыпты сақтап: – “Қызға кім сөз айтпайды, қымызды кім ішпейді”, – деді. Өте бір инабатты, ұяң адам болса керек, айтатынын айта алмай кетті, – деп, қалада тұратын әпкем қолымен маңдайын, бетін сипап, қуанышын жасыра алмай, маған қарады. Басқаларының да назары менде.

	– Ал маған бүгін тағдыр айдап, Мескудің өзін кездестірді. Сондай нәзік, әдемі екен. Басын көтеруге ұялады, адамның көзіне қарамайды, “жақсымысыз” дегеннен басқа ештеңе айтпайды. Сондай сұлу, инабатты! – деді аудан орталығында тұратын әпкем де.

	Басқалары да қуанды. Әпкелерімнің қуанғандарына сенемін-ау, ал жеңгелерімнің қуанғанына қалай екенін білмеймін, сенгім келмейді. Әсіресе, кіші жеңгемнің жүзінен қуанышты байқамадым, қайта оның көзінен бір жымысқылық байқалатын сияқты.

	– Меску менімен бірге істейді, сондай бір іскер, жұмысына мұқият қыз... – деді Медихан да маған қарап.

	– Біз саған бір бөлмені босатып қойғанбыз, – деп, үлкен жеңгем маған емес, әпкелеріме қарады.

	Бұл жолы кіші жеңгем үндемеді.

	Пошташы жайында ешкім ештеңе айтпады. Ол туралы әпкелерімнің естімегеніне қатты қуандым.

	Маған жақсылық тілеп, қуантып, енді шыға тұруыма рұқсат берді, ал өздері әңгімелесіп, түн ортасына дейін отырды. Мен көшені кезіп, жерге нұрын төккен көктегі айға қарап, жүрдім де қойдым. Ай да маған: “Жігерлі бол, жігітім!” – дегендей, көзін қысып қарайды. Дегенмен, әлдене мені қобалжытатын еді. Сол пошташы Қайырхан қайдан ғана шыға қалып еді?! Соның қырсығынан Мескумен сөйлесе алмадым.

	Сонымен, Қайырханның Москвада оқитын інісі жазғы каникулға шығып, ауылға келді. Аты – Әмет еді. Ол кәдімгі жігіттердей қарапайым, мақтайтындай да, үркетіндей де ештеңесі жоқ. Қысқасын айтқанда, көз тартып, таңдандыратындай өзгерісі болмай шықты. Мен оны институтқа түспей тұрғанда-ақ білетінмін, әлі де сол бұрынғы қалпы. Жолыққанда, қол алысып, анау-мынауларды айтып, әңгімелестік. Екеуміздің ойымызда да бір қыз тұрғанмен, Меску жайында сөз қозғамадық. Екеуміз де бірімізге біріміз қарап, күлімсіредік те, жақсы ниетпен тарадық. Жалған ойлап қайтеміз? Біз әйел емес, еркекпіз ғой. Еркектер өз ісін сөзбен емес, іспен көрсетеді. Дұрыс қой?

	Мескудің көршілері, менің бақытыма ма, әлде сорыма ма, кім біледі, әйтеуір келін түсіріп, той жасап жатты. Иә, бізде тойдың қандай болатынын өзіңіз білесіз, “Той ма, әлде сауықкеш пе?” деп аталып, жақында біздің газетте шыққан мақаланы оқысаңыз, қандай тойлардың болатынын білерсіз. Ұлан-асыр тойлар кейін сауық-кешке айналып кетті десең де, өтірікші болмайсың. Дегенмен, шүкір, бұрынғы тойлардан қалғаны – келін түскен жерде ойын болады. Ол, әрине, жақсылық.

	Келін түсірсе – ойын болады, ойын болса – жігіттер жиналады, жігіттер жиналған жерге – қыздар да барады. Қыздармен бірге Меску де келеді. Ал, Меску келсе, Әмет пен екеуіміз де баруға тиістіміз...

	Сол күні жұмыстан ерте келдім. Үлкен жеңгем тойда киесің деп, аудан орталығына барып, ақ нейлон көйлек алып келді.

	– Сен сол жаман пошташының інісінен кембісің?! Ки, ерке жігіт, нағыз жігіт екеніңді көрсет! – деді жеңгем. Ол мені осылай атайтын. Ноғайда жеңгелері қайныларының атын атамайтын әдет бар.

	Кіші жеңгем де үлкен жеңгемнен қалыспады, ол да қолынан келгенін істеп, шалбарымды үтіктеді, үстіме иіс су бүрікті. Бардым... Жолда келе жатып, шапанымды ала шықпағаныма өкіндім. Көңілім өрекпіп: “Мескуді шапаныма орап алып қашар ма едім!” деген ой да келді.

	Гармонның даусы, жігіттердің сарт-сұрт соққан шапалақтары да алыстан естіледі. Келе сала секіре басып, биге кірісіп кеттім. Бір биді де өткізбей, ылғи Мескумен билермін деп, өзіме-өзім жолда серт бергем...

	Аула ішінде электр шамы жарқырап тұр. Қыздар бір бөлек, жігіттер бір бөлек тұр екен, мен Мескуді бірден көрдім. Қалай дегенмен, оның көздері жалт-жұлт етіп, маған қуана қарағандай болып көрінді.

	Менің келгеніме қуанған шығар деп ойладым. Осы кезде Әметті көріп, қол алысып амандастық. Оған ешбір жол бермейтіндігімді білдіріп, қол алысқанда, қатты қысып жібердім. Мүмкін, Әмет те солай ойлаған болар, ол да менің қолымды қатты қысты.

	Сылдырап аққан ағын судай, гармонның да үні тоқталмады. Жігіттер қолдарын сарт-сұрт соғып жатыр.

	Әмет біраз үндемей тұрып:

	– Қыздар аз ғой? – деді.

	– Иә, – дедім мен де.

	Тағы да үндемей, қол соғып тұра бердік.

	– Қарашы, қандай сұлу қыз?! – деп, Әмет Мескудің қасында, басына қызыл орамал байлап тұрған қызды көрсетті.

	Оның сынап айтқанын біліп, мен де оған Мескудің екінші жағында тұрған, көк орамал байлаған Нәсіпхан дейтін қызды көрсеттім.

	Гармонь үні тоқтаусыз шалқи берді, ал біз, Әмет екеуміз қолымызды сарт-сұрт соғып, тұрдық та қойдық.

	Міне, үшінші биде ой жақта тұратын Нәзір Мескуді биге шақырды. Біз, Әмет екеуміз оларға қарап, қол соғуды да қойдық. Нәзір маңғазданып, қыздың жанында шыркөбелек айналып, билеумен болды. Қыз да көздерін жалт-жұлт еткізіп, жігітке қылымсып қарайды. Адамның көзіне тура қарамайтын Мескуге бүгін не болғанын біз білмей қалдық... Би біткен кезде, Нәзір қызды білегінен ұстап, жұрттың көзінен таса жаққа әкетті. – “Біттік”, – дедім мен өзіме-өзім.

	Әметтің иығы түсіп кетті. “Бейшара, Қайырхан”, – деп мен неге екені белгісіз, жігіттің пошташы әпкесін аяп кеттім. Менің құлағыма жеңгелерімнің шамдана сөйлеген дауыстары естілгендей болды. Не істемексің? Амал жоқ.

	Жылпостығына, жүріс-тұрысына қарағанда, Нәзір менің кіші жеңгемнің күйеуіне ұқсайтын еді, ал ондай адамдарды қыздар ұнатады.

	Мен тағы да Әметке қарадым. “Жылаймыз ба, сонша?.. Ерлігімізді көрсетуіміз керек қой!” – деп ішімнен өзімді-өзім тыныштандырмақ болдым.

	Әмет Мескудің оң жағында тұрған қызыл орамалды қызды жұптасып билейтін биге шақырды. Мен де барып, өзіме ұнаған көк орамалды Нәсіпханды биге шақырдым. Басына орамал байлаған қыздарды біздің ауылда әдепті деп санайды.

	Нәсіпханды қолтығынан алып, жұптаса жүріп, бір айналғанда-ақ, оны биге шақырғаныма өкіндім. Оның сондай күлегеш екенін қайдан білейін?

	– Жігіттер иіс суды сонша неге құяды екен? – деп күлді-ай кеп.

	Мен бірден тоқтай қалдым. Нәсіпхан күліп, менің қолымнан босап шығып кетті.

	Есімді жиып қарасам, Нәсіпхан қыздардың арасында ішегі қатып, күліп тұр екен.

	“Ей, нағылет! Күлкің құрғыр, түнімен ұйқы көрмегір!” – деп оны ішімнен әйелдерше қарғадым...

	Ертеңіне таңертең жұмысқа бара жатқанымда біреу артымнан қуып жетіп, тоқтатты. Кім екен деп қарасам, Нәсіпхан екен. Ұятсызын-ай! – деп ойладым бірден. Ол тіпті менің аузымды аштырмады:

	– Теңіз, кешегіме өкпелеме, көңіліңе алып қалған болсаң, кешір мені!... – деді ол өтініп ерні кемсеңдеп.

	Мен оған не айтарымды да білмей, қолымды сілкідім де, өз жөніммен жүре бердім.

	Екінші күні оны кеңсенің жанындағы қырманнан тағы да көрдім. Ағаш күрекпен бидайды ұшырып тұр еді. Нәсіпхан мені көріп, басын изеп, күлімсіреді. Мен де басымды изедім.

	Үшінші күні кездескенде:

	– Бүгін клубта жақсы кино болады екен, – деді. Төртінші күні ол маған:

	– Сен жақсы жігітсің! – деді.

	Бесінші күні мен де оған: сен де жаман қыз емессің, – дедім.

	Алтыншы күні екеуміз аудан орталығындағы саябаққа бірге бардық, себебі біздің ауылда қыдыратын саябақ жоқ қой.

	Жетінші күні, саябақтың жоқтығына өкінбей-ақ, өзіміздің өзен жағасына барып қыдырдық.

	Содан кейін бәрі де ұршықтай айналып кетті. Нәсіпхан мені айналдырды ма, немесе мен оны айналдырдым ба? Ол жағы әлі күнге дейін белгісіз. Біз ұялмай, ештеңе демей-ақ, енді қалай өмір сүру жайында сөйлесе бастадық.

	– Қалай өмір сүрмекпіз? – деді ол

	– Қайдан білейін... – деп жауап бердім мен.

	– Неге соза бересің! Мен сенің жағдайыңды білемін, сен де менің жағдайымды білген сияқтысың, – деп, Нәсіпхан үйленуге асықтырды.

	Тек достарым:

	– Үйленуге, торға түсуге асықпа! – дейді. Үлкен әпкеміз: – Күйеуге тиюге асығатын қызды алуға болмайды, – деп айтса да, Нәсіпханды “жақсы, еңбекқор қыз” деп мақтайды.

	Енді ойлап көр. Нәсіпханның күйеуге асығатынын тек мен ғана білемін, ал үлкен әпкеміз оны мақтауын қоймайды. Ойлан, ойланба, енді үйленуім керек.

	“Арқанның ұзыны жақсы, әңгіменің қысқасы жақсы” деп, бекер айтпаған. Мен де әңгімемді қысқартып, басқалардың тағдыры қалай болғанын айтайын. Меску Нәзірге күйеуге тиді. Әмет өзінің қызымен хат алысып, қуанды. Менің жеңгелерім Қайырхан пошташымен татуласты. Үлкен жеңгем енді бүйірін таянып, басын кекжитпейтін болды. Кіші жеңгем де, онсыз да семіз байғұс оның үстіне аяғы ауырлап, пошташының алдынан күлімсіреп, әрең шығатын болды.

	– Қайырхан, сен газетті көп оқисың. Осы Сынтаслы жайында не жазады екен? – деді татуласқысы келген үлкен жеңгем сөзге араласып.

	– Кімге керек, сенің Сынтаслың? – деді кіші жеңгем де одан қалыспай.

	Қайырхан не дерін білмей, дорбасынан газеттерді шығарып, қақпа алдындағы пошта жәшігіне тыға салды.

	– Ауылда бір жаңалық бар деп естиміз, – деді үлкен жеңгем. Ол жаңалық Мескудің тойы еді.

	– Қойыңызшы, сіз осы. Мен сізден көп оқымаймын ғой?! Саясатта не жұмысым бар, үйімнің жұмысын тындырсам болды... Үйлену тойына дайындалу оңай дейсің бе? Ана Әметім үйленбек – менің жаңалығым сол... – деді пошташы әйел

	– Біздің Теңізіміз де кешікпей, қалыңдығын үйге әкелмек. Ол қыздарды таңдай-таңдай, басымызды қатырды. Шүкір, енді бір қызбен жарасыпты деп естіп жүрміз, – деді үлкен жеңгем, мені мақтап.

	– Жігіт адамдарды түсінбейсің. Ана Әметіміздің басын Мескуден әрең құтқардық. Қазір қыздарды да біліп болмайды, өз ақылдарымен жүреді, – деп, Қайырхан өзінің бұрынғы істегендерінің мәнісін түсіндірмек болды.

	– Дұрыс айтасың, Қайырхан, біз де басын айналдырған сол бір қыздан жігітімізді әрең айырдық. Сенімен де ұрсысып қалдық, – деді, үлкен жеңгем жылы шыраймен пошташыға қарап.

	– Иә, білмедік, қой, – деді Қайырхан да ақырын сөйлеп.

	Сонымен олар татуласты.

	Әмет жақсы көретін қызымен хат жазысады.

	Мен де кешікпей, үйленбекшімін.

	Әңгімем де бітті. “Трагедия қайда?” Жоқ. Кім біледі, үйленгеннен кейін “трагедия” болып жүрмесе, әзір білмейміз.

	Екі ағамның өмірі соншама керемет болмаса да, маған үлгі.

	Мен сол баяғы шатырда, өзіме жеке бөлме жасап тұратын боламын.

	Үлкен ағам ас үйде жатады. Түн ортасында: “Ей, мәжін, осы сен үйге жатасың ба, жоқ па?” – деген үлкен жеңгемнің даусы естіледі.

	Екінші ағам олардың айқайынан кейін келеді үйге. Семіз жеңгем үндемейді.

	Үлкен әпкеміз он алтыншы баласын туды. Бұл тамаша хабар емес пе?

	“Трагедия” жоқ. Жаным да тыныш, көңіл-күйім де жақсы.

	“Айт десеңіз, айтайын” (Халық өлеңі)

	Сынтаслының таңы сарғайып атып келеді. Жұрт әлі таң алдындағы тәтті ұйқы құшағында. Аспанда жұлдыздар жарқырайды, ай да ағараңдап көрінеді. Міне, сол жапырақтың, шөптің қимылдағаны естілетіндей тып-тыныш мезгілде күн күркірегендей дыбыс шықты. Ауыл үсті күлкіге бөленді. Аспан да, жер де шайқалып кетті. Адамның күлкісіндей дыбыс шықты да, біраздан соң тынды. Көп кешікпей, Сынтаслының әтештері де шақыра бастады. Олардан соң жұрттың оянатын мезгілі де болды. Күннің сәулесі ауылды жарқылдатып жіберді. Сиырлар сауылып, мал өріске айдалып, тракторлар, машиналар гүрілдеп, жұрттың бәрі жұмысына асығып, Сынтаслы ауылы жаңадан күндегі тіршілігіне көшті.

	“Жығылатын жерімді білсем, табан тірер едім”, – дейді халық мақалы.

	“Суға жетпей, етікті шешпе”, – дейді халықтың тағы бір мақалы.

	“Тауық жұмыртқаламай, қыт-қыттамайды”, – деген де сөз бар.

	Мен де қай жерде жығылатынымды білмей қалдым, суға жетпей аяқ киімімді шештім, оның үстіне бостан-босқа қытқыттадым. Менің өз кінәм аз. Өмірім кінәлі. “Өмірде неше түрлі күтпеген оқиғалар болады, қай жерде, нендей жағдай болатынын білмейсің” деген екен ерте заманда бір ақсақал. Білген болсам, өмірімде трагедия жоқ деп, ауылды түгел тойға шақырып, “кыт-қыттамас” едім.

	Ауылдастарым той жасады. Тойым ешкімдікінен кем де, артық та болмай, халық түгел жиігалды. Үш күн бойы жұрт аста-төк тамақ ішіп, үш күн ойын-сауық тоқтамай, жақсы-жақсы тілектер айтылды, үш күн құрметті орында отырдым, үш күн келін шымылдық ішінде отырды. Үш күн гармонь тартылып, ноғайдың дөңгелене секіріп билейтін “ұзын биі” сарт-сұрт естіліп жатты. Сол кезде мен алды-артыма қарамағанымды білдім. Бұрын үйленгендердің қайсысына қарайсың. Ағаларымның әйелдеріне ме? Олардың әйелдерінен сақтасын?! Сонда кімге қарауым керек?...

	Бұрын жұрттың қалай өмір сүргенін білмеймін. Бірақ қарттардың айтуына қарағанда, жаман болмаған. Дегенмен, өмірдің оңай еместігін қарттардың өздері де жиі айтады. Мына Сүлейменнің айтқанын тыңдап көрейік...

	...Он жеті жасымда әкем мені таяқпен қорқытып, үйлендірді. Әйелім Асылхан – он төрт жаста еді. Ол маған он бесінде ұл тауып берді. Он сегізге толғанда екінші ұлды туды. Жиырмасында – үшіншісін тапты. Сүйіп алды деп ойлайсыз ба?

	Әкемнің жез таяғын ешқашан ұмытпаймын. Үйрендім. Үшінші баладан соң, тіпті, жақсы көріп кеттім. Ал, қазіргілер не боп кетті өзі?..

	Қарттар бүгінгі өмірді ұнатпаса, бұрынғыны еске алады. Ал әйелдерімен қалай өмір сүргендерін сұрап, айт десең де айтпайды. Бірақ, бүгінгі өмірмен таласу үшін мысал етіп, бұрынғы өткендерді айтады. Соған себепкер болған Сүлеймен де:

	– Қазір не болып кетті өзі?.. Үйленгені бүгін, ертеңіне “іс сапар” (Сүлеймен жаңа сөздер қосып сөйлеуді ұнататын кісі) деп, әйелін төркініне жібереді. Басқаны алады, тағы да “іс сапар”. Бірге тұрса да, бір-екі баладан артық болмайды. Бұл не өмір? Нағыз өмір сүргендер – көп балалы болғандар, немере сүйгендер, – дейді Сүлеймен таңданғаннан таңдайын қағып. – Балалы үй базар, баласыз үй мазар! – дейді ол, халықтың мақалын айтып.

	Жастар, бұрынғы өткендерге онша көңіл бөлмейді. Оларға өткен өмір қызықсыз боп көрінеді. Көз алдыңа келтіру де қиын. Қарттар әңгіме қып айтқанда, бәрі дұрыс сияқты.

	Тағы да... Ерлі-зайыптылар тату тұрса, ондай отбасыны байқамайды. Ал егер біреулердің жетіспеген жағы болса, оны бірден-ақ естиді. Менің де көзіме сондай адамдардың өмірлері елестейді. Өзім үшін қайғырмаймын. Мына, жас әйелім үшін қиналамын. Ол кімнен үлгі алуы керек?

	Клубтың бастығы анау Әкім таздың әйелінен бе? Құдай сақтасын, ондай албастыдан. Өзі әлеуетті-ақ, жұдырығы диірменнің тасындай, барып тұрған бір ұр да жық. Оған қарап, Әкімді күйеуі деп те, клуб бастығы деп те айту қиын. Жұрт клубқа кіргенде, оның әйеліне тура қарай алмайды, именеді. Оттай жанған қара көзінен қорқады.

	Немесе көгілдір көзді, сұлу Сапияттан ба? Ол – бухгалтер Мұсаның әйелі. Сұлулығына баға жоқ, аққу мойын, ақ тамақ. Ертегінің өзінде ондай сұлу жоқ шығар-ау. Бірақ оған ақша жеткізе алмайсың. Бір жылдың ішінде алған қабат-қабат сәнді киімдері мен алтын сырға, білезік, жүзіктерінде сан жоқ. Оның үстіне байлығын көрсету үшін көршілеріне сыйлық жасайды. Бұл аз шығын ба?

	Ал Камайдың әйелі ше? Ол – үн-түнсіз жүретін, үндеместің өзі. Таңертеңнен кешке дейін жұмыс істейді. Үйді біресе балшықпен сылайды, біресе ақтайды, бақшадағы жүгеріні жинайды. Бүкіл ауланың да, үйдің де жұмысы оның мойнында. Жұрт оны “сор маңдай” дейді. Бір күні жалғыз өзі жерқойма қазып жатқанын көршілері көріп, шыдай алмай:

	– Сорлы-ау, өзіңе мола қазып жатырсың ба? – депті ызаланып. Ол үндемей, жұмысын істей беріпті. Күйеуі де оған ұрысады, бірде тіпті ашуланып, оған курортқа жолдама да алып келген көрінеді. Міне, сонда ғана үндемес әйелдің үні шығыпты:

	– Камай-ау, ақылыңнан адастың ба?! Тауықтар, үйректер не болады? Олар менсіз өліп қалады ғой! – деп, өмірі ашуланбаған әйелі күйеуіне қарсы сөйлепті. Камай күліп, амалсыздан жолдаманы кері қайтарып береді.

	Міне, қандай әйелдердің бар екенін өздеріңіз көріп отырсыздар. Сонымен, кімге қараймыз, кімнен үлгі аламыз? Мен енді осының бәрін өмірдің өзі көрсетер деген шешімге келдім... Өзім туралы емес, Нәсіпхан туралы ойладым.

	Дұрысырағы әйелімнің қандай болуы керектігі жайында. Ал Нәсіпхан бәрінен де бұрын, “күйеуім үлгілі болса екен” деп ойлауы мүмкін. Оған үйдегілер: “еріңнен көз жазба!” – деген болар. Алғашқыда менің аяғымды қия бастырмады, бір жаққа барайын десем:

	– Қайда жиналып жатырсың? – деп сұрайды. Ешқайда жиналып жатқаным жоқ. Баратын жерлер толып жатыр ғой...

	Бір күні Нәсіпхан менің шатырға шығып, жоқ болып кеткеніме ренжіді. Оның шатырға шығуына болар еді, бірақ көтерілуге ұялатын. Сондықтан ол үйдегілерге үнін де шығармайтын. Дегенмен, бір күні шатырға шықты. Менің кітап оқып, бүктемелі кереуетте жатқанымды көріп, жылап жіберді. Мен оны көпке дейін қалай жұбатарымды білмедім. Тіпті болмаған соң, төменге түсіп, күні бойы қасында болдым. Ал ертеңінде шатырға шықсам, төсегім орнында жоқ. Төменге қайта түскенімде:

	– Осында оқысайшы, жаным кітабыңды?! Мен саған кедергі жасамаймын. Егер бүктемелі кереуетіңді ұнатсаң, онда біз оны бөлменің мына бұрышына қояйық, – деді.

	Мен күлдім. Ол да ренжімей, істеген ісіне риза болып, өзі де күлді. Жаман әйел емес, адал, ақ жүрек. Тек үйленгелі бері күлкісін аз еститін болдым. Үлкендерден ұяла ма, немесе жаңа өмірге үйрене алмай жүр ме? Білмеймін...

	Ойламаған жерден қателік болды. “Жырылатын жерімді білсем, табан тірер едім”, – деп осындайда айтады екен ғой. Оның қалай болғанын да білмей қалдым. Тағы да екі жеңгем кірісті. Олар кіріскен жерде жақсылық болмайтыны бұрыннан-ақ белгілі. Алғашқыда олар Нәсіпханға өте жақсы қарады. Сегіз бөлмені жинау, бүкіл үй жұмысын да істеп, өз жұмысына да барып, сексен сом ақшасын да әкеліп тұрған келінге жақсы қарап қана қоймай, алақанға салу керек еді.

	Біз жарты жылдан артық бірге тұрдық. Жаз келді. Жұрт суға шомыла бастады. Мен де бір демалыс күні суға түсуге бардым.

	Күйеуінен айырылған әйелдер Сынтаслыда көп-ақ. Сондай әйелдің біреуі біз жақта тұратын еді. Оның аты – Сурат. Жаздың ауасы жалғыз басты әйелге әсер ететін, әсіресе күйеуінен айырылған әйелдерге. Олар осындай кезде өзен жағасына барып, күні бойы таза ауада көңілдерін көтеріп отырады.

	– Айтайын дегенім, демалыс күні тынығайын деп, өзен жағасына бардым. Әйелдер жатқан жерден әрірек кетіп, шешініп, күнге қыздырындым. Күн шуағын мол төгіп, жарқырап тұр. Мен іш киіммен ғана жүрмін, табиғатқа тамашалай қараймын. Таза ауа, шуылдаған өзен, айнала жап-жасыл, көңілім сондай көтеріңкі.

	Жаға тік, жардың төменгі жағынан өткен жылы әйелдер су алатын еді, ал биыл басқа жерге көшкен. Жардың шетіне жуық келіп, төмен қарадым. Сурат жеңін түріп, көйлегінің етегін беліне қыстырып, кір жуып тұр екен. Тесіліп, қарап қалыппын. Ол да мені байқап, күлімсіреді. Жартылай жалаңаш екенімді де ұмытып, төменге түстім. Біреулер көріп қалар-ау деп ойламай, онымен сөйлесе бастадым. Жұрт сенің күннің тамашалырын айтып сөйлескеніңді, немесе ауылда болып жатқан соңғы жаңалықтар жайында, жаңа кино туралы айтқандарыңды білмей, мүлде басқаша ойлайды. “Неге жар астына жасырынған, көшеде сөйлесуге болмай ма?” деп соғады. Кездейсоқ ұшырасқанымызға күмәнданады. Ал Сурат болса сөйлеген сайын көзі жалт-жұлт етеді. Онымен бір кезде бірге оқығанымды жасырмай-ақ айтамын. Осы айтқандарымды ешкім естімеген де, көрмеген шығар деп, басымды көтеріп, жоғары қарасам, кіші жеңгем жар басынан қарап тұр. Отырған тастан ұшып түсердей болып, сасқанымнан атып тұрдым.

	– Ерке жігіт, суға түстің бе? – деп, кіші жеңгем қуақылана күлімсіреп, маған да, Суратқа да қарады.

	– Иә, жеңге, – дедім әрең сөйлеп. Жеңгем кетіп қалды.

	– Бұдан былай көп көрінбе. Үйдегілер сөз етеді. Мен сенің жұмысыңа барармын, Теңіз, – деді Сурат жалынғандай сөйлеп.

	– Неге келесің? – дедім таңданып. Сурат аузын қолымен басып, қатты күлді. “Қарай гөр, оның өжетін, жұмысыма келмек” деп ішімнен ашуланып, Сураттың күлкісіне де қарамай, суға түсуді де ұмытып, киіне салып, үйге қарай асықтым.

	Сол күннен бері кіші жеңгем маған бір түрлі сынағандай көзқараспен күлімсірей қарайтын болды. Үлкен жеңгем де күлімдеп қарап қояды. Кінәм болмаса да, Нәсіпханнан ұялдым. Не болғанын айта алмай жүрдім. Айтатын да ештеңе жоқ қой. Айтқаныммен, ол дұрыс түсінсе жақсы, ал түсінбесе, ол мені ақталып тұр деп ойлауы мүмкін. Ештеңе болмаса, неге айтасың дер. Өзін алдағандай көрер. Сонымен қиын халге түстім. Не істерімді білмедім. Ешбір кінәмнің жоғын ешкімге білдіре алмадым, сөйтіп күмәнді адам болдым да қалдым.

	Сурат айтқан сөзінен танбады. Бір-екі күннен соң жұмысыма келді. Мен мүлде сасып қалдым. Ол кешке, қоймада қарауылшыдан басқа ешкімнің жоқ кезінде келді. Үстіне ақ нейлон кеудеше, көк белдемше киіп, дәл бір тойға баратын адамдай әдеміленіп, бетіне опа, үстіне иіс май жағып келіпті. Тап бір сурет пе деп қалғандай, жайнап тұр. Ал менің үстімде жұмыс киімі. Содан қысылдым да, ол жақындаған сайын, тайсақтай бердім. Сонда да ол менің киімімнен қашпады, қасыма таяп, ұялмай-ақ, көзіме қадала қарады. Жүн үйілген жерге келіп тоқтадым. Ол қасыма жақындай беріп:

	– Теңіз, мен сені сондай сағындым, – деді. Оның сөзінен ұялғанымнан қызарып кеттім. Сурат қолын созып, мойныма асылып, өліп-өшіп барады. Сол кезде дүние аударылса, аударылсын деп, мен де оны құшақтадым.

	Үйге кеш қайттым. Сол бір антұрған Сураттың кездескеніне өкіндім. Нәсіпханға не айтатынымды ойлаумен көңілім бұзылып, әрең дегенде үйге келдім.

	Қақпаның алдында кіші жеңгем кездесті. Тағы да күлімсіреп қарады. Жақтырмай, үн-түнсіз өтіп кетіп қалдым, бірақ ол бірінші сөйлеп:

	– Саған жұмысыңда иіс су бүріккен бе? Еркектер, бәрің де бірдей екенсіңдер? – деді.

	– Өзіңе қарасайшы... – дедім оны сөгіп. Баспалдақпен көтеріліп, үйге кіріп келе жатқанымда, алдымнан үлкен жеңгем қарсы шығып:

	– Әй, ақымақ екенсің! – деп, ол басындағы жаулығының ұшымен бетімді сүртіп, жаулығын жарыққа созып, ерінге жаққан помаданың дағын көрсетті.

	– Өй, оңбаған, қыдырымпаз, басың жұмыс істемейді, тез бар да бетіңді сабындап жу, – деп ұрысты ол

	Түні бойы әйелімнің қасында үндемей отырдым. Оған еш уақытта да өтірік айтып көрген жоқ едім, өзім де өтірік айтуды жек көремін. Үялғаннан оның көзіне қарай алмадым. Ол мені ауырып қалған екен деп, түрлі шөптерді қайнатып, дәрі етіп, суын ішкізбек болды. Мен оны ішпедім. Нәсіпхан қиналды. Денімнің сау екенін айтып ем, сенбеді. Ашуланып, қатты сөйлеп ем, жылады. Сол кезде, көңілін аулап, қайнатқан дәрісін іштім.

	Түнімен ұйықтай алмай шықтым. Басым мең-зең боп, жұмысыма бардым. Кешке Сурат тағы да келді. Алғашында мен оған ренжіп, қоймадан қумақ болдым. Әйел кетпей жылап, маған ғашық екенін айтты. Мен оны аяп кеттім, біреу жыласа, шыдай алмаймын. Сол түні үйге қайтпадым. Сурат екеуміз қоймада қондық.

	Нәсіпхан менің келуімді күтпей, оны-мұнысын жиып, төркініне кетіп қалыпты. Мен туралы “бұзылды” деген лақап ауылға тез жайылды. Бір жұмадай үйге бармай, Сураттікінде тұрдым. Үйде ағаларым келуімді күткен көрінеді. Ал мен олардың сөздерінен қорқып, бір жұмадай қайтпадым. Кеш сайын Суратқа Нәсіпханның адалдығы, жақсы әйел екенін айта бердім. Сурат та мені жұбатпақ болып: “Нәсіпхан қайтып келеді” – деп сендірді. “Қайтпаса, менімен тұрасың” – дейді. Бейне, онымен бірге тұрсам, маған жеңілдік болатындай сөйлеп. Солай дегенде оған мен кәдімгідей шамдандым. Ал Сурат жылап, мені ешқайда жібермеймін дейді. Ал енді не істемексің? Трагедия. Нәсіпханның бір туысы жұдырығын түйіп, қорқытты да. Ағам көшеде кездесіп, жағымнан екі рет тартып жіберді. “Екіншілей біз жаққа аттамассың”, – деді. Үйге мүлде қайтпадым.

	Бір күні үлкен ағам жұмысыма келіп, зорлап үйге алып барды. Әйелдердің басы қосылған екен. Үлкен әкпелерім: “ауылсовет”, “аудан”, “облыстың” бәрі де осында отыр.

	– Ей, нағылет! – деп сөзді қалада тұратын әпкем бастады. – Біз бұның тойын жасап, үйлендіргенде, істеп жүргенін қарашы!..

	– Оны аяп, “кенжетай” деп, тым еркелетіп жібергенбіз! – деді аудан орталығында тұратын әпкем.

	– Дандайсып кеткен әбден! – деді жауырыныма пышақ сұққандай көзіме тура қарап сөйлеген үлкен жеңгем.

	– Иә, – деп, үлкен жеңгемнің сөзін кіші жеңгем де құптап, ол да менің көзіме тесіле қарады.

	Үлкен әпкем ғана үндемей, әрбір сөзге мән беріп, ойланып, тыңдап отырды.

	Туыстарымның жақтырмай қарағанынан жылап жіберуге аз-ақ қалдым.

	Ақыры шыдай алмай:

	– Жақсы, Нәсіпханды алып келіңдер! – дедім.

	Солай дегенімде бәрі де күлімдеп, маған жылы шыраймен қарады.

	Сол түні сөйлесіп, Нәсіпханды алып келуге әйелдерді жібермек боп тоқтасты. Делегацияның құрамына үлкен әпкем мен екі жеңгем енді. “Екі жеңгем жүрген жерде сәтті нәтиже бола қояр ма екен?” – деп ойлап едім, айтқаным келді. Делегациямыздың жолы болмай, кешікпей қайтып келді. Нәсіпханың үйге қайтуынан үмітім үзілді. Ондай жағдай трагедиядан да жаман ғой. Менің әйелім күйеуден айырылған жас жесір болмақ па? Ал Нәсіпхан Сураттан үш жас кіші еді. Енді ол жұрттың бетіне қалай қарамақ? Сураттай әйелдер жесірлікке үйренгендер. Нәсіпханның жас жүрегі ондайды көтере алмас.

	Жесірлер де әр түрлі болады. Бике кемпір өмір бойы жалғыз тұрған, күйеуге де тимеген, сонда да оны жесір дейтін. Айташ деген әйел жас кезінде ғашық жарына “сенен басқа ешкімге тимеймін” деп ант еткен екен, міне күйеуге тимегеніне отыз жыл болды, сонда да оны жесір дейді. Екінші бір Айшат, ана Айшаттың көршісі, күйеуге тимесе де, бес бала тапқан.

	Шын жесірлер туралы әңгімелейтін болсақ, күйеуі соғыста немесе аурудан қайтыс болған, күйеуі тастап кетіп, жалғыз қалған әйелдер жайында айтуымыз керек. Солардың біразы күйеуінен қылықтары, мінездері келіспегені үшін айырылысады. Анау, мысалы “загот-скот” бастығы Әмит әйелі Зумрудпен жиырма жыл тұрып, оның мінезінің жамандығын жаңа ғана біліпті. Асанби деген бірде-бір тойды құр жібермейтін жыршы жігіт. Оның өзі бес әйел алып, бесеуін де жіберген. Сөйтіп, жесірлердің қатарына Асанбидің бір өзі бес әйелді қосқан. Сонда да әйелдер Асанбидің бурыл шашына әлі көздерін тігумен жүр. Олардың не ойлайтынын кім білсін?

	Кәртеміс жесірлердің қайта күйеуге тиюі өте қиын. Егде әйелді жіберген еркек жас жесірді алады. Жас жесірге жеңіл Ал әйелінен ажырасқан жас адамға екінші рет үйлену өте қиын. Күйеуден шыққан жас әйел ондай адамға тимейді. Себебі, “аузы күйген үріп ішеді”. Әлі күйеуге шықпаған қыз, әлбетте, әйел жіберген жігітке тиюден қашады. Сондай хал менің де басыма түскен еді.

	Бірақ жесірлерге де жеңіл тиеді деп ойламаңыз. Күйеуге тие алмай қалатындары да көп. Біздің жас жесірлерді Тбилисиде, Ташкентте, Ашхабадта көрсеңіз, таңданбаңыз. Солар сияқты бақытын іздеп, Сынтаслыдан еркектер де кетеді. Олар да өз тамырларын алысқа жаяды.

	Екі жеңгем маған аянышпен қараса да, іштерінен ішек-сілелері қатып күлетіндерін сеземін. Делегацияны бастап барған үлкен әпкем ашуланып:

	– Мен оны, Нәсіпханды табалдырықтан да аттатпаспын! – деді.

	Мен оған қатты қайғырдым. Үйіне барайын десем, туыстарым маңайлатпады. Онымен кездеспек болып, жаңа салынған қант заводындағы жұмысына бардым.

	Есік алдында оны ұзын бойлы жігіт күтіп тұр екен. Бұл маған ұнамады, іштей қатты қызғандым. Жігіт Бәшір деген студент. Осы кезде есіме Меску үшін таласатын Әмет түсті. Сондықтан Сынтаслының барлық студенттерін жек көріп кеттім. Неге десеңіз, басқа жақта бес жыл жүріп, оқуын бітіріп келгеннен кейін ауылдағы жігіттердің қыздарын айналдырып алады.

	Нәсіпханмен әлгі жігіт бір жерге тоқтап, сөйлесіп тұрды. Мен де тұрған жерімнен қозғалмадым. Мені көрген Нәсіпхан қабағын түйін, қасыма келді де:

	– Жесірлермен қыдырған жүрісің жетпеген болар, енді менімен жүретін кезегің болар ұятсыз, – деп, бұрылып кете берді.

	– Нәсіпхан! – деп жыламсыраған даусым әрең шықты.

	– Немене? – деді ол тоқтап.

	– Ештеңе емес... – дедім не айтарымды білмей. Ол әдейі жігіттің қолтығынан ұстап, жүре берді.

	Жігіт қолын босатпақ болады, ал Нәсіпхан маған ерегесіп, оның қолын жібермей, алыстап кетті. Мен жалғыз қалдым.

	Бүктемелі кереуетімді қайтадан шатырға алып шықтым. Болған жағдайға өкініп, жападан-жалғыз қалдым. Осы кезде қолыма қалам алып, өлең жаза бастадым.

	Оларым, әрине, махаббат жайында еді. Кімде-кімнің махаббаты сәтсіз болса немесе өмірінде жаңадан махаббат басталса, сол адам өлең жазады. Ол белгілі нәрсе. Сөйтіп, Сынтаслыда өлең жазатындар көп еді. Олардың біразы белгілі жазушы болды. Басқалары ешкімге, туыстарына да білдірмей, жан сырын қағазға түсіріп жүрді. Әрине, жазбайтындар да бар. Ондайлар өлеңді ойында сақтап, ешкімге де оқымай, сол өлеңдерін іштей қайталап, өзін-өзі жұбатады. Мен екі қалың дәптерді жазып, толтырдым, ешкіммен қатынаспай, жалғыз жүрдім. Киноға баруды да қойдым.

	Соңғы күндері болған оқиғаларды қағазға түсіріп, сонымен сырластым. Сурат жұмыста да артымнан қалмай, көшеде де бірнеше рет алдымнан шығып жүрді. Мен енді оны маңайыма жуытпадым.

	Нәсіпхан жайында еш хабар-ошар жоқ. Түнделетіп үйінің жанына барып, терезесінен сығалаймын. Оның кітап оқығанына, киімдерін үтіктегеніне, көйлектерін тазалағанына қарап, бірге тұрған кезімізді еске аламын. Онымен алғаш танысқанда киноға баратынымызды, кеш бойы су жағасында отыратынымызды көз алдыма елестетіп, сызылған жіңішке даусы, күлкісі құлағыма шалынғандай болады. Сөйтіп, көзімді терезесіне қадаумен, уақытымды босқа өткізем. Ол да мені көріп тұрған болар деп сенем. Бірақ, Несіпхан мені қараңғыда қайдан көрсін, өз жұмысымен айналысып, жарықты сөндіріп, ұйықтауға жатып қалады. Басым салбырап, қараңғы көшемен үйге қайтамын. Аулаға кірісімен көңілім бұзылады. Үйдің қараңғы қабырғалары, жапырайған сарайлар, кішкентай тауық фермасына ұқсаған тауық қоралар мүлде мұңайтып жібереді. Ит те алдымнан еркелей қыңсылап, есімді шығарады. Осының бәрінен де беземін, барлығы да көңілімді суытып жібереді. Тек шатырға шығып, астроном адамдай жұлдыздарға қарап, әлемдегі ұйқыға шомған миллиондаған адамдар жайында ойласам ғана аздап тынышталамын. Содан соң қолға қалам алып, дәптерді ашып, жаза бастаймын:



	Терезеңнен күңгірт тартқан :

	Көрдім сені, сүйіктім!

	Жұлдыздар тек жарқыл қаққан,

	Қараңғыда ұйып түн.



	Жер мен судан көзін алмас

	Телміреді ай жырақта.

	Жалқы жанға назар салмас –

	Ол да сендей бірақта.



	Терезеңнің өшіп шамы,

	Жұлдыз бен ай сырласар.

	Сен келмесең, кетіп сәні –

	Ғашық жанды мұң басар.



	Бар ойлайтыным Нәсіпхан. Оның жүзін айдың бетінен де, жұлдыздардың арасынан да көремін. Жазудан қолым босаса, өлеңді жаттауға кірісем. Жазудың ең қиыны – ақиқатты тура айтып, өз сезіміңді жеткізе білу. Ондай қасиет менде бар сияқты. Сезімді айта да, жаза да білемін. Сөйтіп жүріп, қызғаныш туралы поэма да жаздым. Айдаһардың бейнесіне қыздарды ұрлаған ала аяқ студенттерді салдым. Соған басымнан кешкен сезімімді кірістірдім. Поэма романтикалы болып шықты. Жазғандарым өмірмен байланысып жатты. Себебі, көбінесе оқиғаларды өзімнің өмірімнен алдым. Қапелімде маған “жазғандарымды бастырсам, қайтер еді?” деген ой келді. Өлең кітаптарым шығып, суретім журнал мен газет беттерінде басылып шыққандай сезіндім. Ол аз болғандай өлең оқы деп, халық гуілдесіп қол соғып, трибунаға шақырғаны, содан соң пошташы Қайырханның оқырманның жазған хаттарын әкеліп беріп жатқаны да көз алдыма елестеді. Кітабымды оқығандар қолтаңба сұрайды, жеңгелерім де, ағаларым да, қонақтарды қуана қарсы алып, шығарып салып жатқан тәрізді. Менің кітабымды Нәсіпхан да оқиды екен деймін. Көзінен жасы тамшылап, өкінгендей болады, бірақ бәрібір оқиды. Мен оның шам жанып тұрған терезесінен қараймын. “Ие, сүйіктім, жүр кетейік, мен сені ұмытты деп ойлайсың ба, жоқ ұмытқан жоқпын”, – деп өтінемін. Ол терезенің ар жағында, ештеңе де естімейді, ал мен болсам оның үйіне кіруге батылым бармайды. Даусымды әкесі естіп, сыртқа шығып: “Ей, берекесіз! Біздің үйге қарай аяғыңды басушы болма! Қызымды тағы да қорламақсың ба?!” – деп айқай салады. Мен үнсіз кетемін. Әкелер сондай, деттері берік. Оларға адамгершілік керек. Біз, жастар, ол жайында ойламаймыз ғой...

	Бір күні түсімде Нәсіпхан туралы өлең жазыппын. Оянысымен қолыма қалам алып, оны дәптерге түсірдім. Сол кезде мен “әлі күнге дейін үлкен ақын да, не белгілі жазушы да түсінде ештеңе жазбаған болар!” деп ойладым. Сондай ойларым үшін ұялып, қызарып та кеттім. Енді басқа нәрселер жайында ойланбақ боламын. Бірақ өзімді сондай үлкен адамдармен қатар қойған қиялым есімнен кетпеді. Сөйтіп, ұзақ түндерде, кейде таң атқанша қағаз жазумен отырамын...

	Қоңыраулы сағаттың шырылынан оянып, есімді жиямын. Жұмысқа жиналу керек. Төменде шылапшынның салдырлағанын, үлкен жеңгемнің:

	– Мына антұрған бала тағы да төсекті шылқытты, – деп жылаған балаға айқайлаған даусын естимін.

	Сол сөздерді естісем болды, тіпті дірілдеп кетемін. Түні бойы бақыт, тағдыр туралы қиялдап, тамаша ойларға берілген адамға қайдағы бір “шылқыту” туралы тыңдау жаман әсер етеді екен.

	Үлкен ағамның кішкентай ұлының жылағаны құлағымды жарғандай болып, шатырдан төмен жаққа айқайлаймын.

	Менің даусымды естіп, бала жылағанын қояды, менен қорқады.

	– Сен ақылсыз, неге баланы ұрып жылатасың? – деп, үлкен жеңгеме ұрсамын.

	– Сенің не жұмысың бар, ұрсам өз балам. Өзің “ақылсызсың”, – деп ол да маған айқайлады.

	– Бұ не қылған айқай! – деген үлкен ағамның даусы естілді.

	Содан соң үйдің іші тым-тырыс бола қалды. Мен киіне бердім. Өзінің бөлмесінен сөйлей шыққан кіші жеңгем де маған тиісіп, тыныштықты бұзды:

	– Өзіңнің балаң болғанда, көреміз не істегеніңді? – деді ол мені сөйлетпек оймен.

	Мен үндемей, басқыштан түсіп келе жатып, оған тілімді көрсетіп:

	– Пойыз кетіп, чемодандар қалып қалды, – деп оны қажай сөйледім.

	– Қандай пойыз, қандай чемодандар? – деп ештеңені түсінбеген кіші жеңгем, маған үрейлене қарады.

	– Қандай чемодан? – деді үлкен жеңгем де бөлмесінен шығып.

	Мен үн-түнсіз қастарынан өтіп, қол жуғышқа қарай жүрдім. Жеңгелерім ештеңені де түсінбей, не жайында сөйлегенімді білгілері келіп, артымнан қалмады.

	– Қандай чемодан. Айтсайшы? – деп тағы да үлкен жеңгем сұрап болмады.

	Мен үндемей, жуына бердім.

	Олар да маған қарап тұр. Кіші жеңгем шыдай алмай, саусағымен шекесін түртіп, “мынаның есі ауысқан шығар” деп, үлкен жеңгеме ым қақты. Мен де оны көріп, басымды шайқап:

	– Иә, иә... – деймін, бетімді жуып жатып.

	Олар таң қалып, иықтарын қозғады да, кетіп қалды.

	Өмірде не көп, “проза” көп. Сен түні бойы терең ойларға шомып, талаптанасың, жоғарыға ұмтыласың. Ал өмірде толып жатқан бос айқай, бос сөздер, балалардың жылаған даусы, сапырылысып жүрген адамдар. Осының бірін естігім де, көргім де келмейді. Екі ағам маған түсін суытып, бұйрықтарын береді, одан соң бәріміз түгел үндемей, дөңгелек, аласа үстелді айнала отырып, ас ішеміз. Кешке тағы да осы үстелге жиналамыз: жеңгелерім жұртты неше саққа жүгіртіп, өсек айтады. Содан кейін бәрі де теледидар көруге кетеді. Мен жалғыз қаламын. Не істеу керектігін ойланбасаң, өмірдің не қызығы бар? Олардікіндей өмір – әлі де “проза”. Ал өзің үлкен дүниелер жайында ойлан да тебірен...

	Өмірдің прозасы... Сол кезден бері, яғни өлең жаза бастағаннан бері “проза жазып көрсем қайтеді?” деген де ой келді. Менің төңірегімде тағы да қайталап айтамын, проза өте көп еді. Сүйгенімнен айырылғанда, өлең жаза бастадым. Ал проза жазу үшін, нені жоғалтуым керек екен? Жоқ, ештеңе де жоғалтудың қажеті болмас. Ал егер дұрысын айтсам, ештеңеге уайымдамасам, сол кезде проза өзінен-өзі-ақ жазылар деп те толғанамын. Дұрысын айтсам, ит емес, әтеш туралы жаздым. Қазір қалай болғанын айтайын.

	Қора-жайға мен қараймын. Менен басқа еркектер болғанмен де, ең кішісімін ғой. Мен де ағаларым сияқты жұмыстан үйге қайтып, жолдастарыма барар едім, онда бірақ, қора-жайды кім қарайды?

	Сол күні жұмысым онша көп емес еді. Қақпаны жөндеудің, шұңқыр қазудың керегі жоқ болатын. Тек сүрлем әкеліп, қораны тазалап, қойларға жем салу, сиырға жүгерінің сабағын беріп, бұзауын айыру керек еді. Осындай өз міндеттерімді істеп болғаннан кейін, қызып кетіп, жеңгемнің де жұмысын істеуге кірістім. Үлкен жеңгем балаларға сүт ішкізіп тұрғанда, тауық қораға тауықтар мен күрке тауықтарды кіргізе бастадым. Құстарды санап едім, түгел екен, тек бір шұбар әтеш жоқ болып шықты. Аула ішін түгел қарадым. Содан соң көшеге шығып, әтешше дауыстап та көрдім. Шұбар әтеш жоқ. Оның есесіне сүт ішіп тұрған балалар жүгіріп келіп:

	– Теңіз, тағы да әтешше шақыршы! – деп өтінді.

	– Ку-ка-ре-ку-у! – дедім мен тағы да.

	– О, жүгермек, не болды саған? – деп үлкен жеңгем шықты.

	– Шұбар әтеш жоқ.

	– Ойбой, машина басып кеткен ғой!.. – деп ол жағын ұстады. – Әлде мына оңбаған перілер, – деп ол қарындарын жалтыратып тұрған балаларын нұсқады. – Таспен ұрып өлтіріп, орға лақтырып жіберді ме екен?! – Ей, оңбағандар, сендерді ме, бәлем! -деп айқайлады жеңгем оларды қорқытпақ оймен.

	– Біз көрген жоқпыз! – деп, балалар қосарлана шуылдады.

	– Сенбеймін сендерге, – деп, жеңгем басындағы орамалын түзеп, көшеге шықты, балалар да оның соңынан ере жөнелді.

	Дала қараңғылана бастаған еді, кешікпей олар әтешті таппай, қайтып келді. Үлкен жеңгем кеш бойы мені қасынан жібермеді. Жыламсырап, арқасын іргеге сүйеп отырып сөйлей берді.

	– Тауықтар өле бастаған соң, кеше мал дәрігерін шақырған едім, бәріне укол салды. Сол байғұс әтеш те ауырып, бір жерде өліп қалды ма, кім білсін?!

	– Өлсе, өлген болар. Табиғат, өзі жаратты, өзі қайтарып алған шығар, – деймін мен.

	– Әлде көшеден біреу-міреу ұстап алып кетті ме екен? – дейді тағы да жеңгем.

	– Кімге керек сенің сол жаман әтешің? – дедім, оның сонша ойланғанына ашуланып.

	– Мүмкін Лұқпанның құдығына түсіп кеткен болар? – деп, тағы жыныма тиді ол

	– Түссе, түсіп кеткен шығар, онда не қыл дейсің? Лұқпанның сиыры су ішпес, – деп жауап бердім.

	– Теңіз, қай жерде жүр екен бар болғыр әтеш? – деп, жеңгем қоймады.

	– Әтештер жүзе біле ме? – деп сұрады жіңішке даусын шіңкілдетіп, шешесінің қасында тұрған кішкентай ұл

	– Әтештер тек сүңгиді! – деп жауап бердім мен оған.

	– Шібилер де сүңги ме? – деп тағы да бала артымнан қалмады.

	– Шібилер қайықша жүзеді, – дедім. Бірақ бала бәрібір артымнан қалмай:

	– Қайықты неден жасайды? – деді.

	– Сабаннан, – дедім мен соңына дейін шыдамақ болып.

	– Еһе, – деді бала.

	Енді қойған болар деп, тынышталмақшы едім, ол тағы да:

	– Мына шамдағы жарық қайдан келеді? – деді көзін шүңірейтіп.

	Мен жанған шамға қарап тұрып, енді оның сұрауының шегі болмас деп ойландым да, ол сөзін қойсын деп:

	– Шайтан жағады, – дедім.

	– Шайтан бар ма? – деді ол тағы да. Менің әбден жыным келді.

	– Болды енді! – дедім ашуланып. – Қоймасаң, қазір сені сол шайтанға беремін.

	Бала аузын жаба қойды. Шайтаннан да, менің айқайымнан да қатты қорқатын. Былтыр ол электр ұстараның неге ызылдайтынын білмек оймен, таспен ұрып сындырған болатын. Сонысы үшін әрі екінші ондай істемесін деп, мен оны сарайға қамадым да, өзім үстіме тонды айналдырып киіп, “шайтан электр ұстарадан шыққан” деп қорқытқан едім. Содан бері ол менен де, шайтан деген сөзден де оттан бетер қорқады.

	– Ойпырым-ай, әтешіміз қайда екен? – деп, тағы да үлкен жеңгем сұрауын қоймады.

	Бұл жолы мен қатты ашуландым.

	– Жарымес-ау, Шомат келіп, таяқпен ұрып өлтірген! – дедім ызаланып.

	– Сен неге менімен бұлай сөйлесесің? – деді үлкен жеңгем өкпелеп. – Құрдасыңмын ба? Бір жақсылық істе деп өтінген едім, ондай нәрсе сендейлердің қолынан келе ме? – деді ол көңілі қалғандай сөйлеп.

	– Теңіз, Шомат шайтанның жолдасы ма? Неге ол таяқпен жүрді? – деді сөзге тағы да бала кірісіп.

	– Саған не жоқ?! – деп шешесі ашуланып, баланың құйрығынан тартып жіберді.

	Мен де ашуландым. Шатырға шықтым да, өзімнің алғашқы әңгімемді жазуға кірістім. Әңгіме әтеш жайында еді. Бірақ біздің әтеш туралы емес, ауылымыздағы басқа бір әтеш туралы. Ал біздің әтеш ертеңінде өзі келді. Қайда болғанын ешкім осы уақытқа дейін білмейді. Әтештер қыдырып жүре береді, оның қайда қыдырып кеткенін кім біледі? Қалай болғанда да бұл әңгіменің жазылуына сол әтештің себі тиді.





	Әтеш



	Тал шыбықтан тоқылған қоршаудың астынан бір бас көрінді. Ғажап! Өзі қимылдайтын сияқты. Бәлі, әтештің басы екен ғой! Кеудесін жасыратындай саңылау іздеп, топырақты бұрқыратып, аяғымен жерді тырналап жатыр. Сол арада шаң-шаң болып, үлкен, қара әтеш қораға атылып кірді. Басын қайқайтып, қанатын жайып, бірнеше рет шыр көбелек айналып, барып тоқтады. Оның көзіне бірдеңе көрінген болу керек. Соған қарай ұшпақ болып, желпініп, қанатын жайды. Бірақ осы кезде атылып келіп тиген таяқ оны жалп еткізді. Әтеш шаңды бұрқырата қанатын қаққылап, жан ұшыра тыпырлады.

	Үйілген тезектің артынан, тап бір жыртқыш қасқырды ұрып жыққандай, Шомат қарт қопаңдап шықты да, бөркін түзеп, ағарған мұртын сипап қойып, тыпырлап жатқан әтештің қасына келіп, еңкейе қарады:

	– Еһе, түстің бе, қолға! “Үрлық түбі қорлық” деген, ұсталдың ба, бәлем? Бұдан былай енді менің қызыл әтештерімді шоқымассың, тырнауышпен тырнағандай ауладағы картоптарымды да қопармассың! Тауықтарыма да қыдырып келіп, таң атпай шақырмассың?..

	Қарт, тап бір адаммен тілдескендей, жерде жатқан қара әтешпен сөйлесті. Содан соң еңкейді де, әлсіреген әтешті жерден көтеріп, демін әрең алып, қақпадан шығып кетті.

	Көшенің арғы жағындағы өз үйінің ауласында шаруамен айналысып жүрген Минат кемпір Шоматтың қолындағысын көріп, көзі шарасынан шығып кетердей, тесіле қарады. Бейне, ұясынан қуылған жұмыртқалайтын тауықтай қытқылдап, кемпір де бір орнында тұра алмай, күбір-күбір сөйлеп, үйдің жанында жүріп алды. Отқа қойған тамағын да ұмытып, қора жаққа қарай асыға жөнелді. Қарттың қолынан өзінің қара әтешін көргенде, кемпірдің үрейі ұшып кетті.

	– Мә! – деп, Шомат әтешті қақпаның ар жарынан лақтырып тастады. – Қарап жүр дегенім қайда? Бар күшіммен таяқты лақтырып қалып едім, тие кеткені. Әлі де жаны шыққан жоқ, адал деуге болады.

	Шал, әйел не дер екен дегендей, көзін сығырайтып, оған тесіле қарады.

	– Оңбағансың-ау, Шомат, есіңнен тандың ба?! – деп кемпір сасқалақтап, жерге топ ете түскен әтешке ұмтылды. Қанатынан ұстай, көтеріп, деміне құлағын тосты. Әтештің қызыл кекілі салбырап жатты. Кемпір оның аузын ашып, тіліне қарады да:

	– Демі жоқ. Өлтіріпсің, – деп, еріні жыбырлап, күрсінді де, көйлегінің жеңімен маңдайының терін сүртті.

	Шомат үн-түнсіз, қазықтай сіресіп, ауланың ар жағында тұра берді.

	– Уа, жамағат, мына алжыған қартқа қараңдар!.. – деп, Минат айқайлап жіберді. Оның даусы жан-жаққа түгел естілді.

	– Нағылет шал! Өмірің қысқа болғыр! Жазықсыз құстың обалына қалған сені алла мұратыңа жеткізбесін! Ұрған қолың солып қалсын. Ар-ұяттан айырылған шал! – деп, қолындағы әтешті аспанға көтеріп, айқайлай берді Минат.

	Қарт жан-жағына жалтақтап, қораның ар жағынан бастарын қылтитып қараған әйелдерді көрді. Олардың айқайлаған дауысты естіп шыққаны белгілі болды. Қарт ұялғанынан жерге кіріп кете жаздап, Минатқа айқайлап, зекірді:

	– Жап аузыңды, алжыған кемпір! Ауылды түгел жиярсың. Бір әтеш үшін сонша айқайлағаның не? Тағы да екі шұбар әтешің бар ғой, олар да менің қорамнан шықпайды. Ал енді аузыңды жап, өтінемін, халықты жима! – деді.

	– Бәлі! Естідіңіздер ме, мынаның не айтып тұрғанын? Ақылсыз қарт тауық қорама су құймақ болып тұр. Құдай тағала маған мұндай көршіні қайдан ғана кездестірді екен?! Алла жазасын бергір! – деп, кемпір үсті-үстіне сөйлей берді.

	– Былтыр қораның жанынан өліп жатқан күрке тауықты тауып алдым... Бір құдай білсін кім өлтіргенін... Сендей көршіден көресімізді көрерміз әлі... Анау зердесіз Мырзабек жаз сайын алма ағашты сындырумен келеді, ал мына милау қарт құстарымды түгел қырып бітіретін болды. Иә, алла, неге ғана мені осындай көршіге кездестірдің екен! – деп, кемпір тыныш таппады.

	– Тоқта! – деп, Шомат айқайлап, бөркін көзіне түсірді, содан соң тұтығып: – Ұзын сөздің қысқасы, болар іс болды, – деді. – Бітті – кетті. Әдейі өлтірген жоқпын. Таяқты лақтырып жіберіп едім, соған тие қалғаны. Қайдан білейін өйтіп бірден... Онан да жаны шықпай тұрып, біреуге сойғыз.

	Кемпір қарттың не айтқанын байқамай, оған ойлана қарады.

	Онан соң есін жиып, қолындағы әтешті Шоматқа созды да:

	– Иә, Шомат, мә, өзің соя ғой онда, – деді даусын жұмсартқан кемпір мүлде ұрыспаған кісідей болып.

	Шомат қулана күліп, кемпірге қарады, оның ашуының тарқағанын байқап:

	– Жоқ! – деді. – Менің сойғаным жарамас, онан да басқа біреуге сойғыз.

	– Неге?

	– Неге дейді! Еркектің сөзі берік болу керек. Сен маған айқайлап ұрсып жатсаң, ал мен сенің айтқаныңды қыңқ етпей, орындай берсем ғой! Жоқ! Менің сөзімнің қандай берік екенін көрерсің, – деп, Шомат үйіне қарай беттеді.

	– Өй, нағылет! Өмірің қысқа болғыр! Бұдан былай Мырзабегіңді үйіме жақын жуытпаймын. Кемпіріңе де айт, сепараторға сүт тартуға келмесін. Ал қызым туралы ешбір сөздеріңді құлағыма аспаймын, қан жауғырлар! – деп, Минат кетіп бара жатқан Шоматтың артынан айқайлап қалды...

	Бұл оқиға ауылға түгел жайылды. Оған болған-болмаған әңгімелер де қосылды. “Ауылдың шетінде тұратын Шомат қарт алжыған” дейді біреулер. Енді біреулері: “Минаттың қамыс үйін көршісі өртемек болыпты” деп те шығарды. “Шомат қарт Минаттың тауық, қаздарын қырып тастапты, енді Минат оны сотқа бермек болып жүр екен” деген де сөз тарады...

	“Бір ауыз сөзден жүз ауыз әңгіме туады” деген осы ғой. Әне, сөйтіп, Сынтаслы ауылында бір әтештің кесірінен үлкен сөз шығып, жайылған үстіне жайыла берді.

	Шомат кеткеннен кейін Минат асыға басып, Жақып деген көршісіне барды. Ол әтешті сойып берді, Минаттың үйінде ер адам жоқ, кемпір Зарема деген қызымен тұратын. Заремасы да ер балаға бергісіз, анаға одан артық не керек?

	Шоматтың ұлы Мырзабек пен Зарема екеуінің арасы жақсы екенін ауыл түгел білетін. Ал әтеш жайындағы әңгімені естігенде, “енді бұлар араздасты, Шоматтың үйіне келін түспейтін болды” – деді жұрт.

	Сонымен, ұзын сөздің қысқасы, сол кеште Минаттың үйінде қара қазанда қара әтештің еті қайнап жатты... Минат аула ішіндегі бұрқылдап жатқан қазанға қарап, көпке дейін ойға шомып отырды. Шомат қарт қора-жайын қарап шығып, қақпаны бекітіп, байлаулы тұрған итті босатып жіберді, содан соң ас үйге кіріп, бір тал шылым алып шықты да, аласа орындыққа жайғасып, болған оқиғаға ой жүгіртті. Ас үйде кемпірі де жүрген. Ол өзі әр уақытта әдептен озбайтын, шалының жұмысына кіріспейтін, өз ісін ғана білетін адам. Оның үстіне мұқият, бірдеңемен шұғылданбаса, отыра алмайды. Қазір де ол жіп иіріп отыр. Шомат та үн-түнсіз түтінін бұрқыратып, шылымын шеге берді...

	Ал енді Зарема мен жігіттің жағдайына келейік. Әтештің еті қайнай тұрсын. Ол піскенше, басқа жағдайларды байқап көрейік...

	... Ауылдың шетіндегі үйілген сабанның қасында жігіт пен қыз сөйлесіп отыр. Олар ауыл жақтан естіліп жатқан дауыстарды да, шырылдаған шегірткенің үнін де естімеді. Екеуі біріне-бірі тығыла түсіп, тек жүрек лүпілін ғана тыңдайды.

	– Шалдар да әбден алжыған екен! – деді қыз, көйлегінің етегіне жабысқан сабанды қағып тастап.

	– Кемпірлер де олардан кем түспейді! – деді жігіт те күлімсіреп.

	– Неге олай дейсің? Кемпірде не жұмысы бар? Біреудің әтешін неге ұрады? Сол әтеш, тіпті біздікі болмай-ақ қойсын, бәрібір дұрыс емес! – деп, Зарема қыза түсті.

	– Қойшы, соны, Зарема! Шалдікі де өзінше дұрыс, – деді Мырзабек. Содан соң жұлдызы жымыңдаған аспанға қарады.

	– Иә-ә! Қойсаң, өзің қой! – деп, қыз жігіттің құшағынан босанып, оның бетіне қарады. – Шалды неге жақтайсың? Онсыз да жұртқа сөз болдық.

	– Неге жақтайсың дейсің бе? Жақтаймын. Сенің сол қара әтешіңнен қанша азап шектім десеңші! Күн сайын ауладан қуалаймын да жүремін, пиязымызды шоқып, әлегімізді шығарды. Ол өзі жалғыз кірсе екен, соңынан көшеде жүрген барлық тауық еріп кіреді... Қояйықшы енді сол ұсақ сөздерді. Басқа сөйлейтін ештеңе таппағандай болдық қой. Ал, жұртқа неменеге күлкі боламыз? Күлкісі келіп бара жатса, күле берсін. Бізде не жұмысы бар олардың? – деді жігіт, сабанға шынтақтай жатып.

	– Енді, міне сөз екеумізге де жетті, – деді қыз уайымдап. – Үлкендер ұрсысып қалған болса, бізге де жақсы емес. Осындай ұсақ сөзден таудай бәленің шығып жатқанын өзің көрдің ғой. “Енді Минат Заремасын өлсе де бермейді Шоматтың ұлына” дейді ғой жұрт.

	– Сен жұртты тыңдама! Олар сөйлей береді. Күз түсіп, астықты жинап болған соң, ешкімнен де сұрамаймын... – деп, жігіт қызды құшақтады.

	– Күз болғанда не істемексің? – Қыз ештеңені сезбеген кісіше оған жалт қарады.

	Айтатынымды айттым ғой дегендей, жігіт үндемеді.

	– Ешкімнен де сұрамайсың ба? Үлкендерді қайда қоясың? Олар татуласпаса, өмірі жалғыз өтсем де, саған тимеймін...

	– Сенен сұрайды деп ойлайсың ба? Алып қашамын, – деді жігіт күлімсіреп.

	– Е, қарай гөр, қалай-қалай сөйлей бастағанын! Олай болса ана біздің қара әтешті мертіктіріп өлтіргендей етіп, анам да сені мертіктірер, – деді қыз жұдырығын түйіп.

	Жігіт күліп, тағы да қызды құшақтап еді, ол ашуланып, жігіттің құшағынан босанбақ болды. Бірақ қатты құшақтап алған жігіт босатпады.

	– Жібер! – деді, амалын таппаған Зарема өтініп. – Қазірдің өзінде мынадаймыз, кейін қалай өмір сүрмекпіз? – деді қыз қайғырған түрде. – Бекер сенімен байланысқанмын...

	– Мүмкін,басқа біреуді іздейтін шығарсың, ә? Ондай болса, сен туралы өлең шығарып, ауылға жаямын... – деді Мырзабек әзілдеп.

	– Қандай өлең шығармақсың?

	– Қандай!.. Қандай болсын, күйеуге тимей тұрғанда менімен... деп, – Мырзабек тағы да қатты күлді.

	– Бар, шығара бер өлеңіңді! Қазір-ақ шығар! – деп қыз, жігітті итеріп жіберіп, ұшып тұрды. – Қарай гөр, мұның айтып тұрған сөзін! Сендейлер толып жатыр. Жүргізушілігіңе мақтанасың ба?!

	Мырзабек күлкісін тыйып, бірден шырайын өзгерте қойды.

	– Сабыр ет, ашуланба! – деп, қыздың қолынан ұстап, сабанға отырғызды.

	Олар біраз уақыт үнсіз қалды. Сонан соң жігіт даусын жұмсартып:

	– Қояйықшы, соны! Маған да оңай деп ойлайсың ба? Біздің шал тіпті күн көрсетпейді. Дегенмен, оның жүрегі жұмсақ, ешкімге жамандық ойламайды. Сөйлеп-сөйлеп алады да, сонан соң айтқанын ұмытып кетеді. “Үлкен ағаларыңнан үлгі ал, еріншексің, үйде ештеңеге қолыңды тигізбейсің” деп, миымды шұқиды. Қарсы сөйлесең, өкпелеп қалады. Жұрт олардың айтқанын үнемі тыңдай бермейді. Ал оның айтқанын тыңдап қана отырсаң, жұрт не демейді, оған да шыдауға болады. Екі жұма болды: “бір жерден кенеп тап, ауланы тойға әзірлеу үшін кенеп керек” – деп, қайта-қайта айтып, миыңды шұқи береді...

	– Дұрыс айтады, – деді қыз, жігіттің сөзіне мән бермей.

	– Дұрысы, дұрыс-ау, мен қарсыласпаймын. Кенепті жердің астынан қазып табамын ба, көшеде жатқан жоқ қой. “Міне кенеп” деп ешкім әкеліп бермейді де!

	Осы сөзден соң екеуі де тынды. Ренжіскендерін де ұмытып, біраз ойланып отырды.

	Міне, өздеріңіз байқап отырсыздар, екі жастың арасына сол бір қара әтеш онша көп жаңалық енгізбеді. Олар бірден қызынып, ұрсыса жаздап барып, сонан соң ілезде суынып, қайтадан жараса қалды. Жастар ойланып отыра берсін. Кедергі жасамайық. Онан да осы кезде ауылда не болып жатқанын байқайық...

	...Минат пештің алдында шымшуырмен отты қағыстырып отыр. Кемпірдің Шоматқа деген ашуы қайтпай, не істерін білмей, ызаланды. Әтештің сорпасының иісі Бике кемпірдің мұрнына барды. Ол қалт-құлт етіп, ауылдың бір шетінен Минаттың үйіне зырылдап жетті. Қақпа алдына тоқтап, демін алды. Қақпаның сығырлағанына Минат көңілін де аудармады. Пеште жанған оттың сәулесінен, оның түнерген қабағы анық көрінді. Бике піскен астың үстіне дәл келгенін бірден түсінді.

	– Әй, Минат, қайғыңа ортақ болуға келдім, – деді кемпір үйге кірер-кірместен.

	Минат басын да көтермей, ойланып, жанып жатқан отқа қарап отыр еді.

	Бике кемпір пештің жанына барып, еңкейіп, қазанды иіскеді.

	– Сенбісің, Бике? – деді Минат бір кезде басын көтеріп.

	– Минат-ау, әтешті пісіріп жатырсың ба? – деді Бике таңданып. Минат оның сұрағына жауап бермей, күрсінді де қойды.

	– Минат әпке, – деді Бике, Минаттың оған туыстығы болмаса да солай атады. – Сенің орныңда мен болсам, әтешті сол берекесіз шалдың құдығына апарып тастар едім!

	– Иә, Бике, қайтейін енді, мен олай істей алмадым, – деді үй иесі жыламсырап.

	– Минат, сен кенже қызыңды Шоматтың ұлына бермек болыпты деген сөз тарапты ауылда. Сол шын ба? – деп сұрады кемпір оны сынамақ оймен.

	– Жай сөз. Қызымның төбесін де көрсетпеспін ұятсыздарға! – деді Минат.

	Бикеге керегі де сол еді, өзінің ойындағысын айтып салды:

	– Иә, Минат, мен де солай болар деп ойлап едім. “Ондай жаман жерге Минат өзінің жібектей қызын қайдан берсін. Бүкіл Сынтаслы ауылында болмаған мұндай оңбағанға қызын қия ма?!” – дедім. – Ана көшеге шықшы, олардың үйіне қарауға жүрегің айниды, қора-жайларына кіріп болмайды. Қысқасы, адам емес қой! – деп, Бике одан сайын өршелене сөйледі. Енді оны оқпен атсаң да тоқтату мүмкін емес. Ол “бәленшекең-түгеншекең” деп, Шоматтың бүкіл үрім-бұтағының осалдығын, ата-бабаларынан бастап, бүгінге дейін өмір сүріп жатқан күллі әулетін түгін қалдырмай жамандады.

	Минат аузын ашып, қарап қалыпты. Ол Бикенің айтқандарының бірін де қаншама жыл Шоматпен көрші болып тұрса да, естіген емес еді.

	– Бір кездерде Шоматтың анасының арғы атасы Сынтаслы ауылында кісі өлтіріп, Түркияға қашқан екен. Ал бір бабасының атасының шешесі бір заманда Сынтаслы ауылында жүргіштікке салыныпты. Шоматтың әкесі болса, соғыс кезінде бандиттермен ауыз жаласқан көрінеді. Ал оның бір ағасы алыпсатарлықпен айналысып, машина сатып алып, қазір қалада тұрады екен. Екінші бір ағасы өкпесін құрт жеп, содан өлген. Ал әйелінің ағасы машинасымен кісі басып, қазір түрмеде отырған көрінеді...

	– Болды жетер, – деп, Минат Бикенің таусылмас сөзін бөліп жіберді.

	“Ой, сен де бір қырсык, екенсің”, – деді ішінен Бике, Минаттың өз сөзін соңына дейін тыңдамағанына ашуланып.

	– Рахмет, Бике! Осы уақытқа дейін соқыр болып келіппін, бүгін сен менің көзімді аштың, құдай өміріңді ұзақ қылсын. Ертең келерсің, сорпа ішерміз, – деді Минат сөзден жалығып, Бике ішінен тағы да ашуланды. “Сенің құдайы сорпаң керек еді, маған! Мені не үшін келді деп ойлайсың? Сол сорпадан ішуге немесе әтештің етінен жеуге келді дейсің бе? Құдай өміріңді ұзақ қылсын деп, құтылмақ боласың, құдай сенсіз де жасайтынын жасайды” деп ойлады Бике. Жаным ашып айтып отырсам, мынаның мені қуғанын қара! Ертең десе, ертең-ақ жерміз деп, Бике кетуге әзірленді.

	Бүкіл Сынтаслыда ешқашан болмаған оқиғалар жайында Бике айтарын айтып кетті. Минаттың ашуы бойына сыймай отырды. Бір кезде оның інісі – Ұзын Қарайдар мектепте төменгі сыныптарға сабақ берді. Бойына қарап жұрт оны “ұзын” деп атайтын.

	Ол ешкіммен байланыспайтын, ерегеспейтін, ештеңеге қарсыласпайтын, сыпайы да сабырлы адам болатын. Ұзын Қарайдар болған жағдайды естіп, ешкімнің көзіне түспеу үшін түнделетіп, Минаттікіне келді. Қақпаның жанына келгенде, біреу ауладан шығып келе жатты. Кім екенін таныған Ұзын Қарайдар сескеніп, “Мына өсекші кемпір мені көрсе, сөзге араласты деп ауылға жайып жүрер”, – деп ойлады. Басындағы ақ қалпағын түзетіп қойды да, кемпірге амандаспай өте шықты. Басын имеген адамға кемпір де үндемеді. Бірақ ішінен “ақылсыз” дегенді айтпай да қалмады. Аулаға кірген Ұзын Қарайдар:

	– Амансың ба, әпке? – деді.

	Минат бұрылып қарап, бауырын көрді де, жанып жатқан пештегі отты көсей берді:

	– Неге ренжіп отырсың, әпке? – деді Ұзын Қарайдар Минаттың көңілсіз екенін көріп.

	Минат тағы да үндемеді.

	– Түсінсем бұйырмасын. Не болды саған, ә?

	– Не, не дейсің... – деді өкпелеген Минат. – Мен жалғызбын, жұрағат жоқ менде, ал сен болсаң мынау жүргенің жайбарақат. – Жалғыз адамды жәбірлейді! – деп ол кемсеңдеп қоя берді. Жалғыздың шаңы шықпас дегендей, сонша мені неге қорлайды екен. Иә, бүйтіп өмір сүрудің де керегі жоқ, қыздар күйеуге тиіп өз беттерімен кетті, кенже қызып ғана қалды қолда, оған да, маған да күн көрсетпейді! – деп, Минат көз жасын көл қылып жылай берді.

	– Қойсайшы, әпке. Біздің тұқымымызды ешкім де қорлаған жоқ! – деп, Ұзын Қарайдар Минатты жұбатпақ болды.

	– Неге қой дейсің? – деп ашуланды әпкесі.

	– Қой демегенде не деймін, – деді Ұзын Қарайдар. Ал Минат болса тоқтамай, жылай берді.

	– Ал маған не істе дейсің, әпке? Қолымнан келгенді істейін, – деді Ұзын Қарайдар, не дерін білмей, сасқалақтап.

	– Иә, бауырым, не істейтініңді білмей тұрсың ба? – деді Минат солқылдай жылап.

	– Қой дедік қой, әпкетай! – деп ақырып жіберді Қарайдар.

	– Қазір мен ол хайуанға барып, быт-шытын шығарайын! – деп айқайлады Сынтаслы ауылындағы ең сабырлы адам. – Қазір барып әлек-шәлектерін шығарып, қарттың үйін өртейін, өзіне пышақ салайын!

	– Ойпырым-ай, Қарайдар-ай! – деп, Минат отырған жерінен ұшып тұрды да, інісін тоқтатпақ болып, білегінен ұстай алды.

	– Жоқ, әпке! Мен ол хайуанды тұншықтырмасам, адам болмай кетейін! – деп, қаһарлана түсті Қарайдар.

	– Құдай үшін, Қарайдар, өтінемін, – деп, Минат бауырының қолынан жібермеді. – Оның соңы немен тынатынын ойла, бауырым. Біреуді өлтіремін деп, бар өміріңді қор қыларсың. Балаларыңды, әйеліңді ойла!

	Ұзын Қарайдар әйелің дегенді естіп, тоқталды. “Иә, әйелім миымды шірітуін шірітеді”, – деп ойлады ол ішінен.

	Осы кезде қақпа ашылып, аулаға жүгіріп біреу кірді. Бұл баяғы айлакер Бике кемпір еді. Минаттың қасына барып, құлағына бірдеңе деп сыбырлады.

	– Қай жерде? -деп, Минат кенет сасқалақтап қалды.

	Бике тағы да бірдеңе деп құлағына сыбырлады.

	– Мені күте тұрыңыз! – деп, Минат үйге кіріп, шәлісін жамылып шықты.

	Минат шығып кетті. Аула ішінде бүкіл ауылға өз ерекшеліктерімен белгілі, біріне-бірі мүлде қарама-қарсы екі адам қалды. Бірі – өсекші кемпір Бике де, екіншісі – Минаттың бауыры Ұзын Қарайдар. – Сынтаслының ең сабырлы адамы.

	* * *

	Түн тыныштығын біреудің аяқ дыбысы бұзды.

	Қыз сескеніп, жігітке жақындап, оның қолынан мықтап ұстап алды. Қараңғыда әлдекім келе жатқандай көрінді. Адам ба, мал ма, не екенін олар айыра алмады. Тек сабанға жақындағанда ғана адам екенін білді. Қыз бен жігіт көрінбеу үшін, демін ішінен алып, сабанға көміліп, тығыла қалды.

	– Астапыралла! Қайда жоқ болып кетті екен?.. – деп біреу өз-өзінен сөйлеп жүр.

	Жігіт кім екенін тани алмағанмен, оның қолындағы шыбықты көріп: “Сиыры табыннан қайтпаған біреу болар, соны іздеп жүрген шығар”, – деп ойлады.

	Әлгі адам қатты ашуланып, тура сабанға төніп келді. Жігіттің жүрегі “дүрс-дүрс” етті. Қыз бірдеңе деп сыбырлап еді, жігіт оның не айтқанын естімеді.

	– Әй, ұятсыздар! Мені қартайған, көзі көрмейді деп ойладыңдар ғой? Міне, таптым сендерді! – деп айқайлады Минат, қолындағы шыбығымен жасқап.

	– Тұр, ұятсыз! Сенің қандай киноға баратыныңды енді білдім. Бике аман болсын! Оңбағыр, шешеңді көзі тірісінде масқаралайын дегенің ғой! Сүмелектермен байланысып... Тұр деймін мен саған!.. – деп, есі кеткен әйел тымық кешті жаңғырта айқайлады. Минат қызын дәл бір табыннан қайтпаған жас бұзауды айдағандай алдына салып айдап келеді. Олар жұрт көрмесін деп, дуалдарға жанаса жүріп, үйлеріне асықты. Олардың соңынан жігіт те селбірейіп кетіп бара жатты.

	Минат шыбығын үйіріп, өз-өзінен күбірлеп сөйлеп қояды:

	– Менің қызымды келін етпек екен ғой?! Күйеуге тимей қалса да, ондай жерге бермеспін!..

	* * *

	Қара әтештің еті мен сорпасын қонақтардың алдына қойып, Минат кемпір бәйек болды.

	– Жұртқа бүгін ет жегізген Шомат қарттың жолы болсын! Күн ұзаққа иегім қышып еді.

	– Менің де иегім қышып еді, – деп қостады Бике де буы шығып тұрған сорпаға сілекейі шұбыра қарап. Ұзын Қарайдар үндемей ғана аласа үстелдің жанында отыр еді.

	Осы кезде сықырлап қақпа ашылды да, таяғын тықылдатып, Шомат қарт кіріп келді.

	Пештің жанында отырған үш адам не айтарын білмей, ауыздарын ашып, қарап қалды.

	– Міне, әтешіңізді тірілттім, Минат. Сізге өзіңіздікіндей қара әтеш бермесем, ұнатпайсыз ғой?! Өзі де түйе құстай үлкен екен, – деп, қарт аяғы байланған үлкен қара әтешті жерге тастады.

	Минат кемпір сасқалақтап, біресе қартқа, біресе отырған кісілерге қарады...

	– Жоқ, Шомат... – деп үйдің иесі тұтыға сөйледі.

	– Жоқ дегенің не? – деп Бике Минаттың көзіне қарады. – Ал деймін саған, өзіңе керек болмаса, басқа біреуге берерсің.

	– Дұрыс, Минат, – деді Шомат та. – Ал жарайды, қайырлы кеш болсын, мен кетейін, – деп ол бұрыла берді. Минат есін жиып:

	– Не ғып тұрмын, есалаң әйелдей... Кел, Шомат, асқа отыр! Әтештің еті жақсы пісіпті. Ауыз тиіп кет, отыр! – деді.

	– Не дейсің? – деп таң қалды Шомат қарт.

	– Қара әтештің төсінің басы мынау. Же, Шомат, қазір сорпасын да құямын...

	Бүгін күні бойы соншама дабырлаған адамдар, кеште жайдарылана отырып, қара әтештің етін жеп, сорпасын ішті. Үстел басынан тұрып жатып:

	– Қонақ асың тойға ұлассын! – деді Шомат кемпірге.

	– Саған да солай болсын! – деді Минат.

	– Сен солай еткің келсе, орындалады ғой, Минат.

	– Неге солай етпейін, Шомат?

	Үйдің есігінен сығалап қарап тұрған Зарема шал мен кемпірдің сөздерін естіп, жүрегі дүрсілдеп, қуанып кетті.

	Қара әтеш жайындағы әңгіме осы. “Мұны неге айтты? Қандай себебі бар?” дерсіз, бәлкім. Себебі бар! Ноғайлар сөзді қадірлеген халық. Бұл жақсы қасиет. “Басы қылдай, аяғы таудай!” “Сөзің сау болса, басың тау болар”, немесе “Мағыналы сөз малдан артық” – дейді халық. Одан да жақсы мәтел бар біздің халықта: “Көп сөздің азы жақсы, аз сөздің өзі жақсы!” Дәл айтылған ба?! Дәл Аз сөздің өзі жақсы.

	Иә, сол екі жастың тағдыры не болды екен деп, сұрарсыз. Мырзабек пен Зарема бірге жұмыс істейді. Олар тату, бақытты. Біздің әрқайсымызға да жақсылық, татулық тілейді.

	Шомат та, бұрынғысындай Минат кемпірдің әтештерін ұрмайды. Анда-санда кемпірдің өзі-ақ сойғызады оларға...

	Мен сол әтешпен байланысты бірінші прозалық шығармамды қинала отырып жазып шықтым. Бұл әңгімеден соң, басыма тағы да жаңа ойлар келді. Соған жетсем деп, тырыстым. Жазғандарыма қуанып жүрдім. Ол аз болғандай, менде әңгімелерім баспасөз бетінде жарық көргендей сезім пайда болды.

	“Ауылдастарым басылып шыққан әңгімемді көрсе, қалай қуанар еді, өзіме үлкен абырой болар еді”, – деп қанша рет ойландым. Әлбетте, менің ауылдастарым Сынтаслы ауылының қолында талай дүние тұрғандай сезініп, көрші ауылға да өздерін жоғары көрсетеді. Менің өздері жайында жазғанымды көрсе, олардың төбесі көкке жеткендей болатынын түсінем. “Біздің ауылдан жақсы ауыл дүниеде болмас! Біздің өмірден жақсы өмір жоқ. Сынтаслы жазушысы Теңіздей жазушы жер бетінде жоқ!” – деп айтар олар. Дүние жүзіне біздің ауылдың жағдайын біз туралы айтатын жазушы Теңізіміз тұрғанда, бізге енді теледидардың керегі не!” – деп те көкірегін керіп, мақтанғандарын еститін сияқтымын.

	Бұның бәрі тек қиялдарым, үмітім ғана. Шіркін, осының бәрі шындыққа асса, қандай болар еді!..

	Мен еш нәрсені жасыра білмейтін адаммын. Ойыма не келсе де бүкпелемей айта беремін. Сол мінезім кіші жеңгеме ұқсап кетеді. “Жүрек әркімге таптататын төсеніш емес!” – дейді менің ағаларым. Бізде бәрін жасырады. Ағаларым әйелдерінен, жеңгелерім өзара бір-бірінен және балаларынан жасырады. Бар сырымыз ең үлкен әпкеме ғана мәлім, оның аузы берік, құлыптай, ешкімге ештеңе айтпайды!

	– Боқтық сөзді сыртқа шығармаңдар! – деп те сол кісі айтады.

	Үлкен ағам өте тұйық мінезді. Ол тіпті, айтқысы келгендерін де айтпайды. Бойы ұзын, кең жауырынды, әлуетті. Шаруашылыққа тыңғылықты адам. Оның үстіне өте малжанды. Өз басым қора-жайды қарап жүрсем де, әлі күнге дейін бізде қанша қой бар екенін білмеймін. Ал ол жұмыстан ерте келіп қалса, қолына шыбық алып, өзен жақтағы жайылып жүрген қойларды өзі айдап келеді. Олардың бірен-сараны аурулы болып, жүре алмай қалса, өзі қарайды, ешкімге сенбейді. Өзі қырқады, қозыларды өзі өсіреді, ет керек болса, өзі сояды. Ақыр айтқан соң мен ол туралы ешкім білмейтін бір жайтты айтайын. Бір қошқарды ағамның өзі қозы кезінен асырады. Енесі қозысын емізбей, жуытпай қойып еді, ағам оны тонға орап, өзі асырап-бақты. Қозыға еміздікпен сүт ішкізіп, жылы пештің жанында ұстап өсірді. Оның қолға үйреніп кеткені сонша, тіпті үйден қуып шығара алмайтын болдық.

	Бірде ағам аудан орталығына барып, үйге айналы шифоньер әкеліп қойды. Қолға үйренген қошқар бөлмеге кіріп, айнадан өзі сияқты қошқарды көреді. Оған айнадағы қошқар сүзісуге әзірленіп тұрғандай көрініп, ызаланады. Сөйтіп, өзі де сүзісуге дайындалады. Айнадағы бейнесі де мүйізін шайқайды. Мынау ашуланып, шауып барып, бар күшімен түйіп кеп қалғанда, айнаның күлпаршасы шығады.

	– Шығын, шығын! -дегеннен басқа ештеңе айта алмайды.

	Сонан соң ол қошқарды көршісімен басқа қойға айырбастап алды.

	Ағам оқығанды жақсы көреді. Газет те, журнал да, кітап та оқиды. Бірақ менен кітап сұрап көрген емес. Сұраса, мені де өзінен бірдеңе сұрар деп қорқады. Кітапқа сондай ұқыпты. Әдебиеттерді ауылдың кітапханасынан алады. Қайда қоятынын бірнеше рет байқағым келсе де біле алмадым.

	Бір күні Франсуа Рабленің “Гаргантюа және Пантагрюэль” деген кітабын қолынан көріп, оқуға сұрадым. Ол маған:

	– Мен оқып болған соң, кітапханаға менімен бірге барып, өзіңнің атыңа жаздырып аларсың, – деді.

	“Жарайды, қызғаншақ”, – дедім мен ішімнен, бірақ онымен сөз таластырмадым.

	Айтқаныма қосатыным – ол жер-дүниеде болып жатқан оқиғаларды мүлде естіп-білмеген адамша жүре береді.

	Бір күні жүгіріп келіп:

	– Космонавтар айға ұшыпты! – дедім.

	– Иә, не болып қалыпты? Құлағымды жарып жібере жаздадың ғой? Марсқа да ұшады, сонда қайтпексің? – деді асықпай, жайбарақат қана.

	Бір рет ақшамда тағы да жүгіріп келіп:

	– Иранның шахиншахы біздің жаққа қонаққа келіпті! – дедім.

	– Басқаларды қайтесің? Өз жайыңды ойласайшы! – деді ол төмен қарап.

	Бірде ол омартамен айналыспақ болып, сол ойын әйеліне айтады.

	– Құдай сақтасын! – деп әйелі бажылдап жіберді. – Ара ұстаймын деп, балаларыңды, бәрімізді араға шаққызбақпысың?!

	– Жоқ, олар сондай момын. Тимесе болды, ешкімді де шақпайды, жарымес қатын-ау, олар бал береді. Балға кенелеміз, – деді ағайым бәсең дауыспен.

	Бал жайында естігенде, әйелі аузын жұма қойды.

	Менің үлкен ағам сондай адам.

	Кіші ағамның мінезі мүлде басқаша. Ол ауылдың қыз-келіншектерінің басын айналдыруымен жүреді. Мұны жұрттың бәрі де біледі.

	Әйелі шалбарын күнде тазалап, күнде үтіктейді, аяқ киімдеріне крем жағып, жалтыратып тазалайды, көйлегін аппақ шатырдай қып жуады, күнде таңертең етіне, басына иіс су бүркеді. Кейде тіпті оның сақалын алып тұрғанын да көресің.

	Бір күні кешке, шай ішіп отырғанымда, ағам жұмыстан келді. Ол да шай ішуге отырды. Мен тұрғанша, кіші жеңгем сөзді өзі бастап:

	– Сүйіктім, сен кеше түні бойы кино туралы айттың, бірақ кинодан соң не істегеніңді сұрауды ұмытыппын, – деді ол

	– Не істегені несі?.. – деп оған ашуланған болды ағам даусын көтеріп: – Қыдырдым! – деп жауап берді ашуланып.

	– Қайда қыдырдың, сонша кешігетіндей? – деді күйеуінің сұсты түрінен тартына сұраған әйелі.

	– Сүйтеді мынау, – деді ағам қатты күрсініп, басын шайқап. – Киноның қандай қорқынышты болғанын, айтып бердім ғой өзіңе. Онда шпион туралы да, толып жатқан кісі өлтірулер де болды. Кинодан шыққанда басым ауырып жүрмесін деп, біраз жүргім келді. Көшеде кезіп жүргенімді біреу-міреу көрсе, бірдеңе ойлап жүрер деп, су жағасына бардым.

	Сонда біраз отырып қалыппын, үйге кеш келгенім сол. – Түсіндің бе? – деді ол көзімен шын айтатынын білдіргендей болып.

	Шын айтқан, айтпағанын кім біледі. Бірақ көзіне қарап, сенбеуге ылаж жоқ.

	Сонда да кіші жеңгем оған сенбеді.

	Біздің әйелдер сондай. Сыр білдірмей, өмір сүре береді. Дегенмен, мен өзімнің ағаларымды да, әпкелерімді де, жеңгелерімді де жақсы көремін, неге десеңіз олар менің туғандарым, жанашырларым. Ішкі сырларын білдіргісі келмесе де бәрібір, оларды жақсы көремін. Мен өзім олардай емес, ашық адаммын. Кіші жеңгем сияқты жүрегімде толған ойларымды айтып қоямын. Ол мақтанарлық қасиет емес. Кіші жеңгеме ат қойғандай, мені де “тауықбас” деп жүруі мүмкін ғой!..

	Соңғы күндерде мен де өзімді сырын жасырып жүретін адамдай сезіндім. Жаза бастағанымды ешкімге де білдірмедім. Түсінбейтін адамға айта алмадым, түсінетіндер Сынтаслыда аз. Жазудың не екенін түсінетіндер көп еді, бірақ олар Сынтаслыда қалмай, қалаға көшіп кеткен.

	Жазғанымды жасыратын адам екенімді өзім білгеніммен, басқалар да байқап, сезе бастады. Үйдегілер әлі де ештеңе сезбейтін. Кеңшарымыздың дүкеншісі Мәжит қалың дәптерлер алатыныма ілезде көңіл аударды. Дүкенге кірсем болды, ол қарнын қампитып, кеңсе бұйымдары тұратын бөлім жаққа бара қояды.

	– Мәжит, ана қағаздың бір бумасын берші! – деп өтіндім бірде одан.

	– Інім, – деді ол қағазды алып беріп жатып, көзіме қадала қарап: – Мұнда жүз парақ, бірдеңе орау үшін керек болса, басқа қағаз берейін, – деді ол қағазды не үшін алатынымды білмек болып.

	Мен үн-түнсіз қағазды алып, бұрылып кете бердім. Мәжит таң қалып, қолын сермеп, артымнан сөйлеп қалды.

	– Мұндай қағазды Қаражан мен екеуі ғана алады. Ал, Қаражанға не үшін керек екенін ауыл түгел біледі. Ал мына балаға неменеге керек екен? – деп дүкенші басын шайқады.

	Қаражан – ауылға аты белгілі жалақор, болар-болмасқа шағым жазғыш адам. Бір көршісі жайында “жиырма қойы бар” деп шағым жазыпты, екінші көршісі туралы “таңертеңнен кешке дейін пластинка ойнатады” деп жазыпты. Ал Басқарманы күні бойы “Волгамен” қыдырады да жүреді деп жамандапты. Мектептің күзетшісіне “жұмыста ішеді” деп жала жауыпты. Қаражан барлығының үстінен осы сияқты шағым жазып, газетке, басқа жаққа да жібереді. Мен сияқты ол да дүкеннен қағаз алады екен. Сөйтіп, мен дүкенші Мәжитті үлкен ойға қалдырдым.

	Қара сақалды Сүлеймен де бірдеңе сезіп жүрді. Ол бізге теледидар көруге келетін. Теледидар бұзылып қалғанда, жөндету үшін мені шақыруға шатырға көтерілетін. Бірде менің жазып отырғанымды көріп қалды.

	– Теңіз, – деп ол қасыма келді. Мен асыға-үсіге қағаздарымды үстелден жинай қойдым.

	– Еһе-ей! – деді қарт күлімсіреп. – Алыс жақта туысың жоқ сияқты еді ғой, кімге хат жазып отырсың?

	– Сүлеймен аға-ау, бұл хат емес, – дедім мен.

	– Иә, онда бұл немене?

	– Жай бірдеңе, – дей салдым айтқым келмей.

	– Жарайды, жарайды... Ешкімге ештеңе айтпаймын, – деді ол күлімсіреп, тап мені бір бәледен сақтап қалатындай сөйлеп.

	– Жігіт кезімде мен де біреуге жазып тұратынмын, – деді Сүлеймен көзін қысып.

	Мен күліп жібердім.

	– Иә, иә, – деді қарт, көзін қысқанын қоймай, сирек тістерін көрсете күліп.

	Енді Сүлейменге кездескен сайын, ол ең алдымен, біреу-міреу жоқ па екен деп, жан-жағына қарап алады да: “Жазып жатырсың ба?” – деп сұрайды. Мен оған түсіндірмек боламын. Оның түсінгісі де келмейді. Өзі көп білетін адамдай болып, сақалын сипап қойып: “Мен де жас кезімде жазатын едім”, – дейді ол сол бір сөздерін қайталап.

	Сөйтіп, жұрт менің бірдеңелерді жасыратынымды сезе бастады. Енді Сүлеймен қарт маған кездескенде жан-жағына қарап қойып, ешкім естімесін дегендей сыбырлап: “Жазасың ба?” – деп күліп қана қоятын болды.

	“Әтеш” туралы жазғанда мен Ұзын Қарайдар туралы айтқан едім ғой. Әне, сол Қарайдар менің не жайында жазғанымды бірінші білген. Қарайдар бір кездерде өзі де жазумен айналысыпты. Сынтаслыдағы барлық ақын, жазушыны біледі екен. Бірде оның есінен кетпейтіндей жағдай болыпты. Бір жылдарда Шарапутдин деген туысы облыстық газеттің поэзия бөлімінде жұмыс істеген. Қарайдар біраз уақыт оның міндетін атқарып жүріпті. Ол бүкіл ауылға белгілі еді. Қарайдардың өзі үндемейтін, сабырлы адам болса да әйелі мүлдем басқаша. Әйелі күйеуінің қалада үлкен қызметте екенін ауылдастарына айтып мақтанады. Шарапутдиндей құрметті туысының бар екенін айтып та бөсіпті.

	Ауылдастары Қарайдардың қалада жұмыс істегеніне басқаша көзқараспен қарайды. “Шарапутдин оқуға кетерінде орнына басқа біреуді алып қояр деп сақтанып, өзінің туысын әкеліп отырғызған” дейді Сынтаслының адамдары. Бірақ әйелі ондай сөзді тыңдағысы да келмей, күйеуінің қабілеттілігіне шек келтірмей, мақтана береді.

	Менің жазатынымды ауыл ішінде бірінші болып білген Қарайдардың әйелі еді. Бір күні кешке мен Қарайдардікіне бардым. Асықпай отырып, оған бәрін де айттым. Ол бар назарымен тыңдады. Әйелі тесірейіп, аузын қисайтып, маған қайта-қайта қарай берді. Өлеңдерімді оқи бастағанда, Қарайдар таң қалып, көзін бадырайтып, есі кете тыңдады. Оқып болғаннан соң:

	– Мен қазір поэзия бөлімінің бастығы болсам, сенің өлеңіңді бірден-ақ жариялатар едім, – деді қулана сөйлеп.

	Әйелі күйеуінің сөзін жаратпай, тағы да аузын қисайтып, Қарайдарға қарады.

	– Балам, сен қалаға барып, менің туысым – Шарапутдинге өлеңдеріңді беруің керек. Сенен ақын шығады, – деді Қарайдар.

	– Не деп тұрсың сен? Шарапутдинның балалармен сөйлесетін уақыты бар деймісің? Ол ауылға, туыстарына келіп-кетуге де уақыт таппайды, ал сен оған балаларға қамқорлық жаса демексің, – деп әйелі ашуланды.

	– Неге олай дейсің? Баланың өлеңдері өте жақсы, мұндай дүниелер баспадан жарыққа шығуы керек! – деп, Қарайдар даусын бәсеңдетіп, мені мақтағанын қоймады.

	Өзі қуанғаннан көзі жасаурап, қолы қалтырап, көзін сүрте берді.

	– Мен де бір кезде өлең жазғанмын. Қандай өлеңдер десейші! Ең жақсы деген өлеңдерімді ешкімге де көрсетпейтін едім. Өлеңдерім жақсы еді, шын айтам. Өлеңдерімнің біразын әйеліме арнап ем, бірақ ол түсінбей, отқа жағып жіберді. Бес баламды ертіп келіп, солардың көзінше: “Міне саған өлең, онан да мыналардың тағдырын ойласайшы!” – деп, жағып жіберді ғой... Көрдің бе, істің қандай болғанын! Үйленбе, үйленбе ұлым, ақындарды әйелдері құртады, – деп, Қарайдар өмірдің басқа жағын айта бастады.

	Осыған дейін мен мүлде басқаша ойлайтын едім.

	– Өмірімді өксітіп өткізді ол... – деп Қарайдар әйелін нұсқай берді. – Менімен күнде ұрсысады, бетіңе шап ете түседі. Ал енді менің жанған отым әбден сөнгенде барып, тынышталды.

	Әйелі иненің үстінде отырғандай жыбырлап, алақанымен бетін сипады, содан соң басын шайқап:

	– Иә, бейбақ! Кімге жалынып, кімнің алдында көз жасыңды төгіп отырсың? Ол бала емес пе? Сен мені далаға шығармайды деп, шағымданасың. Сені шығарсаң, бүкіл ауылға өзіңді жамандап келесің, жұрт күлкіге айналдырады! – деп, әйел оның мінін бетіне салық қып айта берді. Содан соң ол маған қарап:

	– Сен, балам, осында естігендеріңді ешкімге айтушы болма. Әйтпесе адамдарды білесің, үлкен сөз қылып таратып жібереді... – деді өтініп.

	– Жоқ, жоқ. Олай ойламаңыз, – дедім мен ыңғайсызданып.

	– Ал Шарапутдинге бар, ұлым, – деді әйел. – Барғанда, құр қол барып жүрме, бірдеңе ала бар. Ол ауылдың тамағын жақсы көреді... – деді...

	Қарайдар басын қос қолдап ұстап, үстелге жапқан дастарқанға одан бір нәрсе көріп отырғандай, тесіліп қарап қалыпты. Әйелі маған бұрылып:

	– Өсіп, үлкен адам болсаң, бізді ұмытпа! Өзіңе жақсылық істеген адамдарды ұмытпа! Біздің балаларға да көмек етерсің. Ал мынадан не күтесің? – деді ол кекеген пішінмен күйеуін көрсетіп.

	Қарайдар басын көтеріп, әйеліне қарады. Әйелі тағы да сөйлей берді:

	– Мүмкін, біздің балалар институтқа түсетін болса, сен ақылды жігітсің ғой, қолыңнан келген жақсылығыңды істерсің, иә? – деді әйел тағы да өтініп.

	– Жапсайшы аузыңды сен осы! – деп сабырлы да, момын адам шыдай алмай, айқайлап жіберді.

	– Бәлі, мынаны қара! – деп, күйеуінің айқайлағанына әйелі таң қалды.

	Мен орнымнан тұрдым. Біреудің ұрысқанын естіп отыру жақсы емес. Үзын Қарайдар да орнынан тұрды. Қарайдар, неге екенін білмеймін, денесі қалтырап, мені есікке дейін шығарып салды. Есік жабылғанда, ар жағынан:

	– Қымбаттым, байқаусызда аузымнан шығып кетті, бұдан былай олай істемеспін, кешір мені, жаным, – деп Қарайдардың әйеліне жалбарынып өтінгені құлағыма шалынды.

	Есікті жауып, кетіп қалдым. Көңілім суып, әр түрлі ойға келдім... Ғажап! Тек Сынтаслыда ғана көресің осындайларды. Әне, көрдіңіз ғой, ең сабырлы да, момын адамның әйелінің айтқанынан шыға алмайтынын, қалай жалбарынады десейші!

	Дала да қараңғы, көңілім де жабырқау. Менің көңілімнің бұзылғаны, сол тату отбасының ұрсыса жаздағынан болар. Далада ауа жұтып біраз жүрдім. Әр жерде жанған фонарьлардың жарығына көбелектер мен шіркейлер топталып алыпты. Түнге қарай осылар қайдан шығады екен деші?!

	Жұлдыздар жарқырап тұр. Қараңғы аспанды қақ жарып құс жолы созылып жатыр.

	“Ғажап-ақ. Сонымен бір жүрсе”, – деп қиялдаймын ішімнен.

	Алыстан үрген иттердің даусы естіледі. “Тағы да аспандағы айға үретін болар”, – дедім өзімнен өзім. Неге олар айға үреді екен?..

	Сөйтіп келе жатып Нәсіпханның үйіне қалай келіп қалғанымды да байқамаппын. Терезесі жарық еді. Оның терезесінің маңында да баяғы көбелектер, шіркейлер айнала ұшып жүр.

	– Солай, – деп өзіме берген сұрауыма өзім жауап қайырдым, – адамның өзі жарыққа қарай ұмтылса, бейшара көбелектер мен шіркейлер қайда бармақшы?

	Нәсіпхан кітап оқып отыр екен. “Менің кітабымды ол қалай оқыр еді?” деген ойдан көңілім толқып кетті. Сол-ақ екен, Нәсіпхан орнынан тұрды да, шамды сөндірді. Қараңғыда мені біреу-міреу көріп қалар деп, терезесінің алдынан кетуге асықтым. Аяғымның астында бірдеңе сытыр ете қалғанда, көрші үйдің қорасынан ит үрді. Оның үргеніне барлық көшенің иттері қосылды. Мен бұл көшеден қаштым. Түнде иттер үрмей тұра алмайды екен. Сонымен тағы бір сұрауға жауап табылды.

	Жарға шығып, үй жаққа беттедім. Судың шуылы естілді, иттер де үргенін қойды. Әрең дегенде үйге жетіп, бүктемелі төсегіме жатқанда:

	– Оңбаған-ау, сен осы үйге жатасың ба, жоқ па? – деген үлкен жеңгемнің күйеуіне айқайлаған даусы естілді. Көз алдыма күйеуін оның қалай сүйреп, ас үйден өз бөлмесіне қалай әкеткені елестеді, сөйтіп жатып ұйықтап кеттім.

	Ертеңінде үйге үлкен әпкеміз келді. Мен жұмыстан қайтып жуынуға да, ас ішуге де үлгірген жоқ едім, ол үлкен әңгіме бастады. Әуелі күлімдеп, көзімен ымдап көрсетіп, орындыққа отырғызды. Ол үндемесе де, үлкен сөздің болатынын көзқарасынан-ақ білдім.

	– Иә, Теңіз, сенің ағаларыңдай іскер, ақылды, білімді адамдарды бүкіл ауылдан таппайсың. Ал сен ше? Кімге тартқансың! Бір ата, бір анадан туғансыңдар. Бір жақсысы жұмыс істейсің, ал жұмыс істемесең ғой, мүлдем құрыр едің. Қояр да қоймай жүріп, үйленем дедің. Қарсы болмадық. Үйлендің. Ал онымен адам сияқты өмір сүргенің қайсы? Тіпті күйік болдың ғой, өзің?! Бұл не тәлкек айтшы?! – деді әпкем даусын қатты шығарып.

	Мен оның неге келгенін, неге сонша ызаланып сөйлесуінің себебін білмей отырдым. Әйеліммен айырылысқаным үшін мені кінәлап, күнде ұрсады. Одан басқа себеппен ашуланса да, менің атымды атамай, сөйлемейтін еді. Сондықтан “қазір тағы да не айтар екен?!” деп, үндемей тыңдай бердім.

	– Әйеліңнен айырылысып, қайдағы бір оңбағанға кездесіп, бүкіл ауылға атымызды жайып, қара бет қылдың. Ал жарайды оны бұрын да айтқанбыз, әлі де айтамыз. Ал сенің қазіргі істеп жүргенің не өзі?! – деп, үлкен әпкем көзін бадырайтты. – Бүгін дүкенге кіріп едім, бүкіл ауылға белгілі, адал, жаны жұмсақ, ақылы мен айтқан сөзін ауыл түгел тыңдайтын Мәжит дүкенші маған күліп: “Осы сіздің кенже бауырыңыз ақша “басып” жатыр-ау деймін, ай сайын менен жүз парақтап қағаз алады”, – деп тұр. Жаңағы сөзді естігенде, сол жерде тесік болса, кіріп кетер едім. Ол аз болса бүгін осында келе жатып... – деп үлкен әпкем көзін бадырайтып, маған сынай қарады. – Әлгі байғұс Қарайдардың шидей арық, қисық аяқ, маңқа әйелі тілін безеп, жұрттың бәріне біз туралы сөз жайып жүр деп естідім...

	– Әпке, – деп мен оның сөзін бөлдім. Бұл әңгіменің неден шыққанын ішім сезіп тұр. – Әпке қойшы соны, әрі қарай бәрін де білемін...

	– Мен сені түк білмейтін шығар деп ойлап едім, – әпкем кекете сөйледі. – Сол жаманның бүкіл Сынтаслыға белгілі, сыйлы отбасы, мына біз жайында сөйлеуін көрдің бе? Оған мұндай “право” берген кім? Үлкен әпкем “право” дегенде машина айдауға берілетін “правоның” мағынасында айтты). Тап бір біз олардың Шарапутдинімен таныстыруды өтініп барғандай болуын көрдің бе? Біз оның Шарапутдинін білмейміз, білгіміз де келмейді. Онымен танысамыз деп, басымызға пәле тілеп алмақпыз ба? Не жұмысымыз бар? Айтшы, бауырым. Шарапутдиннің керегі не бізге?! – деп, даусын көтере сөйледі.

	Енді оның ашуы басылатынын мен сезе қойдым. Үлкен әпкем айқай шығаруға ертерек кірісті. Дегенмен, ол біреуге айқайлап, бажылдап-шажылдағанмен, ашуы тез қайтатын. Сонымен ол ұрысқанын доғарды да, даусын бәсеңдетіп:

	– Әлгі, тілі ұзын, қатын сені “өлең жазады” деп шатпақтап жүр... “Қалай жазылса да Шарапутдин оны бәрібір басады” дейді. – Сен әбден күйік болдың ғой бізге?! – деп, көзі жасаурап, көңілі босаған әпкем: – Өлең жазуды саған кім үйретті? – деп сұрады. Содан соң орамалының ұшымен көзін сүртіп:

	– Бауырым, егер өлеңдеріңді газетке бастырсаң, қандай жақсы болар еді? – деді жадырап. – Теңіз, тек Шарапутдинсіз-ақ шығар, әйтпесе, ана жаман қатын қыр соңымыздан қалмас. Не істеу керек екенін ойластырайықшы! – деп, үлкен әпкем кідіріп қалды.

	Мен оның бет-әлпетінің бір түрлі өзгеріп кеткенін байқадым.

	– Жас кезімде маған бір кісі ғашық болған еді. Қазір ол ақын, аты – Мәметби... Сондай жалынды, ақылды адам. ЬІлғи маған арнап жыр жазатын. – “Алтыншаштай қыз қайда?” – деп мақтайтын келіп. (Үлкен әпкемнің аты – Алтыншаш еді.) Міне, енді алтын шашым да қалмады, сүймеген адамыма шықтым, – деп, ол сәл кідіріп, күрсініп қойды.

	– Тыңда, Теңіз, – деді ол, – Шарапутдиніңнен сол Мәметби дұрыс болар, оған менің атымды айтсаң, көмектесер деп ойлаймын.

	Сол күннен бастап, Сынтаслыда жас ақын пайда болды. “Шарапутдин оның өлеңін басатын болды” деген хабарды бір жағынан Үзын Қарайдардың әйелі жайып жіберсе, екінші жағынан “Шарапутдинді білмейміз, Мәметби танысымыз көмектеседі” деген сөзді үлкен әпкем таратты. Мұны естіп, қуанған ауылдастарым менің жазушы болатыныма күмән келтірмеді.

	Қарасақал Сүлеймен кездескен сайын:

	– Жазып жүрсің бе? – деп сұрайды.

	– Иә, – деймін мен.

	– Жаз, жаз. Бірақ, анау-мынауды жазғаныңды қой. Жазғаны үшін ақша беретінін білген болсам, мына Сүлеймен қазір таяққа сүйенбей, жеңіл машинамен жүрер еді ғой? Жаз, жаз, ұлым... – деп жігерлендірді ол мені.

	Кетіп бара жатқанымда, қарт өзіне-өзі:

	– Ақылды жастардың шыға бастағанын көрдің бе? – деді.

	Үйдегілердің де маған деген көзқарастары өзгерді. Кіші жеңгем де жылы сөйлеп, тамақ ішуге өзі кеп шақыратын болды. Үлкен жеңгем де маған жалбақтай бастады. Бір күні бөлмесіне кірсем, баласын шомылдырып отыр екен. Менің кіргенімді көріп, бар даусымен бақырып жылап жатқан кішкене ұлына:

	– Әне, қарашы ағаңа, сенің ағаң жазушы болады, содан үлгі ал, сондай болып өс! – деді.

	Бала жылауын қойып, әлдебір жабайы аңды көргендей болып қарады маған. Дегенмен, тентектігі де сап тыйылды.

	Ағаларым да енді мені өмірден өз орнын тапқан адамдардың қатарына қоса бастады. Ұрысқанды мүлдем қойды. Мен болсам олардың көзқарастарының өзгергеніне үйрене алмай жүрдім. Ашулануды қойған, маған ештеңе де істетпейді, ақыл да үйретпейді. Ондай өмірге үйрене алмай, бір күні кіші жеңгем ашулансын деп, жуып жатқан еденін таптап кеттім. Ол ренжудің орнына таптаған ізімді түгел сүртіп шықты да, бетіме күлімсірей қарады.

	Көп кешікпей, отбасымызда кезекті жиын болды. Қаладан, аудан орталығынан екі әпкем, көрші көшеден үлкен әпкем, жиынның бастығы-“ауылсовет” келді. Жиын мені қалаға жіберуге тоқталды. Жеңгелерім де өздерінің мұқтажын, керек-жарағын тапсырып, “маған ананы-мынаны аларсың, балаларға кәмпит әкелерсің!” деген тілектерін айтып жатыр. Балалардың ауылдың кәмпитін неге жаратпайтынын білмеймін, ал сондай кәмпитті қаладан әкеліп берсең, оны “балдай тәтті” деп бас салады.

	Автобус аялдамасына бара жатқанымызда, қарасақал Сүлеймен кездесті. “Қайда” деп сұрамады, олай десем, жол болмай қалар деп ойлаған шығар.

	– Жазасың ба? – деді баяғысынша.

	Мен қалаға кетіп бара жатқанымды айттым. Ол неге бара жатқанымды түсініп:

	– Жолың болсын! Аман-сау барып кел! – деді. Мен оның қолын қос қолдап қыстым. Қарт та өзіне керегін ұмытпады:

	– Ал, ұлым, менің мүштігім ескірген, көре қалсаң, аларсың, – деді.





	Екінші тарауга кіріспе



	Бір кедей адам сиырын сатпақ болып, демалыс күні таңертең базарға айдап апарады. Бұны білген төрт өтірікші кедей бейшараны алдамақ болады.

	Олардың бірі базарға келе жатқан жолында кедейге кездеседі.

	– Ей, жігітім, ешкіңді сатуға апара жатырсың ба? – деп сұрайды ол.

	– Қайдағы ешкі, менде ешкі жоқ, сиыр, – дейді кедей.

	– Мынауың сиыр ма? Сиырға ұқсаған ешбір жері жоқ қой? – деп, алаяқ мырс етіп күледі.

	– Басымды қатырмашы! – деп, кедей оның сөзін тыңдамай, сиырын айдап жүре береді.

	Біраз жол жүргеннен кейін, оған тағы бір алаяқ кездеседі.

	– Мейірімді адам, ешкіңді қайда алып бара жатырсың? – деп сұрайды ол

	– Көздерің шыққырлар-ау! Бұл ешкі емес, сиыр ғой, көрмей тұрсың ба? – деп, кедей қатты ашуланып, сиырын асыға айдай жөнеледі.

	Біраз уақыт жүргеннен соң, кедейдің алдынан үшінші бір алаяқ шырады.

	– Ей, жақсы адам, ешкіңнің қу сүйегі ғана қалған ба? – дейді ол

	– Үйден шыққанда сиыр еді, енді оның ешкі болғаны ма? – деп, кедей бейшара сиырына таңданып қарайды. – Жоқ, бұл сиыр, ешкі емес! – деген кедей өзін-өзі жұбатып, сиырын әрі қарай айдай жөнеледі.

	Оған тағы бір алаяқ кездеседі.

	– Сатуға әкеле жатырсың ба ешкіңді? – деп сұрайды.

	Осыдан соң кедейдің өзіне де үйінен алып шыққан сиыры ешкі болып көрінеді де, ұятқа қалмайын деп:

	– Сатамын ешкімді, – дейді.

	Олар бір-бірімен қол алысады. Кедей сиырды ешкінің бағасымен сатады.





ЕКІНШІ ТАРАУ




	“Айтайын ба, айтпайын ба деп күйіндім”.

	(Халық жыры)



	Белгісіз ауыл адамы болғандықтан ба, у-шулы қала өзін суық қарсы алғандай көрінді. Алғашқыда Белгісіз өзін қалаға керексіз адам екенмін деп ойлады. Бірақ мұнда көп болмайтынын есіне алғанда ғана жүрегі тынышталды. Ол сапаржайда өзі сияқты, қаланы онша ұната қоймаған адамдармен кездескенде, тіпті көңілденіп кетті. Белгісіздің бірінші көргені – сапаржайдың маңдайшасындағы:

	“Азаматтар, жолаушылар таситын машиналардың қызметін пайдаланыңыздар!” – деген жарнама еді.

	Содан соң арт жағынан Кубань бойы казактарының өзара сөйлескен әңгімесін естіді. Қызыл жолақты, галифе шалбар киген казактар мұның сөмкесіне таңданып келе жатыр еді.

	Белгісіздің сөмкесі шынында да сөз етуге тұратындай-ақ. Себебі, оның ішіне талай зат сиятындай орасан үлкен еді. Казактардың соған көзі түсті.

	– Пах, пах, нағыз дорбаның өзі ғой мынау? – деді біреуі.

	– Керемет-ақ! Бұл жігіт оның ішіне не зат салады екен? – деді екіншісі.

	– Не зат салғаны қалай? – Картоп та, шошқаның майын да салады. Чемодан орнына да ұстауға болады, – деп білгішсінді біріншісі.

	– Шошқа майын салуға болмайды, – деді екіншісі.

	– Неге? – деп таң қалды біріншісі.

	– Ол мұсылман, шошқа етін жемейді. Екеуі күліп, бір-бірінің иығынан қақты.

	Белгісіз жиырмалар шамасындағы орта бойлы, қара торы, қара көзді, қара шашты, құс мұрынды жігіт еді. Үстінде ақ нейлон көйлек, қыры сындырылған қара шалбар, аяғында қара туфли. Бір көргеннен адамды өзіне тартып әкететін ашық мінезді жігіттің адалдығы да көрініп тұр. Оның есімі бар. Бірақ қала жұртшылығына аты белгісіз. Оның үстіне бұрын көрмеген, білмеген адамдармен кездесетіндіктен, әрі өзі де оларға таныс болмағандықтан “Белгісіз” деп алдық.

	Базар маңына орналасқан сапаржайдың шағын алаңында он шақты кемпір аласа үстелдердің үстіне тегештерін тізіп қойып, шекілдеуік сатып отыр.

	Олардың бірі-біріне егіздердей ұқсастығы сонша, айырып танудың өзі қиын. Жаздың ыстық күнінде үстеріне қоңырқай түсті сырма киіп, түбіт шәлі жамылған, аяқтарында жылы пима. Бәрінің де бетіне әжім түскен, бірақ жүздері жарқын, көзқарастары сондай мейірімді. Әрқайсысының алдындағы үстелде ақ тегешке салынған қара қожалақ, майлы шекілдеуік, әрқайсысында шағын дорба бар. Бір дорбаға – күміс тиындарды, екіншісіне – бақыр тиындарды салады. Ал қойынындағы былғары әмиянға қағаз ақшаларын тыққыштап, өздері жан-жағына маңғаздана қарап отырады. Белгісіз оларға көз тоқтатып қарап еді, олар да бұған сезіктенгендей үрке қарады. Соны байқаған жігіт тез кетуге асықты.

	Алаңның бір бұрышында, базарға кіре берісте “Дыбыс жазу” деген белгісі бар үйшік тұр екен. Оның маңдайшасына: “Жыр бізге өмір сүруге жәрдем етеді” – деп жазылған плакат ілініпті. Үйшіктің ішінен Сынтаслының “Орайда” әні естіледі:



	“Қырға шығып барамын,

	Шыбын-шіркей қоймайды.

	Өзім сүйген аруға

	Қарап көзім тоймайды...



	Базардың ішіндегі шайханалар мен жеңіл асханалар, шашлық пісіріп сататын жерлерде құмырсқадай құжынаған халық. Базар қоршауының түбінде тізіліп тұрған арбалар, машиналар, мотоциклдер. Қарапайым ауыл адамдары басына бөрік, аяғына етік киген, ал ауыл зиялылары Еуропа үлгісімен бешпент, қалпақ киіп алған. Әйелдердің қолында әмиян, тор сөмкелер. Белгісіз жігіт көргендеріне таң қалды. Әлбетте, сынтаслылық жігіт қаланың жайын осы базардан-ақ көруіне болатын еді, қала тап алақандағыдай. Циркті көргің келсе – көр. Ол базардың тап ортасына орналасқан. Сиырыңды мотоциклге ауыстырғың келсе, ол да қиын емес. Әндете билеп жүрген цығандарды көргің келсе – оларды да осы жерден табасың. Олардан кетпен сияқты құрал-сайман сатып алуға да болады.

	Ауылдан келгендерге базар – мейраммен бірдей. Осындағы адамдармен араласып, оларға қарап жүрудің өзі – қандай қуаныш десейші!.. “Құс сүті” деп жазылған жазуы бар бидон ұстап тұрған сүт сатушы да жүр мұнда.

	Бұл қалада мұндай жазулар толып жатыр. Айтпақшы, балалар саябағында бүлдіршіндерді қара ат жегілген жеңіл арбамен қыдыртады. Арбада “Антилопа гну” деген жазу жазылған. Бұл базарда жүк таситын бір машинаның ернеуіне “Тас жол – космос емес, сенімің болмаса, алдыңдағыны басып озам деме!” – деп жазылыпты.

	Сонымен Белгісіз базарды айналып отырып, құбыла жағынан келіп шықты. Құмырсқадай құжынаған базар артта қалды. Бірақ сол жаққа қарай ағылған, қолына керек-жарақ салатын тор сөмке ұстаған әйелдердің легі таусылар емес. Ақырында біртіндеп гүріл де, у-шу да басылып, қала тып-тыныш бола қалды.

	Күн жарқырай шығып келеді. Таңғы ауа тап-таза. Алыстан Эльбрустың қос шыңы күмістей жарқырап, қалаға көрініп тұр. Белгісіз жол бойына егілген жасыл теректердің көлеңкесімен келе жатты, оған анда-санда таңертеңгі таза ауамен дем алуға шыққан қарттар, қызметкерлер кездесіп қалады. Олардың көбі қолдарын арттарына ұстап, сабырлы, бейқам қалыппен қыдырып жүр. Базардың у-шуынан соң бұл бір керемет тыныштық болып көрінді. Жүріп өткен адамның аяқ дыбысы да, ақ теректің жапырақтарының сусылдағаны да анық естіледі. Кенет жақындау жерден пионер сырнайының сызылта тартылған үні, барабанның тоқылдаған даусы естілді. Содан соң тағы да тыныштық орнады.

	Белгісіз асфальт жолмен жүріп келеді. Жол таңертеңгі шықтан әлі кеппеген. Белгісіздей ауыл адамына асфальт жолы кереметтей болып көрінеді. Маңғаздана адымдап келе жатқан оның есіне ауылдастары түсті. Туған ауылы оған жазушы болады деп сенім артып отыр. Сондықтан, ол өзін ақынмын деп сезінеді. Ауылдастарыпып қоштасқаны ойына оралады: таңертеңгілікте сиыр айдауға шыққан балалардып өзін автобусқа дейін шығарып салғаны, қарасақал Сүлейменнің тілегі, үлкен әпкесімен сөйлескені, үлкен ағасының “сөмкені былғама!” – деп тапсырғанына дейін еске алды. Белгісіз мұнда, қалада, өз ауылдастары мен туғапдарыпып сенімін ақтауы керек еді.

	Ол балалар бақшасының қасынан өтті. Ауланың жанында тұрған толық, әйелдің ар жағындағы ақ халат киген тәрбиеші әйелдер өзара қызу әңгіме үстінде. Балалар аула ішіндегі құм төбеде ойнап жүр. Олар құмды үйіп, бірдеңе жасамақ болады, бірақ онысынан ештеңе шығара алмайды. Құм төбенің бір шетіне көк көзді, сары шашты, өңсіздеу бір бала бір аяғының үстіне екінші аяғын салып, сандалының табанын шұқылап отыр. Аузын томпайтып, өкпелі екенін білдіргендей, толық әйелге анда-санда қарап қояды.

	Тәрбиешімен сөйлесіп тұрған толық әйел сөзін бөліп, балаға:

	– Сайтанның баласы, сандалыңды шұқылай берме! – деді.

	Мына сөздің Белгісізге ұнағаны сонша, ол өзін-өзі ұстай алмай, күліп жіберді.

	Біздің байқауымызша, Белгісіз әрі көңілді, әрі ешкімді жатсынбайтын, адамға үйір жігіт. Ауыл адамдары әсіресе сынтаслылықтар, адамдарды танысын-танымасын, олармен сәлемдесіп, қошаметтеп, сөзге кірісіп жүре береді. Әр нәрсені білуге құмарланып тұратын әдеттері де бар.

	Әйел Белгісізге таң қала қарады. Белгісіз күлкісін тыя қойды. Ал “сайтан бала” анасының сөзін естіп, алара қарағанын көріп, жылап жіберді.

	“Біздің ауылдың балаларын бір сөзбен немесе алара қараумен жылата алмайсың”, – деген ой келді Белгісізге. – Оның қасына барып, құйрықтан шапалақпен тартып жібермей немесе “қараңғы қорада сайтан бар” деп қорқытпай, ауыл баласы жыламас. Шынында да қала баласында не жұбаныш бар? Бала бақшада құммен ойнағаннан басқа ермектері жоқ, зерікпей қайтсін! Ауыл балаларының өмірі мүлде басқа. Олар таңертеңнен дала кезіп, тау-тасты аралап кетеді, содан қараңғы түсе қарыны ашып, сүрініп-жығылып әрең жетеді. Олар қойны-қонышын толтырып, алма, алмұрт әкелгендеріне сондай қуанышты. Ал қаланың балалары тек қана құм төбелі аулада, ағаштың саясында тәрбиешілердің кітаптан оқып берген ертегілерін тыңдайды. Ауыл балалары күресіп те, асық атып та ойнайды, есекке мініп те қыдырады. Қайсыбірін айтасың? Ауылды жерде балалар үшін ермек жетеді.

	Сөйтіп, ойланып келе жатып, Белгісіз анықтама бюросына жетті. Одан өзіне керек жерлерді сұрап алып, аяғын жігерлене басып: “Баспа үйіне” қарай жөнелді.

	Өнер дүниесімен бейтаныс адамдар, әдетте өнер қайраткерлерін қатты сыйлайды. Белгісізде бүгін солай ойлап, Олимпте отырған адамдарды немесе Парнастың тұрғындарын көретіндей-ақ, жүрегі лүпілдеп келеді. Дүниеге келген тамаша туындылармен танысу, тек танысып қана қоймай, жазған адамдарды көру қандай ғанибет десеңші!.. Оларды қалағаныңша мақтауыңа да, даттауыңа да болады. Ол – өз ісің. Жазушылармен танысып көрмеген адамдар көбінесе олардың алдында өзін қалтыратып жіберетін бір ерек сезім толқынына көміліп кетеді.

	“Парнасқа” жақындағанда, Белгісізді сондай бір сезім билеп алды. Міне, ол бес қатарлы, бетон қабырғалы, бір жағы тұтас шынымен қапталған, биік үйдің алдынан шыға келді. Бетоннан істелген басқыштардың жоғарғы жағында балкон бар. Балконның астында, басқыштардың екі жақ жанында тоғыз Парнас музасының тас тұлғалары тізілген. Қалаларда мүсіншілер көп болады ғой. Соған байланысты ма, қаланың әр жерінен ескерткіштер кездеседі. Дегенмен Белгісізге баспа үйінің алдындағы тоғыз тас тұлға жарасып тұрған сияқты болып көрінді. Әйткенмен, ол тас тұлғалардың тоғызының да жүздері, бойлары, киім үлгілері де бірдей екенін байқады. Белгісіз таң қалды. Осындай ұқсастықтың бір түрлі қызық әсер қалдырғаны сонша, күлкісі келді.

	Белгісіз фойеге кірді. Мұнда Ресейдің бірінші кітап басып шығарушысы Иван Федоровқа арналған қара түсті ескерткіш тұр еді.

	Фойеде тып-тыныш. Есіктің сол жағындағы үлкен үстелдің жанында ұзын мұртты, қаракөл бөрік киген, телефон трубкасын маңғаздана ұстаған вахтер отыр екен. Ол Белгісізге көзін сығырайта қарады.

	– Журналдың, поэзия бөліміне қалай баруға болады? – деп сұрады одан Белгісіз.

	Вахтер жауап бермеді. Сол кезде Белгісіз сынтаслылықша сұрап еді, бәрібір жауап болмады.

	Сөйтіп, оны бірінші қадамынан түсінбеді. Бірақ қарт оған ұнады. Қалалы жерде сирек кездесетін осындай керемет қартты көргеніне аң-таң. Оның өзін асқақ ұстауы Белгісізді қызықтырды. Қарт бірдеңе деп күбірлеп еді, сол кезде Белгісіз оның орысша да, ноғайша да білетінін аңдап қалды. Қабырғада ілулі тұрған жазудан редакциялар мен бөлімдердің орналасу тәртібін оқыды. Өзіне керек журнал редакциясы бесінші қабатта екен.

	...Белгісіз ұзын, сап-салқын дәлізге имене кірді.

	Бесінші қабатқа көтерілгенше, оның жігерінің мүлдем басылғаны байқалды. Басқыштары тік екен, аздап шаршап та қалды, ал шаршау деген әдетте адамның көңіл-күйіне әсер етеді. Оның үстіне жол-жөнекей “алдымда қандай жағдайлар болар екен” деп ойлаумен келе жатты. Толып жатқан күдікті ойлардан адамның жігері мұқалмай қайтсін!..

	Дәліздің түкпір жағында сақалды адам тұр екен. Облыс жазушыларының жинағынан оның суретін көргені бар. Сондықтан бірден таныды. Оны танымау мүмкін де емес, себебі, сақал қойған жалғыз жазушы сол, аты – Кемал.

	“Әрине, ол мені қайдан танысын, бірақ өзін танығанымды сол сәтте-ақ түсінді”, – деп ойлады Белгісіз.

	Кемал осы кезде кеудесін кере мүштігін сорып, келе жатқан адамға көзінің астымен қарады.

	Мүштігі тамаша еді. Сынтаслы мектебінің су тасушысының мүштігі де осындай. “Бұл не ғажап, – деп ойлады Белгісіз, – шылым шегетіндердің бәрі де мүштігін тістерінен шығармайды.”

	Кемал өзін бірдеңе ойлап тұрғандай, ешкімді байқамайтын адамдай етіп көрсетуге тырысты. Белгісіз де сезіп, мұнысын қулық деп ойлады.

	Кемал жұқа ернін жыбырлатып, кенеттен:

	– “Маған суық та, жуық та...” деп күбірледі. “Поэзия бөлімі” деп жазылған есікке кіруге батпай, Белгісіз тоқтап қалды.

	– Мұңды да, қайғылы да... – деп ұйқастар іздеп, сөйлеп тұрған Кемалдың күрсінгені естілді.

	Белгісіз ақырын басын бұрды. Кемал әлі сол күйі, мүштігінен Сынтаслы мектебінің су тасушысы сияқты түтінді бұрқыратып, ойланып тұр еді. Бұл оны тағы да Сынтаслы мектебінің су тасушысымен салыстырды. “Кім кімнен үйренді екен!” – деп ойлады ішінен.

	Кемалдың шабыттанып, ұйқастар іздеуі мұның ойын бөлді.

	– Қуанамын мен, сағынамын мен...

	– Мынау поэзия бөлімі ме? – деп сұрады Белгісіз одан сасқанынан есікте анық жазылған жазуды көріп тұрса да.

	– Жоқ, бұл проза бөлімі, – деді маңғазданған ол, сөзіне үлкен мән беріп.

	– Мұнда “Поэзия бөлімі” деп жазылған ғой? – деді Белгісіз түсінбей қалып.

	– Жоқ, жігітім, онда “сиырға шөп” деп жазылған. Ха! Ха! Ха! – деп кекете күлді Кемал.

	– Кешіріңіз! – деді ұяла сөйлеген Белгісіз. – Маған осы бөлімнен біреу керек еді. Мен өлең жазатын едім...

	– Ха! – деп Кемал күлкісін тоқтата қойды. – Өлең жазасың ба, әлде проза ма? – деді әдейі сөзін соза сөйлеп. Кемал оны мысқылдап, қажай берді. Арасында ұйқастарын да айтпай қоймады.

	– Танысым менің, қимасым менің...

	“Мазақ етіп тұр-ау, мені!”, – деп ойлаған Белгісіз одан әрі үндемеуге тырысты. Ақын болса:

	– Сізге кім және не керек еді, жас жігіт? – деді ол қоймай, сөзін соза сөйлеп.

	– Маған кім болса да... – деп тартына жауап берді Белгісіз.

	– Ал мен сізге “кімнің біреуі” емеспін бе? Не шаруаңыз бар еді? – деді енді ол сөзін анықтай сұрап, ал өзі бәрін алдын ала білетін адамдай, көзі күлімдеп тұр.

	– Мен өлең жазамын... – деді Белгісіз. – Сынтаслыдан келген едім.

	– Сынтаслыда әлі де өлең жаза ма? – деп Кемал тағы да мысқылдай сұрады, жауабын күтпей-ақ: – Сіз туралы біз естігенбіз, сізді ана жақта күтіп отыр! – деп, көп мәнді сөздер айтқан ол Белгісізге оны күтіп отырған бөлменің есігін көрсетті.

	Өзін осында күтіп отыр дегенге әрі ұялып, әрі таң қалған Белгісіз кабинетке кірді. Онда ешкім жоқ екен. Бөлмеде тұрған үстелдің біреуінің үстінде үйілген қағаздар. Ешкімнің жоқтығына таң қалып, енді шығып кетпекші болып тұрғанда, қағаздар үйілген үстел жақтан сыртылдаған дыбыс естілді. Белгісіздің ауыл дүкенінен сатып алатын қағазы да дәл осы үстел үстіндегідей еді. Ол енді не де болса сыртылдаған дыбыстың не екенін білуге құмартты. Сөйтсе, жазып жатқан қаламның сыртылы екен. Белгісіз тамағын керней жөтеліп, өзінің кіргенін байқатты. Сол сәтте үйілген қағаздың ар жағынан бір әйелдің басы қылтиды. Ол кабинеттегі адамды көргенде, Белгісізден де бетер таң қалды. Қара торы өңді, арықша келген әйел көзіне қара мүйіз сапты көзілдірік киіпті. Белгісіз біраз шегініп барып:

	– Сәлематсыз ба?... – деді.

	– Сәлем-а-ат! – деді әйел кербездене жауап беріп. – Төрге шығыңыз, отырыңыз!

	Белгісіз алға қарай жүріп, оның үстелінің жанына тоқтады.

	– Отырыңыз, отырыңыз! – деді әйел жұмсақ дауыспен.

	Үлкен сөмкесін тізесіне қойып, Белгісіз орындыққа жайғасты.

	– Сіз қайдан келген едіңіз? – деп сұрады әйел.

	– Сынтаслыдан.

	– А-а, Сынтаслыдан ба? Мен онда болмағалы қай заман! Бір он жылдай өткен шығар. Шүкір, анам айына бір рет келіп кетеді. Біздің ауылда не жаңалық бар? – деді ол көңілдене, күлімсірей қарап.

	Белгісіз бір түрлі ыңғайсыздана тартынып, қалай деп жауап берерін білмей, сасқалақтап:

	– Онша жаңалық та жоқ, – деді.

	– Жарайды, – деді әйел, – сіз жас ақынсыз, өлең жазасыз, солай емес пе?

	Белгісіз “иә” деп айтпақ болды да, бірақ “ақын” деген сөзден ұялды. Әйел болса, басын оң иығына қарай қисайтып, жауапты күтпей-ақ, сөзін жалғастыра берді:

	– Жазу деген қиын ғой. Жазуын жазамыз-ақ, бірақ жазғанымызды жұрт оқи ма? Оқи қалса түсіне ме? Түсінбейді... Оларға халық жырларын бер, оны жақсы түсінеді. Демек, оқырманның көңіліне қону үшін солай жазу керек. Біздің қайғымыз – жазғанымызды халықтың түсінбегені. Жазу керек, жазу керек! Қазір мен қайнарын халық туындыларынан алып жазамын... Соның бәрін халқым үшін жазамын. Біздің ауылымыздың тарихын ел-жұрт білсін деп ойлаймын. Кешіріңіз, мен сізге өзімді таныстырмаған екем ғой. Атым – Мәриям, – деді әйел қолын созып.

	– Теңіз, – деді Белгісіз өз қолында оның алақан жылуын сезініп.

	Белгісіз атын айтқанмен, бәрібір бейтаныс адам ретінде қалды, себебі сол сәтте-ақ Мәриям оның атын да ұмытады, өзін де ұмытады. Онсыз да жұмысы басынан асып жатыр, ауыл жастарына қамқорлық ететіндей уақыты да жоқ. Бірақ сынтаслылықтарға тән бір қасиет – танысы болсын, болмасын жатсынбай сөйлесе береді. Сол әдет бойынша ол да жігітпен тілдесіп, жөн сұрады.

	Москваның газет-журналдарында өлеңдері басылып жүрген әйгілі ақын әйел екенін Белгісіз таныды. Әйел өз өлеңдерінде тауларды, ондағы тас үйлерді мадақтап, сеңсең бөрік киген, ұзын мұртты еркектер жайында жазады.

	“Кіммен танысқанымды сынтаслылықтар білсе ғой!” – деп ойлады Белгісіз. Сынтаслыда мүлде болмаған таулар жайында, ауылдастарының есінде қалмаған, түсіне де енбеген қанжар жайында, туғандары да, өзі де ешқашан тұрып көрмеген қамыс үйлер жайында жазатын Мәрияммен танысқан еді Белгісіз.

	Бір өлең Белгісіздің есінде де қалған еді:



	О, Сынтаслым, туған жерім!

	Айналайын тастан берік еріңнен,

	Аруларың кер маралдай керілген.

	Жігіттерің қанжар байлап беліне,

	Ел намысын қорғайды олар сеніммен.

	Дұшпан аяқ басар болса арысың,

	Семсерлерін сертке соғып, жанысын!

	Қыздарың да жан аямас ел үшін,

	Құласа да құздан бермес намысын!

	О, Сынтаслым, туған жерім!



	Сынтаслылықтар осындай өлеңдерді орталық газеттерден оқып, өздерінің Мәриямын мақтан тұтатын, осы өлеңді оқығанда, қарасақал Сүлейменнің айтқаны Белгісіздің есінде: “Біздің еркектер тауда тұратындардан, әрине, мықты. Шіркін, жас кезіңді еске алсаң... қандай сұлулар бар еді! Әлгі қыздарды теңестіретін жануардың аты қалай еді?” – деп сұрады Сүлеймен Белгісізден. Бұл да орысша “косуля” деп жауап берді. “Қойшы әрі, қыздарды қайдағы бір ешкімен салыстырура бола ма? Ішкенде тамағынан өткен су көрінетін нәзік сұлулар бар емес пе”... – деп, ол жастық кезін еске түсіріп, ойға шомды. Содан соң қарт: “Оллаһи, бұл Мәриямың ер екен!” – деді.

	“Солай деп мақтаған Мәрияммен танысқанымды білсе ғой олар...” – деген ой Белгісізді көңілдендіріп жіберді.

	– Жолдас... Кешіріңіз, Теңіз, – деп сөзін жалғады ол жігіттің есімін есіне түсіргеніне қуанып. – Жазу оңай емес. Ал сөзбе-сөз аударудың да қиындығы жетеді. Күйеуім мен екеуміз күндіз-түні сонымен айналысамыз... Жұмыс деген көп-ақ. Москваға бару керек, онда баспадан-баспаға жүгіресің, аудармашылармен кездесесің. Менің сізге айтатын ақылым: сөзбе-сөз аударумен айналысу керек. Москваға, Москваға бару керек! Тек Москвада ғана, Теңіз, жол ашық. Ол жақта танылсаңыз, мұнда да біледі. Онда білсе – дүние жүзі білетін болады! Өмір сүру оңай емес, достым. Шіркін, уақыттың тарлығы-ай! Радиоға бару керек еді, – деп, ол сөзін доғарып, үстелдің үстінен қағаздарын жиыстыра бастады.

	Белгісіз үн-түнсіз тұрып қалды. Мұндай қайратты еңбекшіл әйелді ол бұрын көрген емес еді.

	“Оның кітаптарын бекер жек көріп жүр екенмін, – деп ойлады Белгісіз. – Елуге жуық кітап жазып шығару оңай ма?

	Кітаптарына қарап, жазушы жайында жаман ойлауға болмайды екен...”

	Әйел кішкентай қолын соза қоштасып, кетуге асықты. Белгісіз жалғыз қалды.

	Белгісіз біраз уақыт тұрып, бөтен біреудің кабинетінде жалғыз қалғаным дұрыс болмас деп, дәлізге шықты. Терезенің алдында әлі тұрған Кемалды көріп, оның көзіне түспейін деп, тез адымдай жөнелді. Бірақ Кемал оны көрмей қоймады, соны байқаған Белгісіз жүрісін баяулатты.

	– Тағы бір сынтаслылық. Жиырма ақыны аз болғандай, енді жиырма біріншісі де келген. Білімсіз, қараңғы ауылдан сонша ақын қалай шықпақ? Сынтаслылықты ұнатпаймын, жаным сүймейді оларды! – деген сөзі жас жігіттің құлағынан кетпей тұрды.

	Осы сөздерді естіген соң, Белгісіздің арқасынан тер бұрқ етіп, үстінен мұздай су құйып жібергендей сезінді.

	Егер Кемал басқа ауылдан болса, оның жасының үлкендігіне қарамай, жігіт жауап берер еді. Бірақ сол сөздерді Сынтаслыдан шыққан адамның айтуы оның ашуын келтірді. Белгісіз ішінен Кемалды кешіре алмай, оның сөзін естімеген адамша, дәлізбен жүре берді. Кенет, ол дерматинмен қапталған есіктегі “Поэзия бөлімінің бастығы Шарапутдинов” деген жазуды көріп, тоқтады. Артынан ұнатпай қарап тұрған Кемалдың көзқарасын елегісі де келмей, Белгісіз “Шарапутдин деген адаммен кездеспе” деген үлкен әпкесінің сөздерін де ұмытып, есікті қақты.

	– Кіріңіз! – деген дауысты естігенде, жігіт сасып қалды.

	Ү стел үстіне қолын қойып, Үзын Қарайдардың туысы отыр еді. Оның бет пішіні, өңі Қарайдарға ұқсайды екен. Екеуі де дөңгелек жүзді, қыр мұрынды, еріндері жұп-жұқа. Мына кісінің Қарайдардан өзгешелігі – ағарған сирек мұрты ғана еді.

	Шарапутдиннің үстелінің үстінде көк түсті, әдемі шайнек, шай қасық пен шынаяқ, варенье салынған екі сауыт тұр. Көйлегінің жеңі былғанбасын деп, білектеріне білек қап киіп, оны резеңкемен қысып қойыпты. Мойнында қара галстук.

	– Ассалаумағалейкүм! – деді Белгісіз.

	– Уағалейкүмассалам! – деді кабинетте отырған кісі басын да көтермей.

	– Мен Сынтаслыдан келіп едім, – деді Белгісіз. Шарапутдин шынаяғын жиыстырып, жігітке жылы ұшырай қарады.

	– Қарайдар ағай сізге сәлем айтты, – деді Белгісіз.

	– А-а! – деп Шарапутдин көңілдене қалды. – Саламат болсын! Сәлеміне менен де мың сәлем жолдарсың! Былай шығып отыр. Отыр, қалқам, отыр! – деп, Шарапутдин орнынан тұрып, жігітті төрге шығармақ болды. Теңіздің жүрексінуі, тартыншақтауы біраздан соң тарқап та кетті.

	Шарапутдин қонақжайлық танытып, ауылдың өмірін, туыстарының жағдайын сұрастырды. Белгісіздің кім екенін сұрап білген соң, өзіне туыстығы бар екенін айтып, жігітті мүлде қуантты, көңілін көтерді. Шай іше отырып, әңгімелесіп, олар әбден танысты. Белгісіз “осының бәрі түсім емес пе екен?” – деп ойлап, өзінің қолын шымшып алды, ауырғанын сезіп, түс емес екеніне сенді. “Қарайдардың әйелі бұл кісіні неге соншама асқақтата көрсетті екен, мынау мүлдем қарапайым, инабатты, ақжарқын адам ғой” – деп ойлаған Белгісізге Шарапутдиннің мінезі ұнады.

	Әңгіме үстінде ол Шарапутдиннің ауыл жайында, жолдастары туралы қойған сұрақтарына білгенінше жауап қайтарып отырды.

	Бірақ әдебиет жайында әңгіме басталмады. Шарапутдин өлең жазатын, әрі журналда үлкен орны бар адам. Поэзия бөлімін басқарып отырғанмен, әдебиет жайында сөйлесуге зауқы болмады. Ол өзі жастық шағында, әдебиет алғаш қалыптаса бастаған кезде, ана тілінен өлеңнің тез құралатынын сезіп, ұйқастыруды үйреніп, жазушы болды. Не жайында жазу керектігін басқа жазушылардан оқып көріп, олардың тақырыптарын алып, өз сөзімен ұйқастырып, өлеңдерін бастырды. Егде тартқан кезде, жасы үлкенді сыйлайтын әдет бойынша оны бөлім бастығы етіп тағайындады. Әдебиет туралы сөйлесуден қашқақтайтыны, ештеңе білмейтіндігінен, ештеңе түсінбейтіндігінен емес, онымен сөйлескен адам өз білімінің одан артық екенін көрсетіп жүрер деп, именгендіктен. Басқа адамның ақылдылығы оның шымбайына бататын.

	Екеуінің де сұраулары біткенде олар не туралы сөйлесерін де білмеді. Белгісіз есіне Кемалды түсіріп, оның Сынтаслы ақындарын жамандағанын айтты. Шарапутдин, жігітке сенбей, көзіне күдіктене қарап, тынышсыздана тыңдады. Әдебиет жайында сөйлегісі келмеген Шарапутдин ұнатса да, ұнатпаса да, жігіт өзінің келген жұмысын айтпақ болды. Сол бір Кемал туралы сөз етуді құптамай, Шарапутдин басын шайқап:

	– Жігітім, ол адамның тіршілігіндей өмірдің қажеті жоқ. Ол тек Сынтаслыны ғана жамандап қоймайды, бәрімізді де жамандайды. Солай өмір сүруге бола ма? Біз оны сыйлаймыз, ал ол бізді бір тиындай да көрмейді. Жаман жазбайды, білеміз, жазғандарында ой бар. Бірақ барлық адамға бірдей күйе жақпау керек қой! Міне, өзің байқашы! Мәриямға – “графоманка”, Хамзатқа – халық жырларынан өлең құрастырушы, өзі шығарған ертегілерді халықтікі деп атаушы, ал Урлавбекке – плагиат деген есім берген. Көрдің бе қалай сөйлейтінін?! Бәріне де адамның ойына келмейтін есімдер таққан. Мына мені, жігітім, мендей ақ шашты қартты құсқа теңеген! Ал айтшы өзің, сөйтіп өмір сүруге бола ма? Ол үшін Мәриям да, Хамзат та, басқалар да, мен де – бәріміз де жаманбыз. Сонда кім жақсы? Мен балалы-шағалы, өкіметтің жұмысын істеп отырған адаммын. Соған қарамай, маған “бұлбұл” деген ат тағыпты, – деп Шарапутдин ашуланып, қалтасынан бет орамалын алып, қызарған жүзін, маңдайын, желкесін, құлағын көзіне дейін сүртіп, сөзін жалғастырды.

	– Күндейді ол! Күншіл! Иттен жаратылған! Менің орнымды күндейді. Мәриямды – аты белгілі, жақсы жазушы болғандығы үшін, Хамзатты – өзінен артық жазатыны үшін көре алмайды. Енді біреуге “хайуан” деп те ат қойған. Ол да өзінен талантты болғандықтан жамандайды. “Күншілдің күні қара” деп халық босқа айтпаған ғой! Оның бір күні күншілдіктен сарғайып өлгенін өзің-ақ көрерсің. Қазір ол өзімен-өзі сөйлесетін болған, себебі тілдесетін адамы жоқ. Сөйлескенді, ой бөліскенді кім ұнатпайды? Сөз көңілді жұбатады. Өз басым біреумен сөйлессем болды, жалыққаным бірден тарап кетеді. Жалығудың емі – сөз. Әйелдер еркектерден көп сөйлейтін себепті, олардан көп жасайды. Бұл жөнінде ғалымдар да жазған. Ал Кемалдың жақсы көретін адамы жоқ. Мен де біреулерді ұнатпауым мүмкін, бірақ ондайды басқа біреуге айтпай, бетпе-бет көзіне айтқан дұрыс. Әлбетте, ол басқаларды жамандаса, мен ішімнен ұнататын да болармын, бірақ өзім ешкімді жамандамаймын. Адамдардың көбі өзін өте дұрыс ұстайтынын байқаймын. Жаман сөз айтсам, мені де Кемал дейтінін білемін. Шынын айтсам, бір жағынан мен оның тура айтатынын құптар да едім. Бірақ... Маған... “құс” дегені... Адамның ақ қарасын айыра білетін мен туралы келіспеген сөз болды. Сондайы ренжітеді. Білемін, оның сөзін қайталап, біреулердің “торғай” деп атайтынына да күмәнім жоқ.

	“Торғай” дегенді естігенде, жігіт шыдай алмай, күліп жіберді.

	– Міне, көрдің бе, сен де күлесің. Сен туралы Кемал: “Қураған бақта сайрайтын бұлбұл құс” дейді деп, жұрт күліп айтқандарында, кірерге тесік таппадым. Сонда да сенбей: “Сондай сөздер, мүмкін менің өлеңдерімде бар шығар” – деп те жүрдім. “Жоқ, ол сен туралы солай деп айтқан”, – деп жауларым қуанды. Ал оған не демексің? Үндемедім. Үрсуға да болар еді, бірақ ондай адаммен шатасудың қажеті не? Одан соң басыңды арашалай алмассың. Үндемедім, – деп Шарапутдин тоқтады да, есіне бірдеңе түскендей, ернін жымқырып, білегіндегі сағатына қарады. – Ой, жігітім, көп сөйлесіп қалыппыз. Сағат бірде асхана ашылады, үлгіру керек, әйтпесе кісі көбейіп кетеді, – деді.

	Шарапутдин тұрып, қолынан білек қабын шешті. Содан соң жидек вареньесінің қақпағын жауып, терезе алдына шынаяқты қойды да, үстелдің суырмасына шай салынған темір қорапты қойып жатып:

	– Цейлон шайы, өте жақсы шай, – деді. – Мұнда табылмайды, былтыр Москвада демалыста болғанда, жиырма будасын алған едім. Иісі де, дәмі де керемет!

	Тек табылмайды, – деп қорапты тығып, суырманы жапты.

	Шарапутдин бешпентін киіп, көзі күлімдеп, жігіттің неге келгенін де сұрамай, қоштасуға қолын созды.

	– Келіп тұр, жерлесім! Ауылыңа көп сәлем айтарсың! – деп ол жігіттің қолын қатты қысты.

	Есікке таяған кезде, Теңіз сөмкесін есіне түсіріп, қайта кірді. Шарапутдин оған жол беріп, жігітті алдыға жіберіп, екеуі бөлмеден шықты.

	* * *

	Дәлізде олар екі қолын қалтасына салып, әрлі-берлі жүрген, орта бойлы, ақ шашты еркекті көрді. Еркек алақанымен дөңес мұрнын сипап қойып, көзін шүңірейте, күлімсірей тұрып, әуелі Белгісізге, содан соң Шарапутдинге, тағы да Белгісізге қарады. Содан соң тағы да алақанымен дөңес мұрнын сипады. Шарапутдин оны жігітпен таныстырды:

	– Хамзат, біздің ауылдың жігіті, Сынтаслыдан, жақсы жігіт, танысыңыз! – деді де, Шарапутдин асығып, кетіп қалды.

	Хамзат жылы шыраймен қолын созды. Белгісіз жасы үлкен адамды сыйлап, қос қолдап амандасты.

	– Қол қолды жуар, екі қол бетті жуар, сынтаслылық сынтаслылықты сыйлар, әлі де туған ауылды жер-көкке сыйғызбай, бүкіл облысқа мақтар, солай емес пе, бауырым? – деп тез сөйледі Хамзат.

	– Иә, – деді Белгісіз ұялыңқырап.

	– Ал сен, жігітім, Сынталының не екенін білесің бе? – деді тағы да тез сөйлеген ол

	– Сынтаслы деген не? – деп, жігіт байқамай сұрап қалды да, бірден ойына түсіп: – Сынтаслы біздің ауыл ғой! – деді.

	– Дұрыс айтасың, – деді Хамзат алтын тістерін жарқыратып. – Ал Сынтас деген сөздің мағынасын білесің бе?

	– Иә. Сынтас – ескерткіш, өлген адамның бейітіне қоятын құлпытас, – деп, жігіт Хамзаттың не айтқысы келгенін аңдамай тұрды.

	– Дұрыс, дұрыс айтқаның! Сынтаслы жайындағы аңызды естідің бе?

	– Жоқ, естіген емеспін.

	– Сен, жігітім, көп нәрсені әлі естіген жоқсың. Хамзат айтса түсінесің менің поэмамды оқысаң, бәрін де ұғасың. Хамзат жаман адам емес қой, солай емес пе, бауырым?

	– Иә, – дей салды жігіт. Бірақ, басында “жақсы-жаманыңды” қайдан білейін деген ой тұрды.

	– Аңыздың бірнеше түрі бар... Ерлік жайындағысын айтар болсақ, ерте кезде соғыста оққа ұшқан батырларға арнап, халық тап сол жерге сынтас орнатқан. Сол себепті ауылға “Сынтаслы” деп ат қойған. Екінші бір аңызда сүйіспеншілік жайы сөз болады. Мұнда бір қыз сүйгеніне қосыла алмай, өзін-өзі өлімге қиып, соңына махаббат жайында ескерткіш қалдырған. Халық арасында осындай аңыздардың түр-түрі бар. Халық дегеніміз кім? Халық дегеніміз мына – біз. Дұрыс айттым ба?! – деп, Хамзат жігітке тағы да күлімсіреп қарады.

	– Иә, біз халықпыз, – деді жігіт.

	– Есіңде болсын, қазір әдебиет майданында күрес. Әрбір жазушы жеңіп шығуға тырысады. Меніңше, “ештеңеге қарамай, халықты жеңіп, жерді көбірек жаулап алу керек, содан кейін дұрыс-бұрысын заң дәлелдей жатар” дегенді Наполеон айтқан болу керек. Наполеон күшті адам болған! – деп, Хамзат ернін дүрдитті. – Әдебиет майданында да әрбір жазушы жеңіске жетуге әрекет жасауы қажет. Ал әділдік содан соң шешіле жатар: кімдікі дұрыс, кімдікі бұрыс екенін содан соң анықтар. Түсіндің бе, жігітім? – деп, Хамзат қулана көзін қысты.

	Белгісіз үндемеді, мұндай ойлар оған түсініксіз еді.

	– Егер сенен біреу “сондай аңыз халықта бар ма?” – деп сұраса, бар де. Әйтпесе, біреулер менің соңымнан қалмай, қазбалап сұрай бастайды. Оған басқалар көмектесіп, адамды жардан құлатуға дайын тұрады! – деген Хамзаттың түрінен бір түрлі абыржу байқалды.

	“Қазбалап сұрайтын Кемал болар, соны есіне түсірген шығар”, – деп, жігіт Хамзатты аяп кетті.

	Оның сол арада құбыла қалғанына жігіт аң-таң.

	Біраз ойланып тұрып, кенет Хамзат ширай түсті, бірақ даусын шығармай, сыбырлай сөйледі:

	– Шынын айтсам, сен де, мен де, халық аңыздарын білеміз бе? Сынтаслы туралы сондай аңыз халық арасында бар болса да, білмейміз. Жайлауда қой бағатын қойшы білуі мүмкін, ал біз білмейміз. Сынтаслының тарихын кім білген? Ешкім де білмеген! “Төртінші ғасырда Сынтаслы өзенінің жағасынан гректің бір құмырасын тауып алған” дейді. Міне саған сынтаслы тарихы керек болса! Не айтып, не демеді десейші! Біреу “сынтаслылық бір адам Троян соғысына қатысыпты” дегенді айтады. Қатысқан болса, оның несі бар екен? Мүмкін, ол Троянға ағаш атқа мініп кірген шығар? Бұл тіпті қызық қой? Аңызда ондай бола береді. Өз басым бір аңыз ойлап шығарсам, соған өзім де сеніп, оны халықтікі деп есептеп, халықтың атынан айтамын. Ал халықтың атымен шықса, оқушысын сендіре түседі, түсіндің бе?! – деп, Хамзат тағы да көзін қысты.

	– Иә, – деп Белгісіз түсінгенін білдірді.

	– Кемал! – деді ернін жыбырлатқан Хамзат кабинеттен шыққан ұзын бойлы, сақалды, шашы кірпінің инесіндей тікірейген еркекті нұсқап.

	Хамзат сасқалақтап, жігітпен танысқанын да, сөйлескенін де білдіргісі келмей, Кемал естісін деп, даусын шығара:

	– Мәметби өзінде болар, есігі анау, кір, қонақ жігіт, кір! – деп, бір кабинеттің есігін ашып, итеріп кіргізіп жіберді де, өзі дәлізде қалды.

	Үстел жанында арықша келген, қызыл шырайлы, асқабақтай басының екі шекесіне екі тал шашы түскен, жирен мұртты еркек отыр екен. Ол көзін жалт-жұлт еткізіп, жігітке күлімсірей қарады.

	– Отырыңыз! – деп Мәметби қолымен бос орындықты нұсқады. Отыра берген Белгісіз амандаспағанын есіне түсіріп, ұялып қалды. Қолымен иегін тіреп отырған Мәметби көзін Белгісізден алмай:

	– Жазамыз ғой, солай ма? – деп сұрады.

	– Иә, – деді Белгісіз ұяла сөйлеп.

	– Болады... – деді Мәметби.

	Жігіт “болады” дегеннің қай мағынада айтылғанын түсінбеді.

	– Ондай болады, алғашында көбі жазады да, кейін тастап кетеді. Біз олардың жазғанын басамыз, жазушы болатынына сенеміз, ал олар үмітімізді ақтамайды, біздің жазғандарымызды оқымайды да... Болады... – деп, Мәметби ақыл айтқансып, көзін жыпылықтатып, тағы да күлімсіреді.

	Белгісіз үнсіз отырды.

	– Болады... – деді тағы да Мәметби, – кітаптарымызды да дүкеннен сатып алмайды, кейде кітабымыз туралы пікір жазса, онысын ешқайда басуға жібермейді. – Кітап жайында жылы сөзіңді біздің журналға жаздың ба? – деді ол жігітке қарап.

	– Жоқ, – деп Белгісіз қызарып кетті.

	– Көрдің бе? – деп Мәметби таңдайын қақты. – Мына сен жазасың, ал кітаптарыңды ешкімнің оқымайтынын білсең, қалай болар еді? Ұнай ма? Айтшы, бауырым?

	– Жоқ, – деді Белгісіз.

	– Ал өзіңнің бізге оқысын деп әкелген бірденең бар шығар, оқиын, – деп Мәметби жігітке қолын созды!

	Мәметби проза бөлімінің бастығы еді. Белгісіз сөмкесін ашып, ішінен “Қораз” деген әңгімесін алып берді.

	Мәметби көзіне көзілдірігін киіп, қолжазбаға қарап, мырс етіп күліп жіберді.

	– Шырағым, мынауың аспазға немесе құс асыраушыға арналған болар? – деді.

	Жігіт оның күлкісінің астарын түсінбей, таңдана қарады.

	– Жай әзіл ғой. Көңіліңе алма, қалжыңдап айтамын, – деді Мәметби. Сөйдеді де, ол көңілдене оқи бастады. Белгісіз де қобалжып отырды. “Мәметби әңгімені оқымай тұрып, “Кубань қарлы таудан басталады” деген романы жайында сұрап қалмас па екен?” деген ой келді оған. Романды толық есіне түсірмек болып, қанша қиналса да, біраз жері ғана ойында қалыпты. Романның бүгінгі ауылдың өмірі туралы екені, халықтың шебер тілі газет тіліне айналып кеткені, романға колхоз жиналыстарының үш жүзге жуық мәжіліс хаты енгізілгені және бас кейіпкері – қойшы жігіт екені болмаса, қалғаны есінде жоқ. Романға пікір айтқандардың мақтағанын біледі. Содан соң өз әңгімесі үшін қайғырып, тынышсыздана бастады.

	Мәметби “Қоразды” оқып, авторға ойлана қарап, сылқылдап кеп күлді. Жігіт әлі де ештеңені сезбеді. Содан соң күлгенін қойған Мәметби:

	– Жоқ, құс асыраушыға да, аспазға да бұл жарамайды екен, – деп, тағы да ішегі қатқанша күлді.

	Күлкісін қойып, қалтасынан бет орамалын шығарып, қатты сіңбірді, содан соң орамалын төрт бүктеп, қайтадан қалтасына салды.

	– Біздің Сынтаслының адамдары мейірімсіз екен. Жігітім, Шомат деген адам маған туыс болады, сен ана мыстан кемпірдің өсегіне ерме! Ондай құрметті қарт туралы жаман сөздер айту келіспейді, естуге де жақсы емес. Ең бастысы оның маған кісі өлтіретіні ұнамайды, – деді Мәметби.

	– Ол ешкімді де өлтірген жоқ қой!.. – деп Белгісіз сасып қалды.

	– Қораздарды ше?.. – деді Мәметби. – Қазір әдебиетте қораз болсын, ат болсын – бәрі де адам жайында ойландырады, адамның іс-әрекетін көрсетеді. Ертеде біздің Сынтаслының бір ақылды қарты “адамдар – есектер!” деген екен. Оның қай заманнан бері белгілі екенін көрдің бе? Бұрын осының бәрін ауызбен ғана айтатын, ал қазір ол туралы жазушылар көркем шығармаларында суреттеп көрсетеді. Өзің оқыған менің романымда адамды қандай бейне арқылы көрсететінімді білесің ғой? – деп сұрады ол

	“Жағдайым қиындады...” – деп Белгісіз ішінен уайымдай бастады. Бірақ ойлағанмен не пайда? Қойшы жігіт пен бір отар қойдан басқа романнан ешбір жан есіне түспеді.

	– Білмеймін, – деп жігіт қызарып кетті.

	– Түу-түу, – деп Мәметби таңдайын қақты. – Бүркіт... Эльбрустың басында ұшатын бүркіт ше? Бүркіт дегенім – халық. Халқымыз бүркіттей күшті! Ал сенің қоразың халық емес. Қоразда идея болуы керек, ол мұнда жоқ. Болуы керек, түсінесің бе? – деп, ол көзін бадырайта қарады.

	– Жоқ, түсінбеймін, – деді жігіт.

	– Қоразда идея жоқ, қоразың идеясыз, – деп, Мәметби түсіндірмек болды.

	– Ал егер сол қоразға беретін идея өмірде болмаса ше? – деп таңдана сұрады жігіт.

	– Жақсы, керіспейік! Сен маған сенесің ғой!?

	– Иә, – деді жігіт.

	– Әңгімеде де, қоразда да идея болу керек. Сонда ғана шындық, сонда ғана өмір болады. Тек, сен ренжіме! – деді Мәметби күлімсіреп.

	– Жоқ, жоқ, ренжімеймін, – деді Белгісіз.

	– Егер қоразыңа идея кіргізсең, әңгіме шығайын деп тұр, қайткенде де бірдеңе шығады. Сен, жігітім, ерінбе, жаз ерінбей! Мен өзімнің романымды ерінбей, бір жылдай жазғанмын. Толстой бір романды он жыл жазатын болған. Жаз, ерінбе! – деп, қолжазбаны жігіттің қолына ұстатты.

	Белгісіз қолжазбаны алып, сөмкесіне салды.

	– Әңгімеңізде көршілердің татуласқаны дұрыс. Жұрт тыныштықты ұнатады. Жұрттың тату-тәтті өмір сүрулері керек. Сондықтан жұрт арасына татулық кірсе, тыныш өмір сүру қиын емес. Ал мына Қарайдар мұғалімді бекер мейірімсіз етіп көрсеткенсің. “Адам өлтірді” деген сөз мұғалімнің ойында да, сөзінде де болмауы керек. Мен оны танимын да, ауылдары ең сабырлы адам, ал сенің Қарайдарың “Бауыздаймын!” деп айқайлайды. Сенің бұл әңгімеңді Шарапутдин оқи көрмесін. Оның туысын әңгімеңе кіргізгеніңді естісе, онша ұнай қоймас. Ал сен өзің оған кірдің бе? – деді Мәметби.

	– Иә.

	– Әңгімеңді оқыдың ба?

	– Жоқ. Ол кісіге көрсетуге сылтау таба алмадым...

	– Көрсете көрме, естімесін де... – деп, Мәметби қолымен аузын басты. – Онсыз да оған “бұлбұл” деген ат таққан, ол енді барлық құстардан сескенеді. Егер мұны Кемал білсе, “қораз” деген ат қоюы ғажап емес. Бейшара қарттың жүрегін жараларсың! Хи-хи-хи! – деп, Мәметби күледі.

	– Кемалды танисың ба? – деп сұрады ол біраздан соң.

	– Көргенмін... бірақ таныс емеспін, – деді жігіт.

	– Жақсы... Болады, – деп ол біраз ойланып, жігіттің жазған әңгімесіне қайта оралды. – Саған айтатын ақылым... Енді шібилер туралы жазсаң да, адамдарды ұмытпа! Түсіндің бе? – деп қадап айтты.

	– Түсіндім, – деді жігіт те күлімсіреп.

	Осыдан соң Мәметби жалыға бастады. Әуелі екі көзі жыпылық-жыпылық етіп, содан соң саусақтарымен домбыра шерткендей үстелді тырс-тырс еткізді. Бұны да қойып, екі қолын үстелге тіреп, жағын таянып, үндемей отырды. Енді бұдан әрі айтатын ештеңе қалмағанын сезді ол

	Мұны Белгісіз де байқады. Бірақ, қалай тұрып кетерін білмеді.

	Мәметби жігіттің ұялып отырғанын сезіп, өзі тұрды.

	– Сен Айуанға кірсең қайтеді? Оның кабинеті менің есігімнің оң жағында.

	– Кірсем кірейін, – деп жауап берді жігіт те, өзінің оған не үшін кіретінін білмей.

	Жігіт Мәметбидің қолын алып, қоштасып, кабинеттен шықты.Шыққаннан соң “Мәметбиге өзінің жас кезін есіне түсірерсің” деген үлкен әпкесінің тілегі ойына түсті, бірақ кері қайтпады.

	Белгісіз ойда жоқта көрші кабинетке кірді. Мұнда отырған адам қатты жөтелді. Жөтелдің күштілігінен үйдің қабырғасы қозғалғандай болды, кірген жігіт те селк етіп, сескеніп қалды. Кабинеттің қабырғасына ұзыннан-ұзақ экономикалық карта ілінген. Бөлменің іші жап-жасыл. Үстел жанында басы қазандай, қою қара шашты, қасы да қап-қара, дөңестене біткен ұзын мұрнының ұшы ерніне тиіп тұрған, бұғағы салбыраған, қара торы, еңгезердей кісі отыр еді. Ол Белгісізге сұсты көзбен түйіле қарады. Семіздіктен мойны көрінбей, басымен тұтасып кеткен. Ол өгізге ме, әлде бұқаға ма, әйтеуір қандай да болсын бір “хайуанға” ұқсайтын еді. Төбелеске әзірленгендей үстел үстінде жатқан қос жұдырығы, Белгісізді мүлдем сескендірді.

	– Кім керек? – деді ол гүжілдеген дауыспен. “Хайуан” десе “хайуан” екен деген ой келді Белгісізге. Жігіт не айтарын білмеді, шығып та кете алмай, кабинетте қалғысы да келмей, састы.

	“Хайуан” жауапты да күтпей, жігіттің сөмкесінен шеті шығып тұрған қолжазбаны көріп:

	– Өлеңдер ме? – деп сұрады.

	– Өлеңдер де бар?.. – деп жауап берді Белгісіз даусын әрең шығарып.

	– Кәне, әкелші бері! – деп кабинет иесі қолын созды.

	Белгісіз сөмкесінен екі дәптер алып берді. Кабинет иесі ешбір мән бермей, дәптерлерді қарап шықты.

	– Бәрін де өзің жаздың ба?

	– Иә, – деді жігіт.

	– Ха-ха-ха! – деп күліп, бірден тоқтады да: – Сен жаздың ба? – деп қайта сұрады.

	– Мен, – деді жігіт сасқалақтап.

	– Ха-ха-ха! – деп тағы күлді ол. Есіне бірдеңе түскендей күле отырып тына қалды да: – Баяғыда институтта менімен бірге бос белбеу, ерке бір жігіт оқыған еді, соның саған ұқсайтын жерлері бар екен. Бірақ ол өзін Достоевскийдей етіп көрсететін, – деп, хайуан тамағын қырнап, жігітке үнсіз қарады. – Ал сен өзіңді кімге ұқсатқың келеді! – деді дауысын көтере сөйлеп.

	– Ешкімге де! – деді Белгісіз.

	– Жоқ, өтірік айтасың! Сенбеймін. Бір сөзіңе де сенбеймін. Мені алдай алмайсың. Жалпы, мен ешкімге де сенбеймін. Сол әлгі менің ерке курстасым өзінше Достоевский болғысы келіп жазатын. Ол тіпті тыным таппай, қашан көрсең де жазатын да отыратын. Қазір ол Достоевскийдің отыз томын кітаптан көшіріп болыпты. Отыз томды көшіріп, қағазға түсіру оңай емес, бір кезде қолы ұйып, сіңірі тартылып, сал боп қалыпты дейді. Оның қалай Достоевский болғысы келгенін көрдің бе? – деп, хайуан әңгімесін тамамдап, жігітке бадырайып қарайды.

	– Сол сияқты сен де біреуден көшіріп жазған жоқсың ба? – деп ол тағы да даусын өзгерте сөйледі.

	– Жоқ, – деді мұндай сөзден қорыққан жігіт дәптерлерін қайтып алуға асығып.

	– Сен өзің қай жақтансың? – деп сұрады еркек,

	– Сынтаслы ауылынанмын, – деді Белгісіз. Бірақ оның сөзінде өзгеріс бола қояды-ау деп ойлаған да жоқ.

	– Бәлі, манадан бері солай деп айтсаң ғой, сенімен бұлай сөйлеспес едім. Ауылдастарымды көрмегелі қанша уақыт болды десейші?! – деп, қуанып қалды ол. – Ауылдастарымды, аулымды жақсы көремін. Атым – Арыстан, – деп қолын созды.

	– Менің атым – Теңіз, – деді Белгісіз оның қолын алып, оның ілезде өзгере қалғанына сенбей.

	– Шынын айтқанда осы кабинет дегенді жаратпаймын, – деп, Арыстан қабырдағы картаны көрсетті. – Табиғатты сағынамын. Кең, жазық далада сәйгүлік мініп шапқылағым келеді, құрбыларыммен күреске түсіп, ән салып, қой жайғым келеді. Мүмкін, сол кезде өлең де жазған болар ма едім! – деп, Арыстан өкінген жайын айтты. Содан соң көздері жылтырап: – Кел, күш сынасайық, кім-кімді жеңер екен? – деп, Арыстан шынтағын үстелге тіреп, қолын созды.

	Белгісіз журнал қызметкерінен мұндай балалықты күтпеген еді.

	– Қойыңызшы, сіз мені жеңесіз! – деді жігіт күлімсіреп.

	– Жо-жоқ. Әкел қолыңды! – деп, Арыстан жігерленіп, білегінің бұлшық еттерін ойнайтып, жігіттің қол беруін күтті.

	Белгісіз де шынтағын үстелге тіреді, екеуі қолдаса кетті.

	– Бастық, – деді Арыстан бар күшін салып.

	Жігіт аса күшін сарқып әуреленбеді. Арыстан оның қолын ілезде қайырып жіберді.

	– Көрдің бе? – деді Арыстан. – Күш бар, бірақ оны қайда жібереріңді білмейсің...

	– Ұнамайтын болса, мұнда неге отырсыз? Ауылда тұруыңызға болады ғой?! – деді Белгісіз жеңісіне мақтанып тұрған Арыстанға қарап.

	– Еһе-һе, “ауылда тұрмайсыз ба?” деу оңай. Мен ауылдан ақын, жазушы болып аттанғанмын, бірақ қалалық болып кеттім, енді қай бетіммен барамын? Ауыл маған сенім артқан еді, оны ойымнан шығармай да жүрдім. Енді ауылға барудың қисыны жоқ. Онда мені кім қарсы алады, кімге керекпін? Одан да “Арыстан хабар-ошарсыз жоқ болды” десін. Жұрттың бетіне көрінбегенім дұрыс. Біздің ноғайға сылтау табылса болды, сөз қылып, күліп, көзіңді шұқып, масқараңды шығарады. “Ақын келіпті! Біздің ауылда ақын жүрген көрінеді?” деп келеке етіп күлер. Біздің адамдар қатал, қолыңа алған істі ақырына дейін орындамасаң, оңбаған да сенсің, сондықтан өзіңді мықтап ұста! – деді Арыстан қайғыра сөйлеп.

	– Иә, сонда не істеуіңіз керек? – деді Белгісіз жаны ашып.

	– Не істеу керек? – деп, Арыстан иығын қопаң еткізді. – Білмеймін. Қызмет істеу керек. Қызметіңді ұнатпасаң да, ұнатқандай болып көрінуің керек. Тілшілер совхоз жайында мақалалар әкеледі, ферма жұмысшыларының өздері де хат жазып жібереді. Мақалалар жазамын, жазғандардың мақалаларын түзетіп, номерге әзірлеймін. Енді, мен үшін елең – сиырдан сүт сауу, егіннен астық бастыру. Өлең жазбасам, ермек етіп жазатындай басқа тақырыптар табылады. Редакцияға келген қонақтармен әңгімелесіп, әзілдесіп, көңіл көтереміз. Шарапутдин, Хамзат, Мәметбилермен доспын, кейде олар келіп, көңіліңді көтеріп кетеді. Бұл адамдар мейірімді, адал жандар...

	– Кемал ше? – деп Белгісіз оның сөзін бөлді.

	– Кемал ма? – деп Арыстан ойланып қалды. – Жоқ, ол бізді ұнатпайды, ал біз де оны!.. Ол бізді мүлде жоққа шығарғысы келеді. Адамды жоққа санауға болмайды ғой. Біз жоқ болғанда, өзі не істемек? Біз бармыз, мен де, Хамзат та, Шарапутдин де, Мәметби де – бәріміз де бармыз, жоғалмаймыз да. Сап-сау адамдармыз, қалай жоқ болмақпыз? Ол біздің ауылдас бола тұрып, Сынтаслыны да жоққа шығарғысы келеді. Жолдастарым одан қорқады, ал мен оны көрсем, күлемін. Сол адам күлкі үшін жаратылған болар-ау, сірә?! Несін айтамыз, біз бәріміз де күлкі үшін туған шығармыз?! – деп, Арыстан селкілдеп күлді. – Қаласаң, мен саған сол туралы бір қызық айтайын. Каласаң да, қаламасаң да айтайын, тыңда!..

	... Бір күні түнде Қожанасыр шелек алып, суға барады. Құдыққа үңіледі де, түбіндегі айды көріп:

	– Күнәкәрім-ай, сен мұның ішіне қалай түсіп кеткенсің? – деп, аң-таң болады. – Не істейін, енді не істеймін?! – деп, есі шығады.

	Ол шелекті ілмекке іліп, айды алып шықпақ болады. Шелекті батырған сайын ай жоқ болады да, шелекті шығарса, құдық ішінде ай қайта пайда болады. Сөйтіп, Қожа бірнеше рет шелекті батырып, суды алады, бірақ ай құдықтан шықпайды. Ақыры, шелегі ауырлаған сияқтанады да, бар күшін салып тартады. Бір тартады, екі тартады, үшінші рет тартқанда арқан үзіліп, шалқасынан түседі. Басын сипап, аспанға қараса, ай аспанда тұр. Ол қатты қуанғаннан шелегін де, суын да ұмытып, үйіне жүгіре жөнеледі. Әйелі ерінің су әкелмегенін көріп, қайран қалады.

	– Мен құдықтан айды аспанға шығардым. Әйтпесе, біз айсыз қалай өмір сүрер едік?! – дейді Қожа...

	Әңгімесін бітірген Арыстан өз айтқанынан оның не түсінгенін білгісі келіп, Белгісізге тесіле қарады:

	– Міне, сөйтіп біздің Кемал да Қожаға ұқсап, құдықтың ішінен айды шығармақ болады, ал біз айдың аспанда екенін жақсы білеміз. Ха-ха-ха! – деп Арыстан күлді. – Міне, сондай жағдайлар, ауылдасым. Сынтаслыға менен үлкен сәлем айта бар! Арыстанның аман-есен екенін, әлі де баяғысынша ақын екенін айт! – деп, Арыстан Белгісізге қолын созды.

	* * *

	Төменде, баспа үйінен шығатын жерде, есік алдында Кемал шылым тартып тұр екен, күлімдеп, Белгісізге қарады. Өсіп кеткен сақалы, үрпиген ұзын шашы оның мына ұсқынына лайық сияқты. Белгісіз қасынан өте бергенде, Кемал оған тесіле қарады. Жігіт оның көзқарасынан бір түрлі қысылғандай болғанмен, сонысын білдіргісі келмей, басын маңғаздана жоғары көтеріп, қасынан өтіп кетті. Сол сәтте Кемалдың жақтырмай сөйлеген сөзін естіп қалды:

	– Жағымпаз неме, бәріне кіріп үлгерді... Хайуанды да ұмытпаған! Сынтаслылық екені беп-белгілі! – деп, ол ауылды да жамандады.

	“Сынтаслылық екені беп-белгілі” дегенде, Белгісіздің жүрегі мұздай болып кетті. “Журналдағы ең жаман, арамза адам – осы Кемал шығар-ау!” – деп ішінен ойлаған Белгісіз Баспа үйінен ұзай берді.

	Белгісіз көшеге шыққанда, жүзін желпіген самал жел бойын сергітті. Ол жағалай терек өскен аллеяға өтіп, таңертең келген жолымен адымдай басып жүріп кетті. Кеш батып келеді. Биік үйлердің арасынан көрінген күннің соңғы сәулесі құрғақ асфальт үстіне теректердің көлеңкесін түсіріп тұр. Жігіттің күні бойы ұстап жүрген ауыр сөмкесі қарын талдырып, бір қолынан екінші қолына ауыстырды. “Хайуанды да ұмытпаған!” – деген Кемалдың сөзін есіне түсіріп, жігіт артына қарап еді, сақал-шашы үрпиген Кемал соңынан ілесіп келе жатыр екен. “Мынау маған неге сонша өшікті?” – деп ойлаған Белгісіз тоқтай қалды. Көзін алмай қарап келе жатқан Кемал жігіттің қасына жуықтады. Белгісіз жұдырығын түйіп алып, оның не айтатынын күтті.

	– Жағымпаз!.. – деп сыбырлай сөйледі анау. Жігіт шыдай алмай, Кемалдың қолынан шап беріп, ұстай алды да, өзіне қарай бұрды.

	– Сен де Сынтаслыдан емессің бе? – деді жігіт ашулы дауыспен.

	– Мен Сынтаслыны жек көремін! – деді Кемал басын жоғары көтеріп.

	– Ол сенің туған жерің емес пе? – деді Белгісіз оның қолын әлі де жібермей.

	– Туған жерім деп санамаймын. Сынтаслы күлкішілердің, босқа күлетіндердің ауылы. Менің туған жерім жоқ, себебі мен өмірі күлмейтін адаммын, – деп әкіреңдеген Кемал қолын сілкіп тартып алды.

	– Дегенмен, сен Сынтаслыда туып, сонда өстің ғой? – деді жігіт. – Өмірге күліп қарау керек емес пе? – деген сөздің аузынан қалай шыққанын өзі де білмеді.

	– Сынтаслы – бос күлкінің жері. Сынтаслы жоқ. Сынтаслыда тек өмірді мазақ ететін күлкі бар. Сынтаслы жер астына түсіп кетсе де, тап сол жерде күн күркірегендей болып, күлкі естіліп тұрғаны!..

	Жігіт ойланып қалды. Сынтаслыда күнде таңертең естіліп жататын күлкі есіне түсті... Кемал сөзін әрі қарай жалғай берді.

	– Ондай күлкі тек амалсыздықтан, осалдықтан ғана туады! Амалсыздықтан, осалдықтан деп, даусын көтере сөйледі ол

	– Мен саған күлкінің амалсыздықтан емес екенін көрсетермін! – деп, Белгісіз де жігерлене дауыстады. Бірақ, сондай сөздерді қайдан шығарып айтқанын өзі де білмей қалды.

	Ойға батқан жігіт таң қалып, кетіп бара жатқан Кемалдың соңынан қарап тұрды.

	– Күлкі амалсыздықтан емес, ол өмірді ұзартады! – деп, Кемалдың артынан айқайлаған жігіт өз аузынан мұндай сөздердің қалай шыққанын аңдамады.

	Белгісіз орнынан қозғалды. Сақалы өскен, ұзын бойлы Кемалдың ашулы, отты көзі оның ойынан кетпеді. “Оңбаған-ақ адам екен! Еш нәрсе ұнамайды өзіне! Сөйтуге бола ма? Сынтаслыдағы күлкі туралы қайдан біледі десеңізші?! Әлде, білмесе де ойынан шығарып айта салды ма? Ауылымызды ол неге жек көреді?” – деп өзі-өзіне сауал қойған жігіт үнсіз қалды.

	Сәлден соң әлгінде кабинеттерде кездескен адамдар есіне түсті, өз ауылы туралы ойлады. Үйін сағынғанын сезді, өз үйіндегілердің бүгін кездескен адамдарға мүлде ұқсамайтынына таң қалды.

	Төрт қатарлы үйдің жанынан өтіп бара жатып, ойы бөлініп кетті. Ашық терезеден радионың даусы естілді :

	– Қазір қымбатты жолдастар, микрофонды журналдың редакторы Мырзақан Пашевичке береміз, – деді диктор әйел.

	Белгісіз тоқтады.

	– Жолдастар, әдебиетіміз бүгінгі күні даму үстінде. Жазушыларымыздың шығармалары тек өзіміздің кішкене облысымызға ғана емес, одан тысқары жерлерге де белгілі болғаны қуантады бізді. Әдебиетіміздің ауқымы кеңейіп келеді. Шағын әдебиетіміз үлкен ойлар көтере бастады десек те болады, – деп Мырзақан сөзін жалғай берді.

	“Шағын әдебиетіміз үлкен ойлар көтере бастады” деген сөзді ішінен қайталап айтқан Белгісіз адымдап жүріп келеді. Ол қалай да сол сөздердің мағынасын түсінуге тырысты.

	“Шағын әдебиетіміз үлкен ойлар көтере бастады...”

	Бұл өзі дұрыс айтылған сөз сияқты деп ойға қалғанмен, Белгісіз оның мағынасын терең түсіне алмады.

	Сағатына қарап еді, жеті екен. Бұл кезде Сынтаслыға қарай жүретін соңғы автобус та кетіп қалған. Жігіт оған қайғырмады. Сынтаслыға қарай баратын тас жолға шығып, жолшыбай машина ұстармын деп ойлады. Түн ортасына дейін ешбір машина кездеспей, жаяу жүріп кетуіне тура келді. Қаладағы әпкесіне барғысы келмеді, жеңгелеріне керек заттар алуды ұмытып кетіпті. Сөйтіп, сөмкесін иығына асынған Белгісіз Сынтаслыға жаяу тартты.

	Аспандағы тарыдай бытыраған жұлдыздар жымың қағып, жылт-жылт етеді. Сарғыш ай да Теңізбен бірге жылжып келеді. Жігіт бірнеше рет айдан қашуға тырысты, бірақ ай да оның соңынан көзін қысып: “Әй, сені ме қуым, құтыла алмассың менен...” – дегендей болды.

	Теңіз түнгі салқын ауамен терең тыныстап, алға жылжи берді. Қараңғыда қорықпас үшін, арасында әндетіп те қояды. Ән жан-жаққа жайылып, асфальтты жағалай отырғызылған ағаш жапырақтарының сусылына қосылды. Таң ата Сынтаслыға жеткен ол бірінші үйдің жанына кеп тоқтады. Айнала тып-тыныш. Бозғылт аспанда ағарған жұлдыздар бір-бірлеп сөне бастады. Ай да жіңішкеріп, әйнектей мөлдіреп тұр. Сынтаслы тым-тырыс ұйқы құшағында. Баяғы уақыт жақындап келе жатқандай... Теңіз Кемалдың сөзін есіне түсірді...

	Аспаннан да, жер астынан да бір мезгілде естілген құлаң жаратындай қатты күлкі дүр ете қалды. Екі қолымен құлағын басып алған Теңіз айналадағы үйлердің, ағаштардың, бағандардың ойыншық тәрізді дірілдеп тұрғанын көрді. Бойын қорқыныш билеп, көзін жұмып алған ол сол күйінде күлкі біткенше тұрды. Бір кезде көзін ашып, қолын түсіріп еді, жан-жақтан жаппай шақырған әтештердің даусы Сынтаслыны шуылдатып жіберді.

	Есін жиып, жігіт үйіне қарай жүгіре жөнелді, ешкімнің көзіне түспей, ешбір сыбыс білдірмей, шатырға шығып, өзінің бүктемелі төсегіне жата қалды...





	Үшінші тарауга кіріспе



	Баяғыда бір хан өмір сүріпті. Бұл ханның ай десе аузы, күн десе көзі, дүниеде екеу болса — соның бірі, біреу болса жалғыз өзі — сондай сұлу қызы бар екен.

	Қызы бой жетіп, күйеуге шығатын мезгіл жеткенде, әкесі:

	– Кім маған қырық өтірік айтып берсе, сол кісіге қызымды беремін, – деп жар салады.

	– Айтқан өтірігі, – дейді хан, – нағыз өтірік болсын, олардың бірі екіншісіне ұқсамасын, бірі екіншісінен қызықты, әрі адам сенбейтіндей болсын.

	Бұл хабарды естіген жігіттер ханның қызынан дәмеленіп, білген өтіріктерін айта бастайды,

	Келушілердің бірі де ханның ойынан шықпайды. Бір өтірігі екіншісіне жанаспай, қисыны кете береді. Ашуланған хан олардың бәрін де дарға астырады.

	Осыдан соң ханға ешбір жан жоламайды, сонымен көп уақыт өтеді.

	Бір күні хан алтын сарайда, жібек көрпенің үстінде, ақ жастықты шынтақтап, не істерін білмей ерігіп, есінеп жатқанда, алдына бір жігіт келеді. Хан мұны көріп, қабағын түйіп, ашуланған кейіппен:

	– Не керек саған, қаңғыбас? – деп ақырады.

	– Жоқ, тақсыр, мен қаңғыбас емеспін, жылқышымын, қырық өтірік айтуға келдім, – деп жауап береді жігіт.

	Хан оған шамданып:

	– Тастай қатқыр, көзіме көрінбей жоғал әрі! Сенен білгір адамдар да тауып айта алмай, тілін тістеген. Сенің де дарға асылғың келе ме? Аман-есен тұрғаныңда жөнел! – деп айқайлайды.

	– Жоқ, хан-ием, сен мені дарға аспассың, қырық өтірікті қисындырып айтсам, қызыңды берерсің, – дейді анау да.

	Хан жігіттің өткірлігіне таңданып:

	– Айт ендеше, тыңдайын! – дейді.

	Сол кезде жылқышы жігіт сөзін былай деп бастайды:

	– Мен әкемнен бұрын туып, атамның жылқысын, бақтым. Жылқы өте көп еді. Жылқыны жатқанда құлағынан, тұрғанда аяғынан санайтынмын.

	Бір күні ерте тұрсам, жылқының бәрі жатыр екен, құлағынан ұстап санадым. Ішінде бір буаз бие бар еді, сол жоқ боп шықты. Жылқыны тұрғыздым да, аяғынан санадым, – баяғы буаз бием тағы да жоқ боп шықты. Арт жақта биік жар бар еді, жүгіріп барып сол жарқабақтан қарасам, ештеңе көрінбеді. Содан соң құрығымның жуан басын жерге шаншып, жіңішке басына мініп қарадым.

	Сол жерде не істерімді білмедім. “Бие құлындап далада қалған болса, қасқыр жеп қойып жүрмегей еді” деген қорқынышты оймен екі көзім жасқа толып, қолымнан сыртқа қарай шығатын үш тарау жолға түсіп, жүріп кеттім.

	Сол жолмен ұзай бергенімде, алдымнан жылқының жарты тезегі көрінді. Үйтіп-бүйтіп, терлеп-тепшіп, тырмысып, қарманып, әбден әуреге түсіп, әйтеуір, аттың жарты тезегінің үстіне шықтым-ау!

	Жылқының жарты тезегінің үстінде тұрып, дүниенің төрт бұрышына көз жіберіп қарасам, әлгі бием Еділдің арғы жағына шығып, желге қарап желіндеп, ыққа қарап құлындап тұр екен.

	Қуанып кетіп жарты тезектің үстінен қарғып түсіп, Еділге қарай жүгіре жөнелдім. Құрығымды су үстіне өткел етіп, жүгіріп, ар жағына шықтым.

	Биені ілезде ұстап алып, Еділге түстім. Еділдің тап ортасына келгенде қарасам, бие жүзе алмай батып, мен де суға кетіп бара жатыр екенмін. Сол арада жалма-жан құлынды ерттеп міндім де, биені алдыма өңгеріп алдым.

	Еділден шығып, суды жағалап бара жатыр едім, бір бұтаның астынан қоян зыта жөнелді. Құрыққа мініп қуып жеттім де, құлынмен соғып алдым.

	Шынында да жылқышы жігіттің біріне-бірі ұксамайтын өтірікті қиыстыра алатынын біліп:

	– Қоян дегенің, көжек шығар? – деп, хан оны шатастырмақ болды.

	– Болса, болар. Бірақ, ортан жілігі сенің ордаңа тіреуішке жарайды, – деді жылқышы.

	– Орда дегенің кигіз үй болар?

	– Кигіз үй болса, кигіз үй шығар. Бірақ, оны қырық атан түйе әрең сүйреп келетін, – деді.

	– Қырық атан дегенің, қырық тайлақ болар?

	– Болса, болар. Бірақ, қырық құлаш қарағайдың басын шалып, оттап жүретін, – дейді анау.

	– Қырық құлаш қарағай дегенің қырық құмырсқа емес пе?

	– Болса болар. Бірақ, жоғары қараған қарттардың бөрігі жерге түсетін, – дейді жігіт.

	– Ол заманның қарттары ергежейлі ғой тегі?

	– Болса, болар. Бірақ, олар қырық құлаш құдықтың түбінен еңкейіп су ішетін.

	– Ол заманның құдықтары шұқанақ шығар?

	– Шұқанақ болса, болар. Бірақ, құдыққа таңертең тастаған көн шелек, оның түбіне кешке барып жетеді екен.

	– Ол заманның күні қысқа болар?

	– Қысқа болса, болар. Бірақ таңертең бұқаға келіп кеткен құнажын сиыр өрісте бұзаулап, кешке таяу дөнежін өгізге айналып, арбаға жегіп, орманнан ағаш әкелетін.

	Ештеңе айта алмаған хан осы арада тоқтайды. Жылқышы жігіт ханға қарап:

	– Ал енді әрі қарай тыңда, хан ием, көргендерімді әлі айтып біткенім жоқ, – дейді. – Баяғы қоянды қосыма әкеліп, терісін сыдырдым. Ішін жарып едім, бір пұт май шықты. Етін қазанға асып, майын етігіме жақтым. Әлгі май етігімнің біреуіне жетіп, екіншісіне жетпеді. Етін жеп алып, жатып қалдым.

	Бір кезде у-шудан ояна келсем, екі етігім төбелесіп жатыр екен.

	– Саған май жақты, маған май жаққан жоқ, – деп айқайлайды бір етік.

	– Маған май жақты, саған май жаққан жоқ, – деп екінші етік те қояр емес.

	Тұрып бардым да екеуін екі жаққа айырып, май жаққан етігімді басыма жастанып, май жақпаған етігімді аяғымның астына басып, ұйықтап қалдым.

	Таңертең тұрып қарасам, май жақпаған етігім: “Маған май жаққан жоқ” – деп өкпелеп, кетіп қалыпты. Екі аяғымды бір етікке тығып, соңынан қуа жөнелдім.

	Қуып жетіп қарасам, етігім бір үлкен тойда қызметші болып, қонақтарға табақ тасып жүр екен. Мені көріп, өңі бұзылып кетті. “Неге қаштың?” деп ұрсатынымнан қорыққан болу керек. Сол жерде мен етігіме көзімді қыстым, ол да маған көзін қысып, табақ-табақ ет тасумен болды, мен жей бердім.

	Он бес табақ етті жеп болған соң, шөлдегенімнен бөшкелердегі суды түгел ішіп бітірдім. Бірақ, шөлім қанбады.

	Қой, онанда Еділге барып су ішіп, сусынымды қандырайын деген оймен етігімді шақырдым, ол маған басын бұрып, бәлдене қарайды. Келгісі келмейді. Оны сол жерде қалдырып, екі аяғымды тағы сол бір етікке сұғып, сыртқа жүгіріп шықтым.

	Барсам, жаздың ыстық күнінде Еділ қатып қалыпты. Белімде үлкен балтам бар еді, сонымен мұзды шауып көрдім, мұз бұзылмады. Балтаны лақтырып тастап, бөркімді шешіп, басыммен ұрып, мұзды ойдым. Су ішіп, шөлімді қандырып, кетіп бара жатыр едім, қоршауы жоқ арбаға қапсыз тары тиеген ауылдастарым келе жатыр екен. Олар маған қарап:

	– Не көрдің? Не көрдің? – деп айқайлады. Мен оларға:

	– Қоршауы жоқ арбаға қапсыз тары тиеген сіздерді көрдім, – дедім. Содан соң өзім олардан: “Сіздер не көрдіңіздер?” – деп сұрадым. Олар маған:

	– Жарты шекесі жоқ сені көрдік, – деді. Басымды ұстап қарасам, баяғы мұзды бұзған жерде шекемнің жартысы қалып қойыпты. Сол жерге қайтып барып, жарты шекемді алып, орнына салдым.

	– Өтірік айтасың! – деп хан айқайлап жібереді.

	– Асықпаңыз, хан ием, қырық өтірік айтқан кісіге қызын береді деп естіп, алдыңа келдім.

	– Қырық өтірік! – деп хан ашуланады.

	– Міне, менің көргендерім, хан ием. Бұның бәрі де басымнан кешкен жағдайлар. Ал егер барлық естігендерімді айтатын болсам, мен өлгенде де бітпес еді.

	– Қырық өтірігің, өтірік! – деп, хан тағы да ақырады. Содан соң есін жиып, қызын бермесе болмайтынын түсініп, мүлде мұңайып қалады.

	Жылқышы жігіт оны сезіп:

	– Хан сөзінен қайтпас, қара кісі деп айтпас, – деп әңгімесін бітіреді.

	Сонымен, хан үлкен той жасап, қызын жылқышы жігітке береді.

	Жылқышы жігіт ханның қызын алып, бауыр болып батып, өкпе болып қалқып, өсіп-өніп, өмір сүреді.





ҮШІНШІ ТАРАУ




	“Жырдай ақсын бұл. өмір”

	(Халық жыры)



	Ауылдың айналасында тау болмаса да, сынтаслылықтар тау халқы деп саналады. Сынтаслы буырқана аққан Кубаньның бойына орналасқан. Ауылдан құбыла жаққа қарасаң, көгілдір таулардың басы күмістей жарқырап жатады. Күміс шынжырдай тізілгіен таулардың арасында асқақ тұрған ақ басты Эльбрус әсіресе таңертеңгіі мезгіілде көзді қызықтырады. Сынтаслы халқының екі жаны – екі сенімі болған. Бір жаны құбылаға телміреді. Себебі, олар намаз оқығанда, басын құбыла жаққа бұратын. Өйтетін себебі – құбылада таулар болғандықтан емес, алыста, таулардың ар жағында, дінгіе сенушілердің үміт артқан мекені Мекке шаһары орналасқандықтан. Сынтаслылықтар мал сойса да, соны күнә деп, Меккедегіі қажылар кешіру үшін, малдың басын да құбылаға бұрып, іштерінен “бісмілласын” айтып сояды. Бір жаны осылайша құбылаға қарағанмен, екінші жаны Солтүстікке ұмтылады. Ол жақтағы кең даладан желмен біргіе жусанның күшті иісі келіп, мүлгііп жатқан халықты ұйқысынан оятты. Сол иіс сынтаслылықтарды кеңдікке, еркіндікке шақырды, есіне жылқының кісінегіенін, көпіршігіен қымыздың бұрқыраған иісін, тек ертегіілерде кездесетін ақ сарайларды, ер жүрек батырларды түсіреді. Сол екінші жанын – екінші сенімін олар бәрінен жасыратын еді: өзінен де, туыстарынан да, көршілес ауылдардан да.

	Бұрынғы заманда сынтаслылықтар басына елтірі бөрік, үстіне шекпен киіп, беліне қанжар тағып жүретін. Сынтаслы халқы қару-жарақты ерекше қастерлегіен. Оларға мылтыққылыш болса, одан артық ештеңенің керегіі жоқ еді. Сынтаслылықтар әдет-ғұрыпты да берік ұстаған. Көшеден қарт адамның келе жатқанын көрсе, алдын кесіп өтпейтін, әкесін “сен” деп айтпайтын, олардың көзінше арақ ішіп, темекі тартпайтын, жасы үлкендерді сыйлап, олармен қос қолдап амандасатын.

	* * *

	Ерте заманда Батырбек дегіен бір кедей өмір сүріпті. Оның жарық дүниеде жалғыз қарындасынан басқа ешкімі жоқ екен. Батырбек көпке дейін үйлене алмай жүреді. Дүниеде жақсы қыздар көп болғанмен, Батырбектің қалың мал беріп, қыз алатындай жағдайы жоқ еді. Бір күні қарындасы ағасына:

	– Өлмес ханның Сөйлемес деген қызы бар екен. “Сол қызды кім сөйлетсе, соған берем депті хан”, – деген хабар айтады.

	Батырбек бұл сөзді естіп, ханның Сөйлемес қызын сөйлетпекке бекінеді. Ол ханға жолығуға рұқсат сұрайды. Хан рұқсатын берген соң, Батырбек оның алдына жүгініп:

	– Ассалаумағалейкүм, хан ием, мен сізге жақсы ниетпен келдім. Қызыңызды кім сөйлетсе, соған береді деп естіп едім. Рұқсат етсеңіз, қызыңызды мен сөйлетейін, – дейді ол

	Хан Батырбекке қарап:

	– Иә, қызымды кім сөйлетсе, соған беремін, ал егер сөйлете алмаса, басын кесемін. Сендейлердің нешеуінің басы кесілген, сен де шейт болайын деп тұрған шығарсың, балам, – дейді.

	Ал Батырбектің сыртқы тұлғасын, әрі оның өзіне сенімді екенін көргенде, хан оған уәзірлерін қосып, қызының үйіне жібереді. Қасындағы екі уәзір қыздың сөйлегенін естімек болып, қыз үйінің терезесінің алдында жасырынып қалады. Батырбек қарындасымен сөйлесіп, екеуі үйге бірге кіреді. Қарындасы тонының ішіне жасырынады. Ханның сөйлемес қызы Батырбектің алдынан шығып, төрге жайғасады. Батырбек үйдің ішіндегі ілгішке ілінген тонды қолындағы шыбығымен соғып:

	– Өлмес ханның сөйлемес қызы, сөйле! – дейді. Тонның ішінде тұрған қарындасы ханның қызына көрінбей:

	– Естігенімді айтайын ба, жоқ әлде көргенімді айтайын ба? – дейді.

	Батырбек тонға қарап:

	– Естігенге сену жарамас, көргеніңді айт! – дейді. Тон сөйлейді:

	– Мен бір ауылдан ағайынды үш жігітті көрдім. Олардың азын-аулақ қойы болыпты. Сол қойларын үшеуі кезекпен бағады екен. Үшеуінің ең үлкені – ағаш ұстасы көрінеді. Ол құрал-саймандарын ылғи да өзімен бірге алып жүреді екен. Бір күні ол тоғайда қойын бағып жүріп, еріккеннен тірі адамның кейпінен айнытпай, ағаштан мүсін жасайды. Түнде қайтарда, қыздың мүсінін бір жерге отырғызып кетеді.

	Екінші күні ағайынды жігіттердің ортаншысының кезегі келіп, қойын бағуға тоғайға барғанда, ағаштың түбінде отырған адамды көреді. Жанына барып қараса, адам емес, ағаштан ойылған қыздың мүсіні болып шығады. “Мұны біреу ерінбей-ақ жасаған екен, ә? Киім кигізіп қойса, нағыз қыз болғалы тұр” – деп, аулына барып, дүкеннен бастан-аяқ қыз киімін сатып алып келеді де, мүсінді киіндіреді. Кешке қыз мүсінін сол орнында қалдырып, қойын айдап, үйіне қайтады.

	Үшінші күні қой бағудың кезегі ең кенжесіне келеді. Ол да сол баяғы ағалары қой жайған тоғайға барады. Сәлден соң ағаштың жанында тұрған қызды көріп, қойын қалдырып, аяңдап қасына барса, қыз емес, ағаштан жасалып киіндірілген мүсін екен. Сол арада ол ойға қалады: “Мұны біреу әдемілеп жасап, жақсылап киіндіріпті. Бірақ жан бітіре алмаған екен. Мен бұған тоқсан тоғыз түрлі шөптен жасалған дәрі-дәрмегімді бүркейін” – деп, қыздың мүсініне дәрісін бүркіп жібереді. Сол-ақ екен мүсін жанданып, оң қолын көтеріп, керіліп алақанымен уқалап, көзін ашады. Жігіт қыз мүсінінің тірі адамға айналғанына қуанып, кешке үйге қайтарда қызды өзімен бірге ала кетеді. Ағалары бұдан қызды қайдан тапқанын сұрайды. Жігіт оны қалай тапқанын, дәрі сеуіп, қалай жандандырғанын айтады. Сонда үлкен ағасы тұрып:

	– Бұл қыздың мүсінін жасаған менмін. Мүсін жасалмаса, сен нені жандандырар едің? Бұл қыз маған тиісті! – дейді.

	Ортаншысы:

	– Сен оны жасауын жасағанмен, киім кигізілмесе ешбір жан оған көңіл бөлмей, қасынан өтіп жүре берер еді. Оны киіндіріп, адам сипатына келтірген мен. Сондықтан, бұл қыз маған тиісті! – дейді.

	Ең кенжесі:

	– Ағалар-ау, біріңіз жасап, екіншіңіз киіндірсеңіз де, далада қалдырған кейпінде, қыз мүсін күйінде тұра берер еді. Жаны болмаса, ол кімге керек? Мүсінге дәрі-дәрмек бүркіп, жан кіргізген мына маған тиісті емес пе? – дейді.

	– Ал, жігіт болсаң, ағайынды үшеуіне төрелік ет, қызды бұлардың қайсысына берер едің? – деп сұрайды Батырбектің қарындасы.

	Батырбек ойланбай-ақ:

	– Ағашты тірілтіп, жан кіргізген кенжесіне тиіс-ті! – дейді.

	Ханның Сөйлемес қызы Батырбектің қате шешіміне шыдай алмай:

	– Батырбек, сен төрелікті дұрыс айтпадың: Ата-бабаларымыздың салты бойынша, үлкен ағасы тұрғанда, інісі үйленбейді. Оның үстіне құр ағаштан қыз сипатын келтіріп, ойып жасамаса, кішкене інісі нені тірілтер еді? Сондықтан, ата-бабамыздың ғұрып, салтына жүгінсек, ол қыз үлкеніне тиісті! – дейді.

	Батырбек хан қызының сөйлегеніне қуанып:

	– Егер ол қыз үлкеніне тиісті болса, онда сен маған тиістісің, – дейді.

	Осыдан соң қуанып, қыздың үйінен шығып, ханға барып:

	– Хан ием, сөйлемес қызыңды сөйлеттім, – деген екен...

	* * *

	Осылайша бұрынғы ертегілер әдет-ғұрыптың беріктігі жайында әңгімелейді. Әдет-ғұрыпты сақтау үшін, тіпті сөйлемес қыздың өзі сарнап жөнелгені таң қаларлық емес пе?..

	Сынтаслылықтар да әдет-ғұрыпты берік ұстаған. Бұрынғы заманда олар аллаға сеніп, дінге қатты берілген. Діншіл болғандықтан, тозақ та, жұмақ та бар деп ойлаған. Олар жұмаққа кірсек деп тілеп, бар өмірін дінге бағыштаған. Жұмаққа кіру үшін күнәкар болудан қорқады. Өмірлерінің басты мәні – балалары болған. Олар балаларын өсіріп, аяғынан тұрғызып, өздері өмірден кете барған. Балалары да өз әулетін өсіріп, ажал жеткенде көз жұмған. Олардың ұрпақтары да бала тәрбиелеуге өмірлерін бағыштап, баяғыша тірліктен күдер үзген. Сөйтіп, сынтаслылық туып, жер үстінде жүреді де, өлгенде сол жердің астына кетеді...

	Қазір сынтаслылықтардың көбі дінге сенбейді, өздеріне сенеді. Бірақ олар қазір де өмірге келіп, өмірден кетіп жатады. Сынтаслылықтар енді жақсы өмірді жер бетінен іздейді, ал өлетін кезде, өздерінің жақсы өмір туралы қиялдарын жер бетінде қалатын балаларына өсиеттейді. Сынтаслылықтардың сенімі мен өмірі өзгерсе де, тіршілік еткен жері сол күйінде қалады. Сынтаслылықтардың жарық дүниеде ең жақсы көретіні де, көкірек кере мақтан тұтатыны да өздері сүйген жері. “Туған жерім – алтын бесігім” – дейді олар.

	* * *

	Ауылдың дәл ортасында зират бар. Ерте заманда бұл жер ауылдың шеті болған екен. Есеней мен Найман рулары өлген адамдарын осы араға жерлейтін. Зираттың айналасы сым темірмен қоршалған. Қоршауды жағалай жапырақтары сусылдаған ақ қайыңдар өскен. Ал зираттың тап ортасында, құлпытастардың арасында томпайып бір төбе жатады. Шөп шабатын кез келгенде, пішеншілер рұқсат алып, зират ішіндегі қалың шөпке шалғы салады. Зираттың қарауылшысы ақсақ Мақсұт та осы жерден шөп шабады. Оның тұратын үйі зиратқа жақын болғандықтан, шапқан шөбін жинап, моланың ортасына үйеді. Мақсұттың бұзауы да үнемі сонда жайылады екен. Бір күні зираттың ортасындағы төбеге шығып, қатты мөңіреген бұзаудың даусы жақын жердегі кеңсеге естіледі. Кеңсенің маңында отырған еркектер әңгімелерін қоя қойып, бұзау мөңіреген жаққа қарайды.

	– Мөңіреп жатқан тағы да сол бұзау. Кешікпей, Мақсұт оны сатып, өзіне “Волга” немесе “Жигули” алатын шығар! – дейді біреуі.

	Қара бұзау жан-жағына мағынасыз қарап қойып, иен шөпті жеп, тойып алады да, ауылдастарының ызасын келтіреді. Ол ауылдастарының ашуланғанын елемей, төбеден түспейді, ара-арасында мөңіреп қойып, жайыла береді. Зираттың иен шөбін жегізіп, асыраған оныншы бұзауының жұрттың қытығына тиетінін, біліп, ақсақ Мақсұт кірпіктерін жыпылықтатып, ақсаңдай басып төбеге шығады да, бұзауды төменге, көрінбейтін жерге айдайды.

	– Үлкен төбеден басқа жер таппадың ба, ақымақ?! – деп, Мақсұт бұзауына ұрсып та қояды.

	Бұл төбелер сынтаслылықтардың айтуына қарағанда “Ескі мола” деп аталады екен. Бұл төбеде хандар мен би, сұлтандар, ноғайдың өзге де құрметті адамдары жерленген. Бірақ, сол ертегілерге, аңыздарға қазір сынтаслылықтар онша көңіл бөлмейді.

	Ертегілер де, аңыздар да Сынтаслыда өте көп. Сол ертегі мен аңыздарда айтылған жерлерді ауыл халқы өмірі естімеген де, көрмеген. Ертегілер мен бұрынғы жырлар бірлі-жарым емес, тіпті көп-ақ. Ауылдың әрбір кемпір-шалы жырды қап-қабымен жатқа біледі десек, бір өтірігі жоқ.

	Бұдан отыз жыл бұрын бір ғалым адам Сынтаслыдан төрт қап ертегі мен аңыз, жырлар жазып әкеткені де ауылдастардың есінде. Сол адам сынтаслылықтардың ертегі, аңыздарымен байып, содан бүкіл облысқа аты жайылған көрінеді. Бірақ сол ғалымға берілген ертегілерінің тағдыры не болғанын сынтаслылықтар өздері де білмейді. Сондықтан, олар ендігәрі ертегі, аңыздарын, жырларын бөгде адамдарға айтпайтын болыпты. “Мүмкін, өзімізге керек болар”, – деп ойлайды. Балаларын да, балаларының балаларын да соған үйретеді. Бірақ, сынтаслылықтардың өздері де ертегіге, аңызға сенбейтін. Өзіңіз ойланып қараңызшы: ертегінің бірінде айтылған, аспанға дейін тірелген қоршауы бар, жер-дүниеде жоқ Шын деген елдің барлығына сынтаслылықтар қалай сенбек? Тағы бір ертегіде: “сынтаслылықтар пілге мініп соғысқан” дейді. Ал олар пілді өмірі көрмесе, оған қалай сенуге болады? Немесе бабалары ақ мәрмәр тастан жасалған сарайда тұрған дегеніне, ауласында жеміс баулары болғанына, онда тотықұстар өмір сүргеніне нануға бола ма?

	Қарасақал Сүлеймен күн төбеден асқан шақта, әсіресе теледидардан жақсы кино көрсетпейтін болса, көрші үйдің балаларын жанына жиып алып, әңгіме, ертегілер айтады. Клубтағы кино біткенше, балалар оның әңгімесін тыңдайды. Олар шалдың әңгімесін зейін қойып қызыға тыңдаса да, айтқандарының бәріне бірдей сене қоймайтын.

	– Ә-ә! – деді қарттың әңгімесін соңына дейін тыңдап болып, ішіндегі ең жігерлі бала қолын сілтеп: – Бір қап өтірік айттың, Сүлеймен ата! – деді де, балаларды ертіп әкетті.

	Ертегілерге, бұрынғының әңгімесіне сыптаслылықтар онша сене қоймайтын. Әсіресе, “Ескі мола” жайыпдағы әңгімелерге сенбейтін. Ол әңгіменің мағынасыз немесе қызықсыз болғапдығынан емес, бұрын таңғаларлық заттарды қариялардың ауыздарыпап ғана еститін еді, қазір радио, теледидар, кино, кітаптан... Сынтаслылықтар енді естігенге, оқығанға, көргенге таң қалып қана қоймайды, хабарлардың әр түрлі әдіспен түрлендіре берілетіндігіне таң қалады. Сол түрленістердің ешқайсысына да адамның ақылы жетіп болмайды.

	Сынтаслылықтар тракторды алғаш көргенде:

	– Ойбай! – деп зәрелері ұшып, жан-жаққа қашып, жасырынған болатын.

	Бір қарт алғаш киноға барғанда, экраннан оған қарай келе жатқан пойызды көріп:

	– Ей, жамағат, таптап кетеді, қашыңыз! – деп, екі қолымен бетін жауып, айқайлапты.

	Ал ауылда пайда болған алғашқы мотоциклды сынтаслылықтар атпен жарыстырып, бәйгеге қосатын.

	Сондай тамашалар ауылда бола беретін. Ал қазір ондай-мұндайға таң қалмайтын болды. Машина, мотоцикл дегендер әркімде бар. Сындырып та, жөндеп те, кейбір бөлшектерін ауыстырып та жатады. Осындай таң қаларлық заттар енді жұртқа таңсық емес. Ертегілер туралы түсінік те сондай болар енді?!

	Тек адам ғана таңғажайып сырлы күйінде қала береді. Адам қай заманда солай болған. Адам жаны – түпсіз теңіз...

	Басқа ауылдардағы сияқты, Сынтаслыда да тамаша адамдар аз емес, Теңіз солар жайында жазған еді. Ол қалаға барып, редакцияға кіріп шыққалы бері де бір жыл өтті. Өзі әлі бұрынғы орнында қоймада жұмыс істейді. Кеште шатырға шығып алып, түнімен кітап оқиды, өмір туралы ойланып, аздап жазып тұрады, өз ауылының тамаша адамдары туралы әңгімелерді ол редакцияға бармай тұрған кезде-ақ жазған. Қазір де солар туралы жазады.





	Нұрғиса



	Нұрғиса кітапханашы Әлиманың жиі келіп тұратын қонағы еді. Ол Сынтаслы Мәдениет үйінің көркем өнерпаздар үйірмесін басқаратын. Кеш сайын ол Әлиманың үйіне келіп, терезенің түбіне отыра қалып, аяғын айқастыра салып, адамның көңіліне жылылық енгізіп, жымия қарап отыратын. Әлима оның жиі келетініне әбден үйреніп кеткен. Сондай күндердің бірінде, ол бұрынғы әдетінше қонағына онша көңіл бөлмей, ас үйге барып, тамақ дайындауға кірісті. Ас үйдің есігінен ішкі бөлмеде отырған Нұрғиса жаққа жалт қарағанда, Әлиманың көзі өзіне қарап, күлімсірей берген Нұрғисаның көзіне түсіп кетіп, бұл да жымиып қойды. Әйел көзін тайдырып жібергенде, Нұрғиса қалтасынан тарағын алып, қою, қара шашын тарау үшін айнаның алдына барды.

	Нұрғиса шашын сылап-сипап, ерекше күтетін. Ауылдастары оны “әйел сияқты” деп, ұнатпайтын. Оның қалтасында үнемі бет орамал, киім тазалайтын шетке, кішкентай, дөңгелек айна жүреді, ауылдастарының ызасын келтіріп, олардан ерекше көрініп, мойнына галстук тағып алатын. Нұрғисаның жасы қырыққа таяп қалған. “Қазір галстукті жасөспірімдер мен студенттер тағады. Қырыққа келген оған галстуктың керегі не?! Совхоз директорының өзі де галстукты мейрамдарда ғана тағады. Ал мына Нұрғисаға не жоқ?! Оның жымиып, күлгенінің өзі шын емес. Өзін-өзі тым жақсы көргендіктен майдай еріп барады. Оның жымиюы нағыз еркектің қылығына ұқсамайды. Мүмкін, ол бұл жымисты Ираннан сатып алған шығар?!” дейді ауылдастары.

	Әне, сол аты әйгілі Нұрғиса күлейін деп те күлмей, өз-өзінен қуанып, көше бойлап бара жатады. Оның бұжыр бетті басын оң жаққа қисайтып жүретіні, қайғысыз бейқамдығы ауылдастарын таң қалдыратын. Сол кезде олар Иран нәсілі туралы ұмытып, барлық еркектерде болатын күнәны түгел соған жабыстырады, “әтеш, теке тұқымынан” деп мазақ етеді.

	Көшемен кетіп бара жатқан Нұрғисаның соңынан әйелдер ұзақ қарап тұратын. Содан соң аулаларынан шығып, көшедегі сөзшең, өсекші әйелдерге қарай жүгіре жөнелетін. Ал ондай, ойларында жүрген сөздерін айтпай қалмайтын әйелдер әр көшеде тұрады.

	– Әне, қызметке кетіп барады, – деп күлкісін тыя алмаған бірі екіншісіне жүгіріп барып, айтып жатыр.

	Өзгелері де оның күлкісіне қосыла кетіп, мойнындағы жаулықтарын галстукше байлап, оны қайта-қайта түзетіп, тап бір айна ұстағандай, алақанын алдына тосады. Оған әйелдердің бәрі күледі келіп.

	– Несіне күлесіңдер, сол байғұсқа? – дейді әйелдердің бірі.

	– Күйеуіңнен айырыл да, Нұрғисамен апалы-сіңлідей өмір сүр... Өзара сөйлескенде: “оның анадайы бар, мынадайы бар” дейсіңдер. Әне, сондай керемет байың болсын! – деп, енді бірі келемеждей сөйледі.

	Әйелдер оның еркектігіне күмәнданатын.

	Ауылда бұрын қызтекелер болған. Олардың кейбіреуі іс тігумен айналысса, енді бірі сырнай тартатын, кейбіреулері тіпті әйелдерден еш именбей, өзенге бірге шомыла беретін.

	Сынтаслылықтарды еркектігіне күмәндандырумен Нұрғиса, міне, қырық жыл өмір сүріп келеді. Ол клубқа балаларды жинап алып, ән-би үйретіп, музыкалық аспаптарда ойнауға баулитын.

	Әлима картоп тазалап отыр. Басқа бөлмедегі Нұрғиса көзінің астымен айнаға қарап, қолын ауық-ауық тараққа қарай созады.

	– Әлима, сен мүмкін шаршаған боларсың? – деп сұрайды ол өзінше жігерленіп.

	– Жоқ, Нұрғиса. Неге олай деп сұрадың?

	– Жай, өзім...

	– Қалай өзім? Аяйсың ғой мені, солай ма?

	Нұрғиса үндемейді.

	– Өзім деп болмайсың, ә? – деп жымия береді Әлима.

	– Сұрағым келген соң, сұрадым.

	– Е-е... Сен мүмкін, балалармен әуреленіп, өзің шаршаған шығарсың? – деп, Әлима оның сөзін қайталайды.

	– Иә, солай, Әлима. Бүгін оларды мақтадым. “Польканы” өздері билеп үйренді...

	Сонымен сөз бітеді. Әлиманың ас үйде ыдыс-аяқ жуғаны естіледі. Содан соң ол қолын алжапқышына сүртіп, бөлмеге кіреді. Нұрғиса отырған орнында қыпылықтап, қозғалмақ болады да, үйреншікті күлкісімен тағы да әйелге қарайды. Нұрғиса Әлиманың жақын келгенінен именіп, өзінің салалы, жіңішке саусақтарын сытырлата бастайды.

	Әлима – орта бойлы, сымбатты, желкесіне түйілген тоқпақтай қара бұрымы бар, дөңгелек жүзді, ақ құба, жасы Нұрғиса құралыптас, баласы болмаған, жас кезінде күйеуінен айырылып кеткен, өзінің жалғыздығына әбден үйренген әйел Алғашқыда ол басқа әйелдер сияқты, Нұрғисаны бір түрлі оғаш адам деп санайтын. Бірақ, жақын білгеннен бері ол ойынан қайтты. Нұрғиса Әлиманың өмірін онша өзгерткен жоқ, өзінің жиі келуімен оны қашықтатпады да. Әйел оған үйренді. Нұрғиса келмей қалса, Әлиманың мазасы кетеді. Бір күні, қыста Нұрғиса келмей қалып еді, Әлима қайғырып, отыруға орын таппай, еркектің үйіне барып, терезесінен көріп, жүрегі тынышталды. Мінекей, Нұрғисаның осылай келіп жүргеніне бірнеше жыл болды. Ол үйінен тағам, пластинка ала келеді. Екеуі отырып, музыка тыңдайды, ұсақ-түйек жайында әңгімелеседі. Мұндай тыныш кештер, жылы әңгімелер олардың екеуіне де ұнайды.

	Әлима оны әбден танып түсінген соң, ауылдастарының ішінен мұндай ақылды еркекті көрмегенін мойындады. Нүрғисаның тіпті ұялшақ адам екенін білді. Сол ұялшақтығын Нұрғиса өзі ұнататын жымиюымен білдірмейтін еді, ал оны ауылдастары байқамайтын да.

	Әлима үстелдің екінші жағынан келіп, жағын таянып отырып, еркекке сүйсіне қарайды. Нұрғиса ернін жымқырып күлімсірейді, беті шұңқырланып, көзінде сүйініш белгісі білінгенмен, ол қатты ұялып, төмен қарады.

	– Сен қандай жақсы адамсың... Өміріңде ешкімге жаман сөз айтпаған боларсың? – деді әйел оған жылыұшырай қарап. – Неге үйленбейсің, ә? – деп, бұрын да неше рет қойған сұрағын қайталады.

	– Енді оның маған керегі не? – деді Нұрғиса ұяла жауап беріп.

	– Өмірің өтіп барады ғой, Нұрғиса... Нұрғиса үндемеді. Бір кезде жігерленіп:

	– Мен немене, мен?.. – деді Әлима байқамаған адамша күлімсіреп.

	Нұрғиса да күлімсіреді.

	Әлима ас үйге барып, пісіп жатқан картопты қарады.

	Нұрғиса ол келгенше қалтасынан тарағын алып, шашын тарамақ болып, айнаға барды.

	Сөйтіп, бұлар кеш бойы отырады. Тамақ ішеді, бір-біріне күлімсірей қарап, музыка тыңдайды, анда-санда сөйлесіп те қояды. Әбден шаршаған кезде, Нұрғиса қоштасып, өзінің үйіне кетеді. Әлима өз үйінде жалғыз қалады. Бірақ екеуі де ертеңгі күннің тез келуін күтіп, асығады.

	Ауылдастар Нұрғисаға баяғысынша күледі. Бірақ Әлиманың көзінше күлмейді. Әлимаға олар күдіктене қарайды, ананы-мынаны сұрап, Нұрғисамен қандай байланысының барын білгісі келеді.

	Әлима әйелдер күдігін қойсын деп, Нұрғиса жайында білген шындығын айтпай, ауылдастарының сөзін құптап:

	– Кетсін әрі! Не еркек, не әйел емес! – деп, жұртты күлдіреді: – келеді де, кеш бойы өзіне-өзі таңданумен отырады, – дейді.

	Теңіз адамдары туғаннан оғаш мінезді болғаны үшін емес, олардың қылықтары басқалардың өмір сүруіне кедергідей көрінетіндіктен ғана оғаш болып тұрады. Сынтаслыда әлі де ондай өмір сүретін адамдар бар. Олар нақұрыс немесе халық айтқандай жарыместер, бұдан да анығырақ айтсақ, ақылы ауысқандар. Бұндай ақылы ауысқандар әр ауылда бар. Сынтаслы үлкен ауыл ғой, сондықтан, мұнда нақұрыс көбірек болуға тиісті...

	Сынтаслыда екі нақұрыс адам өмір сүрген. Былайша алып қарасаң, оларды халық сыйлайды. Халық ертегісінен классикалық әдебиетке дейін ақылсыздар көбінесе басты кейіпкер ғой. Ал халық арасында оларға қалай қарайды? Біріншіден, басына қиын жағдайлар түскен деп, оларды аяйды. Үлкен мейрамдарға, тойларға оларды шақырмай қалмайды. Әрі сауап болады деп садақа да береді. Оларға тиісетін тәртіпсіз балаларды ұрсып, сөгеді. Ақылсыз адамдары болмаған ауылды халық арасында “бақытсыз” деп те айтады екен.

	Сынтаслының айтқанымыздай, екі нақұрыс адамы бар еді. Сөзіміз Ақылбек деген бір нақұрыс туралы. Екінші біреуінің аты – Ярой еді. Ол туралы айтатындай көп ештеңе жоқ, ол ауылдың жоғарғы жағында тұрады, әрі өзі кино көруді ұнатады. Басына көрші милиционер сыйлаған фуражканы киіп алады. Ол “ақылды”, яғни зиянсыз еді. Бірақ... Гүлқыз деген бір жесір әйел оны бақытты еткісі келіп, Яройды үйіне қамап, ауласындағы итін шынжырдан босатып жібереді де, оны бір жұмадай зорлықпен үйіне қамап ұстайды. Бүкіл ауыл Яройды іздеп, аяғынан таусылады. Содан бері Ярой көшеден жесір әйел – Гүлқызды көрсе болды, өрттен қорыққандай, қаша жөнеледі. Халық та өзінің ортақ адамы деп санаған Яройдың қорғанышы болмағандықтан, Гүлқыз жесірге ашулы еді... Яройдың анасы өлер алдында жұртты жинап алып, ұлын жындыханаға беріп қоймасын деп:

	– Мына байғұсты сақта! Бұл біздің ауылға бақыт әкеледі. Төраға, мынаған көз қырыңды салып жүр, өтінемін. Жастық астында жинаған ақшам бар, соны алып, жазықсыз сорлыны ыстық тамақсыз қалдырмаңыз! – депті.

	Ауылдастары әйелдің өсиетін ұмытпады. Бәрі де оның ұлынан қолдарынан келген жақсылықтарын аяған да жоқ.

	Ал Ақылбек туралы әңгіме ұзақ. Ол да Ярой сияқты зиянсыз нақұрыс болған. Бірақ оның бір ғажап қасиеті бар еді. Ол ауылдың төменгі жағында бір кезде мектепте тарихтан сабақ берген ағасы – Сарзаманмен бірге, кішкентай үйде тұратын. Ақылбек отыздар шамасындағы, ұзын бойлы, дөңгелек жүзді, кішкентай аузынан сілекейі шұбырып, көздері күлімдеп, теңселіп жүретін адам.

	Ақылбектің ешкімге ұқсамайтын, басқа нақұрыстарда болмаған бір әдеті бар еді. Көшеде Ақылбек ылғи қолына қабырға сағатын ұстап жүретін. Оны жұртқа көрсетіп, сағатты баладай әлдилеп, тербететін.

	Сағаттың бетіне салынған мысықтың суретін Ақылбек тірі мысықтай көріп, тербейді деп ойлайтын жұрт. Бірақ Ақылбекке кездескен адам оның қасына тоқтаса болды, ол мысықтың суретін сипалай тербетіп:

	– Ұйықтайды бұл, уақытында ұйықтайды, ұйықтайды уақытында... – деп, даусын ақырын шығарып, күбірлеп, жұртқа жазықты адамша мұңая қарайтын.

	– Неге осы сағатпен әуреленесің де жүресің? – деп біреулер оның бұнысын жаратпай сұраса ол: – Тс-с, – деп, саусағын ерніне апарып, ол ұйықтап жатыр дейтін.

	– Әй, бақытсыз-ай, осы сағатты көтеріп жүріп-ақ алжырсың! – деп те ренжитін кейбіреулер.

	Сол кезде Ақылбектің көзқарасы өзгеріп, сағатына тесіле қарап, оның тілін айналдырып, бозарып кеткен жүзіне қорқыныш еніп, есерлене:

	– Жүреді бұл, жүреді! Өмір бойы жүреді! – деп бақырып жіберетін.

	Жұрт одан сескеніп, үндемейді де, тимейді де. Ақылбек те өз жөнімен кетіп, баяғы сағатын тағы сипалап, ауыл ішінде жүреді де қояды.

	Ақылбек сондай нақұрыс еді.

	Ақылбектің Сарзаман деген ағасы болды. Ол зейнетке шықса да інісін өзі қарады. Бала көтермеген әйелі бірнеше жыл бұрын дүниеден қайтқан. Сарзаман інісі мен екеуі үш бөлмелі, шағын үйде тұратын. Ол шие ағаштарын өсіріп, аулаға картоп егіп, сиыр, бірнеше қой ұстап, қора-жайға қарап, өмір сүріп жатқан адам. Сарзаман зейнеткерлікке шықпай тұрған кезде, мектепте тарихтан сабақ беретін.

	Соңғы кезде сынтаслылықтар Сарзаманнан таңғаларлық сөздер естіп жүрді. “Қарттың ақылы ауысқан болар, інісі Ақылбектен жұққан ғой!” дейтін болды жұрт.

	– “Ескі моланы” қазу керек! – деді ол бір күні халықты таңғалдырып. – Бұл төбеде халықтың, яғни біздің ауылдың бұрынғы байлығы, тарихы көмілген.

	– Ол жерге тиюге болмайды, онда қабірлер бар! – деп, қарттар Сарзаманның сөзіне сенбей, оны сөкті.

	– Білгішсің сен, Сарзаман! – деді сенбеген қарттар күліп. – Бұл жерден не зат таппақсың? Қазына іздейтін болсаң, өзіңнің аулаңнан ізде!

	Бірақ, Сарзаман бұл сөздерге құлақ қоймай, өзінің ойын айта берді. Күнде совхоздың директорына барып “Ескі моланы” қазу керек, бульдозер, экскаватор бер” деп қоймады.

	– Ағай, құрметті ағай, ақылыңыз өзіңізге. Сіз айтқан заттар “Ескі молада” көмілген болса да, бізге сол неге керек? Жол салудың өзіне машина жетпей жатыр. Біз бүгінгі өмірімізге қажетті заттармен айналысуымыз керек. Өткенді көксеп қайтеміз? Халыққа қазір керек заттар аз ба? Ал сіздің ертегілеріңізге балалар да сенбейді, – деп директор оның сөзін жаратпады.

	Сарзаман қалаға барып, ғылыми-зерттеу институтына өз ойларын айтты.

	– Сынтаслыда көмілген заттар бар дегеніңізге сенуге болмайды. Ондайды сіз түгіл, біз де айта алмаймыз. Біздің жерімізде ескі заманнан қалған заттар зерттелген, зерттеліп те жатыр. Ал Сынтаслыда ондай заттар бар дегенге ешкім де сенбейді. Сіздің тіліңізге еріп, жұрттың уақытын ала алмаймыз, шығынға да ұшарата алмаймыз! – деп жауап берді оған.

	Сынтаслыда төртінші ғасырдан қалған грек құмырасы болмаса, ескіден ешбір зат табылмаған еді. Бұдан бірер жыл бұрын бір сынтаслылық су жағасында балық аулап жүріп, құмыра тапқан. Сол құмыраның Сынтаслы жерінен табылғанына облыстағылар таңғалған. Қу сынтаслылықтар “тарихы жоқ” деп айттырмауға тырысып, құмыраны бір жақтан әкеліп көмгенде, содан соң қазып шығарып: “міне біздің ескі заманымыздан қалған ескерткіш” деп, жұртты жалған жолға салған дегендей, оқымыстылар бұған күдіктене қараған. Сондықтан да бұл құмыра жайы үнсіз қалып, ұмытуға да айналған. Бірақ бірнеше жыл өткеннен соң, Москваның бір ғалымы сол жайында мақала жазып, баспа бетіне шығарады. Сол кезде бүкіл облыс болып, құмыра жөнінде тағы әңгіме қозғайды. Мақала мынандай еді... Өткен заманда бір сынтаслылық грек құмырасын судың жағасына көмген екен. Оның қолына бұл ыдыс бірден-бірге ауысып келген болса керек. Ол сынтаслы тұқымының өте құнды заты болып саналғанын байқау қиын емес. Құмыра бірінші сынтаслылықтың қолына қалай түсті екен? Мұндай сұрауға да ғалым жауап берген. “Құмыраның алғашқы иесі Грецияға барған, қайтарда құмыраны өзімен бірге ала келген” деген болжам айтады ол?

	Сонымен, Сынтаслы тарихи жағынан облыс ғалымдарын ештеңесімен таңдандыра қоймаған. Неге десеңіз, ғалымдардың айтуына қарағанда, сынтаслылықтар қазіргі тұрған жеріне бұдан екі жүз жыл бұрын ғана келген. Бұл былай қарағанда әжептәуір уақыт болғанымен, тарихпен салыстырғанда көп емес. Сол себепті де олар Сынтаслыға аса мән бермейтін. Ғалымдардың ойынша, Сынтаслының бұрынғы тарихы Дон бойы мен Каспий теңізінің арасындағы кең қырларда қалған. Сынтаслылықтардың өз ертегілері мен әңгімелерінде де сол қырларды бабаларымыздың жерлері деп, көп айтады. Сондықтан, облыстық ғылыми-зерттеу институты Сынтаслыға онша көңіл белмеген. Ал сынтаслылықтардың өздері: “Өткенді қайтарып ала алмаспыз, бізге керегі сол бір тарих па, басым аман болсын”, – деп, өз бастарын алып қашып жүр.

	Сарзаман болса сынтаслылықтардың түсіне енбеген сөздерді айтады. “Сынтаслылықтар бүкіл тарихты өздерімен бірге ала келіп, “Ескі молаға” көмді” – дейді ол. Ал ауылдастары оны күлкіге айналдырады.

	– Қашан қаза бастаймыз? – деп жиналған қарттар Сарзаманды келеке етеді.

	Сарзаман олардың күліп айтқан сөздерін шын көріп:

	– Қаласаңыз бүгін немесе ертең таңертең, – деп жауап береді.

	Сынтаслылықтар, әсіресе қарттар мұғалімдерді қанша сыйласа да, Сарзаманның сөзін бәрібір құптамай, әңгімені басқа жаққа бұрды.

	Дегенмен, Сынтаслыда Сарзаманды тыңдайтын да адам бар еді. Ол – зираттың күзетшісі ақсақ Мақсұт. Ақсақ Мақсұт жұрт арасында өзін саңырау етіп көрсетуге тырысса да, дүниенің бар қулығын білетін, ауылдастары ақша туралы әңгімеге күзетшінің құлағының сақ екенін ертеден білетін. Сарзаман болса, Мақсұттың онысын байқамай, үйіне қонаққа келіп отырып, жанына бататын ойларын айтып, мұңын төгеді. Күзетші де үнін шығармай, сөзін бөлмей қарттың әңгімесін тыңдайды. Мақсұттың әйелі – Зорымхан күйеуінің ауыратынын, мазасы жоғын Сарзаманға білдірсе де, зейнеткерлікке шыққан оқытушы оған көңіл аудармай, кету ойына да келмей, түннің бір уағына дейін отырады.

	Мақсұт оны қонақ етпесе де болар еді, бірақ оларды қызықтыратын жайт – Сарзаманның “Ескі мола” туралы әңгімесі.

	Сарзаман келгенде, Зорымхан аласа үстелді шығарып, қамыр илей бастайды. Мақсұт кірпігін жыпылықтатып, қартқа тесіліп, әңгімесін тыңдай береді. Әйел де қамырын илеп тұрып, бір сөзін де желге ұшырмай, тыңдайды. Оның нан илегені қонақ кеткенше аяқталмайды. Сарзаманды шығарып салғанда, ол өкініш білдіріп: “Қонақ асықты, тамақты қазанға да сала алмадым!”, – дейді.

	Сарзаман әңгіме үстінде бар қайғысын Мақсұтқа айтып салады. Сынтаслының тарихын да, ертедегі даңқы шыққан батырлары, қол басшылары туралы, “Ескі молаға” көмілген бай қазына жайында да айтады. Бұл қазынаны халықтың қазып алуы керектігін айтқан кезде, Мақсұт терлеп-тепшіп, қалтырап, дірілдей отырып тыңдайды. Ол тарихтар, өткен ғасырлар, өтіп кеткен соғыстар, ұлы жорықтар, дүниеден шейіт болып кеткен жас жігіттер, осының бәрі – қара баспақ пен жаңа туған бұзауға қарағанда, Мақсұтқа түк емес, қажетсіз бірдеңе боп көрінді. Соңғы кезде Мақсұт аяғының ақсақтығын ойлап, “Москвич” алуды армандап жүрген. Сарзаман “Ескі моланың” ішіндегі көмілген заттар жайында ойласа, Мақсұт оның шөбіне тойып жүрген малдарын ойлап, тынышсызданады. Баспақтары да осы жерге әбден үйреніп алған соң, Мақсұт бұл төбенің оған бақыт әкелгеніне ешбір күмәнданбай, оны жақсы ырымға санайтын еді. “Мына ақылшы халықты көтеріп, төбені қаза бастаса, сол кезде оның тарихы менің аяғымды көктен келтіріп жүрер”, – деді Мақсұт әйеліне Сарзаман кеткенде.

	– Қойшы, Мақсұт, оның қалжың сөзіне сенетінің не? Өзің ойласаңшы, неше жыл бойына білім берем деп мектептегі балалармен алысқан адам шаршамас па? Шаршаған, соның бәрі енді келіп оның басына шыққан, інісін көрмейсің бе, одан да бірдеңе жұққан болар!...” деп, Зорымхан сөздеріне ешбір күмән келтірмейтіндей шегелеп, күйеуін көңілдендіріп қойды.

	* * *

	“Ескі моланың” Сарзаман үшін қандай мәні барына, Мақсұтқа қандай пайда әкелетініне қарамастан, баяғысынша Найман, Есеней руларының өлген адамдарын көметін жері болып қала берді. Зираттың жері жылдан-жылға кеңейеді, сынтаслылықтар қосыла береді. Ата-бабалардың жатқан жерінің топырағын сынтаслылықтар қатты сыйлаған. Алыс жақта өлгендердің сүйектерін қазып алып келіп, ауыл зиратына көмген. Бұл – ата-баба аруағын соншама қадірлеп, қастерлеудің белгісі еді.

	Өмір өзінің кезегімен өтіп жатады. Өмірге нәресте келеді, қарттар өледі, зиратқа сынтаслылықтар қосылып жатады. Зират үстінде шөп өседі: сол шөпке Мақсұттың баспақтары жайылады. Баспақтар семіреді, әр жаз сайын малдың бағасы өскенде, Мақсұт денсаулығына шағынып, құнажындарды базарға апарып сатады. Ал жаңа туған бұзау қабір үстіндегі шөптерге тойып алып, алдыңғы өсіп-өнген бұзаулар сияқты, біртіндеп ескі моланың төбесіне шығып, мөңіреп, ауылдастардың мазасын кетіреді.

	Биыл зираттың шөбін шабу Мақсұт пен Теңіздің үлесіне тиіп еді. Теңіз Есеней әулетінен еді. Оның екі ағасы бар, бұлар әлі күнге дейін қазан-ошақтарын бөліспей, бір үйде тұрады. Үш әпкесі бар – Алтыншаш, Кәрима, Күмісхан. Бұлар күйеуге шығып, өз алдына бір-бір үй боп тұрады.

	Теңіздің үлкен ағасы – Қарадав пен жеңгесі – Әссирейден төрт бала бар. Биыл ол алдын ала жоспарлап, ата жұртынан бөлініп шығуға әзірленді. Екінші ағасы – Арун мен жеңгесі – Инжиханда бір қыз бар. Үнді елінің басшысы болған Индира Гандидың құрметіне олар қызына Индира деп ат қойған. Арун ата жұртынан бөлініп шығуды әлі ойланған жоқ.

	Теңіз болса, әйелсіз, жалғыз тұрып жатыр. Ол Нәсіпханнан айырылып қалғанына қайғырады. Сынтаслыда отбасы берік, айырылысу өте сирек. Отбасын бұзу жақсылық емес. Отбасы деген адамның өмір сүретін, өсіп-өнетін жылы ұясы. Айырылысқандардың екінші рет әйел алуы қиын. Себебі, айырылысқан еркектің де, әйелдің де аты шығып, ел арасында қадірі кетеді. Дегенмен, Теңіз: “бәрі де орнына түсер, әйелім үйге қайтып келер”, – деген үмітпен жүрді. Үлкен әпкелері жастарды татуластырмақ болып, бір рет қыздың үйіне барғаннан ештеңе шықпаған соң, екінші рет тағы да жалынғысы келмеді. Енді олар: “Жастардың өздері білсін, жарасса да, жараспаса да – жол өздерінікі”, – деп қойды.

	Теңіз клубқа барған сайын, Нәсіпханды көреді, бірақ, онымен сөйлесуге батылы бармайды. Кездескенде, олар көзінің қиығымен қарап, бір-бірінің жанынан үндемей өтіп кететін. Екі жеңгесі бұған кінәлі Сурат екенін білсе де, отқа май құюдан қорқып, үндемеді.

	Теңіздің өмірі туралы әр түрлі сөздер де шықты. Әлбетте, бақытты, тыныш өмір сүріп жатқан отбасылар жайында ешкім сөйлемейді ғой. Ал міні бар отбасы – қаңқу сөзден бас көтере алмайды.

	Бірақ Теңіз ешбір сөзге көңіл бөлмеді. Ол көп оқып, халықтың өмірі туралы не түрлі ойларға берілумен күн кешті. Ауылдастары оның жазғандарының баспа бетіне тез арада шығуын күтті, бірақ ол туралы Теңіздің өзінен сұрауға батпады. Ал Теңіздің мақтанатындай ештеңесі жоқ еді.

	Қой қырқу науқаны басталды. Теңіз істейтін қоймада жұмыстың қайнаған кезі. Қырқу орны дәл қойманың жанына орналасқан... Жаз бойы ол қойма жұмысшыларымен бірге қырқу орнын дайындау қамымен айналысты. Мұнда стеллаждар қойылып, электромашинкалар тексеріліп түзетілді, транспортер құрастырылып, демалатын бөлмелер дайындалды, креолинді ванналар және уақытша қой қамайтын қоршаулар жасалды.

	Ертеңнен кешке дейін қойлардың маңырағаны, машинкалардың, транспортердің ызың-шуы, төңіректі жаңғырықтырып, әдеттегіше жаздың алғашқы жұмаларында-ақ қой қырқу басталған еді. Ертегі-аңыздарда айтылғандай, қой үстіне боз торғай ұя салған дегендей... Түгін тартса майы шыққан қойлар қырықтықшылардың қолынан жеңілденіп шыға бастады. Әйелдер жүнді айырып, текшелейтін бригадалар құрылған. Ал жұмысшылардың арасында зыр жүгірген есепшілер қырқылған қойлардың санын тақтаға бормен жазып жүр.

	Қырықтықшылар бригадасы он бес адамнан құралған. Олар – әр мамандықтың адамдары. Үшеуі – жүргізуші жастар. Сарзаман, қарасақал Сүлеймен – зейнеткер, Теңіздің үлкен ағасы Қарадав – агроном және сол сияқты тағы басқалары да бар. Жүн бастырумен айналысып жүрген бес әйел – көп балалы болып, кезінде үйлерінде отырып қалған еді, ал қазір оларға ауылдастары көз қырын салатын. Осы бригадада Теңіздің үлкен әпкесі Алтыншаш та жүр, ал мұндай іске сирек араласатын ауыл кітапханашысы Әлима да осында.

	Қойларды жетектеп жеткізіп тұратын қойшылар қойманың екі жұмысшысымен жүн жуу фабрикасына қатынайтын машиналарға жүктерді тиеп жүр.

	Қырықтықшылар жұмысқа қызу кіріскен. Бірінші күні үш жүргізуші әрқайсысы алпыс бестен қой қырқып, елдің бәрін таң қалдырды. Электрмашинканы суқаны сүймейтін қарасақал Сүлеймен жастардан озбақ болып, екінші күні жетпіс қой қырықты. Әр қойдан бес килограмм жүн деп есептегенде, Сүлеймен үш жүз елу килограмм жүн берді. Содан оның стеллажында қызыл жалау үш күн бойы желбіреді де тұрды.

	Содан ойламаған жерде, мектепте бұрын мұғалім болған зейнеткер Сарзаман мен Теңіздің үлкен ағасы -агроном Қарадав алға шықты. Қара жұмыс істеп көрмеген адамдардың озат шығуы өзгелерді таңқалдырған. Олардың әрқайсысы сексеннен қой қырқып, төрт жүз килограмнан жүн тапсырды. Қырықтықшылар бір костюмға қанша жүннің керек екенін де анықтап, Сарзаман мен Қарадав бір күнде екі жүз жиырма костюмның жүнін қырықты деген сөз тарады.

	Күн ысып кеткен соң, жұмысшылар демалу бөлмесіне жиналып, өткен-кеткен әңгімелер айтып, теледидар көріп отырған. Қашанда мұндай әңгімені озат жұмысшылар бастайды және олардың ойларын бәрі де мақұлдайды. Озаттар орын ауыстырғанда сый да, құрмет те ауысады. “Кімнің арбасында болсаң, соның жырын жырла” деп, сынтаслылықтар бекер айтпаған.

	Әуелі алғаш озат атанған жүргізушілерді тыңдады.

	– Біз, шоферлар, қандай істе болсақ та өзімізді көрсете білеміз, – деді қара торы жігіт Таһир мақтанып.

	– Керек кезінде басқа жұмысқа жарамды екенімізді де көрсететін боламыз, – деп Шоматтың ұлы Мырзабек те оны қостады.

	– Шоферлар – әлем қастерлейтін халық. Өзіңіз ойлап қараңызшы, егер бүкіл дүние жүзінің шоферлары жұмыстарын тоқтатса, не болар еді? – деді, барлық затты дүниежүзілік масштабтағы мөлшермен есептейтін, үшінші бір жігіт – Әйдемір.

	– Арба ше?.. – деді Сүлеймен.

	Бөлмеде отырғандар қарт сұрағын жаратпай қалды, себебі қарттарды сыйласақ та, олардың өмірге деген ескі көзқарастары сынтаслылықтарды артқа тартады деп бәрі шу ете түсті.

	Бірақ ертеңіне жүргізуші жігіттер үнсіз қалды. Себебі бөлмеде отырғандардың екі көзі қарттарда еді. Сүлеймен, бүгінгі әңгімесін аяқтаған соң, бұрынғы өмірінен хикая шертті.

	– Замандар болған... – деді қарасақал Сүлеймен теледидарда көрінген сары шашты диктор әйелге сығырая қарап. – Замандар болған... Қойлары тайыншадай болып, жүндері күмістей жарқырап тұратын. Кемпірлер таңертеңнен кешке дейін отырып алып, жүн түтіп, оны иіріп, тоқушы еді...

	Демалыс бөлмесінде отырғандар тесіліп, жас диктор әйелден көз алар емес, көз астымен Сүлейменге де қарап, бастарын изеп, қартқа ишарат білдіреді. Үш күн бойы Сүлеймен қырықтықшыларға, жүн жинаған әйелдерге, қойма жұмысшыларына сынтаслылықтардың бұрынғы өмірін айтып берді. Ол киізді қалай басып, кілемді қалай тоқитындарын, аяққа киетін байпақ пен иыққа жабатын жамылғыштардың, киіз бөріктердің қалай істелетіні жайында әңгімеледі.

	Үш күннің ішінде Сүлеймен өз әңгімесін тыңдаушыларды жалықтырды. Төртінші күні қырқу пунктіне автолавка келгенде, этнография жайында әңгіме доғарылды. Сол күні қой қырқудың жаңа рекорды анықталған еді. Агроном Қарадав пен бұрынғы мұғалім Сарзаман сексеннен қой қырықты. Агроном ел естімеген “Орынбор” әдісімен қырқыпты. Ол қойды отырғызып, алдыңғы аяқтарынан бір қолымен ұстап, екінші қолындағы машинкасымен қойлардың күміс жүнін сыпырып алды. Ал Сарзаман болса, ата-бабаларының әдетінше қырықтықпен қырықты. Сөйтіп, автолавка келгенше, олардың әрқайсысының қолынан сексен қой жеңілденіп шығып жатты.

	Автолавканың есігі ашылғанда, жұрттың көзін қызықтырып жіберді. Агроном Қарадав Теңізді үйіне жұмсап, ақша алдырды. Содан еңбек жеңісінің құрметіне өзіне автолавкадан әдемі итальян костюмін сатып алды.

	Бұл күні демалу бөлмесінде ерекше көңілді еді. Ерлер мен әйелдер агрономның алған костюмына құтты болсын айтып, оны қолдарымен ұстап көріп, мақтап жатты. Қой қырқудағы қолданған “орынбор” әдісін де мақтады. Бұрын мектепте тарих сабағының мұғалімі болған, қазір зейнеткер Сарзаман да маңғазданып, жібек қол орамалымен қызарған желкесін сүртіп, жұрттың сабыр етуін күтіп, әңгіме айтуға кірісті. Содан соң барлық жұмысшылар оған құлақ тосты, Қарадав көп сөйлемейтін адам еді, сондықтан, ол сөз кезегін Сарзаманға берген.

	– Өзіңнің қандай адам екеніңді білмек болсаң, өткен өмір тарихыңды білуің керек, – деп бұрынғы тарих мұғалімі Сарзаман кісілердің бетіне қарады, – білуіміз керек! Халықтың, біздің халқымыздың қайдан, қалай пайда болғанын білуіміз керек емес пе?..

	– Иә, иә! – деп отырғандар ризалық білдірді.

	– “Біз Сынтаслыданбыз, біз сынтаслылықтармыз!” – деп мақтанып, кеудемізді соғамыз. – Ал біз кімбіз?.. Білмейміз...

	Бөлмеде отырған Теңіз тіксіне қалды: мына мұғалімнің сөзі оның соңғы кезде көкейінде ұялаған ойларымен бірдей шығып еді. Киелі топырақ жайында Сарзаманның айтқандарын Теңіз, қарт оқытушы бұл сөздерді еріккеннен айтады деп ойлап, кезінде аса мән бермейтін еді.

	– Ал біз тарихқа көңіл аудармаймыз, – деп Сарзаман әңгімесін жалғастырды. – Біз өткен тарихқа күлеміз. Ал тарих бізге күледі, бүкіл жер-суымызды қалтыратады...

	– Күлгенін естідіңіз бе? – деп Теңіз онан сайын таң қалды, себебі оның есіне таң алдындағы күлкі түскен еді.

	Отырғандар бұған мәз болды.

	– Білемін! – деді Сарзаман даусын көтеріп. – Білемін, өткеннің бізге күлетінін. Біз өткенімізді білсек, күлкі де тыйылатын болады.

	– Ол үшін не істеуіміз керек? – деді Теңіз іле-шала.

	– Не істеу керек дейсің бе?... Киелі моланы қазу керек! Онда біздің бүкіл қазынамыз, тарихымыз көмілген...

	Бөлмеде отырғандар күлкілерін жасырмақ болып, беттерін теледидарға қарай бұра қойды.

	– Осы теледидарды сендіріңдерші, – деді Сарзаман сөзіне елдің көңіл аудармағанын сезіп.

	Сонда да оның айтқанын отырғандар естімегендей сыңай танытып, теледидарға үнсіз тесіліп, “Саяхатшылар клубын” қарап отыра берді.

	Бұлардың өз сөзіне көңіл аудармағандарына ренжіп, Сарзаман күрсінді де, қалтасынан бет орамалын алып, желкесін сүртті.

	– Біздің бүкіл қазынамыз сонда жер астына қалай түсіп кеткен? – деді Теңіз үнсіздікті бұзып.

	– Қалай түскен деп сұрайсың сен, ә? Ол өзі түсіп кеткен және оны сынтаслылықтар қазып шығармаса, оның қандай екенін де, онда қалай түскенін де білмей қала береміз.

	– Біздің өткен өміріміз қандай еді? – деп Теңіз қартқа күлімсірей қарады.

	– Не болған саған, қарт адамға үсті-үсті сұрау бере бересің? Демін алдырсаңшы, адамның!.. – деп ашуланды Теңіздің әпкесі Алтыншаш.

	Қарадав бауырының озып шыққанына Алтыншаш сол күні қатты қуанған еді. Ол сонда отырған адамдарға жылы шыраймен күлімсірей қарап, көңілді отырды. Бірақ Теңіздің сұрақтары, сөзі оның көңілін бұзды.

	– Алтыншаш шырағым, бүлінетіндей ештеңе болған жоқ, бұл бала маған орынды сұрақтар беріп, дұрыс сөйлесті. Оның адам болатын түрі бар, – деп, бұрынғы оқытушысы оны мақтай жөнелді.

	– Рас па? – деп Алтыншаш қайта жайдарылана түсті. Содан соң ол орнынан тұрып, Теңіздің қасына барды да, басынан сипады: – Сен бұл ақылды қайдан үйреніп жүрсің?! – деп жылы сөзбен оған разылығын білдіріп, отырғандармен қоштасып, үйден шықты.

	Алтыншаш кеткен соң басқалары да бір-бірлерімен қоштасып, сөйлесіп отырған қарт пен жігітті оңаша қалдырғандарына іштей сүйсініп, үйлеріне қайтқан:

	Сарзаман телелидарлы сөндірді де, Теңіздің қасына келіп:

	– Өткен өмірдің қандай екенін, тарихымыздың бар-жоғын өзім де білмеймін, – деп бастады сөзін тарих оқытушысы. – Оны мына біздің тұрған жеріміз біледі. Оның қойнауында көне кітаптар, заттар болуға тиіс, бабаларымыз пайдаланған сауыт-саймандар да көп нәрседен хабардар етер. Не болса да бүкіл сыр – біздің жерімізде. “Сырың да, жырың да – өмір сүрген жеріңде”, деп халқымыз бекер айтпаған, жігітім... – деп Сарзаман сөзін аяқтады. Әңгімесін біреу естіп қоймасын дегендей, ол жан-жағына жалтақтай қарады да, ешкімнің жоқ екенін көріп, тыныши қалды... Содан Теңіз жаққа еңкейе беріп, ақырын сөйледі:

	– Білесің бе, мен онда тірі пенде бар деп ойлаймын! Тірі пенде, – деді ол.

	Теңіз қартқа шошына қарады, қарттың жайбарақат түрін көріп, қалай дегенмен оның сөзінен қорқайын деді.

	– Қалай, қайтіп?.. – Тірі пенде жер астында өмір сүре алушы ма еді? – деді Теңіз сыбырлап.

	– Өмір сүреді, иә, олар сонда өмір сүреді, – деп қарт, қабағын түксите қарады. – Иә, өмір сүреді, – деді қайталап.

	Теңіз үн-түнсіз жаутаңдап, қартқа қарай берді.

	Сарзаманның түрі өзгеріп, танауы желпілдеп, жігітке қадала қарады. “Ақылы ауысқан болар”, – деп ойлады Теңіз ішінен. Сол арада қарт тағы да:

	– Мен бұл туралы осы уақытқа дейін ешкімге айтпаған едім: айтқанмен де маған кім сенеді?! “Алжыған” деп айтады ғой, – деді ол. – Жүр, Ноғайдың3 қырық уәзірлерімен сөйлескенін тыңдайық барып.

	Сарзаман орнынан тұрып, Теңізге жазықты адамша қарады. Ал Теңіздің орнынан тұрғысы келер емес.

	Сарзаман аяғын ақырын басып, бөлмеден шықты. Теңіз де үнсіздікті бұзуға қорқып, аяғын ептеп басып, бөлменің шамын сөндірді де, қарттың соңынан ерді.

	Қараңғы түскен мезгіл еді. Жұлдыздар жарқырап тұр. Жаңа туған ай алтын сырғадай жалтырайды. Үй терезелерінен қараңғы көшеге көмескі жарық түсіп тұр. Ауылдың бір шетінен сырнай үні естіледі.

	– Бір күні кешке, – деп Сарзаман Теңіздің қасына кеп тоқтады, – мен Киелі молаға барып, Ноғайдың қырық уәзірлерімен киіз үйде әңгімелесіп отырғандарын көрдім. Сол қырық уәзірдің ішінде Едіге4 ғажайып замандар жайында сөйлеп отырды. Олармен бірге Орақ пен Мамай5 да, Ер-Тарғын6 мен Ер-Досмамбет7 те, Шора8 және басқа белгілі адамдар бар еді...

	Мынау не деп “сандырақтайды” деп, Теңіз іштей қатты таңданды.

	– Келесі күні түнде мен тағы да бардым Киелі молаға, – деп Сарзаман әңгімесін жалғастырды. – Бірақ о жолы жалғыз Ноғайдан басқа ешкім болмады. Ноғаймен қатар отырған қарт маған сондай ұқсас еді. Түрі де, даусы да, сөзі де – дәл өзім сияқты екен. Ол мені қасына шақырып алып, былай деді: егер барлық сынтаслылықтар зиратқа келіп, Киелі моланы қазбаса, сынтаслылықтар өздерінің өткен өмірлерін өмір бойы білмей кетеді. Сол кезде Ноғай әлгі екеумізге “ақымақтар, ақылсыздар” деді. Ол аз болса, ақымақтығы үшін, әлгі қартты өзі-ақ дарға асатынын айтты, ал маған, ақылым үшін, және мына жарық дүниеде жүргенім үшін дарға асылмайды деді. Қарт екеуміз осы жайында сөйлестік: ол маған өткен өмірді білгісі келетін адамды ертіп келуді өтінді, ал өзі болса, өз адамдарының арасынан келешекте болатын заттарды білуге ынтыққан жандарды әкелермін деді. Оның бұлай дейтін мәнісі бар еді, ол мені дарға асса, өткенді білгісі келген адамдар болмас деп қорқады...

	“Мынау қайдағы жоқ нәрселер туралы айтса да, оның сөзінен ақиқаттың бір ұшқыны бар екенін сезінесің”, – деп ойлады Теңіз ішінен.

	– Иә, – деп Сарзаман әңгімесін жалғастыра берді, – ол қарт менің сүлдерім, ол – менің өзім. Мен өзімнің бір кездерде өмір сүргенімді білемін және өлсем де, бір кездерде қайтадан жарық дүниеге келетініме де сенемін...

	Сарзаман әңгімесін бітірді. Екеуі де үнсіз зират басына келді. Сарзаман шиқылдатып, қақпаны ашты. Қараңғыда ескен желдің лебі Теңіздің бетін өпті. Сарзаман тоқтай қалған жігітті асықтыра бастады. Жігіт алдыңғы жақты тексере қарап, бірдеңеге сүрініп қалмайын дегендей, асықпай қарттың соңына ерді. Қарт, ескерткіштердің арасындағы соқпақпен әккі адамдай-ақ еш нәрсеге ұрынбастан, аяғын нық басып, алда келеді. Теңіз “түнде зиратта жын-шайтандар, өлгендер тіріліп жүреді” дегенді бала күнінде естігенін есіне алып, тітіркеніп кетті. Бір ескерткіштің жанында бірдеңе қимылдағандай болды да, бір дыбыс құлаққа келіп еді, жігіттің есі шығып, тоқтай қалды. Дыбыс кенет тына қалғанда, Теңіз жан-жағына қарамастан, Сарзаманның соңынан жүгіре жөнелді.

	Олар әрең дегенде бір төбеге келіп жетті.

	– Міне, Киелі мола! – деді Сарзаман сыбырлап, қолын Теңіздің иығына салды.

	Қарттың суық қолынан Теңіз сескеніп қалды. Қараңғы түнде зиратқа келіп, алжыған қартқа еріп жүргеніне Теңіз бір жағынан өкінді.

	– Кел, біраз отырайық, – деп Сарзаман ернін жыбырлатып, ақырын сөйледі.

	Олар отырды.

	– Біраз отыра тұрайық, олар өздері-ақ бастайды, – деді Сарзаман.

	Олар қанша отырып, күткенімен, ешкім көрінбеді де, ештеңе естілмеді. Сарзаман шыдамсызданып, орнында қозғалақтап қойды.

	– Мүмкін оны дарға асқан болар! – деді қарт өкінгендей болып, саусақтарын шыртылдатып. – Жолыға алмадық. Егер ертең сынтаслылықтар Киелі моланы қаза бастамаса, мен де өлемін. Жігітім, сен ертең келесің бе? – деді Сарзаман.

	– Менің жұмысқа баруым керек қой, – деп жауап берді Теңіз.

	– Бұл сенің жұмысыңнан да маңыздырақ қой... – деді Сарзаман жыламсырап.

	– Иә, көрермін, – деді Теңіз.

	Түн ортасында олар қош айтысып, зираттан шықты...

	Таңертең Теңіз сол баяғы күлкіден оянды. Бұрын болмаған мұндай қатты күлкі бүкіл аймаққа жайылды. Ол күлкіден үйлер шайқалып, үйлердің қаңылтыр шатырлары құйын соққандай зыңғырлады. Алыстағы төбешіктер де шыдай алмай, сілкінгендей боп көрінді. Қатты күлген дауыс жер астынан гүрілдей шыққан сияқты. Теңіз басын терезеден шығарып, сыртқа қарағанда, есіктің алдындағы иттің аунап ойнап жатқанын көрді. Күлкі бірден тынған. Айнала жым-жырт. Аспандағы жұлдыздар бірте-бірте сөне берді, жарқыраған ай да тұманды аспаннан көрінер емес. Тауық шақырды. Оның соңынан басқалары да әндетіп, ауылды басына көтерді.

	“Бұ не ғажап еді? Ақылым дұрыс па, осы менің? Неғылған күлкі бұл?” – деп таңырқаған Теңіз өзіне-өзі сұрақ қойды. Бірақ оған жауап таппай, өткен түнді есіне түсірді. “Алжыған жарықтық! Ол бұдан жүз жылдар бұрын өлген адамдарды қалай көрді екен? Оның кеше қайдағыны айтып, сандырақтағаны несі? Қойшы, соны, жұмысыма барайын”, – деді Теңіз. Таңертең “Сарзаман Киелі моланы қаза бастапты” деген хабар бүкіл ауылға тарады. Бұл хабар бір ауылдан бір ауылға, бір қорадан бір қораға, бір үйден екінші үйге, бір көшеден екінші көшеге, ауылсовет мекемесіне, қырманнан қырдағы бригадаларға, тіпті аудан орталығына дейін жайылды. Мұны естіп, бүкіл ауыл зиратқа жиналды. Қарттар, кемпірлер, жас жігіттер, әйелдер, еркектер, жас келіншектер, балалар да келді. Шұғадан тігілген кең галифе шалбар, белін қайыс белбеумен буынып, көк көйлегін сыртқа шығарып қойған, аяғына керзі етік киген Сарзаман қолындағы күрегімен төмпешікті бір шетінен бастап қазып жатыр еді.

	– Қария-ау, не істеп жатырсыз? – деп жұрт оны тоқтатпақ болды.

	Сарзаман жұмысын тоқтатпай:

	– Сендер үшін жұмыс істеп жатырмын! – деп жауап берді.

	Зират қақпасының алдына “Волгамен” ауылсоветтің бастығы мен совхоздың директоры келіп тоқтады. Жұрттың гүжілдеген дауыстары онан сайын күшейе түсті.

	Ауылсоветтің бастығы төбешікке шығып, қолын көтеріп еді, жұрттың шақ-шұқ даусы бірте-бірте басылды. Ал Сарзаман ешкімге де көңіл аудармастан, жерді қаза берді.

	– Жамағат! – деп бастады сөзін ауылсоветтің бастығы. Сөзіне құлақ аспаған Сарзаманға бұрылып: – Сен де тыңда, оқытушы... – деді.

	Сарзаман жұмысын тоқтатып, күректің сабына таянып, көзін сүзе сөйлеушіге қарады.

	– Жамағат! – деді тағы да, ауылсоветтің бастығы тамағын қырнап, – ауылдың жерін не үшін қазасыз деп, сіздер мына қарттан сұрадыңыздар ма? Немесе, қарт ауылдың жерін қазуға болатын-болмайтыны туралы бізден рұқсат алды ма екен?

	– Жо-оқ! – деп шуылдады жұрт.

	– Моланы бұзуға бола ма, а? – деп Советтің бастығы жұртқа қарады.

	– Маған сөйлеуге бола ма? – деді Сарзаман, Советтің бастығының алдына барып, қолын көтеріп. Ол жиналып тұрған жұртқа бағдарлай қарап, бөркін шешті де, ақ шашты басын көрсетіп, сөзін бастады:

	– Жамағат! Мен Киелі моланы қазу керек екендігі жайында баяғыдан айтып келемін. Міне, сіздер бүгін түгел жиналыпсыздар, енді әрқайсымыз қолымызға күрек алып, төбешікті бүгін аударып тастайық.

	Топырлаған жұрттың арасына күлкі жайылып кетті.

	– Ақ киіз үйде Ноғайды және оның қырық төресін көргеннен бері... – деп сөзін әрі жалғастырайын деген кезде, оның сөзін біреу бөліп жіберді:

	– Қайдағы ақ киіз үй мен Ноғайды айтасыз? Төменгі бетте туратын Ноғай ма?...

	Жұрт тағы күлді.

	– Жоқ, – деп Сарзаман тағы да сөзін жалғады. – Мен бұдан бес ғасыр бұрын өмір сүрген адамдарды көргемін...

	– Бәлі! – деп таң қалды жиналып тұрған адамдар.

	– Әй, бақытсыз-ай! – деп кемпірлер күбірлесе бастады.

	Ақсақалдар таңдайларын қағып, оған аянышты көзбен қарады. Жігіттер мен қыздар қарттың ақылы ауысқанына шұбаланбастан, оған таңырқай қарап, көз тікті.

	– Жоқ, сіздер мені ақылынан ауысты деп ойламаңыздар, – деді Сарзаман.

	– Әй, бишара-ай, өзін саумын деп ойлайды ғой? Ауысқан адам өзін олай деп өмірінде айтпайды, – деді кемпірлер бір-бірлеріне сыбырлап.

	Жиналған халық тіпті шуылдап кетті. Оларға Сарзаман сасқалақтап қарады. Советтің бастығы қолын көтеріп, шаң-шұңға тыйым салды.

	– Қысқасын айтқанда, сен аруақтардың моласын неге бұзасың? – деді ол Сарзаманға қарап. – Өзіңді ақтау үшін не айтпақсың?..

	Ақсақалдар бастықтың сөзін бөліп, оны өз қастарына шақырып алып, ақылдаса бастады. Сол арада:

	– Жолдастар! – деген Сарзаманның қатты даусы шықты. – Мен Едіге мырзаны көргемін, Шора батырды... Мен сол замандарда өмір сүрген өз сүлдеріммен сөйлескенмін...

	– Ой-бу-у! Мынау не айтып тұр өзі?! – деді ақсақалдардың арасында тұрған Сүлеймен таңырқап.

	– Бишара, бишара-ай! – деп топырлаған жастар мен қарттар да шуылдасып қалды.

	– Егер сынтаслылықтар Киелі моланы қазбаса, өткенді ол мүлде білмей қалады деп айтқан менің аруағым...

	Жұрт оны енді тыңдамады:

	– Кеше қой қырқуда озат болғаны басына тиген болар, мүмкін, – деп жұрт күлкілерін тыймай, зират басынан кете бастады.

	Кешікпей зират қақпасының алдына “Жедел жәрдем” машинасы келіп тоқтады. Оның ішінен шыққан ақ халатты екі еркек төбешікке қарай асыға басты. Олар ештеңені сезбей тұрған Сарзаманның екі жағынан қолтықтап ала жөнеліп, сары машинаға отырғызды. Содан машина аудан орталығына қарай құйғыта жөнелген.

	* * *

	Ауыл біраз уақыт тынышталды. Сарзаманмен болған жағдайдан соң, оның інісі Ақылбекке сынтаслылықтардың көзқарасы өзгерді. Сағаттың стрелкаларын айііалдырғанііаіі басқа, одан теріс мінез көрінбеді және оны ағасына қарағанда адам деп санады.

	Сарзаманмен болған осындай жағдайлардан кейін біраз уақыт өткен соң, Теңіздікіне алыстағы Норильскіден емшектес ағасы Сұлтангерей Есенеев келді. Теңізге оның қалай туысатыны туралы айта кетейік. Сұлтангерейдің әкесі бүкіл халыққа аты шулы жылқы ұрлайтын ұры болған, ол жайлы қазір тап бір ертегідегідей әңгімелейді. Оның ұрлаған жирен, қарасұр, құла, бурыл аттары қарттардың есінен әлі күнге дейін кетпейді. Сұлтангерейдің әкесін ағайындары өлтіреді, себебі алғашқы қан төккен сол еді. Сұлтангерей әкесі өлген жылы туған. Босқа қан төгіс, өш алу деген болмасын деп, халық екі тұқымды жарастырмақ болған. Халық шешімімен Сұлтангерейді Теңіздің әкесі асырап алып, Теңіздің анасының емшегін емізіп, анасындай болған. Сұлтангерейдің анасы күйеуі өлгеннен кейін бір-екі жылдан соң дүние салады. Содан Сұлтангерей мүлде Есенейлердің баласы болып қалған.

	Әскерден кейін Сұлтангерей Сынтаслыға қайтпады. Институтқа түсіп, оны бітіріп инженер болып, алыстағы Норильск қаласына қызметке кетеді. Онда ол үйленеді және жыл сайын ауылға, інілеріне қонаққа келіп тұрады. Өзімен бірге орыс әйелі Катясы мен жалғыз қызы Анджелла да келеді.

	Келгенде ол құр қол емес, аға-інілеріне сәлем-сауқаттар әкелетін, әрі ешқайсысын да ұмытпайтын. Қарадав та Сұлтангерейді қуана қарсы алатын, қой сойып, халықты жиып, ағасын әр уақытта сыйлайтын.

	Бір күні таңертең Теңіз үйінің алдына жасыл такси келіп тоқтады. Оның ішінен үстіне күлгін түсті жылтырауық костюм, басына қалпақ киген, қара торы өңді, бүркіт мұрын, көзі қарақаттай еркек шықты. Таксидің екінші есігінен толық денелі әйел түсті. Оның соңынан асыға шыққан сары шашты қыз жан-жағына қуана қарайды. Қыз бес-алты жасар еді. Оның көгілдір көзі анасына ұқсапты, көзінің күлімсірегені әкесінен айнымай қалған. Қыз бала алақанын жайып:

	– Тағы да курортқа келдік пе? Қандай жақсы еді! – деп айнала берді ол жіңішке даусы қоңыраудай сыңғырлап.

	– Сабыр ет! Ұстамды болсайшы! Еркелікті қой! – деді анасы қызына.

	Үйдің ашық терезелерінен қос жеңгенің төбесі көрінді. Олар не істерін білмей, сасқандарынан келген қонақтарға жалтақ-жалтақ қарай берді. Қонақты қарсы алуға күлімдеп Қарадав шықты. Оның соңында Арун мен Теңіз.

	– Қош келдіңіздер! Қош келдіңіздер! – деп Қарадав екі қайтара айтып, Сұлтангерейді құшақтады.

	– Катя, қош келдің! – деп Қарадав ағасының әйеліне қарай бұрылып, қолын созды.

	– Анджелла, қош келдің! – деп ол қызды көтеріп алып, маңдайынан сүйді.

	Арун мен Теңіз де Сұлтангереймен, оның әйелімен амандасты.

	– Анджелла Сұлтангереевна! – деді қалжыңдаған Арун қызды аспанға көтеріп.

	Сұлтангерей Теңізбен құшақтаса тұрып, қатты қуанып:

	– Кешегі тентекті көрдің бе, қандай жігіт болған! Ал сенің үйлену тойыңа келе алмадық, жұмыс, әрі жол да алыс... – деп күлімсіреді.

	– Келін құтты болсын! – деп Сұлтангерейдің әйелі қолын созды. – Кәне, келінді көрсет?! Тезірек, көрейік те... – деді.

	Теңіз қызарып басын тұқшитып, оларға не дерін білмеді.

	– Ол жаңа әдетті сақтайды. Үйленді де айырылысып кетті, – деп Арун Теңіз үшін асыға жауап берді.

	– Қалайша? Айырылып кеттің бе? – деді Сұлтангерей, содан соң күлімсіреп, Теңіздің иығынан қақты.

	Қарадавтың балалары қонақтарға көзінің астымен қарап тұрды. Олардың екі көзі сары шашты Анджеллада еді. Қыздың алдыңғы жылы келгені балалардың естерінде болатын, бірақ о кезде Анджелла кішкентай болғандықтан ба, немесе ауыл балаларының тілін білмегендіктен бе, әйтеуір бір-бірлерімен аса жақын таныспаған еді.

	Қарадав қонақтарды үйге шақырды, ал Арун мен Теңіз таксидің ішіндегі заттарды алып, үйге кіргізді.

	Сәнді киінген жеңгелері де аула ішінде Сұлтангерейді қарсы алып, құшақ жая амандасты. Сұлтангерейдің әйелі оларды көргенде қуанып, екеуін бірге құшақтады.

	– Қандай жақсы болып кеткенсің, Әссирей! – деді ол үлкен келіннің бетінен сүйіп. – Сен де Инжихан өте әдемі болып кеткенсің! – деп кіші келіннің де бетінен сүйіп алды.

	Екі келін де қонақ келіншекті қосарлана мақтай жөнелді:

	– Сен де, Катюша, хорошо! – деді. Қонақтарды үлкен бөлмеге кіргізіп, үстелге дастарқан жайды.

	Теңіз Қарадавтың балаларын қораның бұрыш-бұрышына қойып, былтыр жоғалып кеткен қоразды жан-жақтан қамалай бастады. Теңізге алғашқы әңгімені осы әтеш жазғызған еді. Балалар ауланы бастарына көтеріп, әтешті әбден қуды. Жанталаса қашқан әтеш, қораның ашық тұрған есігінен ішіне жүгіріп кірген. Әтешті қуалағандарға да керегі осы еді. Есікті жаба қойып, Теңіз де қораның ішіне кірді де, аздан соң әтештің аяғынан ұстап, тысқа алып шықты. Кіші жеңге ас үйден пышақ пен құман, орамал ала шыққан. Теңіз бір аяғымен әтештің қанатын, екінші аяғымен әтештің аяғын басып, басын құбылаға қаратып, тілін шығарып, қолындағы пышағымен әтештің тамағын орып жіберді. Әтеш соңғы рет сілкінді, алқымынан сыздықтап қан ақты. Жеңгесі әтешке сескене қарады да, теріс айналып кетті. Әтештің жаны әбден шыққанда, Теңіз былайырақ барып, жеңгесінен су сұрады. Әуелі пышақты, содан соң қолын жуып тұрып:

	– Оның жаны қайда ұшып кетті екен, ә? – деді ол күлімсіреп кіші жеңгесіне.

	– Қайда ұшса да, енді оған бәрібір! – деп жеңгесі әтештің аяғынан ұстап, ас үйге алып кетті.

	Қонақтар әңгіме-дүкен құрып, бал, май мен ірімшікті араластырып жеп, ыстық шай ішті. Анджелла бір тәртіпсіздік жасап қоймасын деп, Катя қызына қарай береді. Ол қолын балға созғанда, алдын ала:

	– Анджелла, көйлегіңді бүлдіріп алма! – деп ескертіп қояды.

	– Дядя Арун, а мед вот таким и растет? – деді Анджелла саусағын жалап, орыс тілінде сөйлеп.

	– Жоқ, оны бұндай етіп аралар жасайды, Анджелла Сұлтангереевна, – дейді Арун, қыздың басынан сипап.

	– Аралар? Бр-р-р... – деп қыз шіміркеніп иығын қиқаң еткізді.

	Тамақ ішіп болған соң, Сұлтангерей әкелген сәлем-сауқаттарын үлестіре бастады. Осы кезде, үлкен әпкесі Алтыншаш та келді, ол Сұлтангереймен де, Катямен де құшақтаса амандасты. Келген қонақтың құрметіне кешке той жасады. Қарадав қарасақал Сүлейменді шақырды, ал ол Сұлтангерейге деп арналған қойды соймақ боп, ұстап тұрған еді. Аулаға от жағып, тай қазанды етке толтырды. Ет піскен кезде, әйелдер кесегімен салынған тегеш-тегеш етті, ыстық сорпа құйылған тегенелерді үйге тасыды.

	Сұлтангерей орнынан тұрып, сыртқа шыққанда, Теңіз де ілесе шыққан. Сұлтангерей жігіттің иығына қолын салып, ақырын қағып қойды да:

	– Жігітсің, нағыз жігітсің! – деді оны мақтап. Таза ауаға шыққанда, Сұлтангерей неге екені белгісіз, тыныс алып, терең күрсінеді. Төңірекке көз тоймады.

	Көк төсінде самсаған жұлдыздар жымыңдап, ай сәулесі төгіліп тұр. Тыныштықты бұзып, алыстан аптыға аққан су сарыны естіледі. Түннің самал желі ғажап-ақ! Қараңғыда ағаш сүлдері адам таң қаларлықтай болып көрінеді, олар түн тыныштығына құлақ салғандай, тыныс алуда. Қорадағы сүрлемнің қышқылтым иісі мұрынға келеді. Жер де түнгі суықтан дымқылданып тұр. Қора жанында қойлар жөтеліп, тыныштықты бұзып жатыр.

	– Біздің ауыл қандай тамаша! Қандай ғажап! – деді Сұлтангерей жан-жағына көз салып.

	Мұндағы заттың бәрі де Сұлтангерейге таныс, жүрегіне жылы тиеді, өткен балалық шағын есіне түсіреді, көңілін көтереді. Ол мұнда туған жерін көріп, туған жерінің тынысын сезу үшін, балалық шағын есіне алу үшін мыңдаған шақырым жерден келді.

	– Ұнатам, ұнатам, Сынтаслыны! Қандай ұнатам десейші, туған жерімді! – деп Сұлтангерей Теңіздің иығынан қыса ұстап, сағынышын сыртқа шығарды. – Бауырым-ау, бұл жерді менің қалай сағынатынымды, аңсайтынымды білесің бе сен?

	Кейде жұмысымды да, сүйген жарымды, жалғыз қызымды да тастап, ауылға қайтсам ба екен деген ойға да келемін. Туғандарымның жанында тұрғым келеді, Сүлеймендей қарттардың әңгімесін тыңдағым келеді, тұп-тұнық, көкпеңбек аспанға сүйсіне қарағым келеді, қарлығаштардың шырылдаған дауыстарын естігім келеді, гүрілдеп аққан Кубаньға шомылып шыққым келеді... – деді Сұлтангерей көңілі босап.

	Күнде таңертең Сұлтангерей әйелі мен Анджелланы алып, өзенге кетеді. Ауылдан алысырақ барып, олар күнге қыздырынып, балық аулап күн өткізетін. Ауылдастары бұрын өзен жиегінде демалып жатқандарды көрсе күлетін, енді қолына қармақ ұстаған Катяны көрсе, тіпті күледі. Сондықтан Сұлтангерей оларды әрірек алып кетуге тырысатын...

	Теңіз баяғысынша шатырда тұратын еді: түн ортасына дейін кітап оқиды, қолындағы кітабымен ұйықтап та кетеді, таң алдындағы сиқырлы дыбыстан оянып, мазасызданады.

	Сарзаманның сөздері мен тағдыры оның тынышын алды.

	“Өзіңді білу үшін өткенді білуің керек, өзіңді білсең өткенді білесің, өткенді білсең, ауылыңның қандай екендігін танисың... Егер өткеніңді білмесең, өзіңнің кім екеніңді және не үшін жаратылғаныңды да білмейсің. Ал егер өзіңді білмесең, өткеннің неге керек екенін біле алмайсың... Әр адамның тарихы бар” – деген ойға шомып, өзі-өзіне сұраулар беріп, жауаптар тауып, өмір сүрді Теңіз... Сұлтангерейдің сөзі де оның жүрегіне оқтай қадалып, жанын қинады. Теңіз де туған жерін жақсы көрді және осы жерде завод, фабрикалар ашылып, Сұлтангерейдей адамдар басқа жаққа кетпей, осында қалса екен деп армандады.

	Теңіз Сынтаслы жайында үлкен кітап жазуды армандайтын еді. Өзінің айналасында ғажап өмірдің болатынын ол сезді, бірақ сол өмірдің дәл мағынасына жете түсінбеді. Үстелге отырып, қолына қалам алып жазайын десе, ауылдастары оған бір-біріне ұқсас көрінеді, бір сынтаслылықтық мінез-құлқын екіншісінен айыра алмайды. Бірақ Нұрғисадай адамдардың мінезін ол өте жақсы білетін еді. Ал олар Сынтаслының өзі емес екенін Теңіз түсінді. Сол себепті де оның қолындағы қалам жүрмеді.

	Сонымен жазудың соңына түсе алмай, Теңіз кітап оқуға кіріседі. Енді ол тек классиктердің ғана кітаптарын қызыға оқиды. Гомерді оқыған сайын құныға түсті. Оның көз алдына көне Ұрым9 келеді, теңіз жағасында отырып, өлең шығаратын соқыр қарт көрінеді. Гоголь шығармаларын да оқыды. Көз алдына оның аласа бойлы, ұзын мұрын, ұзын шашты, адам таңғаларлықтай бейнесі келеді. Әсіресе осы адамның жазғандары көзге елестейді. Әр кездің өмір сүрген адамдары, әсіресе үрейіңді ұшыратын Вий немесе айлакер Хлестаковтар тізіліп өтіп жатады.

	Таңертең дене шынықтыру жасап болып, Теңіз төмен түседі. Арун бөлмесінде “мама” деп жылаудың орнына, “папа” деп Индира бақырады. Басына әкесінің қалпағын киген, өзі жалаңаш, кішкентай велосипедтің дөңгелегін машинаның рулін ұстағандай қозғап, ұстап отырған Қарадавтың кенже ұлы тысқа беттеген Теңіздің алдынан жүгіріп шықты Теңіз ақырын ғана алақанымен оның құйрығынан қағып, жуынуға кетті. Жуынып болғаннан соң, тамағын ішуге барды. Таңертеңгі тамақтан соң, ағалары оған не істеу керек екендігін тапсырып, жұмыстарына кетті.

	Кіші жеңгесі қолындағы Индирасымен Арунды қақпаға дейін шығарып салып, күйеуіне ертерек келерсің деп өтінді. Үлкен жеңгесі ұлының басындағы күйеуінің қалпағын көріп, оған ашуланып, қалпақты жұлып алды да, ұқыпсыз күйеуінің соңынан көшеге жүгіре шықты. Екі ағасы кеткеннен соң Теңіз де үйден шыққан. Шыға бергенде анасынан таяқ жеген інісін жұбатып, жылап отырған Индираның да бетінен сүйді. Ертеңгі күн шуағына шомған жол бойы көңіліңді бір демеп тастайды, көкпеңбек көк төсінде шарықтап қарлығаштар жүр. Жұмысқа он бес минут ерте келіп, Теңіз жолдастарымен алдағы іс жайында әңгімелесті. Содан кейін күні бойғы уақытын қоймада өткізді. Қырықтықшылар машинкаларын майлап, келесі жазға дейін сақтау үшін, жәшіктерге салды. Жүн таситын машиналарға жүк тиеді, машина кеткен соң қойманы жиыстырды, үстіндегі көк халатты кешке бір-ақ шешті. Содан өзінің бүгінгі істеген жұмысына риза болып үйіне қайтты.

	Үйге келген соң, аула ішін тазалап, қол арбамен қи шығарды. Сиыр сауған үлкен жеңгесіне қолқабыс тигізді.

	Үлкен жеңге сүтті сыр-сыр еткізіп, қолы-қолына тиер емес, ал оның ең кенжесі, сиырдың құйрығын ұстап тұр. Теңіз оған таңырқап қарады. Сиыр сауылып болған соң, ол малға жем берді. Содан соң сүлгі алып, суға түсуге кетті. Одан қайтқан соң, жаңа сауылған сүттен бір аяғын сіміріп алып, әйелдер отырған ас үйге кіріп, кешкі тамағын ішті де, шатырға шықты. Мұнда оның ешкімге белгісіз өмірі басталған еді.

	Жалғыздық ғажайып нәрсе. Жалғыз зат естелікті тудырады. Жалғызды жақсы көресің, аяйсың, кейде ұнатпай қаласың. Бірақ біркелкі, біріне-бірі ұқсайтын заттарға аса жаның ашымайды, тек қайыры болсын деп тұрасың. Сынтаслыда бір адам бір адамға ұқсамайды. Бірақ бәрі де өмірдің шартын бірдей ұстанады, “Адамның қолындағы бес саусақ бірдей емес – ол сондықтан адамдар сияқты, ал қол – өмір”, – дейді ауылдастар. Адам табиғаты да қызық қой, неге десең әрбір адам ерекше, бір-біріне ұқсайтын адамдар жоқ және болған да емес. Өмір де – жалғыз, ол да қызық. Өмір де әр адамға өлшеммен беріледі, ешкімге ұқсамаған өмір болады. Ұзын ба, қысқа ма, бақытты ма, бақытсыз ба – о жағын өзі біледі. Адамдар сырласып, сыйласып өмір сүру үшін бір шарт болады. Сынтаслылықтарда өмір шарты әдетке айналған. Бірақ әр ауылдың адамдары әдетке өздерінше икемделеді. Себебі әдет біреу, ал адамдардың мінез-құлықтары әр түрлі. Әдет пен мінез-құлық, мінез-құлық пен әдет...”

	Жаздың аптап күндері басталған. Балалар таңертеңнен кешке дейін Кубань жағасында. Күн сәулесін жерге мол төгіп тұр. Балалар асыр салып ойнап, күнге күйеді. Олар ағыны қатты суда балықтай жүзеді, тіпті олардың айқай-шуынан Кубань өзенінің күркіреген гүрілі де естілмейді. Түсте үйлеріне барып, тамақтарын ішіп, немесе қолдарына нан ала салып, судың жағасына қайта келеді. Сол баяғы жұмыр тастардан төсеген жантайма төсекке жатып, күнге күйеді, суға түседі, асыр салып ойнайды, күледі, қысқасы дүниенің қызығын көреді.

	Ауыл тып-тыныш. Тыныштықтан ыстық ауаның демін де сезесің. Тыныштықты кейде үйдің тебесіндегі көгершіннің күбірі, немесе тауықтардың ауладағы күлге аунап, қытқыттағаны, көлеңке іздеп жүрген иттің қыңсылағаны бұзады. Бұл кездерде адамның даусы аз естіледі. Адамдар егіс даласында, фабрикаларда, заводта және қоймаларда жүреді. Ауылда кемпір-шал, қатын-балалар. Бірақ олар да үй терезелерінің қақпақтарын жауып, ішін салқындатып, көшеге шығуды ойына алмайды. Мектепті жаңа бітірген жастар да ауылда, олар да оңаша жер іздеп, ауладағы баудан салқын жер тауып, институтқа әзірленуде. Әсіресе бұндай күндерде кішкене балалардың қуанышында шек жоқ. Ыстық күн, суық су, ашық аспан, көгілдір өзен жиегі балаларға бүкіл дүниені ұмыттырып жібереді. Сөйтіп, табиғат кереметі сынтаслылықтардың қанына бала кезінен сіңеді.

	Балалар су жағасында жүріп, бір-біріне қызықты-қызықты әңгімелер айтады, біреулері қармақпен балық аулайды, енді біреулері жардан секіріп, толқынға қарсы атылады – әйтеуір оларға көңілді. Кішкентай балалар да қара қайыстай болып, жағадан ұзауға қорқып, судың таяздау тұсына түседі. Тоңып, қалтыраған кезде жағаға шығады. Ересек балалар асық ойнайды, маңына кішкентайларды жолатпайды. Себебі олар аяқтарына оралады, не асықты ала қашады. Ал, кішкентайлар ұрысып, ұрғанға да қарамай, асық ойнағандарға кедергі жасап, бедірейіп тұрып алады. Кішкентайлардың жасқаншақтары ересектерге жоламай, көздері бақырайып, асық ойынын алыстан бақылайды. Үлкендер: “Бүк, шік!” – деп асықтарын иіріп жатқан. Асық ұтқандар өктем болады, шетінен мақтаншақ келеді, ал ұтылғандарының жыламсырап тұрғаны.

	Агроном Қарадавтың кенже ұлы, Теңіздің немере інісінің істеген ісін туған-туыстары ортаға салып, әңгіме етеді.

	Осы баланың шын атын ешкім де атамайтын еді. Неге айтпайтынын ешкім білмейді. Ол сондай әдемі, аяулы бала еді. Туғанда, Теңіздің үлкен әпкесі Алтыншаш үй-іштерін жинап, құмалақ ашып: “Алланың берген мына нәрестесінің есімі Зұлқарнай болсын!”10 – деген. Ол есім ауылсоветте берілетін қағазға да түсті. Ескендір Зұлқарнайға ұқсайтындай, балада әскери басшының бірде-бір қасиеті болмаса да, оған сондай даңқты есім берілген еді. Сонымен Есеней әулетіне тағы да бір ердің есімі қосылған. Бірақ оның есімін осы күнге дейін ешкім де атамайды. Теңіздің әпкелерінің үшеуі де оны “Кішкене бала” дейтін, әкесі Қарадав Әскер деп атады, кіші жеңгесі Инжихан баланың туған анасы Әссирей сияқты Қарабала деп атайтын еді. Теңіздің өзі “немере інім” дейді. Ал қарасақал Сүлеймен оған “Шибжий” деп ат қойып, айдар тақты. Оның мәнісі “бұрыш” немесе “күйдіргі” деген сөз еді.

	Сондай даңқты есімі бола тұрса да, ол өз мінезімен есімін ақтай алмады. Бала бесікте жатып жыласа, ол қайратты да, қажырлы, өр кеуде болып өседі дейді. Ал Зұлқарнай бесікте қимылдамай, үнсіз жатты, ешбір еркекке тән ерекше қылық көрсетпеді. Кейде үлкен балалар оны жылатпақ болып, шымшыласа бала тілін шығарып, қоңыр көзі күлімдеп, тып-тыныш жата береді. Бір жасқа келгенде, оған той жасады, қарын шашын алды, оны сақтау үшін Алтыншаш тығып қойды. Қаз тұрып, жүретін кезі келсе де жүрмей, еңбектей берді. Тіпті кигізген киімді жақтырмады, іш киіміне дейін шешіп тастады. Оның қыстың көзі қырауда, тіпті аппақ қарда жалаңаш тұрғанын да көретінбіз. Бірақ ол суық тиіп, ауырған жоқ. Әрі өзінің тілі кеш шықты. Адам айыра алмайтын оның бірінші сөзі: “Бер, қарайым”, – деп қол сағатты жүргізбек болған анасына қарап сөйледі. Ол өскен сайын әкесіне ұқсағаны бірден белгілі болды. Біріншіден, ол әкесі сияқты жан-жануарларды жақсы көретін. Қойлардың, бұзаулардың үстіне мінгенді ұнататын, одан жығылса да жыламайды.

	Тауықтарды қуалаудан да жалықпады. Содан соң ол бақырып, жылағанды да үйренді. Себебі болсын, болмасын бақыра бастайды, егер оған кәмпит бермесең, тіпті жылағанын тоқтата алмайсың. Ол жылай бастаса, анасы басына орамалын байлай салып, ауыл дүкеніне қарай тұра жүгіретін еді. Ол дүкеннен келгенше, баланың даусы бір сембейді. Кәмпитті көрген бойда жылағанын пышақ кесті тыяды. Ол әлі күнге дейін сондай.

	Сол бір күні де өте ыстық еді. Ол таңертең басқалармен бірге оянды. Бірге отырып шай ішті. Үлкендер жұмысқа кеткен кезде, анасының қасында біраз отырды. Содан аула ішінде тауықтарды қуып, біршама ойнады. Күн көтеріле көшеден суға бара жатқан балалардың даусын естіген ол, тыр жалаңаш күйі ауладан атып шықты. Жалаң аяқ, жалаң бас Кубань өзеніне қарай тартты. Жолда, қоқыс төгілген шұңқырдың жанына тоқтап, оны шыбықпен түрткілеп, көңіл жұбанатындай бірдеңелерді іздейді, бірақ ештеңе таппай, жар жиегіндегі жолмен жүрмей, соқпақсыз жермен тікенекке де, тасқа да қарамай, қырды бойлап, өзен жағасына қарай тартты. Жолда ақ көбелектерді көріп, оны да ұстамақ болып, тұра қуды, бірақ жете алмаған соң, жағада жүрген балаларға барды. Балалар дөңгеленіп, асық ойнап отыр екен. “Бүк! Бүк!..” – деген дауыстар бір сәт тынар емес. Зұлқарнай олардың аяқтарына оратылып еді, оны бұл жерден бірнеше рет қуалады, біреу оның тіпті шекесіне шертіп те қалды.

	Зұлқарнай көзіне жас келсе де жыламады, шертіп қалған жерін қасып, тісін ақситып күлді де қойды. Содан соң, суық суға шомылып, еріні көгеріп шыға келді. Дірілдеп, бүрісе отырып, күнге жылынды.

	Түсте ол үйіне келді. Анасы үйде жоқ екен, үлкен кастрюльдың қақпағын ашып, қасықпен сорпа ішті, бір кесек етті алып, қампиған қарнын соққылай жүріп, үйдің артындағы мал қораға барды. Бір-екі помидор алып, өзенге қайта кетпек болып еді, бірақ оны белгісіз бір күш үйге қарай сүйрелей берді. Қолындағы помидорын басқышқа қойды да, есікті шиқылдата ашып, салқын үйдің ішіне кірді. Ауыз үйден өтіп, едені жаңа сырланған бөлмеге кіріп, жан-жағына қарады. Бөлменің іші қараңғы еді, бірақ жабылған терезе қақпақтарының арасынан аздап жарық түсіп тұр. Зұлқарнай көп ойланбай-ақ, орындықтың үстіне шықты да, жиылған төсекке қарғып шықты. Төсектің берекесін кетіріп, орындықтан қайта секіргенде, аяғына түспей, торс етіп құйрығына отыра кетті. Суық еденде біраз отырған соң, шифоньердің жанына барды, оның төменгі тартпасын ашып, ішінен бірдеңе іздеді. Бірақ қолына тиген бір бума қағаз оны алаңдата бастады, содан оны жарыққа апарып қараса, бір бума ақша екен. “Ақша” – деп ол ‘күбір ете қалды жерден жеті қоян тапқандай, көп ойланбастан ақшаны ала салып, судың жағасына қарай тұра жүгірді...

	Ал су жағасында баяғы балалар әлі ойнап жүр еді. Зұлқарнай үлкен балалардың қасына келіп:

	– Аға, менде ақша бар! – деді мақтанып. Ойнап жүрген балалар селт етіп, бір бума ақшаға қарап тұрып қалды. Ақшаны көріп, кейбірінің көзі бағжиып кетіпті.

	Зұлқарнай балалардың ақшаны көргенде, естерінің шығып кеткенін көріп, көкірегін керіп, асықпай санай бастады. Өзі сан білмейтін еді, бірақ әкесінің ақшаны қалай санайтыны есінде қалған ол, әкесіне ұқсап, саусақтарын түкіріктеп:

	– Бір, екі, жеті, жүз, сегіз, елу, – деп әрбір қағаздан соң ұнатқан сандарын айтты.

	Балалар ойындарын тоқтатып, сілекейлері шұбырып, Зұлқарнайдың қолындағы бес сомдық тұтас бумаға қарайды.

	– “Шибжий”, кел бізбен ойна, – деп ересек балалардың біреуі жалына бастады.

	Балалардың ақшаны көргенде, өзіне көзқарасы өзгергенін Зұлқарнай сезе қойды. Әсіресе жалынып тұрған бала әлгінде өзінің шекесін шерткен еді. Зұлқарнай бұлардың қасына келіп, әлгі балаға:

	– Иә, сен ала ғой! – деді.

	Екінші бір бала да сұрап еді, Зұлқарнай оған да берді. Басқалары сұраған соң, оған да Зұлқарнай бес сомдық көк қағазды ұсынды. Балалар екінші рет сұрап, асықтарына айырбастады. Сөйтіп, Зұлқарнай екі жүз елу сом ақшаны түгел үлестіріп шықты да, ал өзінің уысын асыққа толтырды. Зұлқарнай асыққа әбден қуанды: қашаннан бергі арманы да еді. Қашаннан бері ол асық ойнаған балалардың асықтарына телміріп, қызыға қарайтын, енді сол асықтар өзінің уысында тұр.

	Кешке ол үйіне қуанып қайтты, Әссирей баласының қолындағы асықтарды көріп:

	– Қарабала, асықты қайдан алғансың? Әкең берді ме, ә? – деді еркелете сөйлеп.

	– Жоқ! – деп бала тұра қашты.

	– Айт, қайдан алдың? – деп анасы қатқыл сөйлеп, зеки бастады.

	– Ақшаға айырбастадым, – деп бала тісін ақситып күлімсірей берді.

	– Қандай ақшаға? – деп анасының түрі өзгеріп кетті.

	– Әлгі әкем санайтын ақшаға, – деді бала.

	– Қашан санаған?

	– Кө-өптен бері, – деп созды бала даусын. – Шифоньердің тартпасынан таптым...

	– Е-е! – деп дауыстап жіберді Әссирей. – Алла сақтасын, мынадай баладан! О, сорлы басым-ай! – деп жүрегі алып-ұшып ол дереу үйге жүгіре кірді.

	Шифоньердің тартпасын түгел ақтарып таба алмаған ол басын қос қолдай ұстап, үйден атып шықты. Баласының қолынан сілкілеп:

	– Ақылсыз, ақымақ, ақша қайда, қайда деймін?! Сенен сұрап тұрмын ғой, – деді.

	Бала қорқып, жаутаңдап анасына қарай берген.

	– Білмеймін, – деді ол міңгірлеп.

	– Қалайша білмейсің?! – деді айқайлап анасы. Көзі шатынап, еріні дірілдеп, айтарға сөз таппады әйел

	– Олар – Мұрат, Алик, Сәлім, Жақып... Олар... Олар... – деді еріні дірілдеп, жылауға аз-ақ тұрған ұлы. – Соларға бергенмін... – деді бала жыламсырап.

	– Тастай қатқыр! – деп айқайлады Әссирей. Содан соң ол көшені бойлап, аты аталған балаларды іздей жөнелді.

	Бұл әңгімені ауыл-аймақ түгел білді. Бақытына қарай Әссирей екі жүз қырық бес сом ақшаны жинап алды. “Аллаға шүкір, осының табылғанына да!” – деп бес сомға қайғырмады да.

	Сол күні баланы “ақылға салу үшін” жақын адамдарын жинаған еді.

	Теңіздің үлкен әпкесі Алтыншаш та, аудан орталығында тұратын, Сүлейменнің “аудан” деп ат таққан әпкесі Кериме де, Сүлейменнің өзі де сол жиынға келді. Бірақ қалада тұратын Күмісхан келген жоқ, өйткені оған бұл хабар алыста тұрғандықтан жетпеген еді. Қарадав қаталдығын көрсетпек болып, ұлына сұсты көзімен қарай берді. Баланың қарсыласқанына қарамай, жеңгелері зорлап, оның бұтына шалбар, аяғына шұлығын кигізді.

	– Зұлқарнай?! Не істедің сен! – деді қабағын түйіп, сөз бастаған Қарадав. – Мен ол ақша үшін күнде өгіздей сүйретіліп жұмыс істеймін. Бәрі сен үшін. Сол ақшаға мен саған үй салғызбақпын.

	– Қашан салғызбақсың? – деді әкесінің шамданғанына әлі де сенбей, бала оның сөзін бөліп.

	Осындай ешбір ойсыз сұрауға бәрі де күліп алды.

	– Ұятсыз, – деді аудан орталығында тұратын Кериме, жүзіндегі күлкісін жасырып.

	– Зұлқарнай! – деді Қарадав сөзін жалғап. – Бұл қалай болғаны, сонда? Мен жұмыс істеймін, ақша табамын, ал сен жұмыс та істемейсің, ақша да таппайсың, тапқан ақшаны елге үлестіргенің не, ә? Ұрладың ғой. Алуға болатын-болмайтынын кімнен сұрадың? Ондайды істегендердің қолын кеседі... Бүгін мен сені қораға қамаймын! – деді әкесі ашуланып.

	– Қамамайсың, – деді ерні дірілдеп Зұлқарнай.

	– Көрдің бе, мынаны! Қамаймын! – деп, әкесі қарсы сөйлегені үшін ызаланып кетті.

	– Жоқ, қамамайсың! – деді бала сыбырлай сөйлеп.

	– Жоқ, қамаймын! – деп ақырды әкесі.

	– Жоқ! – деді ақырын ғана төрт жастағы Зұлқарнай жылап.

	Отырғандар тағы да күлді. Бірақ баланың табиғатын жақсы білетін анасы Әссирей баласының жылағанын тоқтату үшін дүкенге жүгіретінін есіне түсірді.

	Анасының босқа қорықпайтынын отырғандар да өз көздерімен көрді, құлақтарымен естіді. Зұлқарнай бақырып жылап, үйді басына көтерді. Бәрі құлақтарын басты. Анасы жағымды сөздер айтып, баласын жұбатпақ болды. Бірақ Зұлқарнай: “Апа-ау!” – деп бақырып, анасына жабысты.

	Теңіздің үлкен әпкесі Алтыншаш, баланың бақырған даусына шыдай алмай:

	– Жұбатсайшы, ананы! – деді Қарадавқа бұйырып.

	– Жарайды, ал, жарайды, қамамай-ақ қояйын, – деді әкесі.

	Зұлқарнай бірден жылағанын қойып, көз жасын жұдырығымен сүртті.

	– Көрдің бе, мынаны! Бірдеңе болғандай-ақ, жылаумен қорқытады, – деді аудан орталығында тұратын Кериме.

	– Алсен, келін, – деп Алтыншаш Әссирей жаққа бұрылды, – ақшаны бала көретін жерге неге қоясың?!

	– Қайдан білейін, апай-ау, оның шифоньерден тауып алатынын?! – деді Әссирей.

	Күйеуі ашуын әйелінен алды:

	– Ақшаның қандай қиындықпен табылатынын қайдан білсін! – Таңертеңнен кешке дейін жұмыс істеймін, ал тапқан ақшам талауға түседі...

	Бұл сөзге Теңіз ішінен ғана күлді. Зұлқарнайдың өзінің жолын қуатын адам екенін ол бүгін байқады. “Енді туған-туыстардың кім үшін жиналатыны белгілі”, – деп ойлады ішінен. Үлкендердің де кінәлайтын адамы бар. Үйдегі басқа балаларға ондай сенімсіздік жоқ еді. Олар айтқанды тыңдайтын еді.

	Қарасақал Сүлеймен “кеңес” біткенде, қарттардың ортасына баруға асықты. Орталық көшедегі ауланың жанында ұзын тақтайдан отырғыш жасалып қойылған еді. Сол жерге күнде кешке таяқтарына сүйенген қарттар жиналатын. Сүлеймен келгенде, қарттар бүгінгі болған оқиғаны айтып отыр еді. Ол амандасып, қастарына отырған.

	– Көрдің бе, балалардың қандай екенін! Осының бәрін кітаптан үйренеді... – деді Абдолла қарт.

	Абдолланы қарттар мазақтап “контр” дейтін. Ол жігіт кезінде байқамай, сынтаслылық мырзалардың бандасына кірген. Содан соң амалдап қызылдар жаққа өткен болса да, оның сол бірінші ағаттық ісін қарттар ұмытпайтын. Сөзге келіспей қалғанда оған “контр” деп айтпай қалмайтын. Абдолла оқудан залал көретін еді. Оның ойынша көп оқыған әдет-ғұрыпты ұмытады, қыздар ештеңеден ұялмай, қысқа белдемшелер киеді, бастарына жаулық салмайды, балалар ата-аналарын тыңдамайды. Бүгінгі болған оқиғаны да Абдолла осының салдары деп ойлады.

	– Мен бала кезімде ақша дегеннің не екенін білмейтінмін. Әкем ескі бөркін ки деп берсе, ең бақытты бала мен болатынмын... – деді ол

	– Әлбетте, әлбетте, – деп қарттар сөзін қостады.

	– Әлбетте, -деді екінші бір қарт. – Иә, балам көрерсің әлі, жұрттың бәрі де ақ нан жейтін заман болады, әрі сол заманда құтыратындар да болады, – деп айтатын еді менің әкем. – Ал біз, жеті бірдей аш бала, қара нанды да көрмейтінбіз, ақ нан туралы естігенде, сенбейтін едік.

	Абдолла оның сөзіне разы болып:

	– Міне, өзіңіз көріп отырсыз, құтырып кеткен. Ақша үлестіреді. Қарадавтың орнында мен болсам, оның таяқпен жон терісін сыдырар едім!..

	– Мүмкін, кім біледі оны, – деді жаңа келген Сүлеймен, – мына Зұлқарнайдай балалар келешекте ақшаны бір-бірлеріне тегін беретін болар.

	– Е, ондай кезді коммунизм деп айтады, – деді Абдолла Сүлейменнің сөзін бөліп, – оған дейін кім бар, кім жоқ!

	– Әй “контр”, сонда сен де коммунизмге дейін өмір сүрмексің бе? Сенің сүйегің де жетпес онда! – деп келемеждеді Сүлеймен.

	Қарттар қарқылдай күлді.

	Олар әңгімелерінің соңында, Зұлқарнай жаңа, келешек өмірдің, коммунизмнің адамы деген тұжырымға келді.

	Осы жағдайдан соң Теңіздің өмірінде мәнді бір өзгеріс болды. Сенбі күні Зұлқарнай шатырға көтеріліп:

	– Үйге балық әкелейік, Теңіз, – деп жалынды. – Кеше Сұлтангерей осындай балық ұстаған, – деп бала қолын кең етіп жайды.

	– Менде қармақ бар, Сүлеймен берген... Ақыры Теңіз балыққа баруға келіскен еді.

	Күн қызған, төңірек аптап. Өзеннің күміс толқындары көтеріліп, сылдырап ағып жатыр. Қармаққа көбіне шабақ балықтар ілінеді.

	Зұлқарнай гүлдің сабағына ұстаған балықтарын тізе бастады. Балықшылар бір орында тұрмай, безектеп жүргені. Ағынмен қалқып бара жатқан қалтқының соңынан еріп жүре береді. Теңіз де, қаздың қанатынан істелген қалтқыдан көз жазбай, аңдып жүре береді. Зұлқарнай киімдерін алып, Теңіздің соңынан әрең еріп келеді. Олар өзенді бойлай отырып, Нәсіпхан тұратын көшеге қалай жеткендерін де білмей қалады.

	– Жауын құртын әкел! – дейді Теңіз.

	– Қазір, қазір ағатай, – деді Зұлқарнай, қалбырдан жауын құртын шығарып жатып.

	– Күс! күс! Бір балық түс! – деп Теңіз құртты алақанына салып, екінші қолымен оны қармаққа ілді.

	Кенет Зұлқарнай Теңіздің бүйірінен түртіп:

	– Әне, келе жатыр! – деді. Бала аузын ашып, иін ағашпен суға келе жатқан Нәсіпханға қарап тұр еді.

	Басындағы кекжите байлаған жаулығы желпілдеп, Нәсіпхан балықшыларға тіпті көңіл аудармай, өз жолымен келеді. Теңіз бұрылып, енді қарағанда, Зұлқарнай Нәсіпханға қарай тұра жүгірді.

	Баланы көрген Нәсіпхан:

	– Бәлі, Қарабала қалай өсіп кеткенсің! – деді іш тарта сөйлеп.

	– Аға екеуміз балық аулап жүрміз, – деген Зұлқарнай қолындағы балықты көрсетіп мақтана бастады.

	– Осының бәрін өзің бе ұстаған? – деп сұрады Нәсіпхан шелектерін жерге қойып жатып, Теңізді көрмеген адамша.

	– Теңіз екеуміз! – деп бала тағы да мақтанды. Теңіз әйелімен сөйлесіп, қайта жарасуға бұдан ұтымды сәт болмас деген ойға келді де, бірақ не деп сөйлесерін білмей, сасқалақтап, аузына сөз де түспеді.

	– Бар, тағы да ұста. Бар, Қарабала! – деп Нәсіпхан оның тақыр басынан сипады.

	Нәсіпхан, иінағашын көтеріп, шелектерін даңғыратып, басқа жерден су алуға кетті. Шелектерін шайқап болған соң, қайта-қайта су іліп еді, бірақ су ілінбей осы жерден үйіне тез қайтқысы келді.

	Зұлқарнай Теңіздің қолынан қармақсапты алғанда, су ішінде құрттың жоқтығы көзіне ілінбеді, толқындарды тіліп өткен жіпті көргенде ғана құрттың судың ішінде екенін байқап:

	– Қара, қуып жатыр! – деп Зұлқарнай айқайлап жіберді.

	Теңіз баланың қолынан қармақсапты алып, тартып еді, бірақ қармақсап майысып қалды.

	– Мүмкін, тасқа қапқан болар, құрып қалғыр! – деп ашуланып, Теңіз бар күшімен қармақсапты тартып қалды.

	Жіптің ұшында үлкен, қара бірдеңе жылтырап көрінді.

	– Жылан! – деді де, Зұлқарнай Теңіздің қасынан қаша жөнелді.

	– Ойбай-ай! – деп әріде тұрған Нәсіпхан да айқайлап жіберді.

	Көгалға бір үлкен балық сылп ете түсті. Жүгіріп келіп Теңіз оны ұстайын деп еді, бірақ балық қолынан жылпылдап шыға берді. Ақыры, Теңіз екі қолымен қызыл теңбілді, үлкен балықты мықтап ұстап:

	– Ей, – деп Зұлқарнайға айқайлады, – көр, қандай жылан екенін.

	Бала көзін бадырайтып, оған қарауға да, жақын баруға да қорықты. Нәсіпхан қорыққан баланың қасына барып, оны құшақтап, өздеріне қарай балық алып келе жатқан Теңізге таңырқай қарады.

	– Біздің өзеннен мұндай үлкен балықты ұстаймын деп өмірі ойлаған жоқпын, – деді Теңіз Нәсіпханға қарап.

	Ұзындығы Теңіздің шынтағына дейін жететін балық еді. Қорқынышы тарқамаған Зұлқарнай балыққа қолын тигізуге де батпады.

	– Ұста, ал ұстап көрсейші! – дей беріп, Нәсіпхан балықты сипалай бастады.

	Сол кезде Зұлқарнай да балыққа саусақтарын тигізді де, бірден қолын тартып алды.

	– Ей, қорқақ! – деді Теңіз.

	– Қорқақ емеспін! – деп Зұлқарнай балықты қолына алған еді, бірақ балық қолынан суси түсіп, шорши бастады. Зұлқарнай да жерге жата қалып, шоршыған балықты кеудесімен басып, содан соң қос қолдап ұстады. Ал Теңіз сол арада Нәсіпханның қолын қатты қыса ұстап, оған телміре қараған еді. Нәсіпхан үнсіз төмен қарады. Осы кезде Зұлқарнайдың қолындағы балық тағы да сусып түсті, ол тізерлеп отыра қалып, оны қайтадан ұстамақ болды.

	– Қараңдар, тағы да суға қашты, – деді Нәсіпхан қатты күліп.

	– Татуласайық! – деді Теңіз, балықпен алысып жүрген балаға қарамай, Нәсіпханның көзінен көзін алмай.

	– Қара, қарасайшы, – деді Нәсіпхан, алдаусыратып, сұраққа жауап бермей.

	Зұлқарнай ақыры балықты ұстап алып, айырылмай, Теңіздің жанына келді.

	– Ой, қандай үлкен еді! – деп бала тамсанып отыр.

	Теңіз көгалда жатқан Зұлқарнайдың көк шалбарын алып, балағына балықты салды да, екі жағынан байлады.

	– Балықты ал да, тез үйге қайт! – деді Теңіз. Зұлқарнай қуанып, жиекпен үйіне қарай тұра жөнелді.

	Өздері оңаша қалғанда:

	– Екеуміздің арамызда бір түсінбестік болды, – деді Теңіз сыбырлап.

	Нәсіпхан үндемеді.

	– Солай ма? -деді Теңіз, жауап күтіп. Нәсіпхан жауап бермеді, көзін төмен түсіріп, аяқ астына қарай берді.

	– Бүлінетіндей ештеңе болған жоқ қой... Айтшы, солай емес пе? – деп тағы да сұрады Теңіз.

	– Сурат ше? – деді Нәсіпхан.

	– Сурат? Ол кім, сенің қасыңда? Сен оны Нәсіпхан неге өзіңмен теңестіресің?! – деді Теңіз.

	– Жоқ, мен оны өзіммен теңестірмеймін, – деді Нәсіпхан даусын әрең шығарып.

	– Мен тіпті де... – деді Теңіз көңілдене сөйлеп.

	– Білмеймін... – деді Нәсіпхан.

	Теңіздің үлкен әпкесі Алтыншаш пен екі жеңгесі кешке Нәсіпханды үйге ертіп келді. Ертеңіне бар дүниесін машинамен әкеліп, Теңіздің бөлмесіне жинады. Үшінші күні Сұлтангерей Нәсіпханға деп Норильскіден алып келген сый-сияпаттарын берді. Сыйға – қызыл етік, қызыл шұға көйлек алғаннан соң, Нәсіпхан қайын ағасының қасында сөйлеуіне болатын еді. Қарадав пен Арун келінді әдет бойынша сөйлетпейтін.

	Шөп шабу мезгілі де біткен еді. Ауыл тұрғындары таң атар-атпастан шалғыларын алып, мотоциклдеріне отырып, өздеріне берілген үлес жерге кетеді. Істеген жұмыстарына разы болып үйлеріне қараңғы түскенде қайтады. Теңіздің үй-іші шөпті зират ішінен шабатын болған. “Алысқа бармаймыз, жап-жақын, шөп таситын трактордың да керегі жоқ... арбамен де тасуға болады”, – деп Теңіз қуанып қалды.

	Шөп шабуға барар алдында ол шалғысын қайрап, Нәсіпханға сусын мен азық дайында деп тапсырды да, ертерек жатып қалды. Теңіз таң алдында сықылықтаған күлкіден оянды. Ашық тұрған терезеге барып, сыртқа қарағанда, күлкі басыла қалған еді. Тылсым тыныштықты Кубань суының гүрілі бұзды. Теңіз терезе алдында біраз тұрды. Күлгін түсті аспанда жұлдыздар сөне бастапты. Таңертеңгі суық ауа сезіледі. Әрбір оқыс дыбыс, тіпті қанаттарын қаққан кішкентай торғайларға шейін тыныштықты бұзды. Теңіз сырттан соққан салқын самалға кеудесін тосып, терең тыныс алды. Ол ас үйден азығын және ілулі тұрған киіз қалпағын алып, ауладан шыққан.

	Теңіз зират қоршауына жеткенде, күннің қызарған шеті енді көріне бастаған еді. Ертеңгі ауа райы әлі салқын. Теңіздің мұрнына шөп иісі келді. Дорбасын жерге қойып, Теңіз шиқылдатып қақпаны ашты. Зират ішіндегі шөптен күзетші Мақсұт өз үлесін шауып алған екен.

	Теңіз азық салған дорбасы мен шалғысын алып, зираттың ішіне кірді. Жасыл шөп басқан, жан-жаққа еңкейіп тұрған құлпытастар көңілге мұң ұялатады. Сол тастардың астына адамдар көмілген. Теңіздің басына не түрлі ойлар келді: “Қалай өмір сүрді екен олар? Олар бізге қандай бағалы заттар қалдырды екен? Оны қалай білеміз? Мына жер қаншама адамдардың қайғы-қуанышын жұтты. Және ешбір адам олар жайында бізге ештеңе де айтпайды. Міне, көрдіңіз бе, олардың бәрі де бірдей болған... Ал олардың қуаныш-қайғылары біздің басымызға туатын болса ше? Олардың әрекеттері де бізбен бірге, өмір сүрсе ше? Олардың арасында мейірімділер де, мейірімсіздер де, ер жүректілер де, қорқақтар да бар болар және сайқымазақтар мен әзілқойлардан да құр алақан емес шығар... Олар да бір кезде біз сияқты өмір сүрген. Олар туралы бізге кім айтады? Кім баяндайды? Біреуге біреудің жеткізуі керек қой! Кім? Біз кеткенде ше?!”

	Теңіз күні бойы шөп шапты. Бұрын шөп шауып көрмегендіктен, бүкіл денесі қозғалтар емес. Шөп шабу қиын еді. Тас көп болатын. Оған шалғы тисе, шалғының бүлінетінін ойлап, Теңіз қайта-қайта еңкейіп, тастарды алысқа лақтыруы керек болды. Сөйтіп қиналғанына да қарамай, ол құлпытастардың айналасындағы шөпті де шапты. Осының бәрі оған қиын тиген еді. Ол қайта-қайта тоқтап, шөппен шалғысын сүртіп, оны қайрап, дем алмақ болды. Түске таман Теңіз мүлде шаршаған. Ол киіз қалпағын тастап, көйлегін шешіп, терлеген денесін сүртіп, қақпаның жанында отырған. Өз үлесінің жартысын шауып та бітірген еді.

	Теңіз дорбасынан шөлмегін шығарып, айранды ішіп болған соң, жеңілденіп, көйлегін төсеп, жантая кетті.

	Айнала жым-жырт еді. Көкпеңбек аспанға қараған сайын, тынысы кеңіп кетеді. Теңіз көзін жұмып, еш нәрсені де ойлағысы келмей, көпке дейін қимылсыз жатты.

	Кенет оған:

	– Теңіз! – деген дауыс естілді.

	Ол басын көтеріп, жан-жағына қарады, бірақ зиратта ешкім де жоқ еді. “Мүмкін жаңсақ естіген болармын”, – деп ойлады Теңіз. Осы дауыс бір кездегі дауысқа ұқсайтын еді, оны анасы сондай дауыспен шақыратын еді...





	https://t.me/kzkitap





Notes


	[←1]

Өлеңдерін аударған Тортай Садуақасов.





[←2]

Вий – Н. В. Гогольдің шығармасында.





[←3]

Ноғай – XIII ғасырда Алтынордада өмір сүрген.





[←4]

Едіге – Ноғай ордасын құрушы. XV ғасыр.





[←5]

Орақ пен Мамай – Едіге әулетінің батырлары.





[←6]

Ер Тарғын – Х\7-Х\ПІ ғасырларда өмір сүрген халық батырлары.





[←7]

Ер-Досмамбет – батыр-жырау, XVI ғасырда өмір сүрген.





[←8]

Шора – халық батыры. XVI ғасырда өмір сүрген.





[←9]

Урым – Греция





[←10]

Ескендір Зұлқарнай – Александр Македонскийді ноғайлар осылай атаған.





