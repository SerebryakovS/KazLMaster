	Дəлелбек Батыр

	Тілеп алған қасірет



	(Хикаят)



	Ресейдің Алтай Республикасы,

	Қосағаш ауданының зиялы азаматы,

	шежіреші Пионер Сұлтанұлы

	Мұқтасыровқа арнаймын





	Орман іші қоңыр салқын. Анда-санда уілдеп өткен жібек жел ағаш жапырақтарын жеңіл сипап өтіп, айналаға шөккен мылқау тыныштықтың шырқын бір сəт шайқаған бола ды. Бірақ шамалы уақыт өткен соң айналадағы жасыл əлем өзінің байырғы қалпына келіп, сол бір тамаша əдеміліктің құшағына қайта енеді. Ештеңе болмағандай зəулім қарағайлар мен тоңмойын теректер ұшар басын көгілдір аспанға атып, талай жылдардан бергі мылқау əдеттеріне салып, мелшиіп, айналада болып жатқан дүниелерге қатысы жоқтай маңғаздана тəкаппарлана баз кешеді. Ұйыса өскен ағаш көлеңкелерінен күннің шашыраған сəулелері жердегі қаулап өскен шөп атаулының тек əрбір бөліктерін ғана шарпып тұр. Ағаш қаншама қалың өскенімен екі аяқты адамның, төрт аяқты жануардың жосылта жүгіріп өтуіне мүмкіндігі мол. Зəулім ағаштардың жоғары жағындағы ұйыса өскен бұтақ-жапырақтары бір-біріне сəлем бергендей түйісіп тұрса, төменгі жақтарындағы түйе бойындай биіктікке тебіндеген қысқа бүрлері тіршілік иесіне кедергі жасай қоймайды. Табиғат та осының бəрін шебер қиюластырып, əр нəрсені өз орнына, бір-біріне кедергі жасамауын қадағалап, зергерлік дəлдікпен орналастыра білген. Ал егер керісінше болса ше? Бір алып қарағай мен екінші дүрегей теректің арасы бір қарыстан сəл-ақ қашық болса ше? Осыдан кейінгі суретті көз алдыңызға елестетіп көріңізші: өз ісіне жүрдімбардым қарайтын аспаздың қара ботқасына ұқсамай ма екен, сірə? Мұндайда түздің жан-жануарлары қалай өмір сүріп, қалайша тіршілік етпек. Адам баласы мұндай сəттерде табиғат аясында қалай серуендемек, қандай жағдайда бойын жазып, таза ауада дем алмақ?

	Міне, қазіргі сəтте зəулім қарағайдың түбінде айналаға зер сала қарап, қиял құшағына шомып отырған бала жігіт Алшағырдың негізгі ойы да осы төңіректе өрбіп жатқан еді.

	Үйінен «қырық қадам шыққан адам мүсəпір» де ген мəтел кітапты жатып та, тұрып та оқитын Алшағырға иненің жасуындай да əсер етпеген сияқты. Жақында Даниэль Дефоның «Робинзон Крузосын» тамамдап, сол бір дүниеде өте сирек кездесетін шым-шытырық оқиғалар тоғызыншы сыныпты жақында ғана тауысқан Алшағырды қатты қызықтырып еді. Өзі де сол шалқыған мұхит ортасындағы жалғыз аралда қаншама жыл тіршілік кешкен жүрек жұтқан Крузоның адам айтса нанғысыз жанкешті тіршілігіне сүйсініп, бала көңілі тасып, қызығушылығы белең алып, қиялы шарықтап кеткен. Дүниеде мұндай оқиғалардың орын алатынын, сондай ержүрек те, батыл адамдардың бұл жарық дүниеден ілеу де болса біреуінің кездесетінін бала сезімі бағамдаған тұғын. Іштей Крузоға еліктеп, мынау жаңа жайлауға көшіп келген соң, əудем жерден басталатын ұшықиырына көз жетпейтін көл-көсір орманға қызыға қарап, «шіркін-ай, мына орман да сол бір кітапта суреттелетін аралдан аумайды екен» деп іштей өзін-өзі ынтықтырып қойған. Əрине, кітапта суреттелетін оқиғаның бəрін жазушының қиялынан туған əрекеттер екенін қиял сүзгісінен өткізген Алшағыр болған жоқ, сондағы суреттелетін тіршіліктердің барлығын сол күйінде қабылдап, жасөспірім жігітті бір дүлей күш осы кітап оқылып болған соң алға итерген.

	Бұлар осы жерді жайламағалы үш-төрт жыл өтіп кеткен. Оның да себебі жоқ емес. Міне, енді біраз жыл жайламаған жерге қайтадан қоныс аударғандарына бірінші болып осы Алшағыр қатты қуанған. Баяғы жылдардағы жұрттарынан қозыкөш жерге ауытқып қонып, қалың орманға біртабан жақын, сол бір таудан тулай аққан мөлдір өзеннің жоғары сағасын ала жасыл алқапқа үйлерін тіккен.

	Шөбі шүйгін, жайылымы кең, орманның күнгей жағындағы алқаптың бəрі де кең жазира, жасыл кілем түстес, өте бір əдемі, жұмақтың төріндей. Бұрыннан белгілі жазыққа мал да үйреніп, бастарын сүйсіне жерге сала бастаған. Маусым басталғалы бері күн де жылы тұр. Анда-санда жүндей түтілген ала-шабыр бұлттар күн көзін көлегейлеп өткені болмаса, қорғасындай сіресіп, аспан əлемін біржолата бүркеп алатын сұрғылт, сағымсыз, салауатсыз бұлттар қазіргі сəтте келмеске кеткендей. Аспан да айшықты, күн де шапақты нұрын жерге аямай төгіп тұрған жайы бар.

	Алшағырды орманға жетелеген тағы бір себеп: кітап кейіпкерінің əрекетіне қызығушылықтан туған мақсатымен қатар, осыдан үш күн бұрын отбасында болған бір келеңсіз оқиға еді.

	Əкесі Асубайдың біреудің мал-мүлкіне қызығушылығын, жоқ жерден оңай олжа іздеп, сол жымысқы мақсатына жетуге кей сəттерде барын салып, бақанын сындыратын арам əрекеттеріне де Алшағыр ес білгеннен бері қанық болатын. Кітапты көп оқып, сондағы айтылатын ізгі қағидаларды бойына сіңіріп өскендіктен бе, Алшағырға туған əкесінің бұл қылықтары сол оқылған кітаптардағы айтылатын кейіпкерлердің адами қасиеттеріне сəйкес келе бермейтін. Кей сəттерде еріксіз ойға шомып, «менің əкемнің істеп жүрген тірліктері дұрыс па, əлде жазушылар сыпыртып өтірік жаза бере ме?» деген сауал санасына ұялап, жас жүрегі тулап, соған жауап таппай қиналатын. Əкесінің қылықтарын дұрысқа бағалайын десе, мал-мүлкін жоғалтып, зар еңіреген, қарғап-сілеген адамдарды көріп, ащы сөздерін естиді. Сонда сол қарғыстың ішінде əкесінің бейнесінің жүретінін де көзге елестетіп, оның мұндай іс жасағанына іштей наразы боп жүретін сəттері де талай рет болған.

	Нағашылары оқыған, көзі ашық адамдар еді. Сонау Шүй бойындағы бас-аяғы ат шаптырым қалың тоғайдың іргесінде орналасқан Сарытоғай деген ауылға анасы төркіндеп барғанда өзімен бірге тұңғыш ұлы осы Алшағырды да ерте барған. Сонда шешесі ағаларына қалжыңдап, «менің ұлымның қырық серкешін беріңдер» дейтін. Сонда нағашысы «міне, мынау жиенімнің қырық серкеші» деп балаларға арналған кітап, қағаз, қарындаш ұсынатын. Сонымен қатар бір қозы-лақтың құлағына ен салып бергенді де ұмытпайтын. Күнде баратын ауыл арасы жақын емес, олар ойда болса, бұлар жүз шақырымнан астам биік таулар мен қалың орман ортасындағы қыс қыстауда, жаз жайлауда, үнемі мал соңында жүретін. Соңғы рет осыдан төрт-бес жыл бұрын барғанда нағашысы жаңа туған, көзі де ашылып үлгермеген, сұрғылт түсті күшік сыйлаған. Шындығында, сол сүйкімді күшікке қызығып, Алшағырдың өзі қалап алып еді. Ақыры сол күшігі төбет емес, қаншық болып шықты. Күшікті шағын жəшікке салып, үйіне алып келгенде оның күдірейген жонын көріп, əкесі Асубай да «ойпырым-ай, мынау болайын деп тұрған төбет екен, шамасы асыл тұқымды иттен тараған болу керек» деп қуанышын жасырмаған. Сырт пішініне көзі тойған Асубайдың күшіктің жынысын анықтау да бір сəт кəперінен шығып кетіп еді. Табиғатында қаншық итті өлердей жек көретін əкесі күшіктің көзі ашылып, белі көтерілгенде ғана барып оның ұрғашы екеніне көз жеткізді.

	─ Ой, мына немелерің ұрғашы ғой. Мен мұны төбет екен деп алданып жүрсем, көзін құрту керек мұның,─ деп табағынан ас ішіп жатқан күшікті шап беріп ұстап алған Асубай күшікті барлай қарап біраз тұрған. Осы сəтте Алшағыр да жүгіріп келіп, өзі күтіп, асырап жүрген күшігін əкесінің қолынан жұлып алған.

	─ Көке, тиіспе күшігіме, бұл өссе жақсы ит болады,

	«үйіңді күзетіп жүрсін» деп нағашым берген, – деп жыламсырап сұрғылт күшігін жəшігіне апарып салып қойған.

	─ Иə, жақсы ит болады саған! Ертең қара да тұр, ай сайын күшіктеп мазаны алмаса əкел қолыңды, одан да өсіп ит болмай тұрғанда жоқтауын асырып жіберейін, ─ деп əкесі күшікке қайыра ұмтылғанда араға анасы киліккен.

	─ Онда нең бар, баланың күшігінде. Ұрғашы болса несі бар екен. Тұқымы жақсы болса кейін еркегін алып, басқасын көрші қойшыларға таратып береміз. Нағашысының сыйлап берген күшігін өлтірем деп сені жын ұрған ба? Сосын оның қарғысын кім көтереді?

	─ Берген соң еркегін бермей ме? Ұрғашысын беріп пермі құрсын деп жүр ме? ─ деп Асубай да біразға дейін дес бермеген.

	Ақыр аяғында анасы мен Алшағыр жеңіп, сұрғылт күшік əйтеуір бір өлімнен аман қалған.

	Уақыт өте келе күшік те қоң жинап, өсіп-жетіліп, аяғы үлкен сұр қаншыққа айналған. Бұл көрініс Асубайға да маза бермей, ішкенін ірің, жегенін желім етіп, əйтеуір маза бермеген. Бұдан басқа да екі төбеті аз болғандай сұр қаншық келесі жылы қыс ортасында күшіктесін кеп. Төрт күшіктің еркегі деп біреуін қалдырып, қалғанын басқа біреулерге үлестіріп берген. Қаншық болса да жастайынан бауыр басып өскен Алшағырға каникулға келген сайын еркелеп, аяғына оратыла кететін. Бұл да еркелеген иттің басынан, жонынан сипап, сұр қаншықты өзімен бірге түзге ертіп шығатын. Қаншық болса да қайраты бір басына жетерлік, жүгірсе желдей есетін, ұстаған аң-құсын шеңгелдеп тістеп жібермейтін, азулы итке айналды. Ол кеткен соң да екі-үш түлкі, бірнеше қоян алған көрінеді. Бірақ бойындағы бар міні ─ жынысы. Асубай Алшағыр жоқта əлденеше рет атып тастауға оқталған екен. Бірақ шешесі Ақзейнештің арқасында иті аман қалған. Сол анау үш-төрт түлкінің терісін илеп, күйеуіне бөрік тігіп берген соң ғана Асубайдың ашуы тарқаған сияқты болған. Бірақ бұл Алшағырға ашу нөсер жаңбырдың уақытша толастауы сияқты болып көрінген.

	Алшағыр мамыр айының аяғында сабағын аяқтап қалған сəтте сұрғылт қаншық қайыра күшіктеп, ендігі кезекте дүниеге алты күшік əкеледі. Бұл оқиға Асубайдың төбесінен жасын түсіргендей əсер етті. Осы жолы Алшағырдың үйде жоғын пайдаланып ойына келген əрекетін істеп бақты. Бейшара Ақзейнештің шыр-пыр боп қарсыласқанына, Алшағырдан кейінгі бір қыз, бір ұлының ботадай боздағанына пысқырып та қараған жоқ. «Қуырдақтың көкесін түйе сойғанда көр» дегендей сұрғылт қаншық туысымен-ақ Асубай жауар бұлттай түнеріп, ендігі сəтте осылардың барлығының көзін жоймаққа белін бекем буған. Таңертең Ақзейнеш шай қамдап, екі баласы шырт ұйқыда жатқан сəтте ойламаған жерде дүниені дүр сілкіндірген мылтық дауысы естіліп, бұдан өлердей зəресі ұшып үрейленген Ақзейнештің қолынан ожауы түсіп кетіп, төсекте жатқан екі сəби де шошып оянған. Сөйтсе, Асубай оқтаулы мылтығын күшіктерінің қасында ұйықтап жатқан қаншықтың басына жақындатып əкеліп, шүріппені басып қалады. Жақыннан тиген оқ қойсын ба, сол жерде ақ Алшағырдың нағашысының үйінен күшік күнінде қалап алған иті жатқан күйінде сеспей қатады. Іле жүгіріп келген Ақзейнеш бұған не істей алсын, танауы қоңқиып, қанын ішіне тартып алған күйеуіне бір, басының мылжа-мылжасы шыққан итке бір, оның қасында қыңсылай бастаған жетім күшіктеріне көз тастап, күйеуіне қатты ренжиді.

	─ Əрбір тіршіліктің киесі бар деуші үлкендер. Асубайау не істедің, ол иттің жазығы не еді?! Итті аямасаң да анау оқудағы ұлыңды аясаң етті. Күшік кезінен асыраған Алшағыр еді ғой, енді оған неңді айтасың? Мына шиеттей күшіктерінің қарғысын арқалап жүрмесек болғаны. Бұл да анау сенің бүлдіршіндерің сияқты сəбилер ғой, құдайым артын тыныш қылсын, ─ деді əйелі жас жуған бетін күйеуіне қаратып.

	─ Ой, қатын-ай, ақырзаманды жақындатып тұрады екенсің ылғи да. Бір туған ит күшіктей беруін қойсын ба, не істейміз оның бəрін. Мұның бəрін асырасақ не шақ келеді, одан да енесінен бірақ құтылғанды жөн көрдім. Сен енді жас балаша езілме, сонау Шүйден қаншық ит көтеріп кел деген мен емес едім ғой. Алғаннан соң еркегін алу керек еді, ─ деп «ендігі сөз бітті» дегендей бұрылып, қорадағы отарды шығаруға беттей берген.

	─ Енді анау күшіктерге сүт беріп өзің асырайсың ба? ─ деп əйелі де кекете айғай салған.

	─ Оған да қам жеме, амалын өзім табам.

	Ия, өзі айтқандай Асубай бұл мəселенің де шешімін тапты. Алғашында бұларды да жер жастандырмақ ниетте еді, бірақ бойын бір аяушылықтың жалыны шарпып өтті ме, əйтеуір бұл қиялынан тез айнып, тірідей құтылғанды дұрыс деп тапты.

	Қозы салып жүрген екі кереқапты бір-бірімен кендір жіппен жалғастырып, қоржын етіп түйді де, екеуіне шараналары кеуіп үлгермеген, ана сүтін зəру етіп қыңсылаған күшіктерді үш-үштен орналастырып, жарты шақырым жерден басталатын қара орманға бойлай еніп, бір кəрі теректің түбінде орналасқан алаңқайға апарып тастаған. «Обалсауаптарың сендерді жаратқан құдайда болсын» деп бетін сипап, атына қарғып мініп, біреу ұстап алып, бұл қылығы үшін жазалайтындай көрініп, кері қарай зыта жөнелген. Ағаш бұталарына сабалатып, орман ортасындағы тар саңлаулардан да екпіндей өтіп, сондағы томпақ-шұңқыр, томбаулардан да ат тізгінін бос жіберіп, əйтеуір аманесен ағаш құрсауынан атып шыққандай болған. Шиеттей күшіктердің жылаңқы дауыстары алыстағанмен олардың аянышты қыңсылдары бəрібір құлағынан кетпей, сана-сезімін мүжіп жатқан секілденген. Орманнан тəуіп етіп шыққан отағасы ендігі жерде пəле-жаланың бəрінен де құтылдым деп ойлап, шабдар атының сауырына он екі өрім дойырын сықпыртып-сықпыртып алып, пəленің алдан күтіп тұрғанын Асубай қайдан білсін, желдей жосылтып келе жатқан шабдар ат байқаусызда аяғын тараққұйрықтың ініне тығып жығылған сəтте ат үстінде мұндай болады деп əсте күтпеген отағасы анадай жерде жатқан ешкі жонды күрең тасқа қарай ұшып түскен. Құдай жар болғанда оң қолы ғана сынып, аман қалған. Содан жаз бойы гипсте жүріп, қоңыр күзде ғана қолы икемге келген. Білегінің сүйегі қисая бітіп, денесіне сөйтіп ойламаған жерден бір кемшілік тілеп алған.

	...Каникулға келген Алшағыр да жасынан асыраған итінен айрылғанына ренжіп, əкесімен екі-үш күн тілдеспей қойған сəттері де қазіргі сəтте бала жігіттің көз алдында күні кешегідей-ақ сайрап жатыр.

	Содан кейінгі жылдары бұл жайлауды ауыстырып, басқа жаққа, осыдан отыз-қырық шақырым болатын, орманы қалың болмаса да, бұта-қарағаны мол, өрісі кең, жайылымы жайсаң тау қысаңына қоныс аударған тұғын. Асубайдың ойынан сол бір оқиға алыстап кетсе де, Алшағыр сол бір кеудесінде қара дағы бар сұрғылт күшігін ұмытар емес. Одан туған күшіктерінің енесінің аузынан түскендей өте ұқсас екендігі оның көз алдында.

	Алшағыр орнынан көтеріліп, зəулім қарағайдың ұшар басына көз тікті: айқыш-ұйқыш боп шашырай жайылған жасыл бұтақтарынан ағаштың ұшар басына көз жеткізудің өзі бір қиямет боп көрінді оған. Жуан қарағайды екі қолымен құшағына алып көріп еді, саусақтары бір-бірімен əзер түйіскендей болды. Ағаштың ірілігі мен биіктігіне таңданып, таңдайын тақ еткізді. Содан соң жердегі қалың шөпті сипалай отырып, көк жасаңға аунай кетті. Таңертеңгі алып шыққан қапшығына көз жүгіртті, анасына «бүлдірген, қарақат теріп келем» деп айтса да, шешесі бұл жидектердің əлі пісіп үлгермегенін бағамдап, ой елегінен өткізбеді ме, əйтеуір ұлының құштарлығына қарсы болмай, азық-түлігі мен шағын балтасын, əкесінің мал сойып жүретін ұстарадай өткір пышағын салып берген. «Кешке қалмай тез қайт, мына қараорманда адасып кетуің де мүмкін» деп ескертуді де ұмытпаған еді. Бірақ бала жігіттің ойы тереңде жатқан.

	Ол жолға шығардың алдында қапшығына оқып шыққан кітабын да сала салған. Ендігі сəтте «Робинзон Крузо ны» алып, тағы да парақтай бастады. Ия, сол кітапта суреттелетін аралдың келбеті де, ондағы өсімдік атаулының бəрі де кітап мазмұнына сəйкес келетін тəрізді. Бірақ ондағы жабайы ешкілер мұнда көрінбейді, тіпті жан-жануар атаулы бұл орманнан қарасын батырып, біржолата құрып кеткен сияқты. Тек анда-санда көкек дауысы естіліп, жыртылыпайырылған қарғалардың қарқылдағандары ғана жақын маңда бір тіршіліктің бар екенін паш етіп тұрғандай еді. Айналасындағы ұйыса өткен ағаштан алыста болып жатқан тіршілікті болжау мүмкін емес. Тек өзінен екі-үш қадам жердегі дүниелерді ғана айыруға жағдай бар. Көз ұшының жететін мөлшері осымен шектеліп тұр. Бірақ жата қалып ағаш түбінен көз жіберген адам қозы көш жерді де болжап алатындай мүмкіндік бар сияқты.

	Қазан орнындай алаңқайларда қызылды-сарылы гүлдер қауызын жарып, орманның жасыл бөліктеріне əжептəуір əр беріп, түрлендіріп тұр. Кейбір ағаш түбінде əр түрлі саңырауқұлақтар бой көтеріп, шып-шып жапырлай орналасқан. Егер бұл жерде осындай өсімдіктерді қорек ететін ұлт өкілдері болғанда орман арасында қаулай өскен саңырауқұлақтар əлдеқашан қолды болып, олардың сүйікті асына айналар еді. Ал қазақтың қанына сіңбеген соң бұл өсімдіктер де иесіз қалған қақталған күмістей боп, уақыты біткен соң ешкімге қажет болмай қурап, шіріп бітеді.

	Алшағыр қарнының ашқанын сезді. Шешесі біраз тамақ салып берген екен. Бауырсақ, құрт, кешегі асылған еттен қалған екі жілікті де ұлының қапшығына сүңгітіп жіберіпті, бес-алты түйір құрт, ірімшік, бір шөлмек іркіт, бауырсаққа қосып жесін деп шағын су шыныға бір түйір май да салыпты. Кім біледі, анасы ұлының жорығы туралы не ойлағанын, ана жүрегі сезімтал ғой, бəлкім Алшағырдың ішкі ойын сезген де шығар?!

	Таулы жер болған соң таңертең мұнда салқын болады. Əмбе шілде айы емес, маусым орталаған шақ. Бұл кезде де тіпті ойламаған жерден күн лезде суытып, қар жауып қалатын кездері жиі кездеспесе де табиғаттың мұндай қиқарлығының аракідік кездесіп қалатынын жоққа шығармау керек. Ал тай тауын мекендейтін əрбір ұлт пен ұлыс, аң мен құс үшін айналасының кербез мінезі əлдеқашан тосын жаңалық болып көрінген емес. Бұған Алшағыр да бала кезінен қанық болған. Сол себепті де үйден шыққанда əкесінің қой терісінен тігілген шолақ тонын киіп шыққан. Күн жылы болған күнде де бұл тон терлетіп, ыстықтатпай, адам денесіне бір қалыпты əсер етіп тұрады екен. Тіпті өзіне құйып қойғандай шақ келген. Алшағырдың да денесі əкесінікіндей қапсағай, бойы да Асаубайдікіне жетпесе де, соған таяп жығылады. Енді бірер жылдан кейін одан да асып кетері хақ. Əрине, ер болып жаратылған соң көз тоятындай қомақты, лом темірді майыстыратындай қайратты, аюға қарсы шығатындай батыл болған дұрыс қой. Міне, қазіргі сəтте кəмелетке толмаған бала жігіт болса да, оған сынай қараған адам осындай қасиеттерді бала бойынан бірден аңғарар еді. Сырт пішіні Асубайға тартқанымен, Алшағырдың мінезі əкесінің талай жылдан бері қалыптасқан қасиетінен керақар, алыста жатыр. Əкесі еңбекқор, батыл болғанымен, оның біреудің ала жібін аттап, дүниесіне көз алартып, қызығатын сұғанақтығы да жетіп жығылатын. Бұған Алшағыр қарсы келуге бата алмаса да, сырт пішінімен, іште пайда болған дүлей наразылығымен жақтырмайтындығын əйтеуір бір жеткізіп қалуға талпынатын. Əкесі ұлын баласынып, оның қылығына назар аударып, бір рет те көңілін бөлген емес. Сондықтан бала жігіттің ішінде əкесі болса да, оған деген наразылығы бүлкілдеп қайнаған сорпадай баяу толқып жататын.

	Міне, Асубайдың соңғы əрекеті Алшағырдың орман аралап, осы аймақтың табиғатымен жете таныссам ба деген бұрыннан келе жатқан мақсатына одан əрі май құйып, соның нəтижесінде екінші бір бөгде қиял санасынан еріксіз орын алып еді. Кетерінде түзге шыққан болып, бір жапырақ қағазға «көке мен сенің істеп жүрген қылықтарыңа риза емеспін, сондықтан мені іздемей-ақ қойыңдар» деген сөздерді жазып, үнемі кешке ғана тыңдайтын радиоқабылдағышының астына жасырып кеткен. Əрине, ұлының мақсаты ─ үйінен біржола жоғалып кету емес еді, екі-үш күн орман арасын да түнеп, əкесінің зəресін ұшырмақ болған. Алайда, ұлының бұл əрекетіне жаны күйзеле шырылдап, уайым-қайғыға бірінші боп бататын өзі қатты сыйлайтын анасы екенін бала жігіт бағамдап, қиялына түйген жоқ еді. Міне, Алшағырдың қазіргі сəттегі орман арасында əкесінің төрінде жатқандай жайғасқан себебі осындай болатын. Ойына əкесінің бейнесі оралса оған ауылдастарының əзіл-шыны аралас айтқан сөздері жиі орала беретін. «Сен əкеңе тартпапсың, шама сы нағашы жұртыңның қаны жеңген сияқты, əділдігің мен турашылдығың, көпшілдігің мен қолыңның ашықтығы соларға бұра беретін сияқты» деп айтқан сөздеріне Алшағыр намыстанбайтын, қайта бұл қасиеттердің бойына тасқа біткен қынадай берік орнағанына төбесі көкке жеткендей қуанатын. Оның үстіне оқыған кітаптарынан да жақсы дүниелерге қызығып, сонда суреттелетін жағымды кейіпкерлердің мінез-құлықтарын бойына сіңіруге талпынушы еді. Анасы да күйеуіне «осыныңды қойшы, жетпей отырғамыз жоқ қой, біреудің көз жасына қалып қайтеміз, олардың баласының аузынан жырып жегенде не марқадам табамыз, кесірі балаларға тиіп жүрер» деген жүрекжарды сөздерін де талай естіген. Алғашында əкесі «қойдым енді, жаздым-жаңылдым» деп ант-су ішкенімен біраз уақыт өтісімен сол кəсібіне қайтадан кірісетін. Былтырдан бері үй-іші тынышталып, Асубай арам əрекетін қойғандай көрініп еді, құдай ұрғанда жақында «алтын көрсе періште жолдан таяды» дегендей уəдесін ұмытып, тағы да Алланың ала жібінен тағы да аттап өткендей болды. Шіркін-ай, «ауру қалса да əдет қалмайды» деген қағида кесе көлденеңдеп алдарынан қорқау қасқырша арсалаңдап тағы да шықты.

	Қазіргі сəтте Алшағыр бауырсағынан жеп, іркітінен ұрттап отырып, əкесінің соңғы жымысқы қимылдарын есіне алып, оның бейнесіне жирене қарағандай болды.

	Оған бəрінен де қатты тигені сұрқаншықтан қалған жалғыз тұқым ─ Сұртөбеттің үшті-күйлі жоғалып кетуі еді. Қазіргі сəтте соны тауып алам ба деген үміті де жоқ емес еді.

	* * *

	Жаздың күні еңкейіп, сағымдары əлсіреген сəт еді. Асубай алыстағы тау беткейінен отарын үйге қарай беттетіп, ақырын жылжытып келе жатқан. Бұған көрші болып та лай жылдардан бері Малқадыр деген төлеңгіт жігіті ауылдас болып отыратын. Биыл да онымен құдайы көрші. Екі отбасы бірі қазақ болып, екіншісі алтай демей бір-бірімен тату-тəтті ғұмыр кешіп, ағайын-жұрағаттай етене жақын боп кеткен-ді. Малқадыр колхоздың бір табын сарлығына1 бақташы болғанына да біраз жылдың жүзі болған. Міне, ауылдастардың қазаны, дастархандары бір болмағанымен бір өрістің пұшпағын оның бір табын сарлығы мен Асубайдың бір отар қойының мүжіп жүргеніне де біраз уақыт болған. Əсілі, адамның жақсы-жаманы ұлт таңдамайды екен. Ұлты алтай болса да Малқадыр қонақжай, көршілікке тəуір кісі болып шықты. Қазақтармен аралас-құраласы да өзінің басқа қандастарына қарағанда өзгеше. Қазақтарға тым жақын. Малды да мұсылманша сойып, ішек-қарнын тазартып, əйелі кəдімгідей-ақ бұлардан жөргем иіріп, қойдың қанынан қимай жасап, тəп-тəуір ас жасауды да кезінде Ақзейнештен үйреніп алған еді. «Алыстағы ағайыннан жақындағы көршің артық» дегендей Асубайлардың отбасылары да бұларды жатырқамай, өздерінің бір жақын көршілеріне айналдырған. Малқадыр елгезек, бастаған ісін тындырмай қоймайтын, айтқан сөзінен таймайтын бірқазық жігіт екенін Асубай іштей əлдеқашан мойындаған. Бірақ оның ішкі сарайында оның басқа ұлттан екендігі, өзін одан бəрібір сəл жоғары қоятындығы жасырын емес тұғын. Мұнысын сыртқа шығармаса да, сол бір құйтыртқы сезімі көңілінде əркез тышқан аңдыған мысықтай жасырынып жататын.

	Асубай темекісін будақтата сорып, ақырын жайыла жылжып келе жатқан отарының соңында, оқ бойы алға озып кеткен екі төбетіне қызықтай қарап, шабдар атының алға озған қадамын санағандай бір ойдың жетегінде келе жатыр еді. Анау сұрғылт төбет баяғыда өзі басынан атып өлтіретін қаншықтың күшігі. Жоны күдірейген, мойны кеудесімен тұтаса біткен, азуы алты қарыс, аяқтары самырсынның бұтағындай төбеттің қамал бұзар қайратына отағасы да сүйсініп, сол бір өз қолынан ажал тапқан сұр қаншыққа іштей ризашылығын талай білдірген. Кейде осынау көз алдындағы адуынды төбетке бажайлай қарап, еріксіз ойға шоматын.

	«Егер анасының қанының төгілгеніне кінəлі екенімді білсе, о тоба, сонда бұл маған қалай жауап берер еді?». Осы күшіктің кейінгі дүниеге келген ізбасарлары да ана сүтіне жарымай, Асубайдың аяусыз қолымен мына теріскейде түнеріп, қара барқын тартып бара жатқан қалың орманның бір бұрышына керексіз заттай лақтырылып тасталған еді. Сол бір адамның санасын шым еткізер аянышты оқиғадан бері де бірнеше жыл өтіп кетті. Сол күшіктердің тағдырларының қалай қалыптасқанын бір Алла білмесе, Асубайдың сол əрекетін зерделеуге санасы да жетпес. Ол оқиға туралы қиялдамауға бекінген, бірақ көз ұшындағы Сұртөбет (күшіктің атын да сырт пішініне сəйкестендіріп өзі қойған), сол оқиғаны отағасының есіне аракідік түсіріп қоюдан тынған емес. Кейде қисая біткен оң қолының сүйегі де осы жағдайды көз алдына еріксіз тартқызады. Бұл дүниеде ұмытусыз, ескерусіз ешқандай белгі болмайды екен. Бұл қағиданы Асубай əлдеқашан түсінген, бірақ қарағайға қарсы біткен бұтақ сияқты адамның жастайынан қалыптасқан мінезі, тасқа басқан таңбадай түзілген қасиетінің жеңетінін адам түгіл, жаратқан ие де жоққа шығара алмайтын тəрізді.

	Қалың орманның жиегі жасыл алқап. Əрбір жерде қарағай, қайың, теректер де аз емес. Бірақ бір-бірінен аралары алшақ, оған кірген қойлардың сұлбасын ажырататындай мүмкіндік бар. Сондықтан да Асубай отарын ағашты жайылымға енгізгенде қалың орманға жақындатпай, теріскей жағынан үнемі қақпайлай жаятын. Олай етпесе малдың аты мал емес пе, отар орманға сіңіп кетіп, кейін оны жинап алу қиынға соғатынын ондаған жыл мал соңында жүрген Асубай бес саусағындай білетін.

	Міне, отар сол айтулы алқапқа да енген. Асубай көз ұшындағы Сұртөбеттен жанарын тайдырмай, сол баяғы көз алдынан өткен оқиғаны есіне алып, ат үстінде баяу келе жатыр. Қой алдындағы қайқы мүйіз ақ серке де бүгінгі күннің аяқталар сəтінің туып келе жатқанын сезгендей ағашты алқаптан қара үзіп үйге жетер жазыққа отарды бастап шықты. Айналада төніп тұрған қауіптің жоқтығын сезіп келе жатқан Асубайдың кенет өзінен қозы көш жердегі орман арасынан естілген сатыр-гүтір дыбысты құлағы шалды. Қойдың орманға кірмегенін жіті бақылап келе жатқан Асубайға бұл аяқ астынан болған тосын дауыстар ерекше əсер етіп, шабдардың тізгінін тартып, тың тыңдай қалды. Орман ішінде жын-шайтан ойнап жатқандай еді қазіргі сəтте. Асубай шабдардың тізгінін бұрып, сатыр-гүтір естілген бағытқа қарай желе жөнелді. Ырылдаған ит дауысы құлаққа шалынып, қорсылдаған сарлықтың дыбысы шабдар ат орманға жақындаған сайын анық естіле бастады.

	«Мүмкін жабайы шошқа шығар» деп ойлады. Малқадырдың сарлығы күнгейдегі жотада жатқанын ол бағана көрген-ді.

	«Не болды екен бұл» деп Асубай «сақтықта қорлық жоқ» дегендей мойнындағы оқтаулы мылтығын қолына алып, қандай қауіп болса да оған қарсы тұру мақсатымен кезеніп келеді. Əрине, бұл қалың орманда небір жыртқыштардың кездесетіні көзін ашқаннан бері осы өлкені мекендеп келе жатқан Асубайға ежелден мəлім еді. Қасқыр, аю, сілеусін, түлкі, құну, қорқау, шибөрі сияқты азулы аңдар қойша өріп жүрмегенімен, анда-санда жылт етіп бет көрсетіп қалатыны жасырын емес. Олар көбінесе орманның адам аяғы си рек қатынайтын орталық бөлігінде, тау беткейінде, өзенге таяу түкпірлерінде күнелтіп, тіршіліктерін сол жерлерде жалғастыратын. «Құдай-ау, үйдің іргесінде жүрген бұл қандай аң?» деген сұраққа Асубай іштей ойланып, мардымды жауап таба алмады. Желе жортып, жаңағы тосын дыбыстар естілген жерді мөлшерлеп, ағаш арасына қойып кетті. Қыңсылаған дыбыстар, жанұшыра тулаған жануардың өлмей беріспейтін жанкешті əрекеті ендігі сəтте ап-анық естілді. Əдетте, қасқыр малға, ия болмаса аңға шапқанда шаруаларын үндемей жүріп тындыратынын Асубай бұрыннан білуші еді. Мыналардың қыңсылап, ырылдағандары кəдімгі иттен аумайды. Ит дейін десе, өзінің екі төбеті əлдеқашан отармен бірге алға озып кеткен.

	Міне, көз ұшында екі сұрғылт жыртқыштың орман алаңқайында сарлықтың тайыншасын өкшелеп қуып, дегбір таппай жүргенін Асубай енді ғана байқады. Адам бейнесін көзі шалған қос жыртқыштың ат үстіндегі адамды көріп, ырылдап, өткір тістерін ақсита осылай қарап тұра қалды. Қасқырдың жалын атқан отты көздерінен Асубайдың шынында да зəресі ұшайын деді. Мылтық ұстаған қолдары дірілдеп, өн бойынан суық ызғар жүріп өткендей селкілдеп кеткенін өзі де байқамай қалды.

	Тайыншаның сан етіне жыртқыштардың азулары да тиіп үлгерген сияқты, ақсаңдап, тəлтіректеп барып, жуан қарағайдың қасына барып тұрды. Мал екеш мал да адам ды көріп, одан бір араша күткен тəрізді. Ендігі сəтте екінші жыртқыш та атты кісіні байқап, зу етіп ағаш ортасына кіріп, бойын жасырып үлгерді. Жаңағы Асубайға өршелене қарсы тұрып, əне-міне дегенше өзіне қарай атылатындай көрінген қасқыр тектес жыртқыш серігінің көзден ғайып болғанын байқап қалып, лезде кілт бұрылып, соның соңынан зыта жөнелді. Денесін қапелімде үрей билеп алған Асубайдың мұршасы мылтығының дəлдемесін көз алдына таятқанына ғана келген еді. Бірақ бəрібір көз ұшынан əлі де қарасын үзіп үлгермеген аңның құйрығын ала оқтаулы мылтығының шүріппесін басып қалды. Ащы дауыстан бейбіт жатқан орман тыныштығы осылай еріксіз бұзылған. Жаңағы суретті көз алдына қайтадан алып келген Асубайдың ендігі сəтте жыртқыштың кеуде тұсындағы шығырықтай қара дағы санасын қанжардай тілгілеп, оның есіне осыдан бірнеше жыл бұрынғы, бірақ көз алдында кешегідей сайрап жатқан өзіне мəлім оқиғаны еріксіз салғандай болды. Ия, алты күшік тапқан сұр қаншық! Қолындағы қазіргі сəтте шеңгелдеп ұстап отырған ─ қосауыз мылтығы! Тағы да тарс еткен дауыс! Мылжа-мылжасы шыққан сұр қаншықтың басы! Содан кейінгі өзіне бұл əрекеті үшін наразылық білдірген əйелі мен ұлының ренішті жүздері. Сарытоғайдағы қонақжай, ақ пейіл қайнағасының жылы жүзі осы қазіргі сəтте Асубайды жанжақтан қыспаққа алып, бүріп əкетіп бара жатқандай болды. Судан шығып сілкінген жануардай отағасы селк етіп денесін бүркемелеген ауыр ойдан лезде арылып, балуан денесін қозғап-қозғап жіберіп, ат үстіне тіктеп отырды. Бірақ қиялға қаншама бой шалдырмайын десе де, біреу құлағына «ей, бейбақ, бұл дүниеде ізгіліктің де, қиянаттың да бір мезгіл алдыңнан кес-кестеп шығатынын ұмытпа, жер дүние кең болып көрінгенімен, уақыт пен кезектен қашып құтыла алмайсың. Бұл дүниеден ғайып боп, қара жер құшағына барған соң амал жоқ. Бірақ сол жерде де тыныш жатуың екіталай» деп сыбырлайтын секілді боп көрінді Асубайға.

	«Е, мейлі» деп тыныштандырды ол өзін.

	Бір күндік тоқтығына ғана мəн беріп, сол үшін өзін-өзі құрбандыққа шалуға дейін баратын мұз жүректі, тұз саналы адам деген атқа ғана ие боп келе жатқан отағасының құлағына осы мезетте шайтан келіп үшкіріп, қазіргі сəтте болашағына тағы да бағыт-бағдар сілтегендей болды. Санасын шайтан билеген ол өзінен араша күткен сарлықтың семіз тайыншасына асқан бір қызығушылықпен сары көздерін жəудірете бағыттап, өн бойын тінте қарап шықты. «Қыстай енесінің емшегінен бас алмаған екен жануар, неткен қоңды, шіркіннің еті де дəмді шығар-ау» деп əлі де қос қолымен қасқырлар кеткен ағаш арасына мылтығын бағыттаған күйі жұтынып-жұтынып қойды. Қолда өскен тайынша адамға үйір келетінін жақсы білетін Асубай аң тектес жануарға соңғы рет көз жіберіп, семіз санының бір бұлшық етінің жытқыштың аузында кеткеніне көзін жеткізіп, жануардың аяғының жаралы жерінен төмен қарай тарам-тарам боп жылжи аққан күрең қанға енді ғана назар аударып, бұдан əрі не істеу керек екенін жоспарлағандай тағы да үнсіз қалған. Бұл тайыншаның көршісі Малқадырдың малы екенін іштей сезсе де, іштегі өзегін өртеген қызғаныш оты Асубайға маза бермеген еді. «Қасқырға бұйырмай, адамға сыбаға болғанның несі айып? Мен болмасам анау қасқыр ма, əлде басқа бірдеңелер ме, соларға жем боп кететін еді ғой. Жаман іс жасасам құдай кешірер». Шайтанның əлсіз дауысы құлағына тағы да жағымды тиді: «уақытты өткізбей тайыншаны осы жерге жық та, сой. Əйтпесе, өзіңе де тимей қалуы мүмкін».

	Асубай шабдардан секіріп түсіп, қосауызын асықпай қайыра оқтап алды да, өзінен бірнеше қадам жерде зақымдалған аяғын жартылай бүгіп, тықыршып тұрған сарлыққа жақындай түсті. Атының тізгінін қарағайдың бұтағына жедел іле салып, енді бір өзі ғана ілгері адымдаған.

	Асубай жақындаған сайын жануар бұның бөтен біреу екенін сезді ме, əйтеуір «қорс-қорс» етіп, жатырқағандай дыбыс берді. Қыл құйрығын бұлғаңдатып, тебіндеп келе жатқан ай мүйіздерін шайқап, əжептəуір айбат шекті. Адам екенін сезіп, одан бір жақсылық күткендей бір-екі қадам жылжығаны болмаса тулап, дегбірсізденген жоқ.

	Асубайдың ұзындығы төрт-бес құлаштай болатын қыл арқаны қашан да қанжығасындағы қоржынының ішінде жүретін. «Жүргенге жөргем ілінеді» дегендей оны да кəдеге жарар қару есебінде жанынан тастап көрген емес. Енді міне, сол жөргемі тура қарсы алдында тұрғандай көрінді. Арқанын қоржыннан алып, басын тұйықтап, шалма бау жасады. Мұндағы ойы тайынша қашса да, қашпаса да шалманы мойнына жіберіп, жануарды тұзаққа түсіріп алу. Жіпсіз малды қолға түсірем деу бос əурешілік екенін көпті көріп көндіккен Асубайға мəлім жайт. Хайуанның ішіне кім кіріпшығыпты, мүмкін жаралы аяғына да қарамай сатыр-гүтір қаша жөнелсе оған Асубай не істей алмақ? Мына ұйыса өскен қалың ағаш арасынан жануарды қумақ түгіл, өзің əзер денеңді алып шығасың. Міне, осы ойға белін бекем буған отағасы өзінен үш-төрт қадам жерде тұрған сарлықтың басын көздеп, шалманы тастап жіберді. Асубайдың қуаныштан қос жанары жайнап кеткен. Мойынға түскен қыл арқанды сезген сарлық та мұның тегін нəрсе емес екенін білгендей өршелене алға ұмтылып еді, бірақ арқанды қос білектің күшімен шеңгелдей бүрген еркектің қаруына жануар да төтеп бере алмай, тəлтіректеп барып тоқтады. Асубай көз ілеспейтін жылдамдықпен арқанның екінші ұшын қарағайдың ең төменгі жағындағы қалың бұтағына дереу байлай қойды. Оның ендігі ойы «бұл жануарды не істесем екен?» деген сұрақ төңірегінде өрбіді. «Малқадырға барып айтсам ба екен?».

	Ақырын жылжып келіп, тайыншаның жараланған санына көз жүгіртті. Алақанмен жұдырық орнындай үңірейген еттің орнынан сыйпамақшы боп қолын жақындата бергені сол еді, тайынша да осыны күткендей нысанаға отағасының тізесін алғандай теуіп кеп қалды. Тастай қатты аша тұяқтар Асубайды бір сəт есеңгіретіп тастады. Денесі де шымыр, тығыршықтай жануардың өзіне жетерлік қайраты да баршылық екен. Асубай ашуға мінейін деді. Əуелгі баста адасқан тайыншаны олжалап алайын деген əлсіз үмітіне жануардың өзі де дем салып жібергендей болған. Денесінің ауырғанына іші қазандай қайнап, біртүрлі түтігіп кеткен Асубай ендігі сəтте сарлықтың тайыншасын аман қалдырмауға іштей серт бергендей болды. Екінші жағынан жануардың қоң жинап үлгерген тығыршықтай денесі де отағасының көңіл отын қыздыра түскен. Көзіне балғын малдың тəтті қуырдағы елестеп, тез арада мұны жəукемдеп тастауды ниет етті. Қалай, қашан? Иесіз, алға жылжып бара жатқан отары анау. Асубайдың бір қора қойы үйіне өздері-ақ жетіп барады, күндегі үйреншікті əдетінен мал жарықтық айныған ба? Ал ондағылар иесіз отарды көріп «мұнысы несі, ол қайда жүр екі кештің арасында» деп таңданып, қауіптенбей ме? Міне, қазіргі сəтте Асубайдың санасын тəрік еткен осы сауалдар еді.

	Мылтығын қасына қойып, жайланып отырды да, қалтасынан махорка салынған дорбашасы мен газет қиқымын алып оған үш саусағымен темекіден шұқып алып септі де, мұқият орап, шылым шегуге кірісті.

	Тайынша қауіп бұлты бір сəт сейілгенін сезгендей аяғының ауырғанына қарамастан танауын қаулай өскен қалың шөпке тығып, жайыла бастады. Күн еңкейгені болмаса жаздың ұзақ күнінің айналаны əлі де бірнеше сағат бойы жарық қып тұратындай шамасы бар еді. Асубай оған дейін қасындағы семіз тайыншаның бір қырына шығатынына сенімді. Осы сəтте көз алдына көршісі Малқадырдың əжім басып, күнге тотыққан қаралтым жүзі тартыла қалды. «Əй, нөкер, талай жыл құдайы көрші боп, іш-ай деспей келе жатқанда мынау қылығыңды қалай түсінем...» деп сыбырлағандай болды. Бірақ көлденең жағынан киліге қалған шайтанның түнерген бейнесі Малқадырдың таныс жүзін бейне бір күн бетін əп-сəтте қара бұлт жауып кеткендей жасыра қойды да, көршісінің сөздерін жалғастыруға мұршасын келтірмей қырылдақ дауысымен сөзді өзі жалғап кетті. «Сой, мына сарлықтың тайыншасын, мұндай мүмкіндік жиі кездесе бермейді, кездесіп тұрғанда қарпып ал, сен оның қорасына түсіп, ұрлап əкеліп тұрған жоқсың ғой, көлденең кездескен олжадан қағылма!».

	Жүрегі күпті болып, əлі де не істерін білмей мəре-сəре күйге түсіп отырған Асубай осыдан кейін ең соңғы шешімін қабылдады. «Тайынша менікі!».

	Сарлықты үйіне жетектеп барудың ешбір қисыны жоқ екенін түсінген Асекең жануарды не де болса осы жерде жəукемдеуді ұйғарды. Бірақ қолында өткір бəкісінен басқа ештеңе жоқ еді. «Неде болса бауыздап, қанын шығарып кетейін» деген оймен темекісін тартып болған ол тайыншаға тағы да жақындады. Жалғыз адамға сарлықты сою тым қиынға соғатын сияқты. Жалғыз өзі ғана жерге топ еткізіп бауыздай салатын қой емес қой. Салмағы он пұттан асатын ірі малды жығу да оңай шаруа емес. Бұл да бір күрделі əрекет болатын түрі бар. Басында бұл туралы ой санасына кіріп те шықпап еді. «Таңертеңнен түске дейін отарды жайып келген Алшағыр үйде кітабын оқып жатқан болар. Бірақ ол иттің ғана баласы бұл ісіме үзілді-кесілді қарсы болатыны сөзсіз, сосын оны қолдап шешесі кіріседі. Тайыншаны тірі қалдырып барсам, оны екеулеп, зорлықпен босаттырып жіберетіні сөзсіз. Неде болса сарлықтың қанын осы жерде төгуім керек» деген ойға бекінген Асубай қалтасынан өткір бəкісін алып, ұстарасын шығарып, ауаны екі-үш рет ерсіліқарсылы тілгілеп алған соң шабдардың қайыс шылбырына жанып-жанып алды. Тағы да жайылып жүрген жануарға көз тастады. «Малқадыр малдың қадірін білетін кісі ғой, əйтпесе бір жылдық бұзау осыншама семіріп үлгерер ме еді. Көршіңе бұйыратын мал болды ғой бұл» деп сарлықтың сырт пішінін, салмағын, қолға үйренген жуастығын санасына түйіп, осыдан кейін тағы да бір сəт ойланып қалды.

	Тайыншаның аяқтарын байлап сойсам ба екен? Жаралы аяқтан саулаған қан əлі де тарам-тарам боп аққан бұлақтай төмен қарай сырғып жатыр. Қызарған етке жасыл шыбындар да үймелеп, бейшара жануардың мазасын одан əрмен алуда. Уақыт та ұрлана өтіп жатыр.

	Асубай пенжағын шешіп, жасыл шөптің үстіне тастады да етек-жеңін түріп, іске кірісуге ыңғайланды. «Шешінген судан тайынбас» дегендей алға қойған мақсатына бел буып, ақыры «бісміллəні» ішінен үш рет қайталап, адымдап келіп, тайыншаның қос мүйізіне екі қолдап жабыса кетті. Əттең, енді бір адам қасымда болғанда ғой, шаруа өз ауанымен реттеліп жүре беретін еді. Бірақ қарсы алдындағы аң пішіндес хайуан да жанын босқа қидырмауға талпынғандай тулап ала жөнелді. Кəдімгі сиырдың бұзауы сияқты тез беріле қояды деген Асубай тайыншаның қайратын жете бағаламаған екен. Отағасы мойнын бұрап, сүріндірмекке талпынғанда тайынша да басын шайқап-шайқап жіберіп, оны кеудесімен соғып өткенде Асубай екі ағаштың ортасындағы алаңқайға шалқасынан ұшып түсті. Ендігі сəтте мүйіздеуге ұмтылған хайуанның шарасынан шығып, аларған көздерін байқап үлгерген Асубай шынымен сасайын деді. Абырой болғанда шыбын жанын қыл арқан сақтап қалғандай боп көрінді оған. Жарты құлаштай қалғанда сарлықтың мойнындағы арқан жануарды алға бір қадам да аттатпай, тырп еткізбей ұстап қалған. Осыдан кейін Асубайдың ашуы жүзіне теуіп, намыстан өртенетіндей қып-қызыл боп кетті. «Əкеңнің аузын... Малқадырдың малы болмақ түгіл, құдайдан қайтқан хайуан болсаң да əуселеңді енді көрейін» деп орнынан ұшып тұрып, қарағайға сүйеп қойған мылтығына жармасты. Басқа ешбір ойға санасын жеңгізбестен тайыншаның маңдайын көздеп, атып жіберді. Кінəсіз хайуан да «қорс» еткен дыбыс шығарды да, денесін билей алмай оң бүйіріне құлап түсті. Бірақ жан тəсілім болмай, денесі дірілдеп, қорылдап біраз жатқан соң Асубай «қой, мал төркініне обал болар, бауыздап жіберейін» деп пышағын алып, тұяқ серпуге шамасы келмей жатқан жануардың тамағын ала орып-орып жіберді.

	Қанын əбден шығарған соң бойындағы ашуы кетіп үлгермеген ол тағы да темекі тартуға отырды. Мылтығын оққа қайыра толтырып, бір əзірейілдің төніп келе жатқанынан қауіптенгендей қасына қойды. Шабдарына қарап еді, тізгіннен ілінген аты мойны жерге жетпегендіктен, қарағайдың бүрлерін күйсете шайнап тұр екен. Асубайды көрген жануар да «не істедің, бұлай істеуге болмайды ғой» дегендей осқырынып-осқырынып басын шайқап қойды. Қазіргі сəтте қоршаған дүниенің бəрі де Асубайға қарсылық білдіріп тұрғандай көрінді. Атынан көзін бұра бергенде жоғарыдан құлаған қарағайдың бармақтай бүршігі басына сарт етіп тиді. Жазда да қой соңына қалың құлақшын киіп шығатын Асубайдың басына бұдан титімдей де зақым келген жоқ. Ол ақырын орнынан тұрып, қиналып, жасыл шөпке қызыға мойнын бұрып тұрған атының жүгеніне жаңағы сəтте «бір қажетке жарап қалар» деп шешіп алған шылбырын қайтадан бекітіп, енді жануардың жібін ұзартып, орман ішіндегі қалың шөпке еркін жіберді. Бір ұшын «кетіп қала ма» деген қауіппен жас балапан ағаштың діңіне қазық бау шалып, бекітіп қоюды да ұмытпаған.

	Оның дегбірін қашырып, мазасын алған ой: үйіне барғаннан кейінгі отбасының мүшелеріне бұл оқиғаны қалай деп жеткізсем деген қиялдың айналасында өрбіп жатқан. «Малқадырдың тайыншасын баудай түсірдім» десе ешкімнің де мұның басынан сипап, сүйінші ұсынбайтыны белгілі. Өздері сыйластықпен көршілік құрып келе жатқан ауылдасының малын құрбан еткені туралы естісе əйелі Ақзейнеш те, ұлы Алшағыр да отының басы болса да Асубайды аттан ұшырып түсірмесе де өзіне неше алуан жағымсыз сөздерді естіртетіні өзіне де, құдайға да аян еді.

	Асубай уақытты осы жерде босқа өткізбейін, неде болса үйге жеткенше ат үстінде ойланып барайын деген шешімге келіп, тез-тез жинала бастады. Тағы да əудем жерде қимылсыз жатқан жануарға жанарын жүгіртіп өткен соң ойына тағы да бағанағы екі жыртқыш елес берген. «Даяр асқа тік қасық» боп олардың қайта оралып, иесіз жатқан жануарды жеп кетпесіне кім кепіл? Енді не істеу керек? Болар оқиғаны басынан аяғына дейін санасында қорытып, қиялында пісіріп алмаған соң жөпелдемеде бірден шеше салу да адам жанына ауыртпалық салып, көңіліне қорқыныш пен қызғаныш ұялатады екен. Осының бəрін ойлап бағамдауға уақыт та керек-ақ. Еңкейіп, батуға жақындап бара жатқан күнің анау.

	Отағасының құлағына күтпеген жерден шайтан тағы да келіп сыбырлағандай болды: «ой, онда тұрған не бар, енді өтірікке жүгінуіңе де болады. Олардың бірден үрейін ұшырмай, бұғы атып алдым де. Мына қалың орманның ортасында он дай аңның мекен ететінін де өзің білесің. Осылай деп айтсаң əйелің де, балаң да бірден ашу шақырмайды, қайта олардың қызығушылығын туғызады. Ал енді сарлықтың етін үйіңе алып келген соң оның ненің еті екенін олар қайдан білсін».

	«О, мынау табылған ақыл ғой» деп Асубай кең иықтарын қыран бүркіттің қанаттарын қомдағаны сияқты қозғапқозғап қойды. Жаңағы əредікте пайда болған қиялына қайтадан оралған. Басы кесілген тайыншаны осы күйінде тастап кетуге қимай, өзінің осыншама тыраштанған еңбегінің зая кететінін ой елегінен өткізіп алған ол, семіз еттің қасына қарақшы тігіп кетуді, ең құрығанда осыны іске асыруға ұйғарған. Əйтпегенде, қандай қатер төнбес дерсің? Адам кейпіндегі қарақшыдан аң мен құс түгіл, адамның да сескенетіні рас.

	Жақын маңайды аралап жүріп, кезінде найзағай соғып қиратқан, қазіргі сəтте қурап, боркемік күйге енген теректің бір жарым құлашқа жетіп жығылатын, қалыңдығы білектей, қуарған бұтағын сындырып əкеліп тайыншаның басына таяу шаншып, оның саусақтай тарамына пенжағын ілді де, өңірін түймелеп қойды. Сосын төбесіне құлақшынын шешіп кигізді. Содан соң сəл қашықтау барып өзінің жасаған «мүсініне» зер салды. Жалт етіп қараған тіршілік иесіне адамнан аумайтындай əсер туғызады екен. Басқа істер шарасы болмаған Асубай үшін бұл да бір табылған оңтайлы амал боп көрінді. Енді уақытты оздырудың ешбір қисыны жоқ. Осыны жіті бағамдаған отағасы сүйеулі тұрған мылтығын дереу мойнына іліп, басы отқа тиіп, сүйсіне жайылып жүрген шабдар атын шылбырынан босатып, оған жас балаша секіріп мінді де, орман арасындағы көмескі соқпақпен үйін бетке алып, желе жөнелді. Орман құрсауынан сытылып шыққан ол отардың алды үйге таяп, соңы суаттан жаңадан бас алып, əрі қарай бет алғанын байқады. Қозы-лақтар мен ақсақ-тоқсақ əлсіз малдардың адасып, отардан бөлініп қалмауын қадағалап, селдір өскен ағаштардың, бұта-қарағандардың айналасын жанарымен шолып, тінтіп шықты. Күмəнді ештеңе көзге ілінбеген соң шабдардың сауырына қамшысын көсіп-көсіп алып, бəйгеге түскен арғымақтың белінде отырған баладай жосылтты-ай кеп. Отарға таянғанда қарсы алдынан «осы уақытқа дейін сен қайда болдың» дегендей Сұртөбет те алдынан арсалаңдап шыққан. Асубайдың көздері Сұртөбетке түскенде бағанағы жыртқыштар бейнесі жанарларының алдына еріксіз тартыла қалды. Тіпті көз алдындағы итін көріп сасып қалған ол өзінің төбеті екеніне көзін жеткізген соң ғана көңілі жайланды. Қандай ұқсас! Тіпті анау төсіндегі шығырықтай қара дағына дейін аумай қалған. «Ойпырымай, ə, кезінде өзім тірідей апарып тастаған күшіктер екен ғой, енді міне, өсіп-өніп, жабайы жыртқыштарға айналған. Ия, қасқыр емей немене бұлар, анау тайыншаға шабуыл жасап, оның жеуге ұмтылған осылар еді ғой. Қап, шатасқанымды қарай көр. Одан бері де бірнеше жыл өтті, бұлар да бірбірімен үйігіп тіпті көбейіп те кеткен екен ғой. Құдайым ау, көзі ашып үлгермеген жылбысқы күшіктер қалай ғана аяқтарынан тұрып, қалай өсіп-өніп кетті екен, ə?».

	Асубайдың қазіргі сəтте санасын сан-саққа жүгіртіп, байыз таптырмаған осындай сауалдар еді. Оның сол кездегі мақсаты: жарық дүниеге келгендеріне кінəлі емес бейу аз күшіктер тамақсыз, сусыз бір аптаның ішінде қырылып қалып, арқамнан еңсемді езген ауыртпалықтан осылай құтылсам деген жартыкеш əрекеті тұғын. Бірақ қазіргі сəтте олай болмай шыққанына Асубайдың көзі жеткен еді.

	... Түн қараңғылығын жамылып, жем аулауға бет алған көкжал арлан мен сұрғылт қаншығы орман арасымен жортып келе жатып, əудем жерден естілген тосын дыбыстарды құлақтары шалып, арқа жүндерін тікірейтіп, құйрықтарын тіктеп тоқтай қалысқан. Жаңа туған қаншықтың осыдан қозыкөш жердегі, орманның таумен түйісер ернеуіндегі биік шатқалға таяу арадағы қорым тастың қуысында олардың да екі бөлтірігі өмір есігін жаңадан аттап, бір-біріне танауларын тигізіп, ұйықтап жатқан. Екі қасқырдың санасында жаңағы қыңсылаған əлсіз дыбыстар өздерінің бөлтіріктерінің дауыстарын еске салып, оларды бір дүлей күш солай қарай итергендей болып еді. Түн ішінде адаспай жортуға машықтанған түз тағылары ешбір қиындықсыз-ақ өз бөлтіріктеріне ұқсаған сұрғылт күшіктердің үстерінен түскен. Олардың бұл жер де лақтырылып тасталғанына да бірнеше күн өтіп кеткен.

	«Анадан біреу жасық боп, біреу пасық боп туады» дегендей алты күшіктің төртеуі шетінеп, екеуі ғана қалған екен. Олар да ана сүтіне жарымай, əбден əлсіреп, ерте ме, кеш пе өлуге таяған. Бірақ үндері өшпей, əлі де бұл жарық дүниеден өздеріне қамқор болатын бір тіршілік иесін кездестіретіндей əлсіз қыңсылап, қорек іздеп, бауырларымен жылжып, ақтық демдері таусылғанша өздерінше қимыл жасаған. Қастарына таяп келген екі қасқыр бұларды иіскеп, бөтен жатырдан шыққандарын сезсе де жылы шырай білдірген-ді. Əсіресе, ана қасқырдың мейірімі үстем болып, сілекейін шұбырта жас күшіктерді емірене жалай бастаған. Ақырында аң болса да жан алқымдарынан алған аянышты сезімдері жеңіп, көп тұра бермей екеуі екі күшікті бір-бірден ауыздарына тістеп, екі бөлтірік жатқан апандарына əкеліп, соларға «серік болсын» дегендей қосып қойған. Уақыт өте келе оларды да өз бөлтіріктеріндей көріп, асырап, ақыры өз қандарына бір табан жақын жыртқыш етіп шығарған. Бірақ «иттің иттігі қала ма» дегендей бөлтіріктер ұлығанда күшіктер үріп, қасқырларды тосын дауыс берекелерін ала берген соң азу салуға қимай, екеуін апандарынан аластатуға мəжбүр болған. Қанша дегенмен талай уақыт бір ұяда жатып, бір-бірінен иіс алып үлгерген төртеуі кейін жұптарын жазбай мынау қалың орманның бұрыш-бұрышына тарап, өздері де содан бері бірнеше ұрпақты дүниеге əкеліп, біржолата түз тағыларына айналып еді. Өздерінің сырт пішіндері де ұқсастау еді. «Иттің иесі болса, бөрінің тəңірісі бар» дегендей өлмеген тіршілік иесінің де əрі қарай ғұмырын жалғастырып, тұқым қалдыруға қақысы бар екенін Асубай сол кезде бағамдаған жоқ еді.

	Қазіргі сəтте де бағанағы өзіне қарсы тап берген сұрғылт жыртқыштың байыбына барып, басын қатырған жоқ. Тек санасына сағым ұялатқаны: өзін бір сəт болса да сол сұрғылт төбеттің өз ауласынан тарап кетіп түз тағысына айналған күшіктері екенін енді ғана түсінгендігі. Соның өзінде де алдынан жүгіріп шыққан Сұртөбетті көрген мезетте ғана осы ой көкейінен орын алған.

	Асубай шабдарын жосылта желдіртіп, суаттан бас алған отардың соңын қуып жетті. Үйі өзеннің жоғары жағын ала тігілген еді. Қойлар да шұбап барып үйінің айналасындағы қауындай шашылған кесек-кесек тұздарға бастарын еңкейтіп, жалай бастады.

	Ақзейнеш үй қасындағы өреге құрт жайып жүр. Ірі қара малдары да өрістен оралмапты. Алшағырдың қойға мінетін көкдөнені де үйден алыстап кетпепті, шідердегі аяқтарын анда-санда бір қозғап, басын жерден алар емес. «Е, көрдім, болды ғой, Алшағырды өз атына мінгізіп, қос атпен бір мезгілде-ақ тасып алатын болдық. Бұл семіз тайыншаның еті де біраз салмақ тартып қалар, дегенмен екі атқа бірдей өңгерсек, бір мезгілде алып барамыз» деп ойлаған Асу бай бүгінгі кеште жұмсақ қуырдақтың таңдайына тиіп қалатынына көзін жіберіп, бір жұтынып қойды. Осы дан кейінгі ойы ұлы Алшағырдың төңірегінде өрбіді. «Бұл бала да өскен сайын тілімді алмай барады. Есіл-дерті кітап, күндіз де, түнде де бар айналдыратын еңбегі сол, өліп бара жатса да көз алдынан тастамайды ғой. Тұқымымызда кітап оқып, ушоный болған адам жоқ еді. Білмеймін, кімге тартқанын. Нағашыларына барып қыдырып келсе-ақ болды, өзгеріп шыға келеді. Осының құлағына бірдеңе деп құйып жіберетін сияқты. Қайнағамның бір ұлы инстөттө оқиды, екінші қызы одан төмендеу тағы да бірдеңеде оқып жатыр дейді, үшелеше дей ме əйтеуір, мұғалім боп, бала оқытам дейді екен. Білмеген кісіге бəрі де оқымысты. Алшағыр оқып жүрген аудан орталығы жақын ғой, əрбір демалыс сайын барып тұрады үйіне.Үйінің төрт қабырғасы толған кітап. Сол кітаптарды мүжи ме, ол адамға тамақ, киім бола ма? Білмеймін, маған осы мал соңында жүріп, қысы-жазы демей майлы ет жеп, айран ішіп, құрт-майдың дəмін аузымнан кетірмей жүргенім əлдеқайда артық сияқты. «Алтайдың чолмоны2» деген кəзитке зорлап жаздырады, оны да оқып, түсініп жатқан мен жоқ, əйтеуір көди-сөди тірлікке жарағаны болмаса. «Агитатордың блокноты» деген қабыршықтай бірдеңе келіп тұрады, ол да Ақзейнештің шəйнегінің астында қара күйе боп жатады. Мүмкін осыларды оқысам мен де бірдеңе ұғатын шығармын? Алтай тілін де шамалап қайырамын. Əй, қайдам, басында оқымағасын енді қырықтың қырқасына шыққанда бізге қандай оқу? Ал мына ұлдың ойы да, істеген ісі де, сөйлеген сөзі де маған ұқсамай барады. Кейде отырып өзімді үйрететінін қайтерсің. Əлгі «өзім асыраған лағым өзіме теке болды» деген мəтел осындайдан қалған шығар. Қарсы сөйлесем шешесі араға түседі. Білмеймін, өз үйіме өзім жексұрын боп бара жатқандаймын. Ал енді бүгінгі жасаған тірлігіме бұлар қалай қарайды? Ақзейнеш не дейді, есейіп қалған ұлым бұған не айтады?».

	Шайтан тағы да көмекке келді. «Олар не айтса да соны айтсын, шаруаңды тындырған соң несіне қорқасың? Олар айтады да қояды, сарлықтың тəтті еті ауыздарына барған соң əйелің мен ұлың жым болады. Жоқ жерден жортып жүріп олжа тапқан сенің бұл əрекетің ерлікпен пара-пар. Ендеше басыңды көп қатырмай алға қойған шаруаңды тез тындыр».

	Асубай үйіне желе жортып жетті. Отағасы таяп келген де Ақзейнеш алдынан шықты. Пенжағы мен құлақшынының жоқ екенін байқаған əйелі күйеуінің басынан аяғына дейін көз жүгірткеннен соң, аяқ киіміне жұққан қанға назар аударды.

	─ Мынау не қан? Киімдерің қайда? Түрің де өзгеріп кетіпті ғой. Лайым, бір пəле жабыспаса етті?!

	─ Ой, не болды сонша таусылып. Ұл қайда? ─ деп атын белдеуге байлап, Асубай жедел адымдап үйге кіруге бет алды.

	Үйге кірер-кірместе алдынан кітабын ұстап Алшағыр шықты.

	─ Жүр, балам, атыңды тез ертте. Оған дейін мен бір шыны шай ішіп алайын, ─ деп қолынан қан дағының кетпегенін байқап, Асубай сыртта тұрған жез құманға қолын шайды.

	─ Ей, шал, не боп қалды? Асығып-аптықпай айтсаңшы не істеп келгеніңді, ─ деп Ақзейнеш те өкшелеп қояр емес.

	─ Ой, қатын-ау, несін айтасың, ─ деп күлімсіреді Асубай.

	─ Сүйіншісін дайындап отыр. Бұғы атып алдым. Қазір алып келеміз.

	─ Бұғы? ─ деп Ақзейнеш таңданғаннан қасын кере күйеуіне қарады.

	─ Не, бұғы? Көке, шынымен бұғы аттың ба? ─ деп Алшағырдың да қызығушылығы үстем болып, əкесіне сенер-сенбесін білмей, аузын ашып, аңқиып тұрып қалды.

	─ Бұғы дегенің үлкен болады ғой. Оны қалай тасып аласыңдар. Мына жаздың шіліңгір ыстығында еті бұзылып кетпей ме? Оны айтпағанда қызыл көрсе жапырлай жөнелетін арам шыбындарды қайда қоясың, ─ деп сөйлеп келе жатқан əйелінің сөзінАсубай бөліп жіберді.

	─ Көп сөйлей бермей анау құрғақ сүттен босаған төрт-бес жылтыр қапты дайында, ал сен қаққан қазық құсамай анау көкдөненді əкеп ертте, ─ деп əлі де не болғанын түсіне алмай тұрған ұлына бұйыра сөйледі. Алшағыр іргедегі жүгенін алып, зыр жүгіріп көкдөненге бет алған соң Асубай жаңағы əйелінің сұрақтарына жауап бергендей «барқ» етті.

	─ Осы үйдің азаматы сен бе, əлде мен бе? Неге осыншама қиналдың?! Мен сені ойламаған жерден олжалы болғаныма қуана ма десем, сен шыбын-шіркейді айтып, оттайсың. Бол анау қаптарды дайында! Шай-суың даяр ма?

	─ Даяр-даяр. Сенің қараңды алыстан көріп, дастарқаныңды дайындап қойдым.

	Ақзейнеш күйеуіңнің шамадан тыс дегбірсізденгеніне күмəнді көзбен қарап, оның бұл əрекетінің таза емес екендігін іштей пайымдаса да талай жылдан бері қызба мінезін білетін оған ойындағысын айтпай іркіп қалған. Құлақшыны мен пенжағын не үшін тастап келгенін де сұраған жоқ. Үндемеген күйі барып өре үстіндегі жаюлы құрт астындағы жылтыр қаптарды əкеліп, шай ішуге отырған күйеуінің алдына тастай салды. Əйелінің ішкі дүниесіне назар аударған Асубай болған жоқ. Дастархандағы жілікті апыл-ғұпыл мүжіп біте бергенде үйге Алшағыр кірді.

	─ Бəрі дайын, көке.

	─ Шəйіңді іштің бе?

	─ Келген соң ішем ғой. Мынау кітаптың қызығына түсіп, шай ішуге де үлгермедім, ─ деп Алшағыр əлгінде белдеу ге қыстыра салған қалыңдығы екі елі Д.Дефоның «Робинзон Крузо» атты кітабын көрсетті.

	─ Ой, кітапта басың қалғыр-ай. Соншама ол не еді? Өмірімде бір кітап оқып тауыспаған мен жерде қалғам жоқ қой. Одан да суырға тұзақ құрып, күзге дейін біраз тері жинап алмайсың ба? Немесе ана судан балық неге ауламайсың? Кітап, кітап! Түбінде сол кітаптан өлетін шығарсың. Өзіңе пайдалы шаруаны білмейсің, қу жəрімес! Сен мына кітапты өріске алып барып оқимын деп қойға да қарамай жүрген шығарсың. Сен келгелі де міне он күннен асып кетті. Одан бері қой да саналған жоқ. Нешесі үйелеп өліп, нешеуі жоғалғанын бір құдай білер, ─ деп Асубай ұлының қолындағы кітапты жұлып алып мұқабасына көз жүгіртпестен төсек үстіне лақтырып жіберді. ─ Киесі атып жықса да қойшы осыны.

	Сөзге Ақзейнеш араласты.

	─ Баланың оқып жүрген кітабында нең бар? Жұрттың бəрі өзің сияқты қойшы болсын деп ойлайсың ба? Оқысын, білім, тəлім алсын. Өзің оқымаған соң балаларыңа да тиым саласың ба? ─ деп əйелі тағы да ұлының жағында екенін көрсетті.

	Асубайдың əйелі мен ұлының бірігіп өзіне қарсы уəж айтқанда басыла беретін əдеті еді. Осы жолы да қомданып отырған иықтары аласарып, екілене сөйлеген екпіні басы ла берген.

	─ Жарайды, сендердікі жөн. Ал енді жиналайық, балам, «көп сөз ─ боқ сөз» деген, əлі де күн батпай тұрғанда даяр етті жеткізіп алайық. Екі бала ойнап жүр ме? Үшеулерің малға ие болыңдар. Алысқа шығармай, үйге жақын иіріп жүріңдер. Айтпақшы, сенің анау балық ұстаймын деп əкелген жылтыр қармақ бауларың қайда? ─ деп Асубай ұлына қарады.

	─ Өзімде, оны не істейсің?

	─ Ол бізге керек, ала сал.

	Шындығында Асубай оқып, білім алмаса да өмір тəжірибесі мол, қажет кезінде дұрыс шешім қабылдай алатын, істер шаруасын, мейлі ол ұрлық болсын, мейлі басқа шаруа болсын, алдын ала кесіп-пішіп алуды өзіне міндет етіп қоя білетін, қылап, бесаспап еді. Жаңағы қармақ бауды да жайдан-жай сұрап отырған жоқ. Бұл мақсатын алдын-ала түсіндіріп жатуды қазіргі сəтте қажет деп таппаған ол ұлына ол туралы тəптіштеп баяндаған жоқ.

	Сұртөбетті ертіп алған олар алға жылжыды. Əріптесінен «мен де қалам ба» деген қара иті де орнынан шірене көтеріле беріп еді, Асубай оған жекіп жіберді: «тəйт əрі, сенсіз-ақ шаруамызды тындырамыз, малға ие бол» деген иесінің айқайын естіген қара төбет құлықсыздау кейіппен анадай жерге барып бір рет қыңсылады да қайтадан жатты.

	Біреуі қарулы, екіншісі қарусыз əке мен бала орманның оқиға болған нүктесін нысанаға алып, жарты шақырымға таяу жазық жайылымда аттарының тізгіндерін босатып, желдіртіп-желдіртіп алды. Су жағалай жүрген Асубай ішінен тереңдігі бір құлаштан асатын иірім іздеген. Иір-иір боп шиыршық атқан таудың мұздай суының терең жерлері де бар екен. Ағып келіп жарға тірелген өзеннің бұл арнасы Асубайдың көңілінен шыққан сияқты. Ішінен «ет сақтауға қолайлы екен» деп су көпірши соғылған жарқабақтың түбіне қызыға қарады. «Тыс көзден де жасырын екен».

	Олар тағы да сүт пісірім уақыт жүріп, бағанағы адам бейнелі қарақшыға таяп келгенде Сұртөбет те бір нəрсенің иісін сезгендей өршелене үріп, алға озып кетті.

	─ Мына ит қайтеді ей? ─ деп Асубай тосыннан пайда болған итінің əрекетін жақтырмай қалды.

	Дереу мойнындағы оқтаулы мылтығын «сақтықта қорлық жоқ» дегендей қолына алып, əлі де көз ұшына іліне қоймаған нысанаға ұңғысын бағыттай, не де болса шүріппені басып қалуға дайындалып келеді. Арқан бойы алға озған Сұртөбет орман арасындағы киіз үйдің орнындай алаңқайдың арғы бетінде қарақшыға түксие қарап шоқиып отырған екі сұр жыртқышты көрісімен-ақ кілт тоқтады. Алда келе жатқан Асубай «айт, аттан!» деп айқай салып еді, дауыстан именді ме, əлде иттен үрейлері ұшты ма қимылсыз, бір орында қақшиып тұрған сұр жыртқыштар жалт бұрылып, қалың ағаштың ортасына сіңіп жоғалды. Төбеттердің жан ұшыра безе жөнелгенін көрген Сұртөбетке де қайрат біткендей шəуілдей үріп, жыртқыштардың соңдарынан ұшты.

	─ Қайт, Сұртөбет, қайт, қайт! ─ деп Асубай да екі-үш рет дауыстаған соң иесінің тілін білетін сұр ит амалсыздан кері бұрылған.

	─ Көке, ол не? ─ деп əкесінің соңында келе жатып, алдағы болған көріністі болжап үлгермеген Алшағыр да Асубайға дегбірсіздене сөйледі.

	─ Қасқыр! Бағана мен сендерге айтқан жоқ едім. Ол аңды мен екі қасқырдың аузынан арашалап алып едім.

	─ Қасқыр дейді? Осындай жақын жерде де ит-құс жүре ме?

	─ Жүрмесе əлгілер не? Қазір ғана көзден ғайып болды.

	─ Қап, ə! Байқай алмағанымды, ─ деп Алшағыр бұған шынымен өкінгендей болды.

	Сұртөбет те қарағайдың діңіне барып, артқы аяғын көтерді де, жаңағы екі жыртқыштың бет алған жағына қарап, солардың соңына түсе алмағанына өкінгендей жай ғана үріп қойды.

	Қарақшы бағанағы орнында тапжылмай тұр екен. Қасында қара тайынша теңкиіп жатыр. Бұдан басқа бөгде тіршіліктің ізі байқалған жоқ. Асубайға бағанағы екі жыртқыш бұл жерге қайтадан оралып, анау адам пішіндес, түсі суық мүсіннен қорқып, жерде жатқан жансыз сарлыққа жақындауға жүректері дауаламай, таяқ тастам жерде не істерлерін білмей, дағдарып отырған секілді көрінді. Қарақшыны көздері шалған екі ат та құлақтарын қайшылап, осқырынып, нысаналы жерге таяп баруға батылдары жетпей кілт тоқтады да, ендігі сəтте алға бір қадам жылжымай қойды.

	─ Жарайды, аттардың шылбырынан байлап, ауыздықтарын алып отқа жіберейік те, күн батпай тұрғанда жылдам іске кіріселік, ─ деп Асубай қынабынан алмас жүзді, күміс сапты пышағын суырып алды. Тиген жерін орып түсіретін бұл пышақты кезінде осы жаққа келіп жүретін бір геологтан лақ беріп айырбастап алып еді. Міне, содан бері бұл дүрегей пышақ пен мойнынан үнемі тастамайтын қосауыз мылтығы оның ең бір сенімді серіктеріне айналған. Қазіргі сəтте де бұл қаруларын өзін қорғап-қоршап жүретін аруақтарындай қастерлеп, мылтығын біреу атылып кеп бас салатындай екі қолына шеңгелдей ұстаса, пышағын «сен тайыншаның терісін сыпыра бер» деп ұлына ұстата салды.

	─ Мен маңайды шолып келейін, ─ деп жаңағы екі сұрғылт жыртқыш кеткен жаққа қарай аяңдаған.

	Бағанадан бері бұғыны көруге ынтығып келе жатқан Алшағырдың өлген жануарды көргенде қызығушылығы су сепкендей басылды.

	─ Ой, көке, мынау бұғы емес, Малқадырдың сарлығы ғой, ─ деп əдейі із кескен боп, ағаш арасына бойлай енген əкесіне дауыстап жіберді.

	Асубай ұлы тағы да айқайлап бірдеңені бүлдіре ме деген қауіппен қасына жүгіріп келді.

	─ Не боп қалды, балам? ─ деп түк білмегендей жорта жымиды.

	─ Немене, тағы да ұрлыққа түскенсің бе? Сыпырмаймын терісін, маған біреудің малының қажеті жоқ! Бұғы атып алдым деп тəтемді де өтірік алдадың.

	─ Т-с-с, үндеме, ─ деп Асубай біреу естіп қоя ма дегендей сұқ саусағын аузына апарып шошайтты. ─ Бол енді, айтқанымды орында!

	─ Істемеймін ештеңені! Ертең Малқадырдың өзі мен ұлының бетіне қалай қараймыз, көке, осыны неге ойламадың? Мен шынында да бұғы атып алған екен десем...

	─ Ей, сен əкеңнің тілін неге алмайсың? Сенің мұнда не қақың бар, ұрласам өзім жауап берем. Қорасына түсіп, жетектеп кеткен жоқпын ғой. Қасқырлардан арашалап қалдым. Маған бұйырмаса да сол жыртқыштарға бұйыратын еді. Сен соншама неге қиналдың? Немене жұмсақ қуырдақтан жүрегің айнып тұр ма? Өз бетіңмен кетіп бара жатыр екенсің, байқа балам...

	─ Ендеше өзің сойып, бəрін де өзің ыңғайла! Маған біреудің малының керегі жоқ, ─ деп Алшағыр тағы да қиқарлана беріп еді, Асубайдың да ашуы да осы сəтте ұстап кетті. Қонышындағы дойыр қамшыны жұлып алып, ұлының жонынан жандырып-жандырып жіберді.

	─ Мə, саған керек болса! Қарашы ей өзін, қасарысып! Сені мен таптым ба, əлде мені сен таптың ба?! Айтқан сөзді неге тыңдамай барасың? Кəмелетке толғанша мен не айтсам соны істейсің! Содан кейін төбеңмен жүрсең де өз еркің! ─ деп Асубай пышақты ұлының қолынан жұлып алып, оған бəкісін ұстатты. ─ Сен шабынан бастап терісін сыпыр, мен басынан бастайын.

	Амалы таусылған Алшағыр əкесінің айтқан бұйрығын орындауға мəжбүр болып, іске құлықсыз кірісті. Ішінде əкесінің бұл жексұрын əрекетіне деген ызасы қазандай қайнап жатыр еді. Бірақ əкенің аты əке, оның істеген тіршілігі жағымды бола ма, жағымсыз бола ма, бəрібір орындау парыз. Бірақ осының киесін жаратқан ие кімнен аларын бір өзі ғана білер. Əкесінің түтіккен жүзінен именген ұлы ештеңе ойлауға мұршасы келмей, өзінің бұрын да мал сойып үйреніп қалған əдісіне басып, тайыншаның терісін іреуге кірісті.

	Екеуі өз ойларымен өздері болып, біраз уақытқа дейін бір-біріне тіл қатқан жоқ. Түнерген əке жүзі мен сазарған бала пішініне қарап, екеуінің ішінде де бір дүлей боранның соғып жатқанын аңғару қиын емес еді.

	Түлік басы түйенің түгіне дейін шай қайнатым уақытта аударып үлгеретін əккі қасапшы Асубайға бір жылдан асқан бұзаудың терісін сыпырып, ішек-қарнын аудару да көп уақытты қажет еткен жоқ. Сарлықтың майлы еті көзіне жылы ұшыраған сайын оның жүзіне де қан жүгіріп, ашуы тарқап, бейілдене түсті. Жаңағы ұлының арасында болған кикілжіңнен туған ашу бірте-бірте көкжиекке сіңіп кеткен құйындай лезде тарқап кетті. Бірақ ұлының ішкі дүниесі сол қалпы сияқты. Əлі де сазарып, қабағы жақын уақытта жазылмайтындай көрінді оған. Сарлықтың ішекқарнынан туындаған жылы бу да əсер етпейтін сияқты. Бұл жарық дүниенің бағасын тек қызыл өңешімен өлшеп үйренген Асубайға ұлының осыншама тəкаппарлығы жұмбақ болып көрінді. «Не деген көкбет өзі, қолға келіп түскен дəмді олжадан да жиіркенеді. Сонда бұл болашақта қалай өмір сүрмек? Сонда ана кітаптар бұған азық бола ма? Түсінбеймін. Əйтеуір, осы баланы бұзып жүрген бір күш бар. Шешесі де ұлының сөзін сөйлеп, сойылын соғады. Сонда не, басқа жақтан олжа таппай, өзіміздің айналдырған жиырма-отыз қойды қиратып, сойып жей беруіміз керек пе? Малқадыр көршіміз болса не істейін, оның малын кімнің сойып жегенін ол қайдан біледі? Мына іштен шыққан шұбар жылан əлі қызық қылғанда оған немесе анау қатын алайын деп жүрген ұлына бұл ісім туралы алдарына жайып тастаса оған не бетімді айтам? Бұл ұлдың түрі жаман. Бірақ əкесін орға жығатын бұл соншама жойдасыз ба еді?!».

	Асубайдың жүрегін енді ғана осындай ойлар тілгілеп өткендей болды. Баласына өтірік-шынды мейірімін төге қарады.

	─ Əй, балам, кешір əкеңді. Сəл ашуланып қалдым. Енді не істейін, əкенің тілін алғың келмейді. Ылғи да қарсы шығып, діңкемді құртасың.

	─ Көке-ау, енді мына қылығың дұрыс па? Өзің ойлашы, əрине, мені басқа бір іске жұмсасаң тіліңді екі етпейтін едім. Тападай тал түсте көршінің тайыншасын сойғанды сенен көрдім, ─ деп Алшағыр да қарсы уəж айтқандай болды. Бірақ жаңағыдай емес. Екпіні басыңқы, сөздерінің ырғағы əлсіз. Мұны əкесі де түсінген тəрізді. Ойлана тұрып, Асубай сөздерін байыппен жалғастырды.

	─ Ендеше балам, былай. Болар іс болды, бояуы сіңді дегендей. Осыншама етті далаға тастап кетпейміз ғой. Бəрібір бұған мен кінəлі, істі бастадың екен, енді оны ың-шыңсыз аяқтайық. Мен етті бұзып, жіліктеп қапқа сала берейін, сен барып үйден бір битон су мен күрек алып кел. Жаңа барғанда есімнен шығып кетіпті. Неде болса соңымызды сыпыра жүрейік. Малқадыр малы жоғалғанын білсе ерікпейжалықпай орманды сүзіп шығатыны анық. Егер бұл жер ге тап болса оның бізден күдіктенетіні сөзсіз. Өйткені, бұл маңайға жақын отырған бізден басқа тірі пенде жоқ. Бұл дүниеде сенімнен айрылғаннан жаман қасірет жоқ. Шайтан азғырды, не істейін? Барып кел, жүгір үйге, көкдөненмен ештеңеге аялдамай шауып барып, шауып кел. Бірақ шешеңе айта көрме, бағанағы мен айтқандай бəрі дұрыс дей сал, ─ деп Асубай дауысын бəсеңдетіп, мейірлене сөйледі. Бала сезімі де жұмсарып, əке тілін алмауға амалы қалған жоқ. Көкдөненін оттан алып, қарғып мінді де, орман арасындағы тар соқпақпен жосылта жөнелді.

	Алшағыр қайта оралғанда жілік-жілігімен бұтарланған балғын ет жылтыр қаптарды да толтыра бастап еді.

	Осы уақытқа дейін маңайды айналсоқтап жүрген Сұртөбеттің қимылына бір өзгеріс енген тəрізді. Байыз таппай, бір нəрсенің иісін сезгендей манағы жыртқыштар қылаң берген шілікке қарап ырылдап, кейде солар ғайып болған ағаштардың арасына жүгіріп барып, осы сəтте иесінен сескенгендей қайта оралып, əйтеуір көпке дейін дегбір тапқан жоқ. «Тынышталсын» дегендей Асубай тайыншаның бір бүйрегін кесіп алып, оның алдына қарай «мə, сен де бұл олжаның дəмін тат» деп ішінен сыбырлап лақтырып жіберді. Бұны місе тұтқан Сұртөбет болған жоқ, иіскеп-иіскеп алды да менсінбегендей танауымен итере салып, əйтеуір екі көзін жыртқыштар кеткен жақтан алмай, сүйретіле барып жата кетті. «Туыстықты ит пен бала бірден таниды» деуші еді, мынаның да дегбірінің қашып тұрғаны сол себептен шығар» деп ойлады Асубай. Қарақшыны қақитып қойғаны енді ғана есіне түскендей, төбесіндегі құлақшыны мен пенжағын алып, қарағайдың бұталарына ілді де, сүйеулі тұрған мылтығының қасына қойды. Содан соң тапсырмасын орындап келген ұлына бұрылды.

	─ Сен еттерді бұзып, қаптарға орналастыра бер, мен жер қазып, ішек-қарнын, бас-сирақтарын көміп, қанын жасырайын. Бұйыртып жегізсе қалғаны да жетеді ғой, ─ деп ұлының қолына жалаңдаған өткір кездікті ұстатып, өзі күректі алды.

	Асубай қи ойғандай пештің орнындай аумақтан жердің жұқа қабатын күрекпен мұқият тіліп алды да, одан төменгі жағындағы топырақ-тас араласқан бөлігін үңгіп қаза бастады. Жарты құлаштай тереңдікке жеткен соң қарынның жынын төкті. Басында бəрін де көміп тастасам ба деген ойынан айнып, майлы қарынды көзі шалып, тастауға қимаған. Жыннан босаған қарынды бүктеп-бүктеп жіберіп, əлі де ет салынып үлгермеген қаптың ішіне сүңгітіп жіберді. Осы сəтте бағанадан бір ноқатты көзінен таса қылмай жатқан Сұртөбет екі құлағын тікірейтіп, орнынан атып тұрды да, ештеңені елең қылмай жорта жөнелді. Асубайдың:

	─ Жат əрі, қайт кері, кə-кə күшік, күшік! ─ деп шақырғанын да құлағына ілген жоқ. Еттің соңғы жіліктерін бұтарлап, қабырғаларын сөгіп, белдемелерін ажыратып болып, жылтыр қаптарды толтыруға айналған Алшағыр да жұмысын қоя салып, итінің соңынан жүгіруге екі-үш аттап ыңғайланып еді, оны əкесі тоқтатып тастады.

	─ Келеді ғой өзі қазір. Бірдеңені көзі шалған шығар. Əр нəрсеге елеңдемейтін ит ит пе? Одан да ісіңді тынды ра бер, ─ деп түк болмағандай шаруасын реттей берді. Бірақ Сұртөбеттің сол баяғыдағы өзінің күшік кезінде асырап, ит еткен, ақыр соңында өзінің қолынан ажал құшқан сұр қаншықтың жарық дүниеге алып келген қандастарының соңынан кеткенін Асубай іштей сезіп тұрса да, ұлына ол туралы тіс жарған жоқ. Оң мен солын бағамдап, өзінен де ақылды боп өсіп келе жатқан баласын тағы да ренжітіп, ашуландырып алам ба деген ойы шындықты айтуға тиым салғандай болып еді.

	Əке мен бала шаруаларын тəмəмдап, үш толық, бір жартылай қапты екі атқа бөле-жара теңдеп, жүруге бет алғанша жаңағы көзден ғайып болып, қарасынан қол үздірген Сұртөбет шайтан жұтып қойғандай қайтып оралмады. Асубай да, Алшағыр да дауыстап иттерін шақырып еді, бірақ қалың орман іші сол меңіреу қалпында қала берді.

	─ Көке, ит жоғалды, енді не істейміз? ─ деп Алшағыр дегбірсіздене əкесіне қарады.

	─ Е, келеді ғой. Елік пе, əлде бұғы ма бірдеңені көзі шалған шығар. Оны күтіп тұрамыз ба, келеді соңымыздан. Уақытты оздырмай кете берелік. Күн де ұясына батуға таяп қалды, ─ деп Асубай атын тебініп, келген жағын бет ке ұстап, жүріп кетті. Алшағыр да Сұртөбетін тастап кетуге қимағандай соңына қарап-қарап қойып, əкесінің соңынан ерді.





Асубай күнгей-батыстағы үшкіл шыңның етегіндегі селдір орманның жиегінде орналасқан Малқадырдың киіз үйіне көз жіберді. Осыдан екі аралық шамамен төрт шақырымға таяу болатын. Тау сілемінен түскен көлеңке шың етегін, оның беткейіндегі өркеш-өркеш адырларды, одан да төменіректегі ағаш, бұта-талдарды жауып, көзге көмескі тарттырып тұр. Күндізгідей емес, кейбір нысаналардың сұлбасы ғана қарауытады. Қанша дегенмен Малқадырдың үйін ажырататындай мүмкіндік бар. Үй сыртындағы пеш көзге ілінбесе де, одан будақтаған түтін ап-анық көрініп тұр. Беткейдегі жайылып жүрген сарлықтардың да қараларын оңай ажыратуға болады. Бірақ үйге жақын жерде атқа мінген адамның қарасы көзге шалынбайды.

	Асубай Малқадырды осыдан бір жеті бұрын кездестірген. Отарын өріске ыңғайлағанда анда-санда мұның қасына шауып келіп əңгіме-дүкен құрып кететіні де бар еді. Соңғы бір соққанында «нөкер, осы күзде балама келіншек алып берейін деп жүрмін, тойына бір мал семіртіп отырмын» деп айтқаны Асубайдың есіне енді ғана түсті. Бұл да көршісінің арқасынан қағып «енді міне, шал болуға айналдық, құдаларыңа айран шашатын уақытың да келіп қалыпты ғой» деп қалжыңдаған. Малқадырды содан бері кездестірген жоқ. Тіпті Асубай екі арада болған əңгімені ұмытып та үлгерген тəрізді. Қазір ғана сол кездесу туралы ойлап, екі арада болған əңгіменің төркінін санасынан сүзіп шықты. Содан соң тағы да түнеріп, итінің сұлбасын көз алдынан көлбеңдей жортқанын тілеп, соңына əлі де жалтақ-жалтақ көз жіберіп келе жатқан ұлын сөзге шақырды.

	─ Сен осы Малқадырды қой жайып жүргенде кездестірмедің бе, балам?

	─ Малқадыр құда түсуге кеткен жоқ па?

	─ Қашан?

	─ Екі-үш күн болып қалды?

	─ Оны саған кім айтты?

	─ Ұлы айтты. Қазір сарлықтың соңында сол жүр ғой, ─ деп əкесіне тосын бірдеңе айтқысы келгендей Алшағыр да бажырая қарады.

	─ Ия, содан соң?─ деп Асубай да құлақтарын түре қалды.

	─ Содан соң не болушы еді? Келіншек алам дейді. Тойыма анау сарлықты соямыз деп семіртіп отырамыз деп оқшау жүрген қара тайыншаны көрсетті. Көптен бері жеке байлаған соң табынға қосылмай өзімен-өзі бас ауған жаққа кетіп қалады деді.

	─ Ол қандай сарлық? ─ деп əкесі денесінен біреу шымшып алғандай дір ете түсті.

	─ Ол мына біз сойып əкеле жатқан сарлық. Бағана көріп, бірден таныдым, ─ деп Алшағыр əкесіне «енді бұған не дейсің» дегендей сынай қарады.

	─ Тəйт əрі! ─ деп Асубай тағы да шоқ басып алғандай селк ете түсті. ─ Немене, Малқадырдың бұдан басқа сарлығы құрып қалып па?! Боқтан өзгені бықсытпай тыныш отыр.

	Əкесінің қызба мінезін білетін Алшағыр осыдан кейін үндеген жоқ. Атына теңделген екі қапты өзі көтеріп əкеле жатқандай өзін біртүрлі ауыр сезініп, əкесінің қылығына өзегі өртеніп, іштей таусылып келеді. «Не деген сорақылық, біреудің малының етін қалай ғана тыныш отырып жемек? Ертеңгі күні Малқадыр сезіп қойып, ат ойнатып жетіп келсе не бетін айтпақ, не деп ақталмақ? «Ауру қалса да, əдет қалмайды» деген рас екен ғой» деп жаңағы айтылған өзінің сөздерін маса шаққан құрлы көрмей, шабдардың белінде қазіргі сəтте не ойлап отырғаны белгісіз əкесіне біртүрлі жабырқай қарады. Мұнымен қатар итінің қас-қағым сəтте жерге кіріп кеткендей көзден ғайып болғаны да оны одан əрмен жүдете түскендей болды.

	Екеуі бағана Асубай іштей белгілеп кеткен өзеннің бұрылысына келіп аттарының бастарын ірікті. Үйіріле толқынданып жатқан тұсында бір түп тал өсіп тұр. Асубайдың мақсатын іске асыруда бұл да көмек қолын созып тұрған қамқоршы періштеге ұқсап кетті. Сол шоқ талға таяп келген екеуі үш жарым қаптың үшеуін жерге түсіріп, ішіндегі қарны, тағы да ұсақ-түйек жіліктері салынған жартылай қапшықты үйлеріне алып кетуге ұйғарды.

	─ Мынаны үйге апарып асып жейміз, қалған үшеуін осы жерге тастап кетеміз, ─ деп Асубай өзеннің иіріміне жақындап келіп, түбіне үңіле қарады. Толқыннан, осы арада су бетіне жиналған көбіршіктерден су түбінде жатқан дүниелерді анық байқай алмады. Оған да керегі сол болатын

	─ Не істегелі жүрсің, көке? Етті тастап кетем деймісің? ─ деп сұрады Алшағыр əкесінің не ойлаған мақсаты бар екенін түсінбей.

	Əкесі үндеген жоқ. «Өз көзімен көрсін» дегендей үш қапқа сықа толтырған ауыр-ауыр еттерді бірінен соң бірін иірімге тастап, қаптың аузын түйген қармақбаудың екінші ұшын жағадан жарты құлаш жерде өскен шоғыр талға бекітіп, байлап қойды. Тау суы мұздай суық екен. Ұрттаған адамның тістерін сақылдатады. Алшағыр əкесінің əрекетін енді ғана түсінді. Ия, мынандай мұздай судың түбінде жатқан ет жақын арада бұзылмайды, əмбе жылтыр қаптың ішіне су да кірмейді. Содан соң сырт көзге де елеусіз. Судан мөлдір қармақбауды да ажырату мүмкін емес. «Осының бəрін қайдан үйреніп жүр екен» деп ішінен таңданған Алшағырдың өн-бойы сол анау қаптарды жасырған өзеннің мұзды лебіндей біртүрлі ызғарлы еді. Тағы да Сұртөбет осылай қарай бет алып келе жатыр ма екен деген үмітпен келген жағына көз жүгірткен, бірақ итінің сұлбасы көрінбей, көңіліне одан сайын кірбің ұялай түсті.

	─ Көрдің ғой енді, ірі қараның етін жаздың ыстық күндерінде қалай сақтайтынын? ─ деп шаруасын толық іске асырғанына масаттанғандай Асубай ұлына күлімсірей қарады. Жүзінде өкінудің, ия болмаса қымсынудың ізін байқай алмаған ұлы:

	─ Көрдім, əйбəт екен, ─ деп тіл ұшынан ғана жауап берді.

	Жүзінде кекесін бар.

	─ Ал енді балам, істі тындырдық. Осы жерде біраз отырып дем алайық. Мүмкін Сұртөбет те келіп қалар, ─ деп Асубай махоркасын алып, темекі тұтатты. Сосын жай лана отырып ұлына тіл қатты. ─ Сен бұл істі көңіліңе алма, балам. Тағы да қайталап айтам, мен бұл малды Малқадырдың өрісінен айдап əкелгем жоқ. «Бұйырған олжадан бүйі де құр қалмас» деген, осындай семіз малды шынын айтсам қасқырларға тарттырып қойғым келген жоқ. Құдай өзі кешірсін. Бір білместік өтті бастан, бұйыртып жегізсе бір айлық азық қой бұл, сен де бұны түсінуің керек. Қазір ұры қылмайтын адам бар ма, баяғыда осы Малқадыр да біреудің сиырын ұрлап, елді шулатқан. Онда сен кішкентайсың, ештеңені білмейсің.

	─ Сонда не көке, сол оқиға есіңе түсіп, сол сиыры ұрланған кісінің кегін алып берейін деп істедің бе мұны? ─ деп ұлы тағы да көкейіндегісін іркіп қалмай ақтарып салды. Бірақ Асубайдың ішкі қуанышы мен тындырған ісіне деген игі сезімі басым болып, ұлының сөздеріне жауап қайтарған жоқ. Бағанадан бері оның айтқандарына еті өліп, құлағы үйрене бастаған секілді.

	Күн батып, ымырт үйіріле бастады. Маусым айының ұзақ күнін босқа өткізбей, осындай бір іске пайдаланғанына іштей масаттанған Асубай ұлының қарсылығына назар аудармай, оны əлі де балаға санап, сөздеріне құлақ асуға ынта таны та қоймады. Қазіргі сəтте əркім өз білімінің деңгейінде ғана бағам жасап отырған жайы бар. Асубайдың ойы əлгіндей болса, тоғыз класты бітіріп, оның үстінде том-том кітаптарды қызыға оқып, ойы мен санасының əжептəуір жетіліп қалған ұлының қиялы осы сəтте бір-бірінен көш ілгері жатқан.

	Күн ұясына батса-ақ болды, биік-биік таулар да əсер ете ме екен, əйтеуір осы жайлауды қараңғылық лезде меңгеріп алады. Аспан лезде қарақошқыл тартып, кеңістіктің кейбір нүктелерінен бір-бірден сығырайған жұлдыздардың сүт бейнесі де көзге жалт береді.

	Əкелі-балалы орындарынан тұрды. Алшағыр қараңғы құшағына еніп бара жатқан аспанға қарады. Кенет əлі де көгілдір əлпетін жоғалта қоймаған ғарыш кеңістігінде ақырын жылжып бара жатқан ақ ноқатқа назар аударды. Осы сəтте кеше кешке əкесі мал жайғап жүргенде радио дан тыңдаған бір хабар есіне түсе кетті. «Елімізде тұңғыш рет əйел космонавт ғарышқа ұшты» деген сөздерді естіп, өз құлағына өзі сенбеген. Бəлкім анау сол əйел отырған ракета шығар? Бала қиялы аспан кеңістігіндегі денедей алысқа шарықтап кетті. «Шіркін, мен де космонавт болып аспанда шарықтап жүрсем».

	Судан көзін алмай сүзеген өгіздей толқынға мелшие қарап тұрған əкесін ақырын ғана түртті:

	─ Көке, анаған қарашы, ─ деп аспан төсінде баяу жылжып бара жатқан ақ ноқатты сұқ саусағымен көрсетті.

	─ О, не балам? Шайтан төніп келе ме? Алшағыр əкесінің сөздеріне еріксіз күлді.

	─ Космонавт! Анау ұшып жүрген əйел адам. Сен маған кітаптарды мүжисің бе, ол саған тамақ пен киім бола ма деп ұрсасың...

	─ Əй, сен жынданып кеттің бе? Не, не, не көріп тұрсың, өзің? Құдай мынаған бірдеңе жабысқан шығар бейуақта. Əйелі несі, кəсмəнəві несі? Оны қайдан көріп қойды мына пəле? Шайтан арбап кетпесе неғылсын. Қой-қой ойбай, жетейік үйге тезірек, ─ деп Асубай шынымен-ақ ұлының айтқандарынан секем алып, үрейі ұшып кетіп еді. ─ Бол енді мін атыңа, баяғыда осындай бейуақ мезгілде біреуді шайтан арбап, тіл-ауызсыз қалған дегенді талай рет естіп едім. Мынау соның кебін киіп жүрмесін. О, құдай жар бола көр! От пен судан сақтасын, шайтанның бетін ары қылсын!

	─ Терешкова, ─ деп күбірледі Алшағыр əлі де аспан төсінде қозғалған денеден көзін алмай тұрып. ─ Ия, ия əйелдің фамилиясы осындай болатын. Неткен жүрек жұтқан адам.

	Бұрын мұндай жылжыған нүктені ғарыш кеңістігінен көрмеген Алшағырға көз алдындағы тосын дүние бала жігіттің қызығушылығын шынымен-ақ туғызған ұлының аспанға қарап күбірлей бастағанын құлағы шалған Асубай тіптен қолды-аяққа тоқтамай, зəресі зəр түбіне кеткендей болды.

	─ Жүр енді! Анау қаптағы ет бұзылып кететін болды. Мынаның бойына шынымен-ақ шайтан ұялаған шығар, ─ деп қолтығынан демеп əкеліп, көкдөненнің үстіне бірақ лақтырғандай болды.

	─ Көке, қарашы əне, анау жұлдыздардың ортасында кетіп барады.

	Асубай ұлының сөзіне мойнын да бұрған жоқ. Ендігі сəтте итінің қарасы көзіне шалынбаған Алшағырдың қиялы соған ауып, көңілі біртүрлі құлазып, күшік кезінен бауыр басқан Сұртөбетінің жағдайын ойлап, көзінен бір тамшы жас та ыршып кетті. «Қасқырларға жем болмаса игі еді».

	Əке мен бала үйге барар жолдағы жазыққа шыққан соң, өңгергендері салмақты болса да аттарының бастарын жіберіп-жіберіп алысты.

	* * *

	Алшағыр осыдан екі-үш күн бұрын болған көңіліне жай оғындай тиетін келеңсіз оқиғаларды көз алдынан өткізіп, оған өзінше баға беріп, санасынан өткізіп, көңіліне түйіп, қиялында саралап отыр. Анда-санда сырт еткен дыбыстардан құлағы елең ете қалып, жалт қарайды. Көбінесе пырылдап ұшқан торғай мен айналасына тоқтай қап, содан соң жорығын қайта жалғастырған тиін пішіндес баршатышқаннан басқа ешбір аң мен құс жанарына іліккен жоқ. Көкек пен қарға дауыстары əудем жерден естіліп тұрса да қаралары көзге ілікпеді. Əдейі өз ықылас, парқымен келген ол қорқыныш пен үрейді ысырып тастап, кəдімгідей-ақ əкесінің үйінде жүргендей еркін сезінген өзін. Оның бойына қанат бітіріп, көңіліне демеу салған өзі оқып туысқан кітаптың бірден-бір кейіпкері ─ Робинзон Крузо еді. Соған еліктеген, сондай болуды армандаған. Бірақ бұл себеп те оның орманға бойлай кіріп, қоршаған табиғатты сүзіп шығуына демеу болғанымен, əкесінің жасаған содыр қылығы мен Сұртөбеттің ойда жоқта жоғалып кетуі де отқа май құйғандай əсер еткен.

	Сұртөбетті кезінде енеден туа салысымен-ақ, өзі баулып, өсірген. Ол кезде аудан орталығында емес, өз ауылының сегізжылдық мектебінде, əкесінің бір туысының үйінде жатып оқитын. Əрбір сенбі сайын əкесі атқа мінгізіп, жексенбі күні əкеліп тастайтын. Сонда келген сайын Сұртөбеттің үстіне түсіп, тамақ беріп, кəдімгідей-ақ балаша ойнатып кететін. Мақұлық екеш мақұлық та өзіне деген жылы алақанды сезініп, Алшағырға бірден бауыр басып кеткен. Ол келген сайын еркелеп, қыңсылап жанынан қалмайтын. Кəдімгі аяғын тəй-тəй басып жүрген бала сияқты əсер ететін күшігінің қылығы Алшағырға сəби кезінде қандай тіршілік иесі болмасын бəрі де жүрек елжіретер тəтті, көңілің бірден құлайтын сүйкімді болатыны табиғи ғой. Сұртөбет те күшік кезінде өте əдемі еді. Есейе бастаған кезде де балғындықтың ізі көмескі тартқанымен ажары таймай бастапқы келбетін сақтап қалған. Енді міне, екі-үш күннің жүзі болды, Сұртөбет айдаһар жұтып қойғандай өзі де жоқ, ізі де жоқ, елесі де көзден ғайып болған.

	Алшағыр алдындағы ағаш арасындағы жасыл көгалдың кеспірін одан бетер əрлендіріп тұрған қызыл жауқазындарға, сары бақбақ гүлдеріне қарап «уһ» деп ауыр күрсінді. Айналаң қаншама əдемі болғанмен іштегі зілбатпан ауырлықты жеңілдеткенмен, одан құлан таза айығып кетуге септігін тигізе алмайды екен. Аспаннан толассыз төккен нөсердей мысыңды басып, күн қаншама шуағын төгіп бақса да бəрібір жаныңның жадырап кетпейтіні хақ. Міне, бала-жігіттің қазіргі сəттегі көңіл-күйі осындай еді.

	Жүрегін біршама жалғап алған ол орнынан тұрып, анадай жерде өзіне үрпие қарап отырған жолақ жонды баршатышқанды көзі шалды. Қызығушылықтан ба, əлде үрейден бе, қимылсыз мүсіндей қатып қалған. «Фшш, ф-шшшш» деп «не істер екен» дегендей Алшағыр ысқырыпысқырып жіберіп еді жаңағы жансыз мүсін сияқты шағын тіршілік иесі жалт бұрылып, ала құйрығын жерге сүйрете жортып, ағаш арасына сүңгіп, көзден ғайып болды.

	Алшағыр шолақ тонның қалтасына қол жүгіртті. Жаңадан басталған бір қорап сіріңке бар екен. «Екі-үш күн мұнда болсам мұның да қажеті тиіп қалады» деп қуанып қалды. Орманға келіп кіргеннен бері ет асымдай уақыт өтсе де, қалың ағаш арасынан жүрісі өнбеген. Сайрап жатқан соқпақтың жоқтығынан əрбір ағаш ортасындағы саңлауларды қуалай жүріп, құлаған, көлденең жатқан қарағай-теректерден сүріне-қабына аттап өтіп, енді міне, аяқ суытып, дем алуға отырған жері осы. «Үйден бері қанша шақырым жүрдім екен?» деп өзіне-өзі сұрақ қойды. Жазық жер болса мөлшерлеп білер еді, бірақ қазіргі сəтте бұл сұраққа жауап табудың өзі инемен құдық қазғандай болатын. Көкжиек түгіл, аспандағы бұлттарды болжауға да мүмкіндік аз кезде, алысқа көз жіберудің өзі Алшағыр үшін арманға айналып бара жатқан жайы бар. Алайда, орманның шығысынан батысына дейінгі қашықтығы көкжиектен асып кетіп жатса, сол ағаштардың екі таудың ортасындағы енсіз сайға бойлай орналасқаны бала-жігіттің үрейін сейілтуге септігін тигізетіндей көрінген. Өзінің пайымдауынша күнбатысты бетке ұстап, осы бағыттан таймауға ішінен тұжырым жасады. Егер қажет боп жатса, зəулім қарағайдың ұшар басына өрмелеп, жан-жағына зер сала қарап, өзінің шамамен қай жерде жүргенін болжап алуды алдын-ала ішінен түйіндеп қойған-ды. Осы ой қазіргі сəтте де түрткі болып, бала жігітті қасында тұрған зəулім қарағайдың ұшар басына көтерілуге итермелеген. Тағы бір ойы: өткендегі сарлық сойылған жерді көзбен мөлшерлеп, сол бір итінен көз жазып қалған нүктені тауып, содан тіке батысқа қарай ауытқымай жүріп отыруды қазіргі сəтте алдына мақсат етіп қою еді. «Мүмкін Сұртөбетті орман арасынан кездестіріп те қалармын. Күшігінен асыраған иттің мені танымауы мүмкін емес, мені көзі шалса қасыма жетіп келетініне ешбір күмəнданбаймын» деп күбір-күбір сөйлеп, жаңағы əредікте пайда болған қиялын іске асырмаққа жойқын қарағайдың діңіне жақындады. Қапшығының жібін тартып ұзартып, мойнына асып алуды да ұмытпады. Өткір пышағын да күпəйкесінің терең қалтасына салып қойды. «Жыртқыш аңдар келіп арбаса тамағым да, қаруым да қасымда болсын» деген ниеті еді бұл.

	Қарияның тарамыс-тарамыс саусақтары сияқты əуелі жер бетінде ирелеңдеп, содан соң барып жүзін жасырған адуын ағаштың жуан тамырларына көз жіберген Алшағыр қарағайдың біраз жасқа келіп, талай оқиғаға куə болғанын пайымдады. Иір-иір боп жерге жабысқан ағаш тарамдарының əр бөлігінен көнерген тезек іздерін байқады. Аша тұяқты жануарлардан ба, əлде азулы жыртқыштардан белгі ме, бұл жағын түсіне алмады. Əйтеуір белгісіз аңдардың осы жерге аяқ басқанын бұл тезектер айтпай-ақ білдіріп тұр. Осыған қарағанда аң мен құс та бұл жерден алыс емес. Қорқыныш пен үрейді санасынан біржолата алыстатып тастаған Алшағырға қазіргі сəтте солардың біреуін көріп қалам ба деген қызығушылық ойда-жоқта пайда бола кетті. Құлағына періште сыбырлағандай болды: «аша тұяқты жануарлардан қорықпауыңа болады, бұғы-марал, елік-құдырдың адамға тигізер зияны жоқ, олардың өздері сенен қорқып зəрелері ұшады. Алайда бұл орманда қасқыр, шибөрі, аюлардың да мекен ететінін жоққа шығарма. Сондықтан пышақтың дұшпаныңның таяп келгенде ғана пайдасы тиюі мүмкін, бірақ екі құлаш алыста тұрған аңды да сескендіретін қару керек саған. Сол үшін, өз өміріңді сақтап қалуға мына жаңа өсіп келе жатқан балапан-ағаштардың біреуін құрбандыққа шал да, одан сойыл жонып ал».

	»Рас-ау», деді Алшағыр күбірлей сөйлеп. Бағанадан бері қалай бұл қағида ойыма келмеген. Бала-жігіт мойнындағы қапшығын алып қайтадан жерге қойды да, өзінен екі аттам жерде бойларын тіктеп өсіп келе жатқан көкөрім балапандарға сынай қарағандай болды. Бəрі де тіп-тік, бəрінің де қалыңдығы бірдей, бəрі де бір-біріне өте ұқсас, құдды баяғыдағы сұрқаншық дүниеге əкелген ұялас күшіктерден аумайды. Өзін-өзі ұстап, жаңа тіршілікке қиянат жасауға қимай біраз ойланып-толғанып тұрды. Жоқ, өз өмірім үшін біреуін құрбандыққа шалайын деп іштей тəуекелге бел байлап, шеткеріректе басқаларынан əжептəуір жеке-дара тұрған біреуін таңдады. Əуелі қолдарымен сілкіп-сілкіп, итеріп-итеріп жас қарағайдың қайратын салмақтағандай болды. Жаңадан толысып келе жатқан балапан-ағаш жеңіл де, серпінді көрінді. Қан-сөлін бойына жинаған діңі анаумынау күшке морт етіп сынар қалып танытатын сияқты емес. Қалыңдығын саусақтарымен орап, өлшеп те көрді. Жерге таяу тұсы саусақ жетпейтіндей қалың болғанымен, жоғарылаған сайын сынық сүйем жіңішкере береді екен. Ұзындығын мөлшерлеп, бір жарым құлаштай етіп алды да, жерден бір метрдей жоғарыдан өткір пышағымен кертіп, жона бастады. Қырағылығын да күшейтіп, андасанда «сырт» ете қалған дыбыстарға елең ете қалады. Біраз уақыт өткен соң ойға алған шаруасын да тамамдады. Сырғауылдың бедерін майдалап жонып, кəдімгі батырлар жырында айтылатындай жауға шапқанда «аттандап» ала жүгіретін ұзындығы бір жарым құлаш ағаш қару жасап алды. Сойылды салмақтап көріп еді, өзінің қайратына сай келетінін аңғарды. Ауаны əрі-бері тілгілеп, қолдарын жаттықтырғандай болды. Алдына арсалаңдай келген жыртқыштың қақ маңдайынан қонжитса бірден о дүниеге аттандырып жібермесе де, есеңгіретіп тастайтын қауқары бар екен. Əдетте аш қасқырдан басқа аң өз бетімен адамға келіп соқтықпайды. Сол көкжалдың өзі о сы таяқты көріп, бір сəт бөгеліп қалары сөзсіз. Аң екеш аңға да жан керек. Өмір сүруге бəрі де құштар. Ия, осы орманда төбеден секіретін сілеусін деген азуы алты қарыс мысық тұқымдас жыртқыштың мекен ететінін де əке сінен талай е стіген. Бірақ олар бұл орманның ең қиыр шетінде, осы жерден шамамен бес-он шақырымдай қашық болса керек. Қандай аң болмасын жемін күн батып, қас қарайған соң іздейтінін үлкендерден де талай е стіген, кітаптан да оқыған. Əзірше табиғат тарапынан қауіп төніп тұрмағанын бағамдаған Алшағыр қорқыныш, үрей деген сезімдерден ада еді.

	Жаңағы ойлаған мақсатын іске асырмаққа жұмыла кірісті: тағы да нəн қарағайдың көз жетер жеріне дейін мөлшерлеп, қарап алды. Бірінен соң бірі жоғарыға қарай көтерілген білектей ағаш бұтақтары құдды бір баспалдақ сияқты. Жайымен басып жоғарыға көтеріле берсең ұшар басына жетіп баратын мүмкіндік бар. «Бісміллə» деп арқасына қайыра қапшығын ілді де, жерден қой бойындай жоғары тұрған бұтаққа көтеріліп, əупірімдеп жоғарыға қарай жылжи бастады. Ілгерілеген сайын ағаш бұтақтары да жиі кездесіп, Алшағырдың жүрісін біршама ауырлатып тастаған сияқты. Бет-аузын сипаған бұтақ бүрлерін қолдарымен арашалай отырып, əйтеуір зəулім қарағайдың межелі биігіне жеттіау! Жер бетінен шамамен он бес-жиырма метр биіктікке көтерілген Алшағырдың айналасы алақандағыдай боп анық көрінбесе де, орманның əрбір тұстарын болжауға мүмкіндік туған. Теріскей мен күнгейдегі таулардың беткейі, сай-саласының бəрі кəдімгідей-ақ ап-анық көрініп тұр. Жоғарыға көтерілген сайын ағаш бұтақтары селдірей түседі екен. Олардың ұйыса өсіп, жиі шоғырланған жері ортасы сияқты. Мынау тоқтаған жері де өзіне тым ыңғайлы көрінді: екі бұтақ ағаш діңінен бір-бірімен жарысқандай қатар тебіндеп, машина жолы сияқты бұралаңдап екі-үш метрге дейін жарысып барған. Тіпті олардың үстіне аяқты көсіліп жіберіп, отыруға да мүмкіндік бар секілді. Бірақ Алшағырдың салмағына төтеп бере ала ма? Бұл жағын да бала-жігіт алдын ала көріп-біліп, тексеріп алуды ұйғарды. Əуелі бір қолымен жоғарыдан ұстап, еңкейіп, бұтақтардың үстімен жүріп көріп еді, аяғының астындағы ағаш айрығы құдды бір көпірдің үстімен жүріп келе жатқандай мыңқ етпеді. Осыдан кейін ғана сойылын жоғарыдағы бұтақтарға көлденең қойып, айналадан төніп тұрған қауіптің болмайтынын сезіп, екі аяғын көсіліп жіберіп, жайланып отырды да, алыс-алыс белестерге көз жүгірте бастады. Қызық, бəрі де алақандағыдай-ақ көрініп тұр. Өзі отырған қарағайдың еңсесі маңайындағы басқа ағаштардан биік екенін аңғарып, бұған да көңілі жайланып қалды. «Ағашты діңіне қарап емес, тамырына қарап таңда» деп əкесінің айтқан сөздері шынымен расталғанына жүрегі біртүрлі жібіп қалды. Ия, расында да ағаштардың көбісінің тамырлары білеуленіп жер бетіне шығып жатпайды, бірден жер қойнына тереңдеп кетеді. Ал мынау бір ерекше қарағай секілді. «Бəлкім тамырлары өсіп өркендеп, жер бетіне шығып қалған шығар, сірə?» Алшағырдың əлі де бұл дүниеде жұмбақ сырдың ұшан-теңіз көп екеніне осы жолы да көзі жеткендей болды. Тылсым табиғаттың оңайлықпен таратылмайтын қырық қабат құпияларының түбіне жету бұл ғаламда мүмкін еместігін ой елегінен өткізіп, сол қиялымен іштей келіскен сыңай танытты.

	Əкесінің соңғы кездерде айтқан «біреу көріп зерек болады, біреу оқып зерек болады» деген сөздері ойына оралды. Алшағыр газет-журнал, кітап оқып жарытпаса да əкесінің өмірден көріп, білгенін осы сəтте де жоққа шығарып отырған жоқ еді. Ойына анау сарлықтың еті оралды. Жаздың шіліңгір ыстығынан, көк шыбынның ызыңынан, сүрлетпей, дəмін кетірмей сойылған кездегі қалпынан айырмай су астында сақтайтынын қайдан көріп, біліп жүр десейші?! Əкесінің осындай тапқырлығына іштей риза болса да, сол игі тірлігінің жамандықпен жалғасып, қысастықпен ұштасып жататынын есіне алған ол əкесіне іштей тағы да ренжіп қалды. «Мүмкін бір қаскүнем алпауыт күш оның сана-сезімін тұсаулап, жаман əрекеттерге итеретін шығар? Сондай сойқанды қалай жеңуге болады?»

	Алшағыр белін бүгіп, ендігі сəтте бет алып келе жатқан орманның батыс бөлігіне көз жүгіртті. Бағанадан бері ойлағанындай болмай шықты. Əлі де алдағы қалың жыныстың ортасынан сүрініп-қабынып қалай жүрсем деп сəл де болса қауіптеніп отырған ол, осыдан қозы көш жүргеннен соң ағаштардың да қарасы бірте-бірте селдіреп, кей жерлерде тіпті жасыл алқапты алаңқайлар да кездесіп отыратынына көзін жеткізген еді. Əкесі де кезінде айтып еді: «екі жағын тау қоршаған енсіз орманда адамның адасуы мүмкін емес, биік ағаштың басына шығып, екі таудың бірін нысанаға алған соң, жерге түсіп, туп-тура сол бағытқа тарта берсең, əйтеуір ерте ме, кеш пе тау етегінен бірақ шығасың» деп. Қазір көз алдындағы дүниелерді жіті бақылап отырған ол əкесінің айтқанының шындық екеніне тағы да көзін жеткізгендей болды.

	Кезінде Асубай да осы орманда адасып, екі күн бойы теңізде адасқан қайықтың күнін басынан кешіргендей болыпты. Сондағы отағасының сүйенгені – мылтығы мен оқ-дəрісі екен. Ақыр аяғында орманның тауға жақындау бір ойдымында орналасқан геологтардың ағаштан қиып салынған үйіне келіп, сондағылар құтқарып қалыпты-мыс. Бұл енді Алшағырдың тəй-тəй басып жүрген сəби кезінде болған оқиға екен.

	«Сол үй қазір бар ма екен?» деп Алшағыр сонау алыстағы тау мен орман түйісетін жағалауларды шолып шықты. Бірақ оқшау тұрған ештеңе көрінген жоқ. Өз ойымен өзі болып отырған Алшағырға манадан бері осы жерде ешбір тіршілік иесі мекен етпейтіндей көрінген. Күнде естіп, көріп жүретін, олардың үйреншікті дауыстарынан құлақтары жауыр болған ол қарғалар мен сауысқандарды осы орманның тіршіліктері ретінде қабылдамаған. Енді назарын жақын жерден естіліп жатқан басқа да құстардың дауыстарына аударған. Жаздың келіп, күннің жылына бастағанын айғақтаған көкек дауысы бағана бір-екі рет естіліп қалған, неге екені белгісіз одан кейін ол құстың үні біржолата өшкендей тым-тырыс болған. Енді міне тағы да өзінің атын шақырып, «мен мұнда» дегендей дауыстай жөнелді. Дыбыс шыққан жаққа қарап еді, ештеңе көзіне іліне қоймады. Шамасы, ағаштардың қалың бұтақтарының арасынан шақырып отырған секілді. Ендігі бір сəтте аспаннан сорғалаған бір құс сол дауыс шыққан нүктеге қарай шүйіліп еді, осыдан əудем жерде орналасқан қарағайлардың бірінен ұшып шыққан көкек осылай қарай бет алып, өзінің соңына түскен ажалдан шыбын жанын арашалап қалуға арпалысып, қанаттарын жиі қағып, Алшағырдың бұтақ үстінде қарайып жатқан мүсінінен пана іздеді ме екен, өзі жатқан ағаштың жоғары жағын ала қонды. Анау да екпіндеп келіп қалды. Ителгі ме, əлде лашын ба, бейшара құсты алмай тынбайтын сияқты. Алшағыр бұтақта көлденең жатқан сойылын көз ілеспес жылдамдықпен ала салып, екпіндей келіп қалған жыртқыш құстың алдынан оңды-солды сілтеп жіберді. Анау да жылпос неме екен, денесін таяққа дарытпай кілт бұрылып, аспанға шарықтап бір-ақ шықты. Көкектің қай жерде отырғанын шолу үшін бұтақтар арасындағы саңлаулар арасынан көз жіберіп еді, өзінен бір құлаштай жоғарыда отырған құстың құйрығын көзі шалды. Бүкіл денесін үрей жайлап алған тəрізді, екі иінінен дем алып, құйрығын бір көтеріп, бір түсіріп, тағы да ұшуға дайын отырғанын білдіргендей еді. Енді оны үрейлендірмейін дегендей Алшағыр да асқан бір сақтықпен таяғын қасына қойып, жайланып отырды. Өзі ішінен аяқ астынан бір құстың өмірін сақтап қалғанына қуанып қалды. Осы орманды еншілеген сан мың құстардың бірі ретінде бұл көкек те осында болып жатқан небір қайнаған тірліктен хабары болмауы мүмкін емес қой. Егер оған тіл бітіп, сөйлей жөнелсе Алшағыр одан осы жынысқа сіңіп кеткен Сұртөбетінің жайын бірінші кезекте сұрар еді. Бірақ мұның да дауысы сүйкімді болғанмен, іс-əрекетінің адам көңілінен шықпайтынын ол бұрын да талай естіген. Жұмыртқаларын басқа құстың ұясына туып, оны сол құсқа асыратып, өзі артына да қарамай қарасын батыратын осынау құстың жауапсыз, тасбауыр қылығын есіне алып, Алшағыр жоғарыда отырған көкекке тағы да жанарын сүзді. Жаңағыдай емес бойында осы құсқа деген жеңіл ыза да пайда болған. Сосын «бұл сана сезімі төмен мақұлық қой, сол себептен кешірімді, ал адам баласы қаншама ұры-қарақшы, тойымсыз, ашқарақ, арамза болғанымен, өзінен туған баласын ешқашан далаға тастап кетпейді ғой» деп ойлап, өзінің адам болып туғанына көңілі көтеріліп қалды. «Адам мен санасыз мақұлықты салыстыруға бола ма?!»

	Күн шақырайып төбеге көтерілді. Аспан шайдай ашық. Айналада үйреншікті құстардың дауыстарының естілгені болмаса бөгде дыбыс жоқтың қасы. Жаңағы жоғарыда отырған көкек те «пыр» етіп басқа жаққа ұшып кетті. Қазіргі сəт Алшағырдың екі бұтақ үстінде шалқасынан жатып, тыныш ойлауына мүмкіндік бергендей. Бірақ аяқ астынан пайда болған көкбас бөгелектер оның біразға дейін мазасын алып, əуреге түсірді. Денесінің ашық жерлеріне қонып əпсəтте «дыз» еткізіп шағып алады.

	Соңғы кезде өзінің ең жақсы көретін адамы – нағашысы түсіне жиі кіретін болып жүр. Ол кісінің марқұм болғанына да үш жылдан асып кетті. Сол анау есін біліп, алғаш рет мектеп табалдырығын аттап, жаңа бір дүниенің есігін аша бастағанда олар Сарытоғай ауылында еді. Кейін ол ауыл да жер бетінен өшкендей болған: тоғай іргесіне таяу орналасқан бұл шағын колхозды алты-жеті шақырымдай ғана қашық, ойдағы төбе-төбелердің ортасында орын тепкен сондай бір шағындау ауылға қосып, екі колхозды сөйтіп ірілендіргендей болған.

	Алшағырдың ойында көбінесе жайсыз жерге орналасқан сол ауылды жасыл алқаптың үстіндегі, суы да, ауасы да таза, тоғайы жақын жердегі нағашысы тұратын ауылға неліктен қоспады екен? деген сауал жүретін. Кейін нағашысының үйіне барып жүріп, жаңа ауылға да көзі үйренген. Сол екі колхоздың біріккеніне де бес-алты жыл өтіп кетіпті. Осыдан үш жыл бұрын нағашысы аяқ астынан ауырып, көп кешікпей қайтыс болды. Оқып, жоғары білім алмаса да, өте зерек, алғыр адам еді. Сол кісінің қазасын естігенде егіліпегіліп біраз уақыт жылаған. Кітапқа деген құштарлығын оятып кеткен де нағашысы еді. Ұлы да – білімді. Əкесі сияқты көпшіл, нағашысының көзі жоқ болса да, шешесі екеуі барған Алшағырды ішке тартып, бауырмалдықтарын шынайы білдіріп тұрады. Нағашысынан қалған жалғыз тұяқ – нағашы ағасымен білім, ғылым жайында айтысып, əжептəуір тайталасқа түсетін. Əрине, білімді адаммен үзеңгі қағыстыруға кейде мұның өресі жетпейтін, көбінесе жеңілгенін мойындауға мəжбүр болатын. Жеңдім деп жиырмадан жаңа асқан жігіт те бұрқыраған көбіктей асыптаспайды. Қайта білгенін Алшағырға үйретіп, нағашысының үңірейіп қалған орнын толтыруға талпынуға барын салатын. Қабірі бұрын екі колхоз боп тұрған кездегі жолдың дəл ортасындағы Орталық зиратта. Жас болса да ары өткен, бері өткен сапарында ол кісіге іштей бағыштап «бісмілласын» да айтуды ұмытқан емес.

	Міне, кей сəттерде нағашысының бейнесін анық көріп, оның айтқан сөздерін сол қалпында еститін сияқты. Бұл дүниенің құпиясына дендей еніп келе жатқанына бала жігіт көзін жеткізетін сияқты. Кей сəттерде ойланып отырып, бұл ғаламда бір жаратқан иенің бар екенін бағамдағандай болады. Адам да, жан-жануарлар əлемі де бір тəртіпке, бір заңдылыққа бағытталып жаратылған секілді боп көрінеді оған. Хайуанаттар мақұлықтар əлемі, адамнан сана-сезімі əлдеқайда төмен болса да сол қағидадан ауытқымайтын тəрізді. Ал адам ше? Осы сұраққа келгенде Алшағыр табандаған ат сияқты жауап таба алмай кібіртіктеп қалады. Табиғат сыйлаған жоғары сана-сезімді дұрыс бағытқа бейімдей алмайтын кейбір кісілер ұсақтық пен пендешілікке салынып, бір күндік құлқынның құлына айналып, хайуаннан да төменгі дəрежеге дейін құлдырап кететіні неліктен екен? Нағашысы аштық пен жалаңаштықты да, сонау отыз жетінші жылдың зобалаңында «байдың баласы» деп бірнеше жыл солтүстікте айдауда болып, сонда адам төзгісіз қиыншылықты да, кейін соғыс аяқталуына екі жыл қалғанда ешбір кінəсі болмаса да «енді соғысқа барып, кінəларыңды қандарыңмен жуып-шайыңдар» деген желеумен арнаулы батальонда неміс басқыншыларымен шайқасқа түсіп, ажалдың қандай болатынын өз көзімен көріп, сезімімен түйсінген адам еді. Жақсы мен жамандықтың бəрін басынан кешіргенін Алшағыр талай естіген. Тіпті мұндай адамның сөзін тыңдаған жиеніне ол кісінің өзі қазіргі сəтте тірі кітап боп елестеп отырған жайы бар. Сол кісі соңғы бір айтқан сөздерінде ақыл мен қулықтың арақатынасын ажыратып, жіліктеп айтып берген еді. Алшағырдың есіне нағашысының сол айтқандары түсті. «Шырағым сен əлі баласың, бүкіл ғұмырың алда. Өмір деген мұхитпен пара-пар, оның қырсыры да əр алуан. Ең бірінші ескертерім – бұл жарық дүниеде адал бол. Бұл қасиет адамды биік шыңға көтеріп, оның бақытты болуына септігін тигізеді. Əсіресе, əке-шешеңе, дос-жарандарыңа, ағайын-туыстарыңа əділ де, шыншыл бол. Басыңа күн туып, арқаңа ауыртпалық түскенде, бірінші кезекте солар саған көмекке келеді. Олар маған міндетті, қандай жағдайда да менен алыстап ешқайда бармайды деген ұсақ ойға бойыңды шалдыртудың ешбір қажеті жоқ, өйткені ет пен сүйектен жаралған пенде болғасын арамдық пен қулықты ешкім де жақсы көрмейді. Ағайының мен досың түгіл, мұндайдан əке-шешеңнің де жалт беруі мүмкін. Қу адамға қу адамның, арамза адамға арамза адамның қажеті жоқ. Егер олар бір-біріне керек болмағанда, адал адам үшін олардың құндары көк тиын. Кейбір қулар өздерін іштей ақылдымыз деп есептейді. Бірақ ақылдылық пен қулықтың арасы жер мен көктей екенін есіңнен шығарма. Ақылды адам өзін-өзі сыйлайтындықтан қу болғысы келмейді. Ал қулық дегенің ол сараңдық пен арамдықтың бір жұп боп түйіскен жері. Қу адам ешқашан жомарт болып, қамқор қолын ешкімге созбайды. Оның есіл-дерті сөз-бұйдаға салып, біреуді ішіпжегісі, пайдаланғысы келіп тұрады. Ондай адамнан ешқашан ізгілік көмек күтуге болмайды, мұндайлардың қасында басың ауырып, балтырың сыздаса аузыңа бір қасық су тамызуға да жарамайды. Керісінше, шығар шығынын есептеп, сенен тез құтылуға асығады. Мен де бұл өмірімде неше түрлі қуларды көрдім, алғашында дос та болған едім. Бəрін өзім сияқты аңқау, жомарт ретінде қабылдадым, бірақ кейін бəрін түсініп, мұндайлардан бойымды аулақ салуға тырыстым. Адамдардың бəрі бірдей əрине қу емес, дос таңдауда да талғам мен таразы керек. Əлгі қазақтың «досыңды үш күн сынама, үш жыл сына» деген мəтелі бар ғой, бірақ бұған өз басым қосыла бермеймін. Өйткені, қу, зəлімді үш жыл бойы басыңа шығарып, босқа тайраңдатудың қажеті жоқ.

	Сондықтан, адам мінезін тамыршыдай тап басып, бірден ажырата білуге құлшынған дұрыс қой деп ойлаймын. Ол үшін де білім мен көрегендік, сана мен бағам керек. Сонда ғана сен бұл өмірде өзіңе лайық жанашыр дос табасың. Адам əдетте өзінің ата-бабасына, не болмаса нағашы жұртына тартып туады. Сенің де біздің жаққа бейімделіп туғаныңды көптен бері байқап жүрмін. Арғы аталарыңның қандай екенін білмеймін, бірақ əкеңнің қолынан бəрі келетін алғыр болса да, бойындағы арамзалығын жоққа шығаруға болмайды. Сонысын қойса нағыз азамат болар еді. Бірақ, қайдам. Мінез де адамға сүйекпен бірге бітеді дейді ғой үлкендер. Əкеңнің жақсысын қабылда да, жаманын бойыңнан ысырып тастап отыр. Өзіңнің туған əкең болса да оны түзетуге тырыс. Бірде болмаса бірде ол да ойланар. Шешеңді ренжітпей, айтқан тілін алып жүр. Анау өзіңнен кейінгі қарындасың мен ініңе қамқор боп, олардың да жаман жолға түсіп кетпеуін үнемі қадағалап отыр. Мұның бəрін саған айтып отырған себебім, сенен жақсы азамат шығатынын жүрегім сезетін сияқты, тфу-тфу тілім тасқа. «Тозар бала көрге, озар бала өрге жүгіреді» деген мəтел бар, сондықтан сенің қашанда өрге баса беруіңді қалар едім. Менің жасым елуден жаңа асса да көрген азабымнан ғой деймін, денсаулығым сыр беріп жүр, сен мұны нағашыңның айтқан өсиеті деп қабылда»

	Расында да нағашысы ғұмырының бітуін алдын ала сезген сияқты. Содан араға бірнеше ай салып, дүние салған. Міне, осыдан бірнеше жыл бұрын айтқан нағашысының жүрекжарды лебіздері құлағынан алыстап кетер емес. Кейде бұл сөздер бойына қанат бітіріп, көкірегіне жалын ұялатады. Əкесінің соңғы əрекетіне қарсы болған күш те осы сөздерден бастау алғанын Алшағыр іштей пайымдады.

	Кенет əкесінің өткенде қамшымен жандыртып өткен жоны тағы да соққы тигендей əсер етіп, денесін селт еткізді. Көрші тұрған қарағайға жалт қарап еді, осылай қарай екі көзі от шаша қарап тұрған мысық түстес аңға көзі түсті. Өзінің түсі де суық екен. Дене тұрқы мысықтан екі еседей үлкен екпінді жыртқыш өзіне қарай атылардай денесін тіктеп, қатып қалған. Сілеусін! Жанарларын оған тура қаратып, қасындағы сойылын бір қолымен ыңғайлай берді. Екі көзін шарасынан шығарып, қабағын түйіп еді, сілеусін ширыққан денесін босаңдатып, мойнын лезде бұрып, қарағайдың діңімен төмен қарай түсе берді. Екі ағаштың ара қашықтығы шамамен бір құлаштай тұғын. Осылай қарай секіріп түссе бейқам отырған Алшағырды жаралап тастауы əбден мүмкін еді. Бұрын мұндай аңмен бетпе бет келіп көрмеген ол белгісіз бір күштің жыртқышқа дер кезінде назар аудартқанына таңданды. «Ей Алла, жаныма қамшы ұрғандай əсер еткізіп, ойдан лезде арылып, денемді тіктеп алуыма себепкер болған періште шығар? Бəлкім, періште қорғап-қоршап жүреді деген сөздердің мəнісі осы болар?» деп ойлап, Алшағыр сойылын қолына алып, жаңағы жыртқыш тағы да қай жағымнан жалт етер екен дегендей көрші ағашты жанарымен тінтіп, барлап шықты. Əне, жоны ала дақты жыртқыш жерге түсіп, қалың орманның арасына сіңіп, көзден ғайып болды. Алшағыр «уһ» деп демін бір-ақ алды. Кім біледі, мүмкін жай ғана қызығушылығы басым болып, мұның не екенін білуге құмартқандай жай ғана қарап тұрған шығар. Бұлар жемін түнде аулап, күндіз ұйықтап жатады дегенді Алшағыр бұрын талай естіген. «Мүмкін оның ұйқысын сыбдырыммен өзім бұзған шығармын. Бірақ, осыдан былай бейқам қалуға болмайды екен».

	Алшағыр үстіндегі бұтақтан ұстап орнынан көтерілді. Жан-жағына «тағы да не күтіп тұр» дегендей байыппен қарап шықты. Күдікті ештеңе көзіне шалынбады. Қарағайдың ұшар басына шығып, алысқа, орманның басқа да бөліктерін шолып шығуды көздеп, əзірше тамақ салған қапшығын осы бұтақтың үстінде қалдырды да, əупірімдеп тағы да екі-үш құлаш биікке маймылдай өрмелей жөнелді. Алғашқыдай емес қимылы ширап, адымы ашыла түскендей. Жоғарылаған сайын бұтақтар да жіңішкеріп бара ма қалай, кейбіреулері аяқтарын қойған сайын селкілдеп, үзіліп кететіндей əсер танытады. Бірақ бұл жай əшейін алдамшы сезім екен. Сол бұтақтарға табан тіреп аялдап еді, сынық сүйем де міз баққан жоқ. «Қорыққанға қос көрінеді» деген. Міне, қарағайдың жоғары нүктесіне жетіп жығылмаса да, соған қол созым жерге жетіп тоқтады. Күнгейдегі Алажотаға мойнын бұрып еді, беткейінде шашырай жайылып жатқан Малқадырдың сарлықтарына көзі түсті. Жанарын одан төменге, тау етегіндегі ойпатқа сырғытып түсіріп еді, бақташының өзіне таныс қаралтым киіз үйі орнында тұр екен. «Анау жоғалған тайыншасын түгендеді ме?» деген сұрақ көкейіне жалаңдап еріксіз келіп қалды. Сол сарлықтың қолды болуына өзін де себепкер санап, енді ол туралы еске алмауға тырысқан.

	Кенет батыс жақтан үрген иттердің дауыстары талып жеткендей болды. Тағы да назары мен екі құлағын дыбыстар дірілдеп жеткен тұсқа тосқан. Ия, қателеспепті, дауыс бірқауым алыстан жетсе де, иттің шəуілдеп үргенін жазбай айыруға болатындай еді. Бір емес, бірнеше ит даурығып, шабаланып, бөтен бір салт аттыны алқымынан алатындай жан-жақтан қаумалап, үздіге шəуілдеп қоршауға алған сияқты сурет Алшағырдың көз алдына елестеп кетіп еді. Бірақ, орманның адам аяғы сирек тиетін бір қуысында салт атты қайдан жүрсін, дегенмен өршелене үрген дауыстардан əлденені қыспаққа алғандарын жобалауға болатын еді. Санасында көлденең жағынан тағы да бір ой сап ете түсті.

	«Мүмкін, сарлығын іздеп жүрген Малқадыр болар?» Осы ойымен келісіп, иттердің шабуылдап жүрген тіршілік иесін бақташыға баласа да, осыншама шəуілдеп үрген иттердің қайдан пайда болғанына жауап таба алмай қиналды. Малқадырдың өзінде үш төбет бар. Бірақ, құтырып ауырмаса, ақыл-есі дұрыс иттер иесіне шабуыл жасай ма? Сонда бұл қайдан келген иттер?

	Алшағырдың ойына тағы да үшті-күйлі жоғалып, қарасын көрсетпей кеткен Сұртөбеті оралды. Бірнеше жыл бойы отбасына етене бауыр басып, күшік кезінен асырап өсірген иті қас қағым сəтте құмға сіңгендей жоқ болып кеткенінің себебін бала-жігіт қанша ойласа да санасына сіңіре алмады. Иттің де арамзасы бола ма, құдайым-ау мүмкін анау шəуілдеп жүрген сол шығар? Дауысы да ұқсай ма, қалай? Бірақ ол жалғыз еді ғой. Мыналардың шəуілдеп, даурыққанына қарағанда біреу емес, бірнеше қаралы ит.

	Иттердің дауыстары осылай қарай жақындап келе жатқан сияқты. Алғашында үздіге шыққан дауыстары да молайып, үргендері де айқындала бастағандай. Бірдеңені осылай қарай дүркірете қуып келе жатқан тəрізді. Бірақ орман арасынан олардың қарасын ажырату қазіргі сəтте мүмкін емес. Көз ұшындағы аумағы қой қорадай алаңқайды анық көріп тұрса да, оның қазіргі уақыттағы бар дəмесі əлгілердің сол ашыққа аяқ басып, жүздерін жылт еткізуін көру еді. Абырой болғанда құдай болысқандай жаңағы орман ішіндегі бос жерге мүйізі қарағайдай бір теңбіл бұғы ойнақшып шыға келді. Міне, оның соңынан өкшелей қуған үш-төрт иттің сұлбасы да көзге елес беріп өтті. Өкінішке орай, ажалдан өлердей үрейі ұшқан бұғы көлденең сұлап жатқан жуан бөренеден секіріп өтем деген болу керек, ағаштан аттап кетуге күш-қуаты жетпегендей омақаса құлады. Иттердің де күткені осы болса керек, азулы жыртқыштармен тайталасқа түсіп əбден əлсіреп, титықтаған бұғыға олар жан-жақтан арсылдай келіп, сүліктей жабыса кетті. Қарағайдың ең жоғарғы бұтақтарының бірінде бұл көрініске тапжылмай қарап тұрған Алшағырға көз алдындағы көңілсіз сурет біртүрлі жағымсыз əсер еткендей болды. Егер анау иттердің орнында бөрілер болса онда ол бұл оқиғаны ешбір таңданыссыз қабылдары сөзсіз еді. Өйткені, азуы алты қарыс көкжалдардың бұл бойына сіңген қасиеттері, оларға тəн жыртқыштық əрекет. Ал қасқырдың жабайы əрекеттеріне бойларын шалдырған бұл қандай қаныпезер иттер? Австралияда мекен ететін жабайы Динго деген иттер туралы кезінде кітаптан оқып еді. Олар сырттан əкелінген кəдімгі иттер, уақыт өте келе жабайыланып, қасқырға айналып кеткен. Түрлері овчаркаларға ұқсағанымен, ісəрекеттері, тірліктері азулы бөрілерден аумайды. Малға, аң мен құстарға бүйідей тиеді.

	Міне, Алшағырдың көз алдында болып жатқан көріністер де сол Динголардың жабайы, тұрпайы түрі. Сонда көз алдындағы Динголарды бұл орманға кім жіберген? Қанша дегенмен, Сұртөбетіне бəрі бірдей ұқсас болғанымен, күшік кезінен асыраған бейшара итті аналардың арасынан кездестіргісі келмеген. Бірақ, оңбай кеткірлердің бəрі де тұптура Сұртөбетті сойып қаптап қойғандай ұқсас-ақ! Бұл не сұмдық болды екен? Алшағыр көз алдында болып жатқан қырғын оқиғаға қарауға беті шыдамай теріс айналды. Əсіресе, орман сұлуы, табиғат еркесі бұғының аяқ астынан бөрілерге жем болғаны денесін мұздатып, жүрегін дүр сілкіндірді. Мұндай тағылық көріністі өмірінде тұңғыш рет көріп тұр. Сондықтан оның қазіргі сəттегі ішкі дүниесінің əлемтапырық күйге енгенін түсіну қиын емес еді.

	Алшағыр көз алдындағы адам айтса нанғысыз оқиғаны енді бір рет санасынан сүзіп шықты да, сол анау түз тағыларына айналған төбеттерінің арасынан Сұртөбетін, егер ол осылардың ішінде бар болса қалай ажыратып алуды ойлап басы қатқан. «Ия, ия, бағанадан бері қалай ғана ойыма келмеді екен?»

	Осыдан екі-үш жыл бұрын, Аюлы шатқалына таяу жердегі ойпатты жайлап отырған кезде Сұртөбет өздеріне таяу жайлауда отырған бір шопанның иттерімен жалғыз өзі таласып, үш иттен қатты жапа шегіп қайтқан. Əрине, тіршілік иесі болған соң оның да бұл дүниеге ұрпақ қалдыру сезімінің бар екені табиғи құбылыс қой, Сұртөбеттің де бойында сондай бір желіктің болғаны айдан анық еді. Тіпті қара қасқа қаншықтың қасында тайыншадай екі төбеттің жүретінін де кəперінен шығарып алған. Сол жорығы өзіне сор болып тиіп, оң құлағының жартысына дейінгі бөлігін шайнатып алып, үйге шұнақ қайтқаны қазіргі сəтте ғана Алшағырдың есіне түсті. Оң құлағын біреу əдейі таңбалап, ен салғандай-ақ осы уақытқа дейін сол қалпы. Жартықұлақ. Анау өзінен кейінгі қарындасы мен інісі Сұртөбетін кейде «жартықұлақ» деп те атап жіберетін. Алшағыр төбетін түз тағыларынан қалай ажыратып алудың амалын тапқанына іштей қуанып та қалды. Тіпті əлгіндегі құлағының жартысынан қалай айрылғаны туралы оқиғаны есіне түсірген Алшағыр Сұртөбетінің осы жолғы із-түссіз кетуінің себебін де сол оқиғаға ұқсатып, «қаншық көрген төбет əпсəтте ес-ақылынан айрылатынын» іштей бағамдады. Мүмкін бір жатырдан шыққан ұяластарының қандары басым болып, мұны да магнитше тартып алған болар? Бала-жігіттің ойына түйіні шешілмейтін, анығына аттап басып бара алмайтын, сол бір құпия қайтадан еріксіз оралғандай болды. Бұл тағыға айналған төбеттер орманға қашан, қалай келді? Көз алдындағы тайыншадай иттер осы күйлерінде аспаннан жауып немесе жерден шықпағаны аян.

	Ендігі сəтте жігіт құлағына періште тіл қатқандай болды:

	«аспаннан да жауған жоқ, жерден де шыққан жоқ, бұл баяғы нағашыңнан алған күшіктің ұрпақтары. Итіңді əкең басынан атып, жан тəсілім еткенде алты күнəсіз күшігін өлтіруге де, біреуге беруге де қимай, өздері-ақ уақыт өткен соң бұл жарық дүниемен қоштасады деген ниетпен орманға апарып тастаған. Міне, көз алдындағылар олардың өздері мен ұрпақтары. Əрбір тіршілік иесі уақыты келген соң өзі де ұрпақ қалдыруға талпынатынын есіңнен шығарма. Сұртөбетіңнің де табиғат сыйлаған қасиетінен айнымай қаңғырып, осылардың тобына қосылғанын ендігəрі білетін бол. «Жақсы ит өлімтігін көрсетпейді» деген сөз бар, бірақ сенің итің алжып, өлуге таяған жоқ. Үйігі басылған соң, оны қораңның бір шетінен ерте ме, кеш пе көретін едің. Бірақ оның қасындағы бауырлас-қандастары сенің қораңа енді ешқашан да оралмақ емес. Олар бөрілер. Қасқырдың сүтін ішіп, кебін киген жыртқыштар. Егер олар үйіңе келсе жақсы ниетпен келмейді, екі елі өңешін оттату үшін, қарындарын тойғызу үшін келеді. Малыңа шабады, үрейіңді ұшырады. Қасқырды қораға түсті деп ешкім кінəлап, қарғамас болар. Бұлар да ит тектес қасқырлар. Сондықтан, бұлардың жасайтын əрекеттері жаратқан ие үшін адал. Өмір үшін жануар түгіл, жəндік те күреседі. Міне, қазіргі сен көріп отырған, бірақ санаңа сыймайтын əрекет те осының айқын дəлелі. Кінəні əкеңнен ізде, үй хайуанын жабайы жыртқышқа айналдырған сол. Енді соның мехнатын бүкіл отбасыларың боп көтересіңдер. Өйткені, бұл иттер үйге тəн қасиеттерінен біржолата ажырап біткен. Олар қазір өсіпөніп көбейіп келеді. Түзде өмір сүріп, ұрпақ қалдыруға да бейімделіп алды. Қасқырларды да өздері бейімделген ортадан бірте-бірте ығыстырып келеді. Қасқырды алыстан тануға болады. Ал бұларды сырт пішініне қарап əркім-ақ ит екен деп қабылдайды, одан қорқып, сескенбей қырағылығын жоғалтады. Қасқырдан мал екеш мал да дүркірей қашса, итке үйренген үй жануарлары бөріге айналған төбеттерден үрікпейді де, қорықпайды да, қайта соларға жақын жүруге бейім тұратынын əсте естен шығармау керек. Малқадырдың аңқау сарлығы да соларға осылай жем бола жаздаған. Бірақ ол адамның жыртқышына тап болды. Жабайы иттер оны қарындарын тойғызу үшін қақпайласа, сенің əкең бұл тоғышарлыққа саналы түрде барды».

	Ойын қорытып, жұмбақ түйіннің шешілгеніне іштей риза болған Алшағыр арқасынан бір батпан жүктің сырғып түскенін сезгендей денесі жеңілдеп сала берді. Жаман болса да, жақсы болса да санаңда батпақтай батып жатқан құпияның бұлттан арылған күндей ашылып, жарқырап жүре бергеніне не жетсін. Егер бұл жұмбақ шешілмей сол күйінде қалып қойса, қиялыңның əрқашан екіге бөлініп, адамның іштей əуре-сарсаңға түсетіні ақиқат екені даусыз. Міне, бала-жігіттің де сұрланған жүзіне қан жүгіріп, манағыдай емес көңілі біршама көтеріліп қалды. Өзінен екі-үш жүздей қадам жердегі болып жатқан жыртқыштар мен айналаға қастығы жоқ бейкүнə аңның арасындағы аламан айқасқа бағанағыдай емес, ешбір таңданыссыз, үрейсіз көз жіберді. Қазіргі сəтте ғана бұғыны жан-жақтан арсылдап жұлып жатқан иттерге ит емес, оларды қасқыр ретінде қабылдауға мəжбүр болған. Сол ит текті қасқырлардың осы қараорманға тарыдай шашырап тарап кеткеніне бір өзін кінəлады. Күшікке кенедей жабысып, осы өлкеге алып келген өзі ғой. Бұл əкелмесе мынадай қанды сойқанға жол берілер ме еді? Бірақ қазіргі сəтте əкесіне деген өкпесі де қара қазандай. Енесін атып, күшіктерін орманға қаңғыртып жіберген адам өзінің туған əкесі ғой!

	Алшағыр əлі де қарсыласып, тұруға əлі келмей жатса да арсалаңдап алқымынан алуға таяп келген иттерді шаңырақтай мүйізімен шайқай соққылап, құтылып кетуге əрекеттенген бұғыны арашалау мақсатымен қолынан келген көмегін пайдаланып қалуға ыңғайланды. Дереу қапшығын мойнына іліп, сойылын қолына алып, өткір пышағының тонының терең қалтасында екеніне көзін жеткізген соң, аяқтарын төмендегі бұтақтарға тіреп, ақыры жерге де табанын тигізді. Оқиға болып жатқан бағытты мөлшерлей, жүгіруге мүмкіндік болмаса да жорғалаған аттай аяқтарын кере адымдап алға ұмтылды. Біраз жүрген соң ормандағы ағаштар да бір-бірінен алшақтап, Алшағырдың жүрісін одан əрі екпіндетуге жол ашқандай болған. Аяқ астынан бір пəле жабыса кете ме деген қауіп те бойын билеп, жанжағында үрей төндіріп тұрған ағаштарға да алаңдай қарауды ұмытқан жоқ. Қалың шөптің арасынан пырылдай ұшқан бөдене, шілдер де ойламаған жерден Алшағырды селк еткізіп келеді. Алға қойған мақсатынан айнымайтын бұл үрейдің бəріне түс тоқтатып қаратпастан біреу сүйрегендейақ оны алға жұмылдыра түсті. Жаңағы арсалаңдаған төбеттердің дауыстары да бұл алға адымдаған сайын жақындай түскендей. Кейде орман арасында ұйыса өскен шырмауықтарға шалынып, құлап та қала жаздайды. Бұл да Алшағырдың ілгері жортқан аяқтарына тұсау болып жарытқан жоқ. Алға жүрген сайын адам да көз алдындағы дүниелерге бейімделіп, соларға алдын ала баға беруге үйренеді екен. Үстіндегі көнетоз тонның етек-жеңдерінің ағаш бұтақтарына ілініп, жырым-жырым боп жыртылып келе жатқанына да бұрылып қарамаған Алшағыр бір уақытта жаңағы өзінің көз алдындағы алаңқайға да аңдыздап шыға келді-ау!

	Алаңқай ортасындағы жеке дара бой түзеген бес-алты ағаштың қасында теңбіл бұғыны аямай талап жатқан төрт төбетке бірден көзі түскен Алшағыр расында да бойын қорқыныш билеп, тіксініп қалды. Қаншама жерден қаруы сай, жүрек жұтқан батыр болса да мұндай сұмдық оқиғаны алғаш рет көріп тұрған адамның сескенбеуі мүмкін емес еді. Өңшең бір-біріне судың тамшысындай ұқсас тайыншадай төрт төбетке бір пышақ, бір сойылмен ғана қаруланған жігіттің өкше тіреп қарсы тұруы екіталай болатын. Бірақ денесін тіктеп, бар қайратын бойына жинап алған соң іштей алдындағы қаныпезер жыртқыштармен аянбай шайқасқа түсуге белін бекем буды. Əлгілердің өзінің Сұртөбетіне тым ұқсастығынан ба, бəрібір қазіргі сəтте оларды даланың қаһарлы көкжалы емес, кəдімгі күнде көріп жүрген төбеттер қалпында қабылдап, алғаш рет көргендегі үрейі сейіліп, бойын батылдық сезімі биледі.

	Сырты ит пішіндес болғанмен, қанқұйлы əрекеттері жағынан қасқырлардан асып түспесе, кем соқпайтын сияқты. Бұғының ішек-қарнын ақтарып, біреуі басын ішіне тығып жіберіп, қанын ішіп, өкпе-жүрегін қылқылдатып асап жатса, қалған үшеуі де жан-жақтан азуларын батырып, өз олжаларынан құр қалар емес. Бірнеше жыл бойы тағылық өмірге əбден бейімделіп, кəдімгідей-ақ əккі қасқырларға біржолата айналғандары төбеттердің қазіргі сəттегі көз алдыңда болып жатқан іс-əрекеттерінен айна-қатесіз көрініпақ тұр. Алдына келген пендені аяйтын түрлері көрінбейді.

	Алшағыр кейін шегініп, қатар өскен екі қарағайдың бұтақтарының арасынан көз салып біраз тұрды. Жыртқыштарды көзбен тінтіп, олардың арасынан Сұртөбетін іздеді. Бірақ жартықұлақ итін төртеудің ішінен таба алмады. Көзін олардан тайдырмай, төбеттердің бір-біріне ұқсастығына қайран қалды. «Тіпті төсіндегі қара дақтарына дейін айнымайды екен». Бала-жігіт өзін-өзі бұл өмірінде алғаш рет жыртқыштармен аламан айқасқа іштей əзірледі. Қолында мылтықтың жоқ екенін ойлап, іштей əжептəуір күйзеліп қалды. Ондай қару болса ғой, осы тасадан біреуін нысанаға алып, бірден жер жастандырар еді. Шіркін, «жоққа жүйрік жетпейді» деген осы да.

	Ендігі сəтте ойына тағы да өзінің Сұртөбеті еріксіз оралды. «Құдайым-ау, мына жыртқыштардың ішінде болмай шықты, енді қайда жүр екен ол пəле» деп ойлап үлгермей-ақ орманның арғы шетінде жанасып тұрған екі иттің сұлбасын көзі шалды. Күнде көріп жүргеннен соң ба, біреуі өзінің төбетіне қатты ұқсас боп көрінді. Бергі жағындағы жасамыс ағаштардың бұтақ-діңдерінен олардың бейнесі көзге анық көріне алған жоқ. Осы сəтте періште сыбырлағандай болды: «ия, сен дұрыс топшыладың, көз алдыңдағы екі иттің біреуі сенің Сұртөбетің. Оның осында келген себебі де сол болатын. Енді сен ештеңеден қорықпа. Осыдан кейін сен жалғыз емессің, өзіңе етене бауыр басқан төбетің өзіңе көмекші, қамқор болатынына көзіңді жеткіз. Бірақ итің үйікке бойын шалдырып, осында пайда болғаннан бері аш. Өмір бойы піскен тамақ пен тəтті сорпа ішіп үйренген ол түздің шикі етін тамақсынбай жүр. Кейде мақұлық болса да құдай жаратқан соң өзіне сыңар іздеп аласұратынын есіңнен шығарма. Ол санасыз тіршілік иесі, сондықтан оны сезім ғана билейді, сол сезім алқымынан алғанда ол айналасындағы қоршаған ортаны ұмытып, сол сезімін қанағаттандыратын өзіне ұқсас бірдеңені көзі шалса-ақ болды соның соңынан жан ұшырып кете барады. Кейін солығы басылған соң үйренген жеріне қайта оралады».

	Алшағыр анау əлі де жанасудан таймай жүрген екі иттің біреуінің Сұртөбеті екеніне көзін жеткізген соң бойына керемет бір қайрат, бүйіріне қанат біткендей. Бағанадан бері бойын шалып, аяғын кісендеп тұрған үрейді лезде денесінен аластатып тастап, алаңға арыстандай атылып шыға келді. Жас болса да ірі денелі, суық жүзді, қара киім киген адамға жыртқыштардың назары осы жолы бірден ауды. Қапелімде мұның нендей жан екенін бағамдай алмаған тағылар да үрейлі жүздерін осылай аударып, тіксіне қарап тұрып қалған. Адамның айбыны мен қайраты оларды бір сəтке осы жерге шегелеп тастағандай болды. Əрине, көптің ішінде де бір жолбастардың болуы табиғи жайт қой, Алшағыр именбей сойылын шеңгелдей ұстап алға жылжығанда мойны қожырайған, төбет кескінін жоғалтып, көкжалға айнала бастағандай əсер қалдыратын əумесерлеу біреуі əуелі ырылдап «жақындама бізге» дегендей тістерін ақсита белгі беріп, сосын Алшағырдың алға жылжыған аяқтарының тоқтамайтынын сезгендей бар екпінімен оған қарсы ұшты. Бала-жігіт сасқан жоқ. Таяғын ыңғайлап, ұрымтал сəтті күтіп келе жатқан ол əлгі тағыға айналған төбет сойыл жетер жерге жақындап келіп қалған сəтті жіті пайдаланып, екпіндей келіп басын көздеп ұрып өтті. Өзі дереу оңға қарай екі-үш аттап, азулы тажалдың жолынан бойын алып кетті. Соққы тұмсықтан тигенге ұқсайды, бұрын-соңды мұндай қарсылықты басынан кешіріп көрмеген жыртқыш та бір жерде шыркөбелек айналып, не істерін білмей уақытты өткізіп алғанда, Алшағыр сойылын тағы да иттің басын көздеп екінші рет, сосын іле үшінші рет сілтеді. Азуы алты қарыс жыртқыш қатты соққыларға төтеп беруге шамасы келмей кесілген бөренедей сұлап түсті. Жаңағы ит үймелеген бұғының жемтігіне көз жіберіп еді, қалған үшеуін дауыл ұшырып кеткендей үшті-күйлі жоқ екенін аңғарды. Сосын іле-шала «Сұртөбет, Сұртөбет, айтақайтақ, ко-ко, ко-ко» деп итін шақырды. Жаңағы жабайы төбет арамзалық қып жатыр ма дегендей, сеніңкіремей жерде бір бүйіріне сұлай жығылған оны тағы да бір періп өтті. Расында да жан тəсілім берген екен. Өмірінде тұңғыш рет бір тіршілік иесінің өмірін қиып тұрса да, Алшағыр бұл ісіне өкінген жоқ.

	Иесінің таныс дауысын есіте сала бұлқынып-бұлқынып қаншықтан жұбын жазған Сұртөбет те осылай қарай көсіле зырлады. Оның соңынан «қайда барасың, мен де сенімен бірге» дегендей еруге ыңғайланған сұр қаншық əудем жердегі адамды байқап, жаңағы өзінің сыбайластары кеткен жаққа бет бұрып, солай қарай жөнеп берді. Бір жарым құлағын тікірейтіп, арсалаңдай жеткен Сұртөбет иесін бірден танып, келе сала Алшағырдың аяқтарына оратыла кетті. Итінен біржола көз жазып қалдым ба деп бірнеше күн бойы ішкен асы бойына сіңбей көңілсіз жүрген бала-жігіттің бойына біреу дем салғандай қуаныштан екі көзі от шашып, бұйығы көңілі шайдай ашылып сала берді. Ендігі сəтте оған қандай жау шапса да, қашан шабуылдаса да Сұртебеті қасынан табылған соң оның бəрі де маса шаққандай əсер етпейтіндей көрінген. Алшағыр итінің басынан сипап, оның денесін айналдырып қарап шықты. Содан соң жердегі өліп жатқан төбетпен іштей салыстырып байқады. Итінің одан да еңселі екенін бағамдап, оларға аз да болса өктемдік жүргізгенін іштей пайымдаған. Қанша дегенмен табиғат бұларды үй хайуаны ретінде жаратқан соң олардың еркін өсіп, сол ортада еркін тіршілік ететінін жоққа шығармау керек. Ал, жасанды түрде жабайыға айналған иттердің сол ортаға бейімделуінің өзі қаншама уақытты қажет етеді. Олардың жем қағу үшін қаншама күш-қуат сарп ететінін бір құдай білер. Шикі ет те олар үшін сүйсініп жейтін тағам емес. Əйтеуір, өмір сүріп, ұрпақ жалғастыру үшін тағдыр осыған мəжбүр етеді. Бəлкім, сондықтан болар олардың денелері өздерінің үйдегі əріптестерінен шағын болып келетіндігі?

	Алшағыр итінің еркелеп, тамақ іздей бастағанын сезіп, арқасындағы қапшығын алып, өлген жыртқыштан арқан бойы алыстап барып, ағаш түбіне барып отырды. Өзінің үсті-басына да барлай қарады. Тағының азуы дарымаса да үстіндегі тонының əрбір бөліктерін бұтақ сүріп, жалбыратып тастаған екен. Əйтеуір, денесі аман. «Осыған да шүкір» деді бала-жігіт ақырын сыбырлап.

	Қапшығындағы манағы екі жіліктің біреуін алып итіне тастады. Төбеті расында да қатты ашыққан екен. Тоқпас жілік жерге тиер-тиместен ырылдап барып бас салды. Итіне қарап отырып, бір жілікті өзі де дымын қалдырмай мүжіп, бауырсағын жеп, ең соңынан қалған айранды да ішіп салды. Содан соң сүйекті алдыңғы екі аяғына қыстырып, қытырлатып кеміре бастаған итіне тіл қатқандай болды.

	«Сұртөбет-ау, бізді тастап қайда безіп кеттің? Туыстарыңды кездестіріп, көзайым боп жатырсың ба?» деп зілсіз жымиды. Төбет те мұны түсінгендей тістері ақсиып, өліп жатқан өзінің тұқымдасына қарап үріп-үріп қойды.

	Орман арасындағы ауа күн сəулесі аз түскендіктен салқын тартып тұрған. Ал мына алаңқай Алшағырға тым ыстық көрінген. Төбеден еңкейе бастаған күн сəулесі мен үстіндегі көнетоз болса да тері тоны денесін ыстықтатып, терлете бастаған соң Алшағыр оны шешіп, қасына қойды. Осыдан кейін денесі де жеңілдеп, дем алысы да жиілеп кеткендей болды. Көңілі орнына түсіп, өліп жатқан дүбара жыртқышқа қарап игі іс атқарғандай езу тарта күлімсіреді. Бұғының жемтігіне де көз жіберді. Жазықсыз аң қарны ақтарылып, терісі жұлым-жұлым боп жайрап жатыр. Ендігі сəтте бала жігіттің қиялына көлденең жағынан бір ой сап ете қалды.

	«Мақұлықтардың жемтіктерін осылай қалдырып кетпек пе? Жерге көміп тастайын десе, оны қазатын күрегі де жоқ. Осылай қала берсе өлік иісінен орман іші əлем боп кетпей ме? «Ия, санама енді жетті ғой, иттің жемтігін қалай болса да көміп, бұғыны жатқан жерінде қалдырып кету керек. Иттің өлігі ешнəрсеге керек емес, ал бұғының қалдығын жабайы иттер ерте ме, кеш пе келіп, жеп кетеді». Осындай ойларға бекінген Алшағыр сұлап жатқан сұр иттің өлімтігін жасыруға арналған шұңқыр іздеу үшін орнынан көтерілді. Сүйекті сүйсіне кеміріп жатқан Сұртөбет «қайда барасың» дегендей мойнын бұрып қарап еді, Алшағыр оған «жат» деп ишара жасаған соң төбеті де жүрегін жалғауды жалғастыра берген. Алшағыр оған өзінен қалған жіліктің сүйегін жəне тастады. Алдындағысын місе тұтпағандай Сұртөбет кеміріп жатқан сүйекті аяқтарымен ысырып тастап, ендігі сəтте бүтін сүйекке ауыз салды. Бала-жігіт ішінен «көрсеқызарлық мақұлыққа да тəн қасиет екен ғой» деп күбірледі.

	Шұңқыр тез табылды. Өсімдік тамырымен қоректенетін бір аңның қазып тастаған шұңқырын ит сиятындай етіп кеңейтті де, жемтікті əкеліп, аяқтарын айқастырып бүктеп, тереңдігі екі қарысқа жетіп жығылатын шұңқырға мұқият орналастырып, бетін топырақпен жауып тастады. Содан соң Сұртөбеттің қасына келіп «көзіме тағы да бірдеңе ұшырап қалар ма екен» деп жабайы төбеттер қараларын батырған ағаш саңлауларын жанарларымен тінте бір мəрте шолып шықты. Ешнəрсе білінбейді, айнала жым-жырт. Құдды Сұртөбет екеуінен басқа бұл орманда ешбір тіршілік жоқ секілді.

	Бала-жігіт итінің алдындағы сүйектерді кеміріп бітуін күтіп, кітабын парақтап, тағы да сол Робинзон Крузоның жанкешті қимылына сүйсініп, сол қызықты кітапта суреттелген оқиғаларды көз алдынан өткізіп шықты. Өзінің басынан кешіргендері мен кітап кейіпкерінің тірлігін ой елегінен өткізіп шыққан ол, екі оқиғаны іштей салыстырған соң араларының алшақтығы жер мен көктей екенін сезген. Өзіне серік болар итінің қасында сүйек кеміріп жатқанын, үйінің осы орманның шығыс бөлігінде орналасқанын бір сəт байыптап өткен ол «мырс» етіп күліп жіберді. Дегенмен география мен биология пəндеріне соңғы кезде бейімделе бастаған Алшағыр осы салада білім алып шығуды армандап жүретіні жасырын емес еді. Сол себепті де оны қоршаған орта, онда мекен ететін аң мен құстардың тіршілігі қатты қызықтыратын. Робинзон Крузо болмаса да соған еліктегені айдан анық тұғын. Болған оқиғалардың бəрін көз алдынан өткізіп шыққан оған үй жыртқышының түз тағысына айналып, олардың жабайы ортаға қалай бейімделгені қазіргі сəтте шынында да күтпеген тосын жаңалық болып отыр. Бірақ бұл жаңалықтың дұрыс емес екендігін де іштей мойындап, Алшағыр онсыз да азуы алты қарыс қасқырлардың осы өлкеде аз емес екенін ойлап, олардың табиғатқа қаншама зиян келтіретінін де бағамдап, еріксіз күйзелді. Өкінгенмен не пайда, болар іс болып, бояуы сіңген соң.

	Алшағыр итінің табылғанына қуанса да, ойындағы тағы да бір мақсатының жүзеге асыруын қалады. Келген жолымен үйіне қайыра жетіп бармай, екі таудың аңғарындағы орманның өзіне белгісіз болып келген батыс бөлігіне дейін бойлап баруға белін бекем буған. Сұртөбеттің қасында екені оның жігеріне жігер қосып, күш-қайратын еселеп жіберген секілденді. Ендігəрі қапталдан қауіп төнген қандай тажал болмасын екеулеп қарсы тұратынын қиялына жеңгізіп, лайықты тойтарыс беретініне бек сенгендей кеудесін желік биледі. Жабайыланған иттердің қарсы тұратын күш екеніне мəн бермей, менсінбей көңілінен біржолата сызып тастады. Олардың ірі жануарларға шауып, таза жыртқышқа айналғанын бағамдаса да, шыққан тектерінің ит екендерін ешкім жоққа шығара қоймас. Тағы да жаңағыдай жуан сойылмен қақ тұмсықтан қонжитса, құйрықтарын екі аяқтарының ортасына қысып, жан-жаққа жапа-тармағай қашатынына қазіргі кезде Алшағырдың көзі əбден жетіп отыр. Төрт жастан асқан Сұртөбеті қазіргі кезде кемелденіп, толысқан. Мақұлық болса да бұның да жетпей жүрген күйі бар. Міне, енді сол шаруасын бітіріп, қарнын тойдырған Сұртөбет Алшағырға риза болғандай күрең көздерін аударып, орнынан тұрып, серіппедей созылып керілді де, «енді не істейміз?» дегендей иесінің алдына келіп қыңсылап, жата кетті.

	Орман алаңқайының кейбір бөліктері құм аралас тастақ та, ал ендігі бір жерінде бұта-талдар өсіпті. Ал қарағай, терек, қайың ағаштарына жақын алаңқайлардың барлығы жасыл шөпке тұнып тұр. Шөп арасы да əртүрлі гүлдерден кенде емес. Алмагүл, бақбақ, меруертгүлдер күн сəулесі мен жаңбырдан нəр алып, бойларын тіктеп, нағыз толысқан шағында екенін алыстан аңғаруға болатындай. Жабайы аралар да ызылдай ұшып, ерсілі-қарсылы жосылып жүр. Гүлдер бабында тұрғанда қажет заттарын қарпып қалуға асығатын сияқты. Айналаға қарап отырсаң бүкіл тіршілік иесі атаулы қол қусырып қарап отырмаған тəрізді. Арпалысып, күресіп, əйтеуір барлығы да абыр-сабыр күйде. Өмірге деген құштарлық бойында жаны бар барша тіршілік иелерін бір мақсатқа жұмылдырып, айналаның бəрін неше алуан қимыл-əрекеттерге бағындырып қойған секілді. Тізе бүгіп, қоршаған ортаға зейін салып, назар аударған адам қазіргі сəтте осындай көрініске еріксіз назар аударар еді.

	Алшағырдың қазіргі сəттегі қиялы да осы төңіректе туындап жатқан. Əсіресе, оған үйде омалып отырған адам сол айналасындағы күнде көріп жүрген дүниелерден басқа ешнəрсені байқамай, тек соларға көз салып, одан да басқа тіршіліктің бар екенін, тіпті бар болғаны былай тұрсын, оның өте бай, қыр-сыры қырық қабат екенінен хабарсыз болып өтетінін бала-жігіт қазір ғана түсініп отырғандай күй кешкен. Таңертеңнен бері, бірер сағаттың ішінде-ақ өзіне бұрын мəлім емес біраз жайттарға қанық болып, сол тіршіліктің алыстағы адам аяғы баспаған шалқар мұхит ортасындағы елеусіз аралда емес, тұп-тура өзінің үйінен бір-екі шақырымдай-ақ қашықтағы орман арасында болып жатқанын ойлап, «осы біз неге жаңалыққа құштар емеспіз» деп күбірледі.

	Өткендегі аспанда ұшып бара жатқан денені əкесіне қуана көрсеткендегі сəті есіне түсті. Сондағы Асубайдың «мынаны жын қағып кетті ме» деп шынымен қауіптеніп, дереу атқа қонып, мұны қолтықтап ала қашқанын ойлағанда оқымаған надан əкесіне шынымен жаны ашығандай болды. «Өзінің оқымағаны былай тұрсын, менің де кітап оқуыма қарсы болады. Одан гөрі шешемнің көзі ашық, аз болса да ағасының арқасында сегіз класты бітірген. Əрі қарай оқимын дегенде əкем алып қашып кеткен екен. Оқуын əрі қарай жалғастырса бəлкім шешем де бір мамандық алып шығар ма еді?» деп армандағандай болды. «Осы менің əкем қызық кісі, кейде ісəрекетінің бəрі адам сияқты да, кей сəттерде біреу əдейі қисық жолға бұратындай аяқ астынан өзгеріп шыға келеді. Бойында бірізділік жоқ. Мүмкін оқып, білім алған болса мұндай болмас па еді? Мені баласынып, айтқанымды құлағына да ілмейді.

	«Əкеңе ақыл айтайын дедің бе» деп өзімді жазғырады. Сонда бұл кісіні жолға қоятын адам табыла ма? Шешемді де санға салмайды. Əсіресе, біреудің ақысын жеуге дайын тұрады. Өткенде бір айтқанда екі өтірікті бірден айтты: бұғы атып алдым деп бүкіл отбасымызды алдады, қасқыр қуды деп маған жалған сөйледі. Анау төбеттерді Сұртөбеттің қандастары екенін білсе де өзінің кезінде іске асырған озбырлығын жасырып қалуға тырысты. Бірақ «өтірік өрге жүзбейді» деген. Міне, енді бəрі де маған аян болды. Жалған сөйлейтін адамдар өтірікті күбітіп тұрғанда не ойлайды екен? Мүмкін əкем де істеген ісіне өкініп жүрген болар? Ормандағы қасқырлардың санын көбейткеніне шынымен күйзеліп жүрген болар? Біздің көңілімізге қаяу түсірмеу үшін солай еткен шығар? Кім біледі, осының бəрін білсе тек бір өзі ғана білер».

	Алшағыр жаңағыдай сұрақтарға жауап таба алмай біраз уақыт ойланып отырды. Аңсары тағы да тілін салақтатып, деміге бастаған Сұртөбетіне ауды. Мақұлық екеш мақұлық та адам жанын, оның мінезін тап басып түсінеді екен. Əкесі Асубайға жақын жүргенімен оған Алшағырға еркелегендей тіптен жақын тартып, аяғына орағытыла кетпейтінін Алшағыр да көзімен көріп, түйсігімен сезіп жүр. Өткенде де Асубайдың айқайлағанын құлағына ілмей анау қандастарымен еріп, қарасын батырған жоқ па? Сонда адамның озбырлық əрекетін ит те түсінетін болған ғой. Сонда бұларға тек қана ит деп қарау аздық ететін шығар? Алшағыр бұған да ішінен таңданып, өзін жазбай танып, жүгіріп келіп, иесінің қасында рахаттана көсіле түсіп жатқан төбетінің арқасынан тағы да еркелете екі-үш рет сипап өтті. Сұрғылт жүндері ұйпаланып, түлей бастаған секілді. Енді бір айдан соң ескі жүндерімен қоштасып, олардың орнын жібектей жылтыраған жаңа қылшық басады. Жасарып, сұлуланып, басқа кейіпке ауысады. Айналасында өсіп тұрған терек, қайыңдар сияқты, жаңа бір өмірге аяқ басқандай құлпырып шыға келеді. Қызық-ақ!

	Алшағыр ойын қорытып үлгерместен оң жағындағы шоғырлана өсіп тұрған бес-алты теректің арасынан бір қоян атып шығып, алаңқайда тебіндеп өскен шөп арасымен қарсы беттегі ағаштарға жан ұшыра зырлады. Қалың өскен жусан, көк бұта, селеулерден тек бейшара жануардың жотасын ғана аңғаруға болатындай. Оның шабысын қызықтап үлгермейақ іле қоянды өкшелей екі төбет те соңынан ұшты. Ия, сол жаңа өзіне таныс болған дала тағыларынан сырт пішіндері айнымайды. Бұл көріністі Сұртөбет те байқап қалды. «Ыр» етіп орнынан көтерілуге оқталып еді, Алшағыр «жат» деп басып тастаған соң иесінің бұйрығына амалсыздан көнгендей болды. Оқтай зулаған қоян бет алған жағындағы ағаш арасына кіріп, бойын жасырып кетті де, оның соңына түскен екі «қуғыншы» жолдағы бұғының жемтігіне аялдап, ендігі сəтте оған ауыз сала бастады. Бұлар жаңағы топтағы жыртқыштар ма, əлде соларға ұқсаған басқа біреулері ме, Алшағыр бұл жағын айыра алған жоқ. Өйткені бəрі де бірбіріне өте ұқсас еді. «Жарайды, бəрібір жемтік болған аң ғой далада сасып жатқаннан гөрі, түгін қалдырмай жеп бітірсін» деп ойлаған Алшағыр алдында болып жатқан көріністі əудем жерден бақылап отырды.

	Азулары қояннан гөрі қомақты асқа тиісімен екі жыртқыш айналасына назар салмастан бұғының етін жұлмалап асай бастады. Бұл əрекеттеріне қарағанда жемтікті алғаш көріп тұрған төбеттер сияқты. Өйткені адам бейнесін көріп, жүректері өлердей шайлығып қалған жыртқыштар сүт пісірім уақыт өтпей-ақ қайтадан жетіп келер ме?

	Тағы да бірер минөт өткен соң Алшағырдың санасында тулап жатқан сауалдарына да жауап табыла кеткендей болды. Жанарын алдындағы бұрын ешқашан да болмаған қанды көрініске бағыттап отырған оның көздеріне манағы төбеттер бойларын жасырған орман саңлауларынан атыпатып шыққан үш жыртқыш бірден тартыла кетті. «Ия, солар, деді ішінен. Төртеу болатын, біреуі өліп, үшеуі қалған».

	Бұлардың сол жыртқыштар екенін қанға баялған ауыздары да дəлелдеп тұр еді. Тағы да шайқас, тағы да екі елі өңеш үшін талас! Арғы беттен атылған үш төбет дайын асқа тік қасық бола кеткен екеуіне екпіндей келіп лап қойып, ұмар-жұмар қырғынды бастап кетті. Сұртөбет те шыдай алмай кеудесі қозып, көтерілейін деп бауырын қозғап еді, бірақ Алшағырдың тағы да жекіген адуынды үнінен сескеніп, жата беруге мəжбүр болды. Екеу мен үшеу əрине тең емес. Аңсарының бəрі алдындағы аста болған бейқам тірлік үстіндегі екі жыртқышты үшеуі бірден жаныштап, олардың естерін жиюға да мүмкіндік бермей, денелерінің əрбір бөліктеріне азуларын қадап, аямай талай бастады. Алшағыр араға түсуге мүдделі болған жоқ. Өйткені пайдасынан гөрі зияны көбірек түз тағыларына айналған төбеттердің қазіргі сəтте сандарының мейлінше азаюын тілеп отырған. Бірақ өлім болмай, соңғы екі жыртқыш ана үшеуінен қатты жапа шексе де, олардың азуларынан əупірімдеп аман шығып, бас сауғалап тырапай қашты.

	Үшеуінің де күткені осы еді, тосыннан пайда болған екеудің соңдарына түспей, өздеріне тиісті олжаға ауыз салған. Ендігі сəтте қол созым жерде отырған адамды да, оның қасында жатқан адуынды төбетті де елең қылмай бұғыны жұлмалауға тағы да кірісіп кетті.

	Үш жыртқыштан жанарын тайдырмай қарап отырған Алшағырдың денесі тағы да мұздап кеткендей болды.

	«Бұлар тіпті бір жұп емес, бірнеше, тіпті ондаған үйір боп, тамырларын тереңге жіберген екен ғой».

	Бала-жігіт ауыр күрсінді. «Қой, бұл жерде отыра бергенмен ештеңе өнбес, тағы да ілгері жылжып, не кездеседі екен өз көзіммен көріп қайтайын» деп ойлаған Алшағыр орнынан тұрып, «жаңағы жыртқыштардың мазасын алмайын» дегендей қайыра артқа шегініп, бойын жасырды. Іле Сұртөбет те соңынан ерді. Қалың өскен терек, қайың, қарағайлардың арасымен алаңды айналып өтіп, батыс жақты бетке ұстап жүріп кетті. Алаңқайдағыдай емес, көлеңкелі орман іші сəл салқындау болғасын, тонын үстіне қайтадан киіп алды. Сұртөбетті қол созым алға жіберіп, өзі сойылын қолына шеңгелдей ұстап, соңынан ілбіді. Алға жүрген сайын орман арасында шиыр-шиыр іздер кездесіп, манағыдай емес адымы да ашыла түскендей еді. Олар алға ұмтылған сайын неше алуан құстар да əртүрлі үн шығарып, тіршілік əлемінің қоюлана түскенін паш етіп тұрғандай əсер бар.

	Жаңағы жабайы иттердің үріп, қыңсылаған дауыстары да бұлар сол жерден алыстай берсе де, құдды қасында тұрғандай-ақ ап-анық естіліп тұр. Сұртөбет те етене жақын біреуін қалдырып бара жатқандай дауыс естілген бағытқа əлсін-əлсін қарап қойып, өз денесі өзіне ауыр болғандай жалқау қимылдап келе жатыр.

	Орман іші қапырық екен. Жаңбыр жаумағалы да біраз күн болып қалған. Қазіргі сəтте нөсер құйып өтсе айналаның бəрі өзгеріп, ауа да тазарып шыға келер еді. Салбырай бастаған гүлдер де бойларын тіктеп, хош иісін одан бетер шығарып, өсімдік атаулы дүр сілкініп, жасаратыны хақ. Бірақ денесі бұйығып, ыстықтан шаршап келе жатса да Алшағыр қазіргі сəтте жаңбырдың болуын аса тілей қойған жоқ. Оның көкейінің бір түкпірінде сол анау геологтардың жылда келіп паналайтын лашығын тауып алу мақсаты жатқан еді. Мүмкін олар да бұл аймаққа оралып, тау-тас кезіп жүрген болар. Əдетте, олар қыс түсуге таяп калған кезде кетіп, бұл өлкеге жаз туып, күн жылынғанда бір-ақ келетінін əкесінен талай естіген. Бұл жақтан көмір, сынап сияқты қазбалар табылғанын да соңғы кезде жұрт сөз етіп жүр. Бірақ, сол бағалы заттардың адам игілігіне қашан қызмет ететінін бір құдай білер. Əйтеуір, тау-тас кезген геологтардың лек-легін жаз болса осы аймақтың түкпір-түкпірінен кездестіруге болады. Бұл аймақ осы орманмен ғана шектеліп қоймайды, айналаның төрт құбыласы тал мен ағашқа бай. Бəлкім олар орындарын ауыстырып басқа жаққа кеткен де болар? Бірақ қайда кетсе де бөренеден қиып салынған төрт бұрышты үйлері қозғалмай, бір жерде мелшиіп тұра беретінінен балажігіт бұрыннан бері хабардар еді.

	Алшағырдың қазіргі ойы осы үйді тауып алсам ба деген мақсаттың айналасында туындап жатқан. Адамның қиялы көре-көре өзгеріп, жүре-жүре жаңарып отыратынын балажігіт те қазіргі сəтте бағамдағандай болды. Геологтардың лашығын тауып алып, сол үйге қонып, таңды сонда қарсы алуға белін бекем буғандай бала-жігіт іштей жігерленіп, орта жолдан үйіне оралмауға бекінген. Итінің табылғанына төбесі көкке жеткендей қуанса да, бұл қуаныш оның кері оралуына септігін тигізе алған жоқ.

	Құлағына тағы да періште келіп сыбырлады: «қандай мақсатты көздесең де, нені армандасаң да соған жетуге барлық күш жігеріңді жұмса. Жалқаулыққа, қорқақтыққа бойыңды шалдырма. Өйткені, бұл жағымсыз мінездер адамды масыл етеді, бəз біреулерге тəуелді ғып, жігеріңді құмға айналдырады. Сондықтан солардан қашан да жоғары тұруға талпын. Сол үшін бойыңда батылдық, іс-əрекетіңде еңбексүйгіштік қасиет басым болу керек. Адам бойынан бұл қасиеттер табылмаса, онда ілгері басып, əріптестерімнен оқ бойы алға озам деген дəмең бос əурешілік екенін есіңнен шығармағайсың. Қазір сен түзу жолмен келе жатырсың. Өзің бұрын естіп-көрмеген біраз дүниелерге қанық болдың, ендігі сəтте осы бағыттан ауытқымай алға тарта бер. Алда тағы да өзіңе белгісіз біраз дүниелерге қанығасың».

	Алшағыр көз алдындағы əртүрлі ағаштарға зер сала қарап, итінің соңынан келе жатыр. Сұртөбет те оң мен солға ауытқымай иесінің ойын сезгендей-ақ бір ізбен батысты бетке ұстап, өршелене ілгері ұмтылады.

	Бұғыны жəукемдеген тағылардың дауыстары уақыт өткен сайын бəсеңдеп, біржола құрдымға кеткендей болды. Бұл да Сұртөбеттің алға қарай алаңсыз адымдауына септігін тигізген сияқты. Адам да, ит те күннің ыстықтығына, ауаның қапырығынан шөлдеп, бір ұрттам суды кездестіруді арман етіп келе жатқандай жан-жақтарына жалтақтай қарайды. Біраз уақыт жүрген соң қарағай, терек, шыршалардың қаралары сұйылып, олардың орнын самырсын ағаштары алмастыра бастаған секілденді. Қарағай, терек сияқты сымдай тартылған сымбатты болмаса да, төртбақ бітімдері адам көзі тоятындай салмақты ағаштың өн бойына балқарағай бүршіктері қаулап шығады. Тіл үйіретіндей олардың тəтті жаңғақтарын кім шағып, кімдер дəмін татпады дерсің бұл өлкеде. Міне, сол жаңғақты қорек ететін тиіндердің алғашқы легі ле жылт етіп, бойларын көрсетіп қалды. Бірақ, қазір жаздың алғашқы айы. Самырсын бүршіктері жаңадан қылтиып бой көрсете бастаған кез. Олардың пісіп, жетілуіне де екі-үш ай уақыт бар. Бірақ табиғат мұндай пайдалы ағаштарға сараңдық танытатынын да жоққа шығармау керек. Үш-төрт жылда ғана бұл ағаш бір рет көл-көсір өнім бергені болмаса, жыл сайын олардың балқарағайлары да сирек шығады. Бұл сол ағашты мекен ететін тиін сияқты ұсақ жануарлардан артылған емес. Ана бір жылдары Алшағырдың есінде қалғаны əкесінің бір қапты жаңғаққа сықа толтырып алып келгендегі қуанышы еді. Сол мол жаңғақты алты ай бойы шаққан. Геологтар да қоңыр күзде еліне қайтар кезде қап-қап жаңғақ жинап алып кетеді деп те еститін. Кім біледі, сата ма, əлде өздері шаға ма, бұл жағы Алшағырға беймəлім.

	Міне, сол артқы аяқтарына тұрған адуынды аю пішіндес ағаштардың шоғыры да адам мен төбет алға басқан сайын молая түсті. Əудем жерден еліктің үлпілдеген дауысы естілгендей болды. «Жаңағы бұғының үйірі болар» деп түйді бала-жігіт тың-тыңдап. Енді біраз ілтері жүрген соң ойламаған жерден бастау кездесе кетті. Жерден шымшымдап, көпірши шығып жатқан бұлақ суы екі-үш қарыс арнасынан айнымай төмен қарай баяу ағып жатыр. Сұртөбет те қатты шөлдеген екен, бірден суға бас қойып, тілімен жалап іше бастады.

	Алшағыр жасыл шөп тебіндеген жасаңға отыра кетті де, айраннан босаған шөлмегін шайып-шайып жіберіп, мөлдір суға толтырды да, мұздай суды қылқылдатып жұта бастады. Денесі жеңілдеп, біртүрлі сергіп қалғандай əсер алды. Осындайда судың өзі бал татиды екен. Бір бөтелкені бір тамшыға дейін қалдырмай ішіп алған ол, ыдысын екінші қайыра толтырып. қапшығына салып қойды. Тағы да бірер бауырсақпен жүрегін жалғап алған соң Сұртөбетіне қарап еді, ол да иесінен ас дəметкендей мөлие қарап отыр екен. Оған да екі бауырсақ тиді. Ас талғамайтын иті алдына барған тамақты лезде-ақ қаузап қойды.

	Жер астынан шым-шымдап шығып жатқан сынаптай мөлдір бұлақтың бойымен жағалай отырып, айналасын барлап шықты. Самырсын арасымен жыландай ирелеңдей аққан жылға күнгейді көздеп біраз жерге барған тəрізді. Осы орманның бұлақ бағыт алған күнгей жағынан анау сарлықтың еттері жасырулы жатқан өзен ағып өтеді. Мынау теріскейдегі тау жоталарынан ағып еңіске құлдилайтын өзен-сулардың барлығы орманды тіліп өтіп сол өзенге құяды да, арнасын кеңейтіп, батысқа қарай бет түзейді. Міне, көз алдындағы шағын бұлақ та, сол өзіне таныс өзеннің бір саласы секілді. Теңіз бұлақтан бастау алады деген осы да. Географияны жақсы меңгерген Алшағыр осы өзендердің бағытын көз алдына елестетіп өтті. Сонау Солтүстік Мұзды мұхитында осы бұлақтың да тырнақтың ұшындай бір үлесі бар екенін іштей топшылады. Қай уақытта болмасын үмемі қозғалыста болып, айналасында өтіп жатқан табиғат құбылыстарына, неше алуан оқиғаларға куə болып жататын аяқсыз, тілсіз, санасыз заттың бұл ғаламдағы атқаратын қызметіне қызыға таңдай қаққан Алшағыр «егер бұларға тіл бітсе осылардан асқан шежіре бұл дүниеде бола қоймас» деп ойын түйіндеді.

	Жабайы аң мен құс та осы бұлақтың таза суынан нəр алатын сияқты. Жағасына таяу саздақ бөліктеріндегі іздер, шөп арасындағы əртүрлі аңдардың тезектері осыны айғақтап тұрған секілді. Шөп қоректі жануарлар да бұл жерге жиі келіп тұрады екен, тіпті жатып дем алатындарын да жерге жапырлай құлаған шөптерден аңғаруға болатындай. Ия, бұл орманда бұғы-марал жетерлік. Бірақ соңғы кездерде заңсыз аң аулайтын алаяқтар да бет көрсетіп қалып жүр. Оның үстінде түз жыртқыштары тағы бар. Қасқырды айтпағанның өзінде, бағанадан бері өзі көріп келе жатқан үй жануарынан түз жыртқышына айналған азулары алты қарыс апайтөс иттердің санын да қазіргі сəтте ажырату мүмкін емес.

	Алшағырдың жүрегі тағы да мұздап кеткендей болды. Енді бұл туралы ойламауға бекінді. Кейде адам зұлымдық туралы, қатыгездік жайында ойламайын десе де, аяқ астынан соғып өткен дауылдай болған осындай ойлар санаңды еріксіз тұмшалай қояды екен. Мұндайды адамның өзі де сезбей қалатын сияқты.

	Жаздың ұзақ күні де еңкейе бастады. Тау шыңдарына көлеңке түсіп, сол қаралтым көрініс бірте-бірте іргесін кеңейтіп, төменге ақырын жылжып келе жатқандай əсер бар. Орманды-таулы өлкенің табиғаты да далалы, шөлді жерге қарағанда өзгеше. Қараңғылық та ерте қоюланып, ымырт жылдам үйіріледі. Бұл құбылысты Алшағыр əлдеқашан байқаған. Ал енді қалың орманға төнетін қою қапас бəрінен де бұрын жетеді. Неше алуан жыртқыштар осы кезде жем қағуға шығады. Осы сəтте олардың адымдары жазылып, көздсрі шырағдандай жанады. Адам көрмеген дүниені тап басып, талап жейді. Анау иттердің түн ішіндегі тіршілігін бір құдай білсін, ал енді қасқыр, шибөрі, қорқау, сілеусіндердің мұндайда тағдыр тілегін бермек. Аш бөрі мұндайда тағам талғамайды, аша тұяқты жануарлар түгіл адамға да атылуы ғажап емес.

	Міне, табиғаттың осындай кесапаттарынан хабардар Алшағыр қоршаған ортаның əлі де біраз уақыт жарық тұратынын бағамдап, осы мерзімді өзінің бүгінгі мақсатының тірегі болған геологтардың қонысын тауып алып, сонда қонып шығуға ииет етті. Мұздай судан тағы да бірер ұрттап алған соң, шөлмегін қайыра толтырып, бет алған бағытымен Сұртөбетті ертіп, ілгері аяңдады.

	Самырсындар қарағай, терек ағаштарына қарағанда бір-бірінен қос құлаш алшақта, сирек өскен екен. Бұл да адам мен иттің кедергісіз алға адымдауына зор мүмкіндік бергендей еді. Ағаш басын күн сəулесі шарпығанмен, орман ішіне көлеңке бүгінгі күні біржолата орнаған тəрізді.

	Мұндай сəттерде адамның басына əртүрлі ойлар жиі келе беретіні табиғи жайт. Сол өткендегі Малқадырдың ойламаған жерден əкесінің арбауына түскен бейшара тайыншасы көз алдынан көлбеңдеп кетпей қойды. «Талайдан тату тəтті көрші отырған екі үйдің арасы бұл қылмыс ашылған күнде не болмақ?» Осы сұраққа жауап іздеп көріп еді, бірақ мардымды қорытындыға келе алмады. Адамның сезімімен ойнап, оның сенімін таптау да тағылықтың ең бір сұмпайы түрі екенін іші сезсе де, əкесін іштей аяп, сырттан төніп тұрған жамандыққа қиған жоқ. Қанша дегенмен өзіне өмір сыйлаған, асырап-баққан адамның өзі кінəлі болса да оның зардап шегуін жүрегі қаламады. Болар іс болды, жабулы қазан жабулы күйінде қалуын іштей тіледі. Өйткені, жаман атақ бір ғана əкесіне емес, бүкіл отбасына тиетінін Алшағыр іштей мойындап келеді.

	Жарты қап етті үйге алып келгенде шешесі тайыншаның бірер жілігін аударып-төңкеріп қарағанын өз көзімен көргенді. Сонда Ақзейнеш «мынауың кəдімгі тайыншаның еті сияқты екен. Бас-сирақтары қайда?» деп əкесіне күдіктене қарағаны да жасырын емес. «Аңның басы мен сирағын жемейді, лақтырып тастадым» деп əкесінің жалған сөйлегені де Алшағырдың іштей зығырданын қайнатқан. Сосын шешесі осы сұрақпен ұлына қараған, бірақ бұл да екі араға кикілжің туғызбайын деген ниетпен «ия, солай» деп екі сөзбен құтылған. Бірақ анасының ішінде бір сенімсіздіктің ұялағанын Алшағыр да іштей сезген тұғын. Сөйтіп, өзін екі оттың ортасында қалған бір түп бұта сияқты сезінген. Содан соң ұрлық пен өтіріктің егіз ұғым екенін еріксіз пайымдаған Алшағырдың əкесіне деген наразылығы үрлеген қоламта сияқты өрши түскен. Міне, соның ақыры оның үйден кетуіне себеп болды. Бір жағынан Сұртөбетіне де көз қиығын тастап қойды. Қараңғы түскенге дейін нысанаға алған нүктесіне жетіп алуды мақсат тұтқан Алшағыр адымын соза түсіп, ілгеріге бағыт алған жорығын тоқтатқан жоқ.

	* * *

	Күн төбеден асқанда ыстықтан деміккен малдардың да əрі қарай жайылуға тəбеттері шаппай, бəрі де жапа-тармағай суатқа құлайды да, содан соң үй маңына келіп бірер сағат демдерін алып, жусап жататыны мал екеш мал үшін де көптен қалыптасқан əдет. Мұндайда алдынан бөгеп, одан əрі оларды өрістен қайтармай жаюды жалғастыра берем деген мақсат ағынды суды бөгеп кері ағызам деумен пара-пар еді. Осындай уақыттың келгенін олар өздері-ақ түсініп, ешкім айдамай-ақ сұр серке бастап, қалғандары қостап, ұзыннан шұбырып мөлдір суға бет алатын.

	Талай жыл мал соңында жүрген Асубай да алдындағы бір отар қойының əрбірінің атын атап, түсін түстемесе де қай кезде нені қажет ететінін бес саусағындай білетін. Таңертең Алшағырдың ұйқысын қимай малды өзі өріске айдап кетіп еді. Ерте тұрып үйренген ұлының күн найза бойы көтерілгенге дейін теріс қарап ұйықтап жатқанын көріп «жарайды, түстен кейін шығар» деп атқа өзі қонған. Міне, сол мерзім де таяп келеді. Отар түгелімен жапырлай бастарын суға қоя бастады. Шөлдерін қандырып үлгерген кейбір ешкі, қойлар жайыла жүріп, бір жерде көп тұрмай, шөп бастарын жүре сындыра отырып жоғарылай өрлеп, киіз үйге бет алып барады. «Шіркін, Сұртөбеттің орны бөлек екен ғой, ақылды ит адамның жан серігі» деген шынында да рас екен. Міне, жоғалғанына да үш күнге айналды. Бұған не болды екен? Əлде анау жабайы тұқымдастары талап жеп қойды ма?» деп көз алдындағы сабалақ жүнді ұсқынсыз төбетіне кеңілі толмай қарап келе жатқан Асубай осындай ойларға еріксіз берілген.

	Биылғы туған қозы-лақтар кей сəттерде негізгі жұптан бөлініп, бұта-қарағандардың ортасында адасып немесе ұйықтап қалатын жағдайлар да мал болғасын аракідік кездесіп қалып отыратынын білетін отағасы мал соңында қалып, күдікті-күдікті деген жерлерді тінтіп шығуды дағдыға айналдырғаны қашан. Жас төлдер түгіл, сақа қойлардың өздері де үйелеп, тұра алмай қалатын кездері де маусым айында жиі кездесіп отыратын. Міне, Асубай осындай мақсатпен шоғырлана өскен талдарды айнала бергенде алдынан бір салт атты шыға келді. Қара киімді адамнан шабдары үркіп, жайбарақат отырған Асубайды жығып кете жаздады. Ойына анау жабайы иттер бірден оралып, денесі əп-сəтте мұздап кеткен Асубай анадай жерде өзіне қарай бұрылған жирен аттың үстіндегі Малқадырдың ұлын көріп, өрекпіп кеткен жүрегін сабасына түсіргендей болды.

	─ Əй, мұнда не істеп жүрсің? ─ деп жігіттің суыт жүрісінен секем алған Асубай амандық-саулық күтпестен осындай сұрақ қойды.

	─ Иə, көрші амандық па? Қалай, малыңызды жусатайын деп барасыз ба?

	─ Е, құдайға шүкір, аманшылық. Бірен-саран бірдеңесі бөлініп қалды ма деп, бұта-қараған арасын тіміскілеп жүргенім ғой, баяғы. Аяқ астынан шыға кеп зəремді ұшырдың ғой. Бұл шабдар да үркек мал. Аяқ астындағы қоңыздан үркеді, ─ деп Асубай жігіттің астындағы қара суға малшынғандай терлеген жиренді басынан құйрығына дейін шолып өтті. ─ Атыңды да қинаған екенсің. Не боп қалды, балам? ─ Не боп қалды деріңіз бар ма? Союға дайындап отырған тайыншамыз жоғалып, міне, екі-үш күн бойы соны іздеп жүрмін. Жер жұтып қойғандай үшті-күйлі жоқ. Көктемнен бері байлап, семіртіп отыр едік. Обал-ақ болды.

	Асубайдың жонынан осы сəтте біреу қамшымен тартып өткендей болды. Өңі бозғыл тартып, денесі дірілдеп кетті. Бірақ өңінің бірден өзгере қалғанын сезіп, мойнын басқа жаққа бұрды да, іштегі соғып өткен боранды күшпен басқандай байсалды сөйлеуге тырысты.

	─ Əрине, мал жоғалған қалай оңай болсын. Сонда қалай, табыннан бөлініп кеткен бе?

	─ Жасынан бөлек өскен асыранды мал еді. Үнемі арқандаулы тұратын. Əкем бір жаққа кеткен соң бойын жазып алсын деп арқаннан босатып жіберіп едім. Сол кеткеннен үйге оралған жоқ, ─ деп жігіт алдындағы орманның жиектерін жанарымен тінтіп қарап шықты. Сіздің көзіңізге ештеңе ұшыраспады ма? Жаңа сізді алыстан көріп, бұрылғаным да сол еді...

	─ Жоқ, балам, көрмедім. Анау өздерің отырған сайсаланың ішін, оның арғы жағындағы тау-тасты қарадың ба?

	─ Бəрін де шарлап шықтым, жоқ. Енді мына орманның жиек-жиектерін шолып шығайын деп тұрмын.

	─ Əкең қайда?

	─ Ой, əкем сарлық іздеу түгілі тұруға шамасы жоқ.

	─ Е, не боп қалды оған? ─ деп Асубай жігітке таңдана қарады. Аман ба?

	─ Аман ғой. Құдалыққа барам деп арақты сілтеген ғой. Ол аз болғандай кұдалары оншақты бөтелкені қабына салып беріпті. Енді келгеннен бері ауыз құрғатпай соны ішіп жатыр. Бүгін соңғы бөтелкесі қалды-ау деймін. Түнде сол сарлықтан айрылғаным үшін таяқ та жедім ғой. Білмеймін, енді не істерімді, оны таппасам жазаның үлкені əлі алда, деп жігіт басына үйірілген бұлттан жүрексінгендей ауыр күрсінді.

	Асубайдың да осы сəтте жырғап тұрмағаны белгілі еді. Жігітті іштей аяғанымен шындыққа жүгінуге дəті бармады. Бұл жағдай өзін-өзі жауға ұстап берумен тең еді. Бірдеңені бүлдіріп, жігіт тарапынан күдік шақырам ба деген оймен осы жерден кетуге асықты.

	─ Сонымен көрмедім дедіңіз бе? ─ деп қайыра сұрады жігіт. Əкесінен бір жазаның күтіп тұрғанын сезген ол шынында да үрейлі еді. Екі көзі алақ-жұлақ етіп, айналасына жалтақтай қарап, дегбір таппай тұр. Осы маңайдағы жар дегенде жалғыз көршілері Асубай болғандықтан одан бір жылы хабар күтетін тəрізді. Осы сəтте Асубайдың да санасын бір ой аралап, жігітті өткендегі оқиға болған жерге жақындатпаудың амалын іштей саралап өтті. Оқиға болған жерде сезікті ешнəрсе қалдырмаса да, кім біледі? «Сақтықта қорлық жоқ» деген.

	─ Осы орманның шығыс жағын, анау біздің үйге таяу бөліктерін айтам, ─ деп Асубай қамшысының сабымен күдікті жерлерін бөліп көрсетті. ─ Бұл арада менің сиырларым жайылады, сол себепті бұзау-торпақ адасып қалды ма деп күнде шолып шығам. Бірақ сарлық атаулы кездестірген емеспін. Сен іздейтін болсаң мен саған жөн сілтейін. Əрине, ішпей-жемей бір тайыншадан айрылу оңай емес, жағдайыңды түсініп тұрмын, бала. Егер ол кетсе анау тұрған қос төбеден əрі қарай кетті, ─ деп Асубай орманның батыс бөлігінің тұсындағы қыз емшек жотаны нұсқады.

	─ Мен ол жаққа əлі бара қойған жоқпын, ─ деп жігіттің жанарларына үміт оты ұшқындағандай болды. ─ Мүмкін табын көрмеген маубас неме сол жаққа басы ауып кетіп қалған шығар. Осы орманда қасқыр да қаптап кетіпті. Өткенде əкем көріпті. Не қасқыр емес, не ит емес, əйтеуір соларға ұқсас бірдеңе дейді. Соларға тап болмаса игі еді.

	Іші қылп ете түскен Асубай сөзді одан əрі ушықтырмай келте қайыруды жөн көрді.

	─ Давай, сен менің айтқанымды істе. Болса егер сол ана екі төбенің айналасынан кездестіресің. Қой, ана малдың соңын шолайын, бірдеңесі суға түсіп немесе үйелеп қалды ма бір құдай білсін, ─ деп Асубай атын тебініп, жүруге ыңғайланды. ─ Ал енді жолың болсын, əкеңе сəлем айт. Құдаларының сарқытын жалғыз өзі ішіп жатыр де, көршісін шақырмай хе-хе-хе.

	─ Алшағыр қайда?

	─ Үйде жатқан да, кітабын оқып.

	─ Егер қолы бос болса маған келсінші, тайыншаны бірігіп іздейік.

	─ Е, балам оның қолы қайдан босасын. Түстен кейін бір отар қойға ие болатын сол ғой.

	─ Ал жарайды, рахмет. Мен кеттім сіз көрсеткен жерге, ─ деп жігіт атын тебініп, осыдан екі-үш шақырым қашықта орналасқан төбелерді бетке алып шоқыта жөнелді.

	«Уһ» деп өкпесін кере дем алған Асубай иығына аяқ астынан пайда болған зіл батпан жүктен арылғандай тынысы кеңіп, денесі жеңілдеп қалғандай болды. Санасын келесі сəтте тағы да бір келеңсіз ой тұмшалап, аяғын бірден кісендей қойған сияқтанды. Сол баяғы алдынан арсалаңдап атып шығатын азулары алты қарыс сұрғылт төбеттер. Қазір де өздерінің бейнесін көзімен көрмесе де Малқадырдың ұлының аузынан естіп, көзімен көріп, қолымен ұстағандай əсерде келе жатыр. Баяғыдағы шылқылдаған жылбысқы күшіктердің қазіргі кезде тек бір өзі ғана емес, бүкіл осы аймақты түгел шулата бастағанын бір сəт ой елегінен өткізіп, Асубай кезінде ойламай істеген қылығына шынымен қабырғасы қайысты. «Қалай ғана өсіп-өніп, бүкіл орманға тарап кетті екен. Бұлар енді малға да шабатын шығар. Даланың бөрісі аз болғандай, қасқырға қасқыр қосқан басым-ай. Ойламай істеген іс опық жегізеді деген осы да».

	Асубай отарын жүріп өткен жолындағы түп-түп бұталардың айналасын, шоғыр талдардың маңайын жіті шолып, малдың суатқа құлар жарқабақтың жайпауыт тұстарын жем іздеген көкжалдардай тіміскілей қарап, ешбір қой-ешкінің отардан бөлініп қалмағанына көзін жеткізген соң, анадағы сарлық сойылған орман қуысын шолып шығуға шабдардың тізгінін солай қарай бұрды. Көзі қарақты əккі шопан ол жерді бірден тапты. Сол оқиғадан кейін бұл жерге келіп тұрғаны осы еді. Осы жерде бір оқиғаның болғаны сырт көзге бірден шалынады екен. Жермен жексен болған шөп, тайынша мен аттардан қалған тезек əр-əр жерде шашылып жатыр. Масқарасы əлі алда екенін Асубай сол кезде жер қазып, бас-сирақтарды көмген тұсқа келгенде барып сезді. Көз алдындағы суретті көрген оның жүрегі тоқтап қала жаздады. Бетіндегі шымдары алынып, шұңқыр түбінде тек жын ғана қалған. Бас-сирақтарды біреу əдейі қазып алып кеткендей үшті-күйлі жоқ. Бірақ бұл Малқадыр мен ұлының қолдарынан келген əрекет емес екенін санасына жеңдірген Асубай «бұған да тəуба» деп өрекпіген жүрегін орнына түсіріп, атын алыстау бір қарағайға байлап, мылтығын кезене жүріп, қолды болған мал мүшелерін жақын жерден іздей бастады. Аяқ астынан сап етіп Малқадырдың ұлы жетіп келе ме деген үрейі де жоқ емес. Айналасына жалтақтай қарап, жоғалған дүниелерді біраз уақыт іздеп аласұрды. Тапты! Шұңқырдан қозы көш жерде көрші өскен үш қарағайдың ортасындағы үшкілденген алаңға апарып мүжіп тастаған екен. Тек жалбыраған терілері мен қу сүйектері ғана қалыпты. «Бұл неткен жан кеспе, жауыздар еді» деп осыны жасаған төбеттер екенін топшылап, оларды сықпырта боқтап алды. «Жігітті басқа бағытқа сілтеп жібергенім қандай жақсы болды» деп іштей күбірлеп, дер кезінде дұрыс шешім қабылдағанына қуанып қалды.

	Иттердің иіс сезгіш қабілеттеріне таңданып, қадалған жерінен қан алатын жойқын жыртқыштарға айналғандарына өзі кінəлі екенін тағы да ойлап, басы мең-зең боп ағаш түбіне жалп етіп отыра кетті. «Ақзейнеш төбеттердің қасқырға айналғанын білмейді, ал егер білсе қандай күйде болар еді? Мұны тек Алшағыр екеуіміз ғана білеміз. Ұлымның іші қазандай кайнап жүргенін сезем, бірақ шешесі екеуіміздің ортамызға от тастағысы келмейді. Бірақ, ерте ме кеш пе бұл оқиғаның мəлім болары сөзсіз. Сондықтан бар шындықты өзім алдына жайып тастасам ба екен? Басқадан естісе де, өзім айтсам да шоқпардың менің ғана маңдайыма тиетіні сөзсіз. Жо-жоқ! Өзіме ор қазып қайтейін, білсе біле жатыр, сонда көрерміз, əзірше асығып қайда барам» деп ойлаған Асубай осындай түйінге келген.

	Тағы да уақытты босқа өткізуді жөн деп санамаған Асубай ендігі сəтте осы маңайдағы ұрлықты дəйектеп тұратын заттардан құтылуды ойлап, əр жерде шашылып жатқан мал тезектерін, сүйек-саяқтардың бəрін түк қалдырмай жинап, қанжығасындағы кереқапқа салып қойды да, кезінде өзі қазған шұңқырды топырақпен қайтадан толтырып, үстін шыммен жауып, аяғымен тығыздап тастады. «Атаңа нəлеттер енді бұл шұңқырды аша қоймас, иіс кеткен соң мұнда олардың не шаруасы бар» деп көңілін орнына түсірген соң атына мініп жүріп кетті.

	Орманнан шығуға таяй бергенде көзіне тағы да қазан орнындай шұңқыр кездесе кетті. Құлаған кəрі қарағайдың орны екен. Ағашын біреу отын ретінде пайдалану үшін алып кеткен сияқты. Кереқап ішіндегі қалдықтарды осы жерге көміп, отағасы енді өзен түбіндеп жасырулы жатқан еттерді тексеріп қайтуға солай карай ат басын бұрды. Бұл жердің жан-жағы биіктігі адам бойынан сəл асатын жар болғандықтан, ағып жатқан өзен мен қабақтың арасындағы шағын алаңқайға түскен адам бейнесі алыстан кезге шалынбайтын.

	Бұны жақсы түсінген Асубай атын жетектеп төмен түсіріп, асықпай жылтыр қаптың біреуін жағаға сүйреп алып шықты. Қысы-жазы бір қалыптан ауытқымайтын өзен суы сол күйі, тоңазытқышта тұрғандай мұздай екен. Қармақбауды əзер дегенде шешіп, қап ішіндегі еттердің бір жілігін алып көріп еді, ол да сұп-суық тоңазып тұр. Мұндай күйімен сақтаса күзге дейін бұзбай алып баратын түрі бар. Кереқаптың түбінде жатқан шыт дорбаны суға жуып жіберіп, оған ортан жілігі мен жауырынын салып алды да, қалғанын орнына қайтадан орналастырды. «Ит түгіл арыстан келсе де ала алмас, алыстан иісін сезуі де мүмкін емес» деп жайнаған қызыл еттерді көріп ішінен күбірлей сөйлеп жұтынып қойды. Өткендегі біраз етті күніне үш уақыт жеп, тауысуға жақындатып та тастап еді.

	Сарлықтың тайыншасының еті мұндай дəмді болар ма, оны сүйсіне жеген сайын ұрлық туралы өкініші де бір сəт ұмыт болып қала беретін. Əйелі Ақзейнеш мұның артында бір құйтырқының жатқанын сезетін сияқты. Турасын айтпаса да, əрекеті мен мінезіне талай жыл қанық болған құдай қосқан жары бұның аңның еті емес екенін анда санда сөзбен меңзеп білдіріп те жүр. Шындықты өз аузынан естимін деген үміті болса керек. Бірақ Асубай болған оқиға туралы ақиқатты өлсе де айтсын ба? Сонымен, бұл іштей тартыстың күні бүгінге дейін жалғасып келе жатқан жайы бар. Əйелінің сабырлығы мен ұстамдылығының арқасында отбасында араздық пен бет жыртысу туындамай, кей сəттерде ойламаған жерден пайда болатын кикілжіңдер алысқа ұзамай бейбіт жолмен тұйықталатынын ат үстінде отырған отағасы да іштей мойындап келеді. Кейде əйелінің осы мінездерін білетін ол асыра сілтеп жіберетін.

	Əйелінің Асубайды азаматым, отымның басы деп сыйлап жүретінін отағасы жиі-жиі есінен шығарып алатын. Бұның еңбекқорлығын, алғырлығын сыйласа да, ойламаған жерден сұғанақтыққа түсіп кететін қасиетімен келісе алмай келеді.

	«Ауру қалса да əдет қалмайды» деген қағида тегі өміршең екен. Қанмен біткен мінезден адам еш уақытта арыла алмайтынын Асубай əлдеқашан түсініп, мойындаса да, басқа амал бар ма?





Ақзейнеш үй іргесіндегі тулақ үстінде жүн-жұрқасын сабап отыр екен. Кішкентай қызы да анасына көмек қолын созғандай сабауларымен көпіршіген жүнді анда-санда бір ұрғылап, шешесіне «міне, мен де саған болысып отырмын ғой» дегендей жалтақ-жалтақ қарайды. Отар үйіріліп орнына келіп жайғасыпты. Кейбір қой-ешкілер көлеңке іздеп, үй іргесіне, бұта-қараған түбіне бет алып барады. Сыңарынан айрылған қара төбет те құрт жайылған өренің көлеңкесінде жетімсірей орналасқан.

	Күйеуін алыстан байқаған Ақзейнеш орнынан тұрып, ас қамдауға кірісті. Даладағы төрт сирақты, шаршы пештің үстіндегі асулы ет толған құмыраның қос құлағынан тұтқышпен жымдастыра ұстап, үйге бет алды.

	Таңертеңнен бері қарны ашып, жүрегі сазып келе жатқан Асубай да əйелінің өзін құдайдай күтетініне тағы да іштей риза боп қалған еді. Үй маңынан Алшағырдың қарасын кездестіре алмаған ол «е, үйде кітап оқып жатқан шығар» деп ойлаған. Ойына əйелінің түннің бір уағында шошып оянғаны түсті. Бірдеңе деп міңгірлеп сөйлегені де есінде. Бірақ өзі де ұйқылы-ояу болғандықтан Ақзейнештің мұнысына назар аудармай қайтадан қорылдап ұйқыға кеткен. Бұрын ешқашанда ұйқысын бөліп көрмеген əйелінің оқыс қылығы қазіргі сəтте ғана Асубайдың назарын аудара бастады. Айналаға көз жүгіртіп еді, тау жақтағы беткейдің төменгі жағындағы ойпатта Алшағырдың қойға мінетін атының бейқам жайылып жүргенін көріп, «бұл бала атын да үйге жақындатып əкелмепті ғой» деп ұлына іштей ренжіп қалды. «Кітапта басың қалғыр, қойдың бəрін қасқыр қырып кетсе де қағаздан бас алмассың».

	Жақындай бере əйеліне айқай салды.

	─ Алшағыр қайда, атын неге алып келмей жатыр?

	─ Ол үйде жоқ, ─ деді Ақзейнеш солғын жауап беріп. Жүзінде кірбің, көңілінде бір қаяудың бар екенін Асубай да тап басып танығандай болды. «Ауырып қалды ма екен?»

	─ Ол қайда? Балық аулап кетті ме? ─ деп Асубай қанжығасындағы кереқабынан ет салған дорбаны алып əйеліне ұстатты.

	─ Бұл не?

	─ Не болушы еді, ет қой. Шыбын тышып кетпесін, мəрліге орап, өренің үстіне құртпен бірге жайып қой.

	Ақзейнеш дорбаны құлықсыз алды. Осының адал ас емес екенін əлдеқашан аңғарған əйелі шындықтың түбіне жеткісі келсе де, азаматтың титығына тиіп, ренжітіп алам ба деп іштей үндеген жоқ. Ондай сұрақ қойса да Асубайдың ақиқатты айтатынына сенімсіз еді.

	─ Алшағыр қайда кетті деймін? деп отағасы сəл-пəл үзілістен кейін ұлының қайда екенін білу үшін тағы да алғашқы сұрағын қайталады.

	─ Қайда кетуші еді!? Итін, Сұртөбетін іздеп кетті. Сен оны жолшыбай көрмедің бе?

	─ Атпен неге бармаған? Жаяу жүріп қайдан таппақ?

	─ Мынау қалың орманнан ат түгіл жаяу адам жүре ала ма? Атпен желіп отыратын жазық жер емес қой, ─ деп Ақзейнеш те соңғы сөздерін дауысын көтере айтты.

	«Осының бəріне кінəлі сенсің» деген сесті Асубай əйелінің бозғылт тартқан жүзінен аңғарғандай болды. «Мына қатын шынымен бір нəрсенің иісін сезіп тұр ма, «астыңдағы атыңа, қойныңдағы қатыныңа сенбе» деген мəтел бар еді ғой, білсе бəрін өзі біліп жатар, білмесе білмей-ақ қойсын, ештеңе деп тіс жармай-ақ қояйын» деп ойлаған Асубай атының ерін алып, шідерлеп, жүгенін сыпырып алған соң еркіндікке жіберді.

	Соңғы кезде Ақзейнеш те осы ет пен Сұртөбеттің жоғалып кетуінде бір байланыстың бар екенін аңғара бастағанын Асубай ішінен топшылайды. Əйелінің көңілін басқа жаққа қаншама аударғысы келгенмен Ақзейнештің санасында ұялаған бір ызғардың сіресіп қатып қалғанын еріте алмай өзінің де басы қатып жүр. Оның дəрісі тек бір-ақ нəрсе екенін отағасы тайға таңба басқандай ап-анық сезеді. Ол болған оқиға туралы барлық шындықты алдына жайып салу. Міне, сонда ғана Ақзейнештің көгерген күре тамырларына қан жүгіріп, жүзі жаздың жайма шуақ күніндей өзгеріп сала бермек.

	Дастарқан үстінде де ерлі-зайыпты өз ойларымен өздері болғандай көпке дейін үнсіз отырды. Асубай сарлықтың еті мен қойдың асықты жілігін турап отырып, қабағының астымен əйеліне ұрлана көз тастап, оның əрбір қимылын жіті бақылады. Қызы мен ұлы табаққа түскен етті тандаусыз алып, асап отырса, Ақзейнеш ірі қараның жілігінен туралған етті ысырып тастап, қойдың етін ғана таңдап жеп отырғанын аңғарған Асубайдың жүрек түкпірінде тағы да бір түйткіл пайда болды. Бірақ, іші сезіп отырса да үндеген жоқ. Сезімтал əйелдің осы жолы да бір нəрсені қабылдамай отырғаны айтпаса да түсінікті еді. «Мынауың ұрлықтың дəмі ғой, бұның маған қажеті жоқ, жесем өзімнің адал малымның етінің дəмін татайын» деген сөздерді Ақзейнештің жиырылған маңдайынан оқитын секілді. Міне, сол ет осы үйдің табалдырығынан аттағаннан бері оның осындай күйге түскенін отағасы жалғыз бүгін ғана емес, əлдеқашан аңғарған тұғын. Бұрын үндемей келсе, қазіргі сəтте бұл туралы тіл қатуды Асубай жөн деп санады.

	─ Мына аңның етінен неге жемейсің? деп əйелінің көңіл кірбіңін ыдыратайын дегендей Ақзейнешке күлімсірей қарағандай болды.

	Ақзейнеш бұл сұраққа тіке жауап бермей сөзді басқа арнаға бұрып əкетті.

	− Түнде бір нашар түс көрдім, тегі арты тыныш болсын...

	− О, не түс? Түсті нашар деп айтпайды ғой, ─ деп Асубай да біреу мықынынан түртіп қалғандай елең етті.

	− Анау баяғыдағы күшік кезінен асыраған, содан соң сен атып өлтірген ит келіп, тура санымнан қауып алғаны. Дір етіп шошып ояндым. Денем тітіркеніп, көпке дейін ұйықтай алмадым...

	Асубайдың ойына əйелінің түннің бір уағындағы оғаш қылығы орала кетті. «Е-е, енді түсіндім оның себебін». Əйеліне қарап сөзін жалғауын күтті.

	− Ия, содан соң?

	− Содан соң не болушы еді, оянып кеттім. Сен болсаң қорылдап ұйықтап жатыр екенсің.

	− Өзің бұл түсті неге жорыдың?

	− Неге жорушы едім... Сол түс айна қатесіз келді. Ит қапқанды жұрт дұшпанның бас көтеруіне жорушы еді, сол рас екен, − деп Ақзейнеш күйеуіне таусыла қарағандай болды.

	− Не, не, бірдеңе боп қалды ма?! Ақырзаманды жақындатпай тыныш отыршы өзің, – деп Асубай да əлегі шығып, томсырая қалды.

	– Сен де, мен де түк білгеміз жоқ. Бағана күл төгуге шыққанда көрдім... – деп Ақзейнеш сөзін жалғастыра алмай күмілжіп қалды.

	– Ой, жұмбақтамай тоқ етерін айтсаңшы. Алшағырға бірдене боп қалған жоқ па? – деді Асубай бұның тегін нəрсе емес екенін алдын ала шамалап. – Көзіңе жын-шайтан елестеп кетті ме?

	– Жын да, шайтан да елестеген жоқ. Тоқ етерін естігің келсе сол – бір тоқтыны қасқыр жеп кетіпті. Күл-қоқыс төгетін жердің арғы жағындағы бір түп итсигектің жанында бір нəрсе ағараңдайды, бұл не болды екен деп барсам, тоқтының қалдықтары. Бас-сирақтарынан басқасын түгел жеп кетіпті. Міне, естиін деген жаңалық керек болса осындай. Сен өзі көрсін деп орнынан жылжытқам жоқ.

	«Басталды!» деді Асубай ішінен. Жүзі сұрланып, өн-бойы қаңтардың аязындағыдай мұздап кетті. Əйеліне не айтарын білмей, самайын қасып, бір сəт үнсіз қалды. «Ия, сол сұрғылт төбеттердің əрекеттері, басқа жақтан ит-құс келген жоқ».

	Ақзейнеш Асубайға бір қарап, үрейлене, жанарларын жыпылықтата бастаған сəбилеріне де көз жүгірте бұл тылсым жұмбақтың сырын білгісі келгендей майда қоңыр дауысымен жанарларын төңкере отырып «сен бұған не айтасың» дегендей тағы да аяқ астынан орға түсіп, одан шыға алмай отырған бақытсыз жанның кейпін кешкен күйеуіне сұраулы жүзбен көз тастаған.

	− Бұл қалай болды? Қой үркіп, ит үрсе керек еді. Бəрі де түк болмағандай тып-тыныш болатын. Сол шошып оянған кезде де далаға құлағымды түргем, бірақ сезікті ешнəрсе естігем жоқ. Білмеймін, шешімі жоқ жұмбақ сияқты, – деп əйелі басын шайқады.

	Асубай үндеген жоқ. Болған оқиғаны іштей сараптап, ой елегінен өткізіп отырған сияқты. «Бұлар бізге сор болатын болды. Сұртөбетке ұқсас болған соң отар да, қара ит те оларды өздерінің көздері үйренген төбет ретінде қабылдап, үрікпей, тыныш жата берген. Кейде Сұртөбет мал ішіне кіргенде қойлар үрікпек түгіл, иіскелеп, оның үстіне түсетіні жасырын емес. Міне, барлық жұмбақтың түйіні осында жатыр. Бұлай тыныш жата берсек бүкіл отардан айырылармыз, қарсы бір шара қабылдау керек» деп ойын қорытындылады. Ақзейнеш те күйеуінің біршама уақыт үнсіз қалғанын түсіне алмады. Əдетте, осындай сорақылық болған жағдайда басқа біреуді кінəлауға бейім тұратын күйеуінің қазіргі сəтте үнсіз қалуы тосыннан тап болған жаңалық боп көрінді. Тышқақ лағы ауырып қалса жаны қалмай шыр жүгіретін күйеуінің бұл қылығын неге жоритынын білмеген.

	Сəлден соң əйелінің күйін түсінген Асубай түк болмағандай тым сабырлы сөйледі.

	− Енді кезек-кезек далада жатып қой күзетуге тура келеді. Бір дəндеген жыртқышты тоқтату мүмкін емес. Қайта-қайта шауып, малымыздан ештеңе қалдырмас. Осында көшіп келгеннен бері қойды да санаған жоқпыз, жеті жүз малдың қаншасы бар, қаншасы жоқ екенін бір құдай білер. Кешке Алшағыр келген соң анау қой қырқатын қашаға апарып, түгендеп алмасақ болмайды. Ол ұлдың да қайда жүргенін бір құдай біледі. Иттің соңынан барам деп өзі де бірдеңеге ұрынып қалмаса жарар еді... Басым айналып кетті ғой, əкелші анау іркітіңнен бір шыны, – деп Асубай қазан-ошақ жақтағы жарты тегене аққа мойнын созды. Бір кесе іркітті сіміріп алған соң сөзін əрі қарай жалғады. – Бүгін мал санап үлгермейтін шығармыз. Неде болса таңсəріде айдау керек. Қалхозға төлейтін артық малым жоқ. Сен жақын жердің бəрін қарап шықтың ба? Анау суға таяу жердегі шоғыр талдардың арасына барған жоқсың ба? – деп Асубай əйеліне тағы да сұқтана қарады. «Тағы да бірдеңені жасырып отырған жоқсың ба?» деген көкейіндегі сұрағын қабағымен жеткізгендей болды.

	− Жоқ, ол жаққа аттап басқам жоқ. Осы бір тоқтының өзіақ үрейімді ұшырып жіберді. «Бақыттыға шапан жабады, бағы қайтқанға қасқыр шабады» деп жатушы еді үлкендер. Бұл жақсы істің нышаны емес, Асубай. Тегі түбін тыныш қылсын. Соңғы кезде денем де себепсізден себепсіз тітіркеніп, бір жамандықты сезгендей болып жүр. Лайым, пəле-жаланың бəрі сол тоқтымен кетсін дейік. Ағам да кейде түсіме еніп, бірдеңе деп былдырлап кейіп кетеді. Бұрын бір нəрселерді беріп, ұстатып кетуші еді, жарықтық. Қазір күңіреніп келіп, күңіреніп кетеді. Бір нəрсеге риза емес сияқты, – дегенде Ақзейнештің көңілі бұзылып, көзінен жас тамып кетті.

	− Жарайды, жарайды. Сен осы соңғы кезде уайымшыл боп барасың, кемпір. Бізді алғалы жатқан жау жоқ. Қасқыр шаппайтын қора бола ма? Соншама таусылып не болды? – деп Асубай əйелін жұбатқан болды. Сосын балаларына қарап, əйелі екеуінің оңаша қалуын қош көргендей, олардың далаға шығып, ойнап келулерін өтінді. Осыны күтіп отырған екеуі сыртқа беттеді. Ұлы шығып бара жатып, əкесіне бұрылды.

	− Көке, ағам қашан келеді? Ол бізді ойнатып, тараққұйрықтың ініне су құйғызатын. Сұртөбет те жоқ, – деп мұңая сөйледі.

	− Бара ғой, балам. Екеуі де келеді, – деп жұбатқандай болды анасы.

	Олар кеткен соң сөзді Асубай бастады.

	− Сиырларды қайда өргізіп жүрсің?

	− Орман мен таудың арасындағы ойпатқа. Өздерінің үйренген жері ғой.

	− Жоқ, ендігəрі олай жіберуші болма!

	− Неге?

	− Көріп отырған жоқсың ба, қасқыр бар екенін, – деп Асубай керегенің басына іліп қойған қосауыз мылтығын шолып өтті.

	− Күндіз қайдағы қасқыр?! Ол шапса түнде шаппайтын ба еді? – деп Ақзейнеш күйеуіне таңдана қарады. Уақыт өткен сайын əйел жүрегіндегі бір түйткілдің қауыз ашып келе жатқан гүлдей ұлғая бастағанын Асубай сезіп отыр. Бірақ санасына қатқан қара тас шындықты айтқызбай көпке дейін бұлталаңға салып бақты.

	− Сонымен, сиырларды қай жаққа өргіз дейсің? – деп Ақзейнеш те күйеуінің жағасына жармасқандай сұрақтарын еселей түсті. Сынаулы жүзбен қарап, күйеуінен бар ақиқаттың бетін ашып беруді тілеп отырған сияқты. Асубайдың да бұған батылы барар емес. Шындықты айтса əйелінің алдында тағы да бір беделінің төмендей түсетініне ой жіберіп, өзін-өзі ұстап беруге жүрегі дауаламай отырған жайы бар. Оның үстіне итін іздеп орманға сіңіп кеткен Алшағырдың тағдыры да мазасын алып, анау қасқырларға айналып кеткен иттердің ұлына шабуыл жасап, ыңғайсыз бір жағдайға ұшыратып тастар ма екен деген күдік екінші жағынан жанын аяздай қарып отыр. Сөйтіп, отағасы ойламаған жерден қиял қыспағында қалды. Басы мең-зең болып Ақзейнешке көңілсіз көз тастады. Осылай дастархан басында ерлі-зайыпты іштей текетіреске түсуді жалғастыра бермеуді жөн санап, анау жыртқыштың азуына іліккен тоқтының жемтігін көріп қайтуды сылтауратқандай Асубай əйеліне тіл қатты. Алдымен сиырдың ертеңгі күннен бастап қайда жайылатынын белгілеп бергендей болды.

	− Сиырды анау Аюлы сайына қарай жібер. Ол жердің шөбі қалың, бұта-қарағаны аз, суы да бар. Биыл мал ол жаққа өрген жоқ. Қойдың да өрісін ауыстырып, солай қарай апарайын ба деп ойлағам. Əзірше сол жерге сиырлар жайыла тұрсын. Түсіндің ғой?

	− Ия, бірақ ол малға алыстау болмай ма?

	− Ештеңе етпейді. Ана жылы да сол жерде жайылып жүрді ғой. Бір-екі рет солай бағыт алған соң мал емес пе, үйреніп кетеді. Ал бұзауларды мына өзеннен асырмай бақылап жүріңдер. Олар да үйренген жерлерінен алыстап кете қоймас.

	«Жарайды, айтқаның болсын» дегендей Ақзейнеш үнсіз басын изеді. Асубай керегеде ілулі тұрған мылтығына жалтақтап карай берді. Көздегенде мүлт кетпейтін мергендігі де бар еді. Қазіргі сəтте қосауыз қаруы өзінің ең бір жақын серігі екенін іштей мойындағандай тамсанып қойды. «Шіркін, нысанама жабайы иттер ілінсе ғой, бірден жер жастандырар едім» деген арманы да оның көкейінде жоқ емес еді. Бірақ, тағыға айналған төбеттер жан алғыш əзірейілдей топтанып, жан-жақтан қыспаққа алса жалғыз мылтықтың қауқары жете ме? Бұл сұраққа отағасы жауап іздеп басын қатырған жоқ.

	− Ал енді көрсет маған дайындап отырған сыйыңды, – деп Асубай əйеліне кекете сөйлеп, орнынан тұрды.

	Ақзейнеш те ерінің орынсыз жымиғанын қош көрмей, ренжи жауап қатты.

	− Ертіп келіп қораға шаптырған мен емес қой итқұсты. Қораға қасқыр шаппасын десең түні бойы күзетіп жат, мылтығың қасыңда ғой.

	Өзінің артық кеткенін сезген Асубай үндеген жоқ. Тағы да бірдеңе деп айтсам істі насырға шаптырып алам ба деп ойлаған ол мылтығын ала жүрді. Ит дегенің жыртқышқа айналса уақыт талғамайды, күндіз де, түнде де қанды жорығын жалғастыра береді. Оған өткендегі сарлықтың тайыншасымен болған оқиға да куə. Бəлкім, олардың бір тобы үй маңын торуылдап жүрген де болар. Мағат жоқ. Ол иттерден бəрін де күтуге болады екен. Осындай оймен Асубай əйелінің соңынан еріп, жемтіктің қасына келді.

	− Көке, ол не? – деп кішкентай ұлы осылай қарай жүгіріп келе жатыр еді, оны байқаған Асубай «кет əрі, сен көретін ештеңе жоқ мұнда!» деп жекіген соң, ұлы қайтадан кері қайтты.

	Енесі өліп, қолдан сүт беріп асыраған қара ала тоқты екен. Басы мен терісінің кейбір бөліктерінен басқа дым қалдырмай жеп кетіпті. Өзі де қалың нөпірге қосылмай шетқақпай жүретін мал еді. Енесінің ерте өлгенінен бе екен, əйтеуір бейшара қашан да жеке-дара қалып, жиі-жиі топтан бөлініп кете беретін. Осыған қарамастан тез қоң жинап, Асубайдың езуін майлайтындай күйге де таяп қалған. Мүмкін бұған жеке дара күтім болғаны да əсер еткен шығар. Шілденің басында осыны жетімсіретпей сойып алуды кəперінен шығармай жүрген Асубай өзіне бұйырмай, дала жыртқыштарының қанды шеңгеліне тап болғанын көріп, іштей қатты жасып қалды.

	− Басталды! Атаңа нəлеттер, енді қорадағы малға ауыз салды бұл иттер! Əкеңнің аузын... – деп ызаға булығып боқтап та жіберді.

	Қасқырды қарғамайтын қазақтың оларды осыншама тілдегенін естіп тұрған Ақзейнеш те осы сөздердің арғы жағында бір мағынаның жатқанын сезді. Айтар сөзін күйеуінің сабасына түсіп, ашуы тарқаған соң бастауды жөн көрді. Бірақ, көпке дейін асау аттай ширығып, арыстандай аптығып тұрған күйеуінің ашуы жақын арада тарқамасын білген əйелі оны жұбата сөйледі.

	− Жарайды енді, соншама неміз кеміп қалды. Қайырлы шығын болсын. Бір жаман тоқты үшін кісі өлгендей айналаны азан-қазан қыламыз ба? Отбасымызға береке берсін деп тілейік, шал-ау, – деген соң ғана Асубайдың екпіні басылып, сабасына түсе берді.

	− Ендеше күрек алып кел, мынаны сасытпай көміп тастайық. Əй қайдам, осымен біте қойса жақсы ғой, – деп Асубай көк шыбындар үймелей бастаған тоқтының қалдықтарына сенімсіз көз тастады.

	Орды жарты құлаштай терең қазып, бас-сирақ, тері қиқымдарын салды да үстін үлкен-үлкен тастармен бастырып, оның үстінен күректеп құм аралас топырақпен жапты. Жаңағы, өрістен келе жатқандағы оқиға көз алдына елестеп, осындай шараға барған еді. «Қайтадан қаза қоймас, жейтін ештеңесі қалған жоқ қой» деп өзін-өзі іштей сендіргендей болды. Əйелі де мұның бір шындықты айтуын күтіп, күйеуіне жалтақтай, сынай қарап біраз тұрды. Бірақ, күйеуінен шындыққа баратын нышан байқалмаған соң сөзді өзі бастады. «Жылы-жылы сөйлесең жылан іннен шығады» дегендей жүзін жұмсартып, жонынан сипаған мысықтың еркелегеніндей тым жұмсақ сөйледі.

	− Шал-ау, осы жерде бөтен кісі жоқ қой, не жасасаң да шыныңды айтшы. «Тəтті өтіріктен ащы шындық артық» деген. Бір-бірімізге сенімсіздікпен қарамай бəрін де басын ашып алайық. Өтірік деген ол бітеу жара ғой, бір күн болмаса бірде жарылады. Сенің əрекетіңді жүрегім қабылдамай жүр. Ана жолы алып келген етіңді сен кеткен соң аңдікі екен деп сүйсіне жеп едім. Неге екенін білмеймін жүрегім қатты айнып, бəрін де құсып тастадым. Енді сол етті жемек түгіл оған қарағым да келмейді. Сенің көңіліңді қалдырмайын деп асып беріп отырмын, білмеймін сол етінді көрсем жүрегім лезде айниды. Алшағыр да одан татпай жүр. Анау екі кішкентайға бəрібір ғой, өзіңмен бірге соғып алады. Ал енді мына жайлауға көшіп келмей жатып қораға қасқыр шапқаны да жүйкеме қатты тиіп отыр. «Түс түлкінің боғы, ол туралы жаман айтпайды» десе де, еңсем көтеріліп, жүзім ашылар емес. Өлсең де шындықты айтшы, Асубай, жиырма жыл бірге тұрғанда іш-ай десіп көрмеп едік, соңғы кездегі тірлігің тіпті көңілімнен шығар емес. Итімді тауып əкелем деп ұлыңның орманға кеткені анау. О, құдай, түбі тыныш болсын, – деп Ақзейнеш ауыр күрсініп, жасаң жерге отыра кетті.

	Əйелі осы сөздерді айтқанда Асубайдың жүзі кемпірқосақтың түстеріндей жиі-жиі өзгеріп, нысанаға дөп тиіп жатқан садақ оғындай əсер еткен. Бұрын-соңды осындай əңгімені естимін деп ойламаған ол да шөгетін бурадай теңселіп, əйелінің қасына сылқ етіп отыра кетті. Бірден үн қатқан жоқ. Сəлден кейін санасында бір жынойнақтың басталып кеткені жасырын емес еді.

	Ендігі сəтте періште мен шайтанның аламан текетіресі басталып, Асубай өзін соларға қазылық қызметін атқарып отырғандай сезінді. Періште мен шайтанның күресі біраз уақытқа созылды. Бір-бірін ала алмай көпке дейін итжығыс түсіп, отағасының бір шешім қабылдауына мүмкіндік бермей жанталасты. Ақыр соңында ақ матадан сəлде, ақшағи жібектен шапан жамылған ақ сақалды періште үстіндегі киімдері жырым-жырым, денесі жаңа ғана батпақтан шыққандай адам көргісіз лас шайтанды қақ маңдайдан ұрып сұлатып түсірді. Тағы да орнынан тұрғызбай біржолата жер етейін деп ұмтылған сəтте шайтан да оған көнгісі келмеген сыңай танытып, қансыраған күйі орнынан қас пен көздің арасында атып тұрып, көзден ғайып болды.

	Ендігі сəтте үстемшілікке уақытша болса да ие болған періште Асубайдың құлағына сыбырлап, тіл қатқандай болды: «өз отбасыңды əуре-сарсаңға салмай шыныңды айт! Ақиқат жоқ жерде əділдік те болмайды, бəрінен де отбасыңа жексұрын болып, сенімнен айрылғаннан жаман тірлік жоқ. Өтірік адам арасын алыстатса, шындыққа жүгінген адам əділдік пен ізгілікті ту етіп ұстайды. Өзің бағамдап қарашы, екеуінің адам үшін қайсысы қажет? Əрине, ақиқат пен əділдік. Олай болса өткеннің боямасын өзгертпей əйеліңнің алдына ақтарып сал. Сонда ғана сенің күнəң жеңілдейді».

	Асубай ішінен «рас-ау бəрі де, енді жалтаратын нем қалды» деп күбірлеп, қасындағы əйеліне біртүрлі іші елжірей қарады. Қасында дұшпаны емес өмірлік жары, балаларының анасы отырғанын қазір ғана сезгендей Ақзейнештің иығына қолын салып, өзіне тартты.

	− Айтайын, айт десең. Талабыңның бəрі де дұрыс. Бірақ, сол істеген істерімді кейін бетіме басып, көзімді шұқып жүрме, кемпір, – деп тағы да Ақзейнешке сынай қарады.

	− Жоқ, Асубай, олай деп ойлай көрме. Мен де көргенді жердің қызымын. Айтқаныңның бəрін мына бір түп бұта мен өзім ғана естимін, – деп əйелі ығына жығылып, икемге келген күйеуінің басына басын тигізді. Үй іргесінде күрке тігіп, ойнауға кіріскен екі сəбиіне аналық сезіммен көз жіберіп, кəперлерінде ештеңе жоқ балаларының болашақтарын да зерделеп шыққандай болды.

	Асубай шарт жүгініп болған оқиғаның бəрін тізбелеп айтып шықты. Осыдан бірнеше жыл бұрын болған күшіктер туралы оқиғаны, содан соң солардың белгісіз себептермен тірі қалып, қазіргі кезде жабайы жыртқыштарға айналғаны жөнінде, ақыры сол төбеттердің Малқадырдың тайыншасына шабуылдап жүргенде үстіне түсіп, ақыр аяғында сарлықтың иттерге емес, езіне бұйырғанын қолмен қойғандай тəптіштеп, əйелінің алдына жайнамаздай жайып салды.

	− Ал, айт десең ұзын ырғасы осы. Қосқаным да алғаным да жоқ, – деп енді бұған не айтасың дегендей Асубай əйеліне кеудесінен жүк түскендей маңғаздана қарады.

	Бұрыннан бері осы жайтты естіп-білмесе де, санасындағы түйсік арқылы сезіп жүрген Ақзейнеш те күйеуінің айтқандарын жайбарақат тыңдап, оның əңгімелерінің ішкі долбарларына сəйкес келіп отырғанын құптағандай сөзін бөлмей, басын изей қабылдаған еді. Асубай айтылған əңгімеден соң Ақзейнеш дүрсе қоя бере ме деп те қауіптенген, бірақ əйелі санасын ақылға жеңдіріп, отағасына қарсы сөз айтқан жоқ. «Болар іс болды, өз қолынды өзің кесесің бе?» деген əлсіз қарсылықты ғана оның жүзінен аңғаруға болатын еді.

	Сол анау бейкүнə күшіктердің қандыауыз жыртқыштарға айналып кеткені ғана сезімтал əйелдің санасына жүк түсірген сияқты. Сұртөбеттің солармен ілесіп, түзге лағып кеткені де оны бей-жай қалдырмады. Əсіресе, оның жігерін құм етіп, ішкі дүниесін өртеген жағдай – Сұртөбетті іздеп, орманға сіңіп кеткен ұлы Алшағырдың қазіргі кездегі тағдыры еді. Түз тағысына айналған иттерден неше алуан қаныпезерлікті күтуге болады. «Құдай-ай, ұлым үйге аман-есен оралса жарар еді»,– деп Ақзейнеш өкпесі қақ айырылардай ауыр күрсінді. Ашуы мен ызасын тілінде емес, жүрегі мен ақылында сақтайтын сабырлы əйел күйеуіне байыппен тіл қатты.

	− Мына ұлдың итінің соңынан кеткенін қарашы. Мені де шайтан дуалап, «барсаң бара ғой» деп рұқсат бергенімді қарай көр. Сол кезде шындықты айтсаң ғой мұндай сергелдеңге түспес едім. Енді не істейсің? Ұлыңды іздейсің бе? Қолында қаруы да жоқ. Білмеймін, басым мең-зең боп кетті. Біреудің малын сойып, қарық болып отырғанда, ұлымызды итке жегізіп, жер соғып қалмайық. Бірақ, ол итке жегізетін бала емес, Сұртөбетін тапса үйге қайтып келеді. Оған дейін қалай ғана тыныш күтіп отырамыз? Енді ол үйге оралмай күлкім де, ұйқым да келмейді. Тамағымнан онсыз ас та өтпейді. Ерте жарықта бір амалын тап, – деп ендігі сəтте Ақзейнеш «осыған өзің кінəлісің» дегендей шүйліге қарады.

	Асубай тосыннан қойылған талапқа не дерін білмей дегбірсізденіп, əйелінің байыппен жеткізген сөздеріне жауап іздеп, іштей қиналып біраз отырды. Сол кездің өзінде-ақ иттердің сұсты жүздерін көріп жүрегі шайлығып қалған еді. Əйелінің сөздері оны тығырыққа біржолата тіреп тастағандай əсер еткен. Ойлана отырып, мұрнының астынан міңгірлей сөйледі.

	− Мына ну орманның қай қуысынан іздеймін? Іздеген күнде де таба алам ба? Алшағыр анау-мынауға алдыра қоймайтын алғыр бала ғой. Құдай сақтар, иті табылса өзі де келіп қалар көп бөгелмей. Күн жаңа төбеден асты, батқанша итін ертіп жетіп те келер. Оған таусылмай-ақ қой, кемпір. Адамға шабатын ол иттер де ақымақ емес қой, – деп Асубай жұбатқысы келгендей əйеліне қарады.

	Бірақ Ақзейнештің жүрегіндегі баласына деген үрейі сейілетін емес. Сарғыш жүзі күреңітіп, қой көздері жасаурай бастаған екен.

	− Сен ештеңе сезіп отырған жоқсың. Біреу асырамаса көзі ашылмаған, бауыры көтерілмеген күшіктер біраз күннің ішінде-ақ аштан қырылып қалатын еді...

	− Сонда не демексің? –деп Асубай əйеліне тандана қарады.

	− Қасқыр ма, əлде басқа бір жыртқыш па, əйтеуір солардың бауырында өскенін жүрегім сезіп отыр. Қасқырдың сүтін ішкен итке оның қасиетінің жұқпауы мүмкін емес. Сырты ит болып көрінгенімен ол иттердің мінездері қасқырдікі. Ана тоқтыны да солар жеп кетті. Енді түсініп отырмын, малдың неге дүркірей үрікпегенін, – деп Ақзейнеш тағы да күйеуінің ойын дөп басты.

	− Ендеше, мен Малқадырды ертіп алайын, екеуіміз біріксек бірдеңе болатын шығар,– деп Асубай күнгейдегі тау етегіндегі қарақошқыл киіз үйге жанарын сүзді.

	− Малқадырды? Тайыншасын сойып алып оған қандай бетіңмен бармақсың? – деп Ақзейнеш күліп жіберді.

	Əйелінің күлкісінде ризалықтан көрі кекесін жатқанын сезген Асубайдың ойына оның құдалықтан келіп мас жатқаны, ұлының ат сабылтып жоғалған сарлығын іздеп жүргені енді ғана қаперіне енгендей болды. Асубайдың үндемей қалғанын сезген Ақзейнеш сөзін одан əрі жалғады.

	− «Көрші ақысы қиын» деген, Малқадырдың зиянын өтеп берейік. Кесірі бала-шағамызға тиер. Қанша дегенмен кəпір ғой, біліп қойса оңдырмайды. Анау қызылқасқа сиырдың тайыншасын Алшағыр келген соң айдап апарып бер. Одан кем-қор боп қалмаймыз. Өзі де қоң жинап, семіріп қалды. Істеген қатемнің өтеуі деп бер. Ол да адам баласы ғой, түсінер. Сол анау иттеріңді айтып, сөзбен бір амалын табарсың.

	Мойнымызға күнə жүктеме шал, арамдықпен құрбандыққа шалынған малда береке болмайды, – деп Ақзейнеш күйеуіне қарап «солай отағасы» дегендей басын изеді.

	Əйелінің айтқанына сырты иланса да, ішінен қызыл ала тайыншасын қимай бірсыпыра уақыт отағасы үнсіз отырды. Дегенмен, тереңнен ойлап келсе Ақзейнештің ұсынысы да көңілге қонатын сияқты. Тағдыр тек қана біреуден алып отыруды маңдайға жазбаған шығар. Қажет кезінде əр нəрсенің қарымтасын да қайтару бір жағынан адамгершілікке сайса, екінші жағынан мойныңа қарыз жүктемейсің. Адал болсаң, денең жеңіл жүретін сияқты. Ал енді зорлықпен үйге енген олжаның жөні тіптен бөлек. Бұл сайып келгенде расында да ауыр күнə. Алшағырдың орманға қаңғырып, итімді тауып алам деген желеумен кетіп қалғаны да жақсы нышан емес.

	Осы жайларды ой таразысынан өткізген Асубай іштей Ақзейнештің айтқандарына көнген болды.

	− Келістім, бəйбіше, берсек берейік қызылқасқа тайыншаны. Күзге дейін семіртіп, қарашаның қатқағында сойып жейміз бе деп ойлап жүруші едім. Не істейін, басқа амал жоқ, – деп отағасы ішінен қиналғандай ауыр күрсінді.

	− Енді не істейміз? «Қолыңмен істегенді мойныңмен көтер» деген. Бір тайыншадан кеміп қалмаспыз. Аққа құдай жақ. Біреудің малын сойып арам ас жедің. Енді өзіміздің адал малымызды оған айдап апарып бергелі отырмыз. Солай істейік, Асубай, қатесін түсінгенді құдай кешірер, – деп Ақзейнеш күйеуі тағы да айнып қала ма дегендей дауысын көтере сөйледі. – Сонымен шал, осы бітімге тоқтайық.

	− Жарайды, Алшағыр келген соң айдап апарып берем. Не істейін енді, бір қателік болды, – деп Асубайдың əйелінің алдында еңсесі түбегейлі түсе бергендей болды.

	Ерлі-зайыпты осы шешімге ақыры тоқтады. Іші қазандай қайнаса да Асубайдың əйеліне қарсы айтатын уəжі жоқ еді.

	Күн батып, қараңғылық қоюлануға айналды. Таңертең кеткен Алшағырдың қарасы көрінетін емес. Ана байғұс екі көзі төрт болып, орманға қараумен əлек. Бағанағы Асубайдың айтқан шындығы əйел жанын жегідей жеп, жігерін құмға айналдырып отырған сыңайлы.

	Малын жайғап, үйге кірген Асубай күндегі əдеті бойынша қазақтың əн-күйін тыңдамаққа радиоқабылдағыштың құлағына жармасқан. Үлкен радионың астыңғы жағынан қылтиған ақ қағазға көзі түсіп, «бұл не нəрсе» деп күбірлей сөйлеп қолына алып, таңертеңгі ұлының қалдырып кеткен жазуын оқыды. Бірақ əйелінің сөзін санасына сіңіріп, болар оқиғаның бəріне де мойынсұнып үлгерген Асубай бұл жазуларға аса елеңдей қойған жоқ. Тек ойына келгені «ол өзіне-өзі сенетін өжет бала ғой, бірдеңе етіп жолын табар. Ол жақта геологтар да жұмыс істеп жүрген болар, соларға барып паналар» деген тұжырым еді. Ақзейнешке қағаздағы жазуларды көрсеткісі келіп оқталған, бірақ «ол қатын мұны оқып талып қалар» деп қағазды көне пенжағының ішкі қалтасына сүңгітіп жіберді. Екі сəби де тыста, шешесінің қасында жүрген, сондықтан олар да мұны байқаған жоқ. Өзінің бойына біткен салқынқандылықпен радиоқабылдағышының құлағын бұрап, Қытай қазақтарының əн-күйін тыңдауға көшті.

	* * *

	Алшағыр Сұртөбетін біресе алға жіберіп, ендігі бір сəтте соңына қалдырып, бір-бірімен жарысқа түскендей қараңғы жайлай бастаған орманның ішімен өршелене ілгері тартып келеді. Ымырт үйірілген сайын орманның əр түкпірінен естілген дыбыстардың екпіндері де ұлғайып, тіпті қол созым жерден шығып жатқандай айқындала бастағандай əсер бар. Құбыладағы тау шыңының жоғары жағында күмістей жарқыраған ай бейнесі де айқын аңғарылады. Ендігі сəтте жалғыз аяқ соқпақ кездесті. Селдірей бастаған орман ішін таспадай тіліп, тура теріскейге тартқан екен. Екеуі осы жолға түсіп, енді біраздан соң əудем жерден қарайған төртбұрышты бір нəрсенің сұлбасын аңғарды. «Үй!». Қуанып кеткен Алшағыр нысаналы жерге жетіп қалғанын бағамдап, жүрісін бəсеңдетті. Тұра қалып тағы да тың тыңдады. Жақыннан «гу-гу» еткен жапалақтың үнін естіді. Жеміне түнде түсетін құс та қанаттарын қомдап, ұшуға дайындалып отырған секілді. Бағанағы иттердің тіршілігі бір сəт саябырлаған тəрізді, анда-санда ғана шаңқ етіп үргенде қасындағы Сұртөбет те құйрығын көтеріп, кілт тоқтап, елең ете қалады. «Қаншылын өзінің, тойт алға!» деп жекіген соң ғана алға қарай бүлкілдей жөнелді. Міне, қараңғы қоюланып үлгермей адам мен ит қарағайдан қиып салынған шағындау үйге де келіп жетті. Үйдің айналасында əрбір жерде өсіп тұрған қарағай, көктеректерден басқа жиі өскен өсімдіктер көзге шалынбайды. Теріскей жағы тіпті ашық. Қалың өскен жусан, қарабұтадан басқа дəнеңе жоқ. Одан əрі қарай біраз жер көк жасаң да, содан соң қыр-жоталар басталып, əрі карай шыңдарын аспанға білеген биік-биік таулар мұнартады.

	Геологтардың да жұмыс орындары осынау манаурап жатқан тау-тастың қатпар-қатпар қойнаулары. Бірақ əлі олар келіп үлгермеген бе, əлде осы таулы өлкенің басқа бір қуысына орындарын ауыстырып кеткен бе, əйтеуір үй иен, айнала тіршіліксіз мылқау тұр. Бірақ бұл тылсым дүние Алшағырды абыржыта қойған жоқ. Ол басына бір түнге пана болатын лашықтың табылғанына қуанған.

	Алшағыр үйді айнала мұқият барлап шықты. Күнгей мен күнбатыс қабырғасында бір-бірден екі терезе бар екен. Есігі əдеттегідей күншығысқа қараған. Қанша уақыт тұрғанын кім білсін, жаңбыр мен желдің өтіне нысана боп тұрған үй қабырғаларының бөренелері күйе жаққандай қап-қара. Сұртөбет те басқа қара таппағандай терезенің түбіне аяғын көтерді де, «осы жерге тоқтаймыз ба?» дегендей иесіне қарап қыңсылап жата кетті. Бала-жігіт терезеден ішке көз жіберді. Бірақ кір-кір терезеден іштегі дүниелерді тап басып аңғара алмады. Тек көзіне ілінгені – терезеге таяу орналасқан, тақтайдан шегеленіп, төсек ретінде пайдаланылатын ені екі құлаштай болатын сəкі еді. Үй маңайына көз жүгіртіп қарап еді, артық-ауыс ешнəрсе жоқ екен. Тек анадай жерде ошақ орны қарайып жатыр. Ас-суларын алау жағып далада дайындайтын болса керек.

	Есікте алақандай қара құлып тұр. Алшағыр ақырын өзіне қарай тартып еді, міз бақпады. «Енді мұның ішіне қалай кірер екенмін» деп ойлана бастаған оның көзіне есікке таяу жерде жатқан шəугім пішіндес қара тас түсті. Аяғымен итеріп қалып еді, тас орнынан көне тонның түймесіндей шағын ақ сақинаны көрді. Кілт! Бас жағы жерге кіріп, тістері көрінбей қалған кілтті қолына ұстап тұрған Алшағыр есіктегі құлыптың кілті екенін ойлап, қуанып қалды. Есік лезде ашылды. Үй ішінен қапырық, қоңсы ауа қолқаны қауып, Алшағырды кері итергендей болды. Бірақ лашық ішіндегі күлімсі иіс қаншама жағымсыз болғанмен балажігітті кері итере алған жоқ. Есікті айқара ашып тастап, үйге сырттан таза ауа кіруін күтіп, есік алдында біраз бөгеліп қалды. Содан соң «бісмілла» деп күбірлеп, лашықтың төріне озған Алшағырдың үй ішінде біраз заттың бар екеніне көзі жетті. Төрде орналасқан сəкінің оң қабырғаға таяу тұсында бірнеше матрас жинаулы тұр. Кіре берістің оң жақ бұрышындағы қабырғаға ағаштан бірнеше қабат сөре жасалып, шегеленіп қойылыпты. Сөренің əр қабатында тұз, сіріңке, сода, шанышқы, қасық салынған су шыны орналасқан. Сөреден төмен, еден үстінде шайдан босаған жəшік тұр. Алшағыр жақындап келіп қақпағын ашып еді, бұл да бос болмай шықты. Алты-жеті ет-балық консервілері, күріш, макарон салынған дорбалар, түйір қант салынған банка, екі-үш əшмөшке шай да жатыр. Əйтеуір, осы үйге тұмсық тіреген адамға біраз жағдай жасалынып қойылған секілді. Жəшіктің оң жағында примус, сол жағында пілтелі шам да бар екен. Алшағыр шамды алып, шайқап-шайқап көріп еді құтысының ішінде біраз жанармай бар екенін аңғарды. Примус та бос емес сияқты. Содан соң сол жақтағы терезе тұсында орналасқан стол үстіне шам мен примусты əкеліп қойған Алшағырдың көзіне қабырғадағы шегеге ілінген бір жапырақ қағаз түсті. Столдың бір бұрышында ұшы мұқалған қарындаш та жатыр. Бөлме ішін қараңғылық басып үлгергендіктен шамды жағып, қағаздағы жазуларға үңілген.



	Уважаемый друг!

	Если Вы заблудились или же по каким-то другим причинам оказались здесь, можете пользоваться всеми предметами и продуктами питания, оставленные нами. Но в то же время просим Вас не делать шалости, не присваивать чужое имущество, не покидать жилище открытым. Ответьте добру добром. Мы желаем Вам приятного отдыха в нашем доме.



	С уважением старший геолог Владимир Гришин.

	18.10.1962 г.



	«Осыдан тура сегіз ай бұрын жазылған екен. Неткен қайырымды адамдар, осындай да болады-ау» деп таңданған Алшағыр ендігі сəтте өзін əкесінің үйінде жүргендей сезініп, алда күтіп тұрған қауіптің жоқ екенін бағамдап, бойын жеңіл ұстады. Қапшығын стол үстіне қойып, қолынан əлі де бір елі ажырамаған сойылын бұрышқа сүйеп, тонын шешіп, есіктің оң жағындағы қабырғадағы көп шегелердің біріне ілді. «Су, − деді күбірлей сөйлеп, – су керек». Шелек іздеп, столдың астына көз жіберді. Мұнда да біраз ыдыстар бар екен. Жұқа фанераның үстінде шелек, кастрөл, тамақ қуыратын таба, ожау, шөміш, тостағандар белгілі тəртіппен жинаулы тұр. Сүлгі, шоқпыттары да қатталып, осы жерден орын алған.

	Шелекті алып, есіктің ілгегіне құлпын өткізе сала, Сұртөбетін ертіп, үйдің батыс жағына қарай беттеді. Ай да абырой болғанда жарық екен. Үй болған жерде судың да болатыны бұлжымайтын ақиқат қой. Алпысжетпіс қадам жердегі бұлақты да тапты. Шелегін шайып, толтырып су əкелді. Стол үстін дымқыл шүберекпен сүртіп, үстіне қаттаулы маталардың арасынан дастарханды тауып алып, жайып қойды. Сырттан кірген таза ауа əсер етіп, үй-іші алғашқы кездегі жағымсыз иістерден арыла бастағандай əсер бар. Бірақ бала-жігіт түнді де қаперінен шығарған жоқ. Есікті ішінен бекітіп алған күнде тағы да таза ауа жетпей қиналатыны сөзсіз. Осыны ескеріп, төсек орнына пайдаланылып келген сəкілердің қабырға тұсында орналасқан терезенің жоғары жағындағы бір шынысын алып, ашық тастады. Сырттан тебіндей енген түннің салқын самалы лашық ішіндегі əлі қайта коймаған жағымсыз ауаны ашық тұрған есік арқылы далаға біржолата ысырып тастағандай еді.

	Содан соң примусты ырғап-ырғап жіберіп, құлағын бұрап, пілтелерін шығарып, от қойды. Əуелде бықсып жануға пейіл білдіре қоймаған примус біраздан соң ауанына кіргендей лаулай бастады. Кастрөлді шайып, аздап су құйды да, жаңа өзі көрген сиырдың консервіленген етін алып келіп, примустың қасына қойды да, бөлме ішін одан əрі зерттеуге кірісті.

	Ашық тұрған есіктен ішке енуге иесінен жасқанған Сұртөбет те жүрек жалғар бірдеңе дəметкендей Алшағырға жалтақ-жалтақ қарап қояды. «Тамақ піскенше шыдай тұр» деп итіне ишара жасап, бала-жігіт əлсіз шамның жарығын пайдалана отырып, тағы да бір нəрселерді іздей бастады. Сəкінің астынан жанармай құйылған бес литрлік канистрді де тапты. Шам мен примусты керосинге толтырып алған соң үстіңгі матрасты алуға ұмтылды. Матрастың астынан ағаштан жасалған садақ шықты. Қасында оншақты жебесі де бар екен. «Анда-санда бұлар да аң аулайтын болған ғой» деп ойлаған Алшағырдың қызығушылығы белең алып, садақты тартып көруге ыңғайланды. Жарты айдың пішініндей боп иілген садақтың екі ұшы шиыршық атқан резеңке баумен жалғастырылған. Саусағымен бауды шірене өзіне қарай тартып, қайыра босатып жіберіп еді, «дың» еткен дыбыс шығарып, бұлақ толқынындай дірілдеп біраз тұрды. Жебелерін де бір-бірден қатар қойып, салыстыра қарап шықты. Бəрі де бір саусақтан шыққандай өте ұқсас екен. Ұзындығы да, қалыңдығы да бірдей сияқты. Бастарына кішкентай егелген шеге қағылып, ағаш жебелердің ұштары үп-үшкір боп шыққан. Екпінімен тигенде нысанасына əжептəуір зақым келтіріп, тіпті жазым етуі де мүмкін. Бір жебені алып, садаққа шіреп, ағаш қабырғаны көздеп тартып қалып еді, қас пен көздің арасында зу еткен ағаш жебе нысанаға алған жерге барып, «кірш» етіп қадала кетті.

	«Ох!» деп бала жігіт таңданғанын жалғыз болса да жасыра алмады. Қарап тұрса мұндай қаруды жасау ешбір оқу-тоқуды қажет етпейтін тəрізді. Алайда, оны нысанаға дөп тигізу де асқан мергендікті қажет ететіні сөзсіз ғой. Ал енді, жебенің жетіп жығылар қашықтығы қанша болмақ? Бұл жағы Алшағырға беймəлім еді. Далаға шығып, ағашқа көздемекші боп терезеден тысқа көз жіберіп еді, айды бұлт тұмшалап маңайға сұсты қараңғылық ұялап қалған екен.

	Біраздан соң су сарқылдап қайнады. Бала-жігіт ет консервісін ашып, ішіндегісін кастрөлге салды. Ол біраз қайнаған соң оның үстіне шамалап макарон қосты. Дайын болған тамақтың шамалап суығанын күтіп, отқа жарты шəугім шай қойды. Ол да қайнап, ендігі сəтте дастархан үсті кəдімгідей сəнденіп қалды. Ботқа ма, əлде көже ме, ол арасы белгісіз, жуылған тəрелкеге құйылған ыстық тамақ пен шайды ішіп алған Алшағыр өзін айдаладағы иесіз, меңіреу бір лашықта емес, анау Шүй жазығындағы нағашысының еңселі ағаш үйінің төрінде жүргендей сезінді. Тамақ суығасын стол мен қабырғаның ортасында төңкерулі жатқан шағын шылапшынға көже құйып, есік алдында айналасына күдіктене қарап, жеңіл қыңсылап жатқан Сүртөбетінің алдына қойды. Оның да қарны ас тілеп жатса керек, алдына ас келісімен-ақ сорпылдатып ала жөнелді.

	Бала-жігіттің ендігі ойы «итті далаға ма, əлде үйге түнетсем бе екен» деген сауалдың төңірегінде өрбіді. Ешқашан үйге ит қондырып көрмеген Алшағырды осы мəселе қатты қинағандай болып еді. Əрі ойланып, бері ойланып ақыры Сұртөбетін құпиясы мол, сыры белгісіз аймақтың ашық аспан астында қалдыруын жөн көрмей, үйге кіргізіп, есік алдында жатып шығуын дұрыс деп санаған.

	«Тағы да жабайы иттер келіп, соларға ілесіп жоғалып кетер. Неше түрлі жыртқыштар да бұл орманда түнде мал сияқты өріп жүреді, солармен қақтығысып, жазым болар» деген түйсікпен тамағын ішіп болып, шылапшынның түбін жалай бастаған итін ішке шақырып алды. Бірден төрге озбай Сұртөбет Алшағырдың ойын сезгендей табалдырықтың сол жағына жайғаса кетті. «Қайда келіп қалдым» дегендей бөгде дүниелерге жалтақтай қарап, жатырқағандай қыңсылап үрген болды да, иесін көріп «сен де қасымда екенсің ғой» дегендей шамның əлсіз жарығынан Алшағырдың да осында болатынын сезгендей лезде тыныштала қалды.

	Түн қоюланып, қараңғы əбден түскенше манағы алынып қойылған матрасты апарып, үй қасындағы көк жасаңға қағыпқағып алды да, төргі терезеден солға қарай жылжытып салды. Терезеден ішке тепкен түнгі тымық ауа жанды жадыратып, денені бір лəззат құшағына бөлеп тұрғандай. Мұндайда далаға, көк жасаңның үстінде де ұйықтап шығуға болар еді. Ызыңдап, бей-берекетіңді алатын маса да бұл өлкеде жоқ. Жаймашуақ жаздың тымық түні қашан да құшағын кең дариядай ашып тұрғандай. Бірақ азуы алты қарыс түн болса сарсылып жем іздейтін алуан түрлі жыртқыштар сенің аспандағы жұлдыздарды санап, құс жолына таңырқай қарап, жетіқарақшыны шөмішпен салыстырып, бүкіл аспан əлеміне қызықтап көз салуыңа мүмкіндік бере ме? Əрине жоқ. «Білмейтін жердің ой-шұңқыры көп» деген.

	Алшағырдың санасын осындай қиялдар жайлап, қазіргі жағдайына да іштей риза болған еді. Стол үстіндегі шамды əкеліп қасына қойды. Тағы да сол «Робинзон Крузосының» əрбір жерлерін парақтап қарауға талпынды, бірақ күні бойы орман кезіп шаршап қалғандықтан кірпіктері еріксіз айқаса берді. Ендігі сəтте ол айналысатын іс те жоқ еді. Басына күртесін бүктеп жастады да, тонының қалтасындағы өткір пышақты алып қасына қойып, содан соң сойылын да алып келіп, терезенің қасына орналастырған. Садақ пен жебелері де таяу жерден орын алды. Əзірейіл келсе де қарсы шығып қайрат көрсетер қаруларының бəрін дайындап, сақадай сай етіп қойды. Есіктің ілгегін салуды ұмытып бара жатыр екен, атып тұрып, бұл шаруаны да жөнге келтірді. Сұртөбет басын бауырына тығып, ұйықтауға бет алған көрінеді. Есік сықырынан басын көтерді де, Алшағырды көргесін қайтадан жантайған. Бала-жігіт стол тұсындағы терезеден тысқа көз жүгіртіп еді, ай сəулесінен шашырай түскен орманның кейбір бөліктері көзге анық болжанды. Үрей туғызатындай сезікті ештеңе көзге түскен жоқ. Тек кейбір ағаштардың көлеңкелері түскен жерлер ғана қарауытып көзге оғаш көрінетіндей. Батыстан шығысқа қарай жөңкіле көшкен жұқалтым бұлттар кей сəттерде ай сəулесін ұстарадай қырқып өтіп, əп-сəтте айналаны қапасқа бөлейді де, содан соң қатқан сүттей ай бейнесін жаңа түскен келіннің бетін ашқандай қайыра жарқыратады.

	Алыстан қасқырдың ұлығанына ұқсаған созылмалы үн талып жетті. Лашық ішінде болғандықтан Алшағыр ештеңеден толқып, үрейленген жоқ. Бір жағынан Сұртөбет сияқты тірі қаруы болса, екіншіден садақ, пышақ, сойыл секілді жансыз қарулары бойына қайрат, жүрегіне жігер сыйлап тұрғандай еді. Шамды қайыра үстел үстіне əкеліп, жарығын бəсеңдетті де келіп орнына жантая кетті. Мысын басып, көзіне тығылған ұйқыны ақыры жеңе алмай пысылдап ұйқыға кетті. Қанша уақыт жатқаны белгісіз өзі жатқан сəкінің төріндегі жоғары жағының шынысы алынып тасталған терезе арқылы əуелі созыла ұлып, содан соң шəуілдей үрген иттің дауысынан шошып оянды. Жалмажан садаққа жармасты. Əуелде ұйқылы-ояу не істерін білмей сəл-пəл абыржып қалып еді, садақ туралы ой лезде ойына орала кеткен. Кешеден бері осы қаруды шын мəнінде өз бағытында қолданудың амалын таба алмай келген Алшағырдың бірден садаққа жармасуының да себебі осы болса керек. Дереу терезенің ашық жерінен тысқа үңілді. Төбеге жақындаған ай сəулесінен батыс жақтағы алаңқай мен одан əрідегі ағаштардың айналасы алақандағыдай апанық көрінді. Ерсілі-қарсылы жөңкіліп, шапқылап жүрген екі ит тектес аңды көзі шалған Алшағыр олар не істер екен дегендей əлгілердің əрекеттерін бақылап, біраз уақыт денесін толық көрсетпей, тек мойнын ғана бұрып қарап тұрды. Осы сəтте Сұртөбет те оянып «не боп қалды» дегендей орнынан ұшып тұрып, ілгері ұмтыла беріп еді, Алшағыр «жат!» деп жекіген соң кейін шегінгендей болды. Бірақ жатқан ол жоқ, айуан бойында пайда болған қызығушылықтың белең алып тұрғаны қазіргі сəтте жасырын емес еді.

	Алшағырдың сес көрсеткеніне риза емес екенін білдіргендей құйрығын шошаңдатып, ырылдап-ырылдап қойды. Терезеден сыртқа қарап үріп, үй ішін азан-қазан қылғаннан басқа қазіргі сəтте Сұртөбеттен келетін пайда жоқ.

	«Мына иттер жылма-жыл осында келіп жұмыс істеп жүрген геологтардың ішіп-жемінен ауысқан тамақ қалдықтарын талғажау етіп дəндеген пəлелер болды ғой. Мүмкін үй ішіндегі жарықты байқап, мұнда адам барын сезіп жүрген болар, сірə? Бəлкім геологтар мына садақты да осыларды аулау үшін жасаған шығар? Əлде бұл жабайы тірлік кешіп жүрген иттердің адамның өзінен де дəмелері бар ма екен?» деген ойлар Алшағырдың бір сəт басын мең-зең етті. «Енді маған таң атқанша тыным жоқ шығар» деген оймен иттердің терезеге таяп келуін күтті. Не дегенмен жақсы жағдай емес екендігі айдан анық.

	Есік алдындағы Сұртөбет те бір нəрсенің иісін сезгендей алақ-жұлақ етіп дегбір табатын емес. Сыңар езулеп үргісіақ келіп еді, иесінен жасқанып, əйтеуір бір кезде қайтадан жатуға мəжбүр болды. Айналада бір өзгерістің пайда болғанын көзі көрмесе де түйсігімен сезіп жатқан тəрізді.

	Алшағыр уақыттың қай мезгіл боп қалғанын шамалай алмады. Жаздың таңының тез ататынын тұспалдап, сол уақыттың жақындап келе жатқанын сезді. Терезеден көрінген əлсіз жарық иттерді өзіне тартты ма, əлде бұрын осы үйге келіп жүрген иттерге бұл жағдай тосын əсер етті ме, əйтеуір екі ит бір-бірін қуалап, бір-біріне еркелегендей жата қалып аяқтарымен итерісіп, танауларымен нұқысып, бірсыпыра уақыт шоғырлана өскен ағаштардың көлеңкесінде ойнап, содан соң ғана осылай қарай беттеген. Алшағыр арқан бойы жақындап келіп қалған иттердің сырт пішіндерін айқын аңғарды. Сол баяғы өзінің Сұртөбеті! Терісін сойып қаптап қойғандай. Не деген ұқсастық! Сырт пішіндері ұқсағанмен, олардың тіршіліктері, мінездері, адамға деген ара қатынастарының ұқсастықтарының алшақтықтары жер мен көктей екенін Алшағыр да сезіп отыр. Қазір екеуінің алдынан көлденеңдей шықсаң бірден талап жеп қоюға əзір.

	Бірнеше жыл қатарынан жабайы табиғатта өмір сүріп, тағылықтың неше алуан қыр-сырын меңгерген, қасқырдан бір сүйем кем түспейтін бұлардан тек ажалды ғана күтуге болатынын кешегі бұғыға байланысты оқиғаны көз алдынан бір сəт елестетіп шыққан Алшағыр тағы да осындай қорытындыға келіп, «жау аяған жаралы болады» дегендей төбеттер терезеге таяп келсе, бір жебені көздеп, садақты тартып қалуға бекінді.

	Алыстан бала-жігіттің жүзін көре алмаған жыртқыштар да мақсаттарын бір нүктеге бағыттай алмай тек бір-бірімен мəре-сəре күй кешкен. Олардың назарларын өзіне аударуды мақсат тұтқан бала-жігіт терезенің ашық көзіне жүзін жақындатып, ойын қызығына түскен екі итке қарап «кəкəлəп» жіберді. Сол-ақ екен иттердің ойыны су сепкендей басылып, жүндерін тікірейтіп, мойындарын күдірейтіп тұра қалысты. Бірақ дауыстың қайдан шыққанын бағамдай алмай төңіректеріне жалтақтап қараумен болған төбеттер əлгіндей дауыс қайталанған соң терезеден төніп тұрған тірі жанның бейнесін көріп, осыны күткендей солай қарай жолбарыстай атылған.

	Бағанадан бері осыларды сырттай бақылап, денесін əбден үйретіп алған Алшағыр олар тарапынан қандай шабуыл болса да салқынқандылықпен қарсы алуға əзір еді. Үйдің қабырғасы екі жарым-үш құлашқа таяп қалатындай биік болатын. Жер мен сəкі арасы бір метр. Ал терезенің өзі сəкіден жарты құлаштай жоғары орналасқан. Терезенің бойы бір метрден сəл артық болса, оның үстіңгі үңірейген ашық бөлігі мен жерге дейінгі аралық екі құлашқа жетіп жығылады.

	Міне, осылай қарай екпіндей ұшқан алдындағысы аузын арандай ашып, терезеден сыртқа қарап тұрған Алшағырдың басына қарай секірді. «Мұндай биікке көтеріле алмайтын шығар» деген Алшағырдың ішкі ойын Сұртөбеттей ірі жыртқыш əп-сəтте тосын қимылымен жоққа шығарған. Балажігіт те жіті қимылдап, жүзін терезеден лезде алып үлгерді. Бірінші төбет бойын билей алмай лықсып жерге түсіп кеткен сəтте, «ендігі кезек менікі» дегендей оның соңынан іле-шала екіншісі де жоғарыға ұмтылды. Мұның екпіні сол бəсеңдеу болды ма, терезенің үңірейген ашық бөлігіне жете алмай, одан төмендегі шыныны танауымен сүзіп, ол да серіппедей ширығып, төрт аяғымен жерге топ ете түсті.

	Осы сəтте Сұртөбеттің де шыдамы таусылғандай орнынан ұшып тұрды да, сəкінің үстіне секіріп шыққан соң сыртта болып жатқан оқиғадан қалыс қалмайын дегендей терезеден далаға көз жіберіп, жабайы əріптестерін көріп үре бастады. Қандай мақсатпен үргенін бір құдай білер, ендігі кезекте Алшағыр қасындағы итінің əрекетіне назар аудармастан, даладағылардың тағы да қайта айналып соғуын күтіп, садағын ыңғайлап, оңтайлы сəтті тағаты таусыла тосқан. Əрине, бұл жерде тағаты таусылатындай да маңғаз тіршілік болған жоқ. Бəрі де қас пен көздің арасында болып жатқан жедел оқиғалар еді. Ырылдап үріп, асау аттай ширыққан иттер бірінші кезектің өзінде мақсаттарына жете алмағандарына өкінгендей одан бетер шəуілдеп, алты қарыс азуларын түнгі аспанға білеп қайтадан шабуылға шықты.

	Бірнеше жыл бойы жем қағудың əдісін жете меңгерген сақа жыртқыштар екенін тағы да бір көрсетіп қалғысы келгендей ірі төбет алғашқы қимылын тағы да қайталауға көшті. Осыны сезген Алшағыр бір жебені місе тұтпай, ол қазіргі сəтте садақ бауына тіреліп, саусақтарының босауын күтіп тұрса да, екінші жебені сол қолымен тағы да дайындап қойды. «Алла, қолдай көр» деп анау жыртқышты терезенің ашық бөлігіне келуін тілегендей тағы да оған жақындап «кə-кəлап» дыбыс берді. Оқиға тағы да қайталанды. Ендігі сəтте жыртқыштың азуы терезенің ағаш ернеуіне жабысып, сəл-пəл тұрып қалғанын пайдаланып кейін шегінген Алшағыр жарты құлаш қашықтан иттің тура құлақ түбін көздеп, жебені босатып жіберді. Мүлт кеткен жоқ. Жағына саусақ бойындай еніп кеткен садақ оғы төбетті бойын билеуге шамасын келтірмей сұлатып түсірген. Сыңарының құлағанына алғашында ешқандай мəн бермеген екінші жыртқыш та терезеге атылды, оның қимылы жаңағыдан да əлсіз көрінді. Алғашқы көтерілген деңгейіне де жете алмай ырылдап барып кейін серпілді.

	Бірінші төбет денесіне тиген ауыр жарақаттан үруге де шамасы келмей, орнынан əзер тұрып, қадалып тұрған жебеден арылғысы келгендей басын шайқап-шайқап алып, жүруге талпынып еді, бұл əрекеті де ұзаққа бармай жебе қадалған жағына қарай теңселіп барып құлап түсті. Оның əлі тірі екені əзірше Алшағырға беймəлім еді. Сұртөбет те үруін тоқтатпай мазаны алып барады. Терезеден қарап шəуілдеп, өзі тектестерді көрген соң тіпті екіленіп кетті. Бұған шыдай алмай ызаға булығып кеткен Алшағыр «тəйт, əрі!» деп жекіп, жонынан қойып қалды. Мұндайды күтпеген төбет те «арс» ете қалды. Иесінің қолы денесіне ешқашан дарып көрмеген бала-жігіттің тосын қимылы итке де ауыр тиген сияқты.

	«Мұның қалай, соншама саған не істеп қойдым» дегендей өзі де артық кеткенін сезіп, қыңсылап барып, есік жаққа қарай беттеді. Орнына барып жайғаспай ілгекке жалтақтай қарап, тың-тыңдағандай үнсіз қалды.

	Алшағырдың ендігі дəмесі – қайткен күнде де екінші төбетті де жер жастандыру болатын. Осындай оймен келесі жебені де садаққа орналастырып, оңтайлы сəтті күткен. Серігінің қимылсыз қалғанына налығандай қасына барып иіскеп алған соң жоқтау білдіргендей танауын аспанға қаратып, қасқырша ұли бастады. Жабайы неменің дауысы да зарлы екен. Төбе-құйқаны шымырлатып, өн-бойыңды қаңтардың аязындай қарып əкетіп барады.

	Алдыңғы жақтағы көріністің бəрін көз алдынан мүлт жібермей бақылап тұрған Алшағырдың жанарына əріректе орналасқан ағаштардың арасынан жылт еткен қос жарық елес берген. Көз тайдырмай қарап тұрған адамға алыстан келе жатқан машинаның қос сағымы секілді боп көрінетін тəрізді. Бірақ, мұның жабайы аң екенін сезген бала-жігіт оның қандай хайуан екенін бірден тани алмай бір сəт одан көз алмай қарап тұрды. «Сыртқа шығып, осылармен далада айқасқа түссем бе екен» деген ой да санасына келді. Бірақ, неше алуан жыртқыштардың ортасына күреске шыққан көнтері балуандай ойқастап жетіп баруға жүрегі дауаламады. Жүрегінде қорқыныштың лебі де жатқан еді. Не болса да осы терезенің шағын қуысы арқылы ғана барлық оқиғаға куə болуға бекінген.

	Сұртөбет те сыртқа шығуға талпынғандай сол тұрған бойынан айнитын емес. Сезімі лықсыған төбеттің де қазіргі сəтте ішкі сарайын тап басып аңғару қиынға соқпайтын шаруа тұғын. Тұқымдары бір болса да оның алдағы жабайы төбеттермен болар əрекетін айна қатесіз болжау Алшағыр үшін күрделі мəселе емес еді. Орман кезіп келе жатып кездейсоқ жағдайда қолға түсірген итінің тағы да ізім-қайым жоғалып кетпеуіне кім кепіл?! Бəлкім, ол екі-үш күн бойы қаңғырып, иесін сағынғандықтан кері бұрылған шығар? Қазіргі сəтте Алшағырға көзі үйреніп, тіпті кешеден бері одан бір елі қалмай, көз алдынан оқиғаларды бірге өткізіп жүр. Ит екеш иттің де көз алдындағы дүниенің өзгеріп тұрғанын қалайтындығы табиғи көрініс қой. Сондықтан, бала-жігіт итінің қыңсылап, сыртқа шығуды аңсап тұрса да оның жетегінде кетуді жүрегі қаламаған.

	Алшағыр Сұртөбеттен бір сəт көз жазып, сыртқа жалт қарап еді, жаңағы сəтте пайда болған екі оттың соңынан тағы да соған ұқсаған сұлба пайда болды. Ағаш көлеңкелерінен олардың қандай аң екендерін тап басып айыру мүмкін емес еді. Оларды тірі қалған екінші төбет те байқап қалды. Ендігі сəтте Алшағыр төбеттің терезе алдына жақындап келуін күткен. Əрине, мұндағы ойы белгілі еді. Садақ оғы нысана күтіп саусақтарының арасында қатып қалған.

	Төбеттің алыстап кеткенін көз алдында жіті бақылап тұрған ол бір сəт ширыққан резеңкені босатып, жебені қасына қойды да «енді не болар екен?» дегендей, бір аламан шайқасқа қазылық жасайтындай болып, солай қарап жүгініп отырды. Анау екеуі де бірінің соңынан бірі алаңның ай сəулесі түсіп тұрған бөлігіне шыға бергені сол еді, төбет те оларды сол жерде қарсы алған. Алшағыр жаңағы аңдарды енді ғана тап басып таныды. Сілеусін! Түнгі жорықтарынан оралып келе ме, əлде сол жорықтарға бет алып бара ма, ол жағы бұған белгісіз еді. Бала-жігітті бұл мəселе де мазалаған жоқ. Оны қазіргі кезде толғандырған жайт – жыртқыштардың өзара шайқасы. Орнынан тұра алмай қимылсыз қалған ірі төбеттің жан тапсырғанына Алшағырдың ендігі сəтте көзі анық жетсе де, оның серігінің жападан жалғыз екі бірдей адуынды жыртқышқа шапқанын ерлікке балап, іштей соның күйін күйттеп отырғанын өзі де сезбей қалды. Мүмкін Сұртөбетіне өте ұқсас болғандықтан шығар, жаңағы өзіне атылған ата жауына ара түсіп, іштей соның тілеуін тілеген.

	Міне, тағы бір аламан айқас басталып кетті. Дене тұрқы төбеттен сəл шағындау болса да, екі сілеусіннің қимылы тым шапшаң екен. Екі жанары от шашқан алдындағысы төбетті көре сала оған қарсы атылып, сояудай өткір тырнақтарымен иттің маңдайынан төмен қарай осып өтті де, азуын тамағына салуға бейімделген төбеттен денесін дереу алып кетті. Екінші жыртқыш та қарсы ұшты. Бірақ ит те осал жау емес екен. Алғашқы сілеусін бар екпінімен алыстап кетіп қайта ұмтылғанда, төбет те ызаға булыққандай əсер танытып, азуын ақситып қас пен көздің арасында сілеусіннің тамағына тас кенеше жабысқан. Бойындағы буырқанған ерен ашудан жақтары қайта ашылмай қарысып қалған төбет басын қаншама сілкілесе де сілеусіннің тамағынан ажыратып ала алмай əуреге түсті. Ит азуына еріксіз салмақ артқан сілеусін де қарлыққан үн шығарып, тырнағымен ілуге талпынғандай аяқтарымен ауаны осып-осып өтеді. Екеуі де жерге құлаған. Осы сəтте екінші сілеусін де екпіндей келіп, төбеттің алқымынан алып, тырнақтарымен ойсырата соққы берді. Бəлкім, сыңарын арашалап алуға əрекеттенген болар, бірақ иттің қарысқан аузы мысық тұқымдас орман жыртқышының тамағынан бір елі ажырамай сол жерде қарсыласқан екі аң енді бірер минөт өткенде тұяқ серпуге шамалары келмей қимылсыз қалған.

	Терезе алдында қарайып, сыртқа көз сүзіп отырған қорқынышты бейнені көзі шалып қалған тірі қалған сілеусін де бойын үрей жайлағандай əп-сəтте оқиға ортасынан сытылып шығып, сілкініп алған соң зып беріп, əрідегі орман арасына сіңіп, бойын жасырды. Оқиғаға қызыға қарап отырған Алшағыр ендігі сəтте қасында жатқан садағы туралы əрекетін қаперінен шығарып алған екен. «Қап, біреуін нысанаға ала алмай қалғанымды қарашы» деп өкінді. Айналасы шай қайнатым уақыт ішінде осыншама оқиғаға куə болып, күндіз де, түнде де мұнда орын алатын қанқұйлы тіршілікті өз көзімен көріп, көңіліне түйгеніне іштей риза боп қалды. Мұнысы Алшағырға тіпті мынау «Робинзон Крузода» суреттелетін оқиғалардан да қызықты, тіпті олардан да қауіпті болып көрінген. Олай ойлайтын себебі: бұл жерде қауіпті жағдай адам ойламаған жағдайда, кезкелген сəттерде алдыңнан кесе-көлденеңдеп қарсы алады екен. Қасыңда қаруың əркез сайлаулы болып, болар оқиғаны жете бақылап, дер кезінде кездескен қатерге ойсырата соққы берсең ғана одан аман-есен құтылатының сөзсіз. Əйтпегенде өміріңе де зор қауіп төнуі мүмкін. Адам өзіне араша түсе алғанда ғана адам, олай етпегенде тосыннан кездескен əрбір жыртқыштың олжасына айналып кетуі ешбір дəлелді қажет етпейтін қағида. Бала-жігіттің осы жолғы сапарында да көзінің жеткені осы болды.

	Жаңағы аламан айқастан кейін айналаға бір сəт тыныштық орнаған. Бірақ бұл жағдай терезе алдынан жүзін тайдырып əкетіп матрастың үстіне келіп отырған Алшағырдың қайтадан алаңсыз дем алуына мүмкіндік бере алған жоқ. Оны мазалаған ой – даладағы үш жемтіктен құтылу амалы. Үйге таяу жерде сұлап жатқан төбетті, сілеусінге сүліктей жабысқан оның серігі мен жабайы мысықты тағы да жанарымен шолып өткен соң, сəкінің астына жарық түсіріп, жемтіктерді көметін құрал-сайман іздеді.

	Əрине, геолог болғасын құралсыз жұмыс істеу ақылға симайтын дүние. Азық-түліктеріне дейін қалдырған олардың күрек, лом, балта сияқты қажетті заттарды мұнда тастап кетпеулері мүмкін емес. Қателеспепті. Кенеп қапқа оралған саймандар сəкінің оң бұрышында, қатырма қағаздардың астында жатыр екен. Бері қарай шығарып қойды да, бір сəт ойға шомды. «Осы мен əкемнің үйінде жүргендей тым еркін тайраңдап кеткем жоқ па?» деген сауалдың төңірегінде толғанып, іштей артық кетпегеніне өзін-өзі сендіргендей болды. «Аяқ астынан пайда болған жыртқыштарды ашық аспан астында, жаздың ыстық күнінде сасытып-борсытып тастап кете алмаймын ғой. Бұлай етсем, мұнда келетін адамдардан да ұят болар. Қандай тіршілік иесі болмасын, бойынан жаны шыққан соң бетін жасыруды қажет ететіні табиғи құбылыс. Сондықтан таң атқан соң жер қазып, көміп тастайын» деген қорытындыға келген. Алшағыр сырттағы дауыстар сап басылған соң сабасына түсіп, қайтадан жатуға ден қойған. Сұртөбеті де танауын бауырына тығып, ұйқыға бет алған екен.

	Көзі ұйқыға тығыла бастағанына қарамастан бала-жігіт алдағы күндердің жоспарын іштей талқылап, не істеу керек екендігін санасынан өткізе бастады. Бірақ ойын ширатып үлгермей, көлденең жағынан тағы да бір қиял сан етіп, еріксіз соның жетегінде кетті. Періште сыбырлағандай əсер қалдырды. «Сен анаңды бір сəт есіңнен шығарып алдың, ол сені ойлап, екі көзі төрт болып, өзін қоярға жер таппай жүр. Бірінші жорығыңды осымен тамамда да, ертеңгі шаруаңды тындырған соң үйіңе қайт. Ана жүрегіне қаяу салмай, өрекпіген жүрегін орнына түсіріп, көңіліндегі қорғасындай сірескен үрейін сейілт. Осыны орында!»

	Алшағыр əкесіне ерегіскеніне өкінбесе де, анасын ұмыт қалдырғанына іштей құлазып қалды. Қашан болса өз жағында жүретін, өзін жанындай жақсы көріп, игі істеріне дем беріп отыратын шешесінің алдында бір түнге жоғалып кетуі кешірілмес күнə сияқты көрініп кетті. Қазір ғана істеген ісіне есеп беріп, ой елегінен өткізген сəтте ғана осындай тұжырымға келген еді. Кешеден бері тындырған шаруаларының барлығы ана сезіміне сай келмейтінін іштей бағамдап, таң атуына дейінгі екі-үш сағатты ұйқымен өткізіп, жемтіктерді жер қойнауына берген соң, бір түн пана болған үйді бекітіп, оның иелеріне бір ауыз жүрек жарды алғысын жазып кетуді де ұмытпаған.

	Ертеңінде осы шаруаларын бітірген соң, Сұртөбетін ертіп қайыра бет алғанда орманға кірмей, күнгей жақты бетке алып, қалың жынысты көлденең тіліп өтті де, оның арғы жағындағы орман жиегіндегі көк алқапта ирелеңдей ағып жатқан өзен бойымен өрлей отырып, үйіне қарай бет алған. Алда кедергі болмаған соң жүрісі де ширақ, қорқынышы да жоқ еді. Бір ажалдан аман алып қалған сойылын оңдысолды сілтеп, кешеден бергі басынан өткізген оқиғаларды көз алдынан өткізіп, біресе қуанып, ендігі бір сəтте орманды бөрідей жайлап кеткен төбеттердің əрекетіне көңілі құлазып, жүрегі шайлығып та келеді.

	* * *

	Күн еңкейіп, батыс жақтағы шыңдарға сынық сүйем жақындағанда Асубай да күндегі əдетінше отарды жая отырып үйіне жақындатты. Ұлының айтқан сөзінен таймайтын бірбеткейлігін бес саусағындай білетін ол Алшағырдың бүгінгі күні үйге оралмайтынын сезіп, іштей бұл оқиғаға да мойынсұнған. Алайда, əйелінің ұлын іздеп аласұратынын көз алдына елестетіп, оны жұбату қамын да ойлап келеді. Екі кештің арасында «ізде, қайдан тапсаң одан тап, Алшағырды таппай үйге оралма!» десе айтар уəжін алдын ала дайындап қойды. «Ол ештеңеден қорықпайтын, қауіп-қатерден сескенбейтін батыл бала ғой, өзі де қазір келіп қалар» деп жұбата отырып, қас-қарайып, қараңғылықтың тезірек түсуін қалады. Бір жағынан əкесіне орынсыз ерегісіп, ешбір рұқсатсыз өзімен-өзі бет алды лағып кеткен ұлына деген ашу-ызасы да қара қазандай еді. Төс қалтасындағы ұлының жазып қалдырған қағазын да Ақзейнешке көрсетпеуге бекінді. «Өзіне-өзі сенгендіктен кеткен шығар» деп ішінен мырс етті. Мына ну орманның қай қуысынан іздейтінін көз алдына елестете алмаған Асубай бір жағынан осылай ойласа, екінші себеп – қараңғы түсіп қалған сəтте орман ішіне енуге шынымен қорыққан еді. Ұлын іздеп жүріп өзі мерт болса ше? Бірақ, жүрегі толқып бұлқынбайды, ештеңе болмағандай бəрі де оңды сияқты. Əдетте кезек күтіп тұратын бір ыңғайсыз жағдайды алдын ала сезетін жүрек мұндай сəтте кеудесін жарып шығатындай боп асау тайдай тулап, байыз таптырмайтын. Кей сəттерде өзінің басының пайдасына қатысты тірлік болса Асубай жүрек тілін де алмай мақсатын көздеп жөнеле беретін. Міне, қазіргі сəтте бəрі де тыныш, бəрі де орнында тəрізді боп көрінді.

	Асубайды өрісте жүрген кездегі мазалаған ой – бағанағы əйелі екеуінің арасында болған əңгіме еді. Қызылқасқа тайыншаны қайдағы бір төлеңгіт Малқадырға өз қолымен қорасына айдап апарып беруге өзін-өзі каншама іштей көндіргенмен, шынтуайтына келгенде қараса көз тоятын торсықтай бұлтиған семіз жануарды сырттай тіптен қимаған. Ақыр аяғында Ақзейнештің алдында сөз бергені есіне еміс-еміс түсіп, əйтеуір осы жолы əйелінің ығына жығылуға іштей əзер дегенде келісімін берді. Осыдан кейін қызылқасқа тайынша туралы ойдан біржолата бойын аулақ салуға тырысты.

	Сол анау еттер жасырылған өзеннің жарлауыт сағасын жанарымен шолып өтті де, атының басын тура үйіне қарай бұрды. Өрістен оралған сиырларын сауып бітіп, даладағы пешке ас қамдауға кіріскен Ақзейнештің көңілсіз жүзін көріп, ішінен «Алшағырдың əрекеті ғой баяғы, осы ұлды ойлап қияли болатын шығар» деп Асубай да атынан көңілсіз түсті. Атбайларға шабдарды байлар-байламастан кішкентай ұлы қасына жүгіріп келді.

	− Көке, ағам үйге келген жоқ, тəтем жылады, – деп бір ыңғайсыз жағдайдың болғанын сезгендей былдырлай жөнелді.

	− Келеді балам, ағаң. Ол үшін қам жемей-ақ қойыңдар, – деп Асубай ұлының басынан сипап, жұбатқан болды.





− Анау ұл жоқ, не істейсің енді, іздейсің бе, не қыласың? − деп бір кастрөл тамақты көтеріп келе жатқан Ақзейнеш жыламсырай сөйледі. Баласының тағдырына алаңдаған ана жүрегі өрекпіп, бір жаман сыбыс естісе жарылып кетердей күйде екенін Асубай да сезді. Бірақ жылы сөзбен жасқап, жұбату айтып, əйелінің дауылды күнгі су бетіндегідей толқыған көңілін сабасына түсіруге талпынған.

	− Неменеге елден ерекше абыржи бересің осы? Аманесен келеді ұлың. Оған менің сенімім зор. Жүрегім де жамандықты сезіп тұрған жоқ. Сұртөбетін де тауып əкеледі. Қара да тұр, осы сөзім келмесе мені құдай атсын. Кеудесі де қара қазандай, ақылдан да кенде емес. Менен де ақылды, менен де қарулы. Жоқ жерден жол тауып үйренсін. Біз оның соңынан өмір бойы еріп жүрмейміз ғой, сондықтан қиындыққа да мойынсұнып үйрене берсін. Анау ауылдағы ағайындардың балаларын көріп жүрміз ғой, орманға кіріп, итін іздеу тұрмақ, күресінге күл төгуге де ерінеді. «Қатынды бастан, баланы жастан» деп өзің де сан рет қайталап айтып жүруші едің ғой, енді міне сол сын сағаты жеткен сияқты, – деп Асубай екілене сөйлеп əйелінің санасындағы қобалжуды сейілткендей езу тартып жымиған болды.

	− Сонда не дейсің? Ол туралы мүлдем ойлама дейсің бе?

	− Ойлап өзінді-өзің мүжи берме. Мүмкін кеш батып, қараңғы түскесін келіп те қалар, – деп Асубай «осымен сөз бітті» дегендей саусақтарын шошайтты, содан соң қолдарын жуып, дастархан басына келіп жайғасты.

	Əңгіме арнасын басқа жаққа бұру мақсатымен Асубай сөзін қызылқасқа тайыншаның теңірегінде өрбітті. Жаңағы аттан түсіп, үйге адымдаған сəтте де, былтырғы қыста туып, əлі де енесінен бір елі ажырамай жүрген семіз тайыншаға қызыға да, қимай көз салып өткен. Көзіне Малқадырдың бір жасар сарлығынан да ірі боп көрінді. Манағы түстен бергі санасында бұрқ-сарқ қайнап жатқан ойы да ұлы Алшағыр туралы емес, осы қызылқасқа тайыншаның айналасында туындаған. Міне, Асубайдың қазіргі мақсаты көкейін тесіп бара жатқан мазасыз қиялдың əу-жайын түйіп, соңғы қорытындыға біржолата жүгіну еді. Бұл əңгіме бір жағынан Ақзейнештің көңілін сəл де болса аулап, Алшағыр туралы оның зіл-батпан ойын жеңілдету болатын.

	Алайда, қаншама өгіз аяңға салып, əйелін алдарқатып бақса да, ана жүрегі бет алған жағынан таймай Алшағырдың жағына қарай ойысып, ұлының қазіргі сəттегі белгісіз тағдырына ауытқи берген. Ақыры Асубайдың алған бағытынан айнығысы келмейтінін сезген Ақзейнеш те іштегі буырқанған ренішін сыртқа шығарғысы келгендей дауысын көтеріп, жеки сөйледі.

	− Саған не болған өзі, ұлыңнан гөрі қызылқасқа тайыншаның тағдыры жақын болып отыр ма? Адамды мал таппайды, малды адам табушы еді... Неменеге дөйдалаға лағып отырсың, бағана осы сөздің əу-жайын түйіп, тайыншаны Малқадырға бермекші боп келісіп едік қой. Мына бір қора қойыңды да, бес-алты сиырыңды да Алшағырдың бір басына айырбастап жіберуге əзірмін. Бақ дегенің қолдың кірі, бүгін бар, ертең жоқ. Ал адамның басы бəрінен де қымбат, əмбе өзіңнен жаралған шарана болған соң, опы жамандыққа қалай қиярсың! Көп сөзді қойып, бар ізде ұлыңды! Əйтпесе өзім іздеймін, – деп Ақзейнеш те түтігіп, ойындағысын дауысын көтере сөйлеп, айтып салды.

	Əйелінің сөзінің қисынды екенін сезіп отырған Асубай да қарсы сөзге келмей жым болған.

	− Жарайды, жарайды. Қазір атқа мініп, қараңғы түспей тұрғанда жақын жерді бір шолып қайтайын, – деп Ақзейнештің өрекпіген көңілін орнына түсіргендей болды.

	Тамақ ішіліп болған соң қайыра атқа қонған отағасы сапалақ жүнді қара итін ертіп алып, өзіне таныс орман қуыстарын шолып шығуға бет алған. Оқтаулы мылтығы да мойнында. Алайда, орманға кіргенімен ағаш арасына жылдам жайыла бастаған үрейлі қараңғылықтан жүрегі шайлығып, сырт еткен тосын дыбыстан зəресі ұшып, ат басын кері бұруға мəжбүр болды. Өзіне таныс жабайы төбеттердің де жүзін көре алмай жігерін құм басты. Қырсыққанда олар да төбелерін көрсетпей-ақ қойғаны. Көбінесе Сұртөбетке сеніп, мақұлық болса да оны пір тұтып жүретін Асубайға қасында жалқаулана еріп келе жатқан қара иті де пана болып жарытқан жоқ.

	Негізінде үш иті бар еді, сұрқасқа төбет биыл қыста қасқырларға таланып мерт болған. Сұртөбеттен де бір кем емес, денесі тайыншадай ірі, алғыр еді. Өзі ғана өлмей қасқырдың көкжалын да тамағынан орып, иесін олжалы еткен. Бірақ Асубай алынған қасқырға қуанған жоқ, итінің ажалына өкінген. Содан бері қора күзетіп екі-ақ төбет келе жатқан. Енді міне қара төбет те жападан жалғыз қалды. Сұртөбет осы сапарынан оралмаса бүкіл отбасы боп түнде отар күзетуге мəжбүр болар сді. Асубайдың ойына келген осы оқиғалар ағаш діңін үңгіп жеп, тереңдей бастаған жылбысқы құрттардай əсер еткен. «Шіркін-ау, – деді ішінен, − сол кезде орманға апарып тастаған күшіктердің бір-екеуін алып қап, неге асырап, ит қылмадым екен. Қазіргі сəтте өзіме көмекші, малыма қорғаушы боп жүретін еді. Қап, қателік жасағанымды қарашы» деп арада бірнеше жыл өтіп кетсе де алғаш рет санын соға өкінді. «Тəйір-ай, адам тек басына түскен соң ғана ойланады екен. Пенде деген сол, бірақ күндігімізді ғана күйт-күйттеп жүре береміз, болашаққа көз жіберіп, алда болар істі ешқашан бағамдамаймыз. Тіпті солардың тірі қалып, бүкіл орманды жайлап кететінін бір сəт ой елегінен өткізуіме болатын еді... Олай етсем бұлай болмас еді ғой» деп ағаш түбіне аяғын көтеріп тұрған қара итіне көңілсіз көз тастады. «Жақсының жылыстап, қолдан сусып кететіні неліктен екен? Бəлкім жаратқан ие солай деп бұйырған шығар», – деп Сұртөбеті туралы ойлауға мəжбүр болды.

	Асубай өзіне таныс бұта-талдарды біраз кезіп, көзіне ештеңе іліндіре алмаған соң атының басын тау етегіне қарай бұрды. Мұндағы мақсаты – алыс-жақын орман арасында адам жүргенін білдіретін бір белгіні байқау еді. Мүмкін Алшағыр от жағып, түтін түтетіп отырған болар? Тау етегімен өрлеп барып, бір қорым тастың үстіне шықты да, ойдағы қара орманның əрбір түкпіріне жылжытып дүрбі салды. Қалың жыныс сіресіп қатып қалғандай, тым-тырыс. Құдайау, тырнақ ұшындай бір тіршіліктің нышаны білінсеші! Меңіреу, құлаққа ұрған танадай тып-тыныш тылсым дүние. Осынау кереғар, сырты бұйығы болғанмен, ішінде нендей шайтанның ойнап жүргені белгісіз əлемнің ортасына кіріп барған адамның қайта жол тауып, кері қайтуы да инемен құдық қазғандай күрделі екенін ойына түйген Асубай айналаға қараңғылық біржола түспей тұрғанда аман-есен үйіне жетіп алуды көздеп, шабдардың сауырына қамшыны көсіп-көсіп алды. Əйелінің бұлқан-талқан ашуланатынын алдын ала сезсе де, нартəуекелге салып сапалақ жүнді қара итін ертіп, анау ет жасырулы жатқан өзеннің жоғары жағындағы өткелден шалпылдатып өте бастағанда тағы бір ой Асубайдың санасына сап ете қалды. «Ей, осы төбеттердің ұясын тауып, күшіктері болса бір-екеуін асырап, қайтадан ит етсем қайтер екен? Бөріге айналған төбеттерден жаман иттің шығуы мүмкін емес. Бəлкім өсе келе аңға да салармын. Бірақ оларды мына қалың жыныстан іздеп табудың өзі де бір қиямет-қайым ғой. «Жан қиналмай, мал табылмайды» деген, осы ойымның қисыны келетін сияқты. Ендеше ана қатынмен осы туралы ақылдасайын. Алшағыр да бұл ойыма қарсы бола қоймас». Осы сəтте ұлы да көз алдына елестеп, екі кештің арасында не үшін біраз жерді шарлап келе жатқаны есіне түсті. «Жоқ, ол аман-есен үйге оралады. Оған сенімім зор», − деп өзін-өзі жұбатып, үй іргесіне де ілінді. Ақзейнеш те екі көзі төрт болып, тағаты таусыла осылай қарап тұр екен. Күйеуінің соқа басын көріп, қайғыдан жапа шегіп тұрған Ақзейнеш те Асубай аттан түспей жатып дүрсе қоя берді.

	− Не, таппадың ба?! Құдай-ау, ұлдан айрылып, тыптыныш қалай ұйықтаймыз? Не істейміз енді, ел-жұртқа не бетімізді айтамыз, о, соқыр құдай, не жазып едім саған? Ұлымды алғанша өзімді алсаң етті! – деп Ақзейнеш лықсыған мұңын сыртқа шығаруға талпынғандай егіліп, жылап жіберді.

	− Ой, жаман ырымды бастама! Бейуақта қасқырдай ұлығаны несі! Келеді ертең аман-есен, – деп үрейі ұшқан əйелін жекіп-жекіп алды.

	− Бүйткен малы да, иті де құрысын! Баламның амандығына бəрін де сарп еттім. Осының бəрін істеп жүрген сенсің, жалмауыз!

	− Не сонда? Мен бе шаруама жұмсаған? Қалай кетті, солай келеді, – деп Асубай да түнеріп, қанын ішіне тартып алды. – Көп былшылбайды қой да, ана балалардың күркесін бір қора қойды көріп жататындай етіп, үйдің теріскей жағына тік. Екі жағын ашық қой. Бір жағына сен, бір жағына мен жатып, түнімен ұйықтамай қой күзетеміз, – деп «бітті» дегендей əйеліне көзін аларта қарады да, белдеудегі шідерді алып шабдардың аяғын бұғап, отқа қоя берді.

	Күркені екеулеп тікті. Үйіріле қоныстанған бір отар қойды түгелдей болжап жататындай етіп үй іргесіне емес, құрт жаюлы тұрған өренің қасына жайластырды. Екі жағын ашық етіп, бір жағынан отағасы аңдып, екінші жағынан сыртқа көз жіберіп Ақзейнеш жататын боп келіскен. Асубай мылтығын сақадай сай етіп, қасына қойды. Екі баласын ұйықтатып, ағаш есігінің тиегін салып, киіз есігін түсірді де, күйеуінің қарсы жағына Ақзейнеш келіп орналасты. Күміспен аптаған сияқты сырты ақшылт қол фонаригін де алуды ұмытпады. Есіл-дерті ұлының қазіргі тағдырына бағытталған ана жүрегі бұлқына соқса да Асубайдың дегендеріне көнбеуге амалы қалмаған еді. Орнына келіп жайғасардан бұрын «баламның қарауытқан сұлбасы көрінер ме екен» дегендей ай жарығын пайдаланып, орман жаққа көз сүзіп ұзақ тұрып қалды. Əлден кейін Асубайдың гүжілдеген дауысынан селк етіп, амалсыз кері бұрылған.

	− Оу, не болды түн ішінде қаққан қазықтай қатып қалғаның не? Қасқырға нысана болмай күркеге кіріп, жатып болжа. Келетін адам болса да, ит-құс болса да осында жатып қарсы алайық, – деп Асубай да бейбіт жатқан отарды жанарымен аралап өтті. Ай жап-жарық боп күнгей-батыстан төніп тұр. Тура анау Малқадырдың үйінің төбесінен жарық түсіріп тұрған сияқты. Күндізгідей болмаса да үйінің маңындағы қарауытқан сарлықтардың сұлбалары көзге анық керінеді.

	«Бұл көрші жоғалған тайыншасы туралы не ойлап жүр екен? Əлі де арақтан бас алмай жатыр ма?» деп ойлап, содан соң қасына келіп жайғасқан əйеліне көңілі ауып, еркектік желігі қозып кеткендей аймалап-аймалап, Ақзейнешті сүйе бастады. Бірақ, отағасының түпкі мақсаты ананың бала туралы ойын серпілтіп, оның назарын басқа жаққа аудару еді. Алайда, санасына мұз қатқан əйелі күйеуінің білдірген ыстық лебізіне жіби қоймады. Темекінің түтіні қақтаған Асубайдың жүзін де, лықсыған сезімін де қабылдамай, Ақзейнеш бүк түсіп, теріс қарап жатып алды.

	Əйелінің бүгінгі түні ығына жығылмайтынын сезген ол оны одан əрі мазалаған жоқ. «Қатындар бір қырсықса жібімейтін тоң сияқты, мұны одан əрі мазалағанды қояйын» деп ойлаған Асубай да оған ерегіскендей күркенің екінші жағына қарай аударылып түсіп етпетінен жатып, көз жетер жерге барлай қарады. Айдың жарығы да бұлардың мақсаттарын іске асыруға мүмкіндік беріп тұрғандай еді. Кейде аспан төсінде шашырай жөңкілген жұқа бұлттар түн жарығына бір сəт көлеңке түсіргенімен, бұл көрініс ұзаққа бармай жер бедеріне қайтадан шырайлы сағым орнайды.

	Жаздың ұзақ күнінде үнемі ат үстінде жүріп, шіліңгір ыстыққа бой шалдырған адамның шаршамауы мүмкін емес. Беліне салмақ түсіп, тақымдарының да сыздап ауыратыны Асубайдың қазіргі сəтте де мазасын ала бастағандай. Күнде отарын екі иті мен бір құдайға тапсырып, тыптыныш ұйықтап қалатын кездері анау жабайы төбеттер көкейіне қонғаннан бері көзінен бұлбұл ұшырып жіберген сияқтанды. Бірақ басқа істер амалы жоқ. Тағдырдың басқа салғанына көну керек. Əйтпегенде бағып отырған малын шетінетіп алары хақ. Таңертең Ақзейнеш тоқтының жемтігінің ойламаған жерден үстіне түспегенде, əлі де өзінің мамық төсегінде қаннен-қаперсіз ұйықтап жатар ма еді, кім білсін?! Бұл дегенің от пен судан да қатерлі жау екенін отағасы енді ғана санасына түйіп, қазір ғана тиісті қорытынды шығарғандай.

	Ақзейнеш тоқтыны көзі шалмағанда ше? Сол тоқтыны көз жетпейтін жерге алып кетіп, сол арада жəукемдесе ше? Отардың жиі-жиі санаққа ілінбейтіні де белгілі. Сонда дейді-ау, қаншама қой-қозыдан көз жазып қалатын еді. Бұл дегенің отбасы үшін қып-қызыл шығын емес пе? Асубайды қазіргі сəтте толқытқан осындай қиялдар болатын. Осы жерге қайтадан келіп, қоныс тепкеніне өкінді. Жерінің шөбі шүйгін, өрісі кең, суы таза, орман-тоғайы шалқыған, теңіздей жайқалған əсемдігінің құны қазіргі кезде Асубайға бір тиынға да татымай қалған сияқты боп елестеп кетті. Орманға сіңіп, ізім-қайым төбе керсетпей кеткен ұлының аман-есен оралуына жүрегі сенімділік танытса да, оның іске асуына толық кепілдік те жоқ. Əйтеуір астаң-кестең, түйіні шешілмейтіндей көмескі, жұмбақ бір дүниеге баз кешкендей сезінді өзін. Бірақ бұл ойын онсыз да қайғы жұтып, ішкі дүниесі алаудай өртеніп жатқан əйеліне сездіргісі келмеген. Неде болса бүгінгі түнде кірпік айқастырмай алдағы болар оқиғаны өз көзімен көріп алуға бекінген Асубай көз жетер жердің тірлігін жанарымен тіміскілеп, ұйқы деген пəленің тықсырып бара жатқанына да бой берместен ай құбыладан ауғанша көз ілмеуге тырысып бақты. Бірақ қалай қор ете түскенін өзі де сезбей қалды.

	Өзінің бағытын жіті бақылап жатқан Ақзейнештің ұйқысы келмек түгіл, таң қылаң бергенше атар таңды қарсы алып, ұлын алақайлап күтіп алуға бейім еді. Қораға түсетін жыртқышты емес, Алшағырдың қарайған бейнесін бір көруге зар болып, оның оралуын Алладан мойнына бұршақ сап тіледі. Ойы сан-сақка жүгіріп, тіпті қасында күйеуінің жатқанын да ұмытып кеткендей. Қанша уақыт өткені белгісіз сол анау теріскей-батыс жақтағы бұтақарағандардың арасынан əлдебір көлеңке пайда болып, Ақзейнеш жанарларын солай қарай аударды. Ай жарық еді. Сүттей ұйып тұрған меңіреу тыныштықты бұзғысы келгендей көлбеңдеген көлеңке иелерінің сұлбасы көпке дейін көзге анық көрінбей, бір жерде жабысып қалғандай əсер етті. Оларды толық болжау үшін ең болмағанда кеудеңді сыртқа шығарып, мойын бұрып сол жаққа жанар сүзу керек. Ақзейнеш бұрылып күйеуіне қарады. Күркенің жоғары жағынан төгілген ай сəулесі күрке ішін алакөлеңкеге бөлеп, ондағы тірліктерді анық көруге мүмкіндік жасап тұр. Осы сəтте ғана отар күзетуге ниеттенген Асубайдың ойында ештеңе жоқ, ұйықтап жатқанын аңғарған. «Алдын-ала оятпай-ақ қояйын, əуелі жаңағы көлеңкелердің қайдан пайда болғанын біліп алайын» деген оймен Ақзейнеш тағы да сол жаққа назар аударды. «Қасымда қаруымен күйеуім жатқанда неден үрейленейін» дегендей ақырын жылыстап барып, күрке аузынан мойнын шығарып, көлеңкелер пайда болған тұсқа қарады. Ендігі сəтте жатаған бұтаның арғы бетінен екі құлағы тікірейген бір мақұлықты көзі шалған. Ара қашықтық жетпіс-сексен қадамдай болғандықтан жəне де денесі толық түрде көзге шалынбағандықтан мұның қандай аң екенін тап басып біле алмады. Бажайлап тағы да бір рет көз сүзіп еді, оның қасында да бірдеңе қыбырлағандай болды. Мүмкін көзіне солай көрінген де шығар? Қайратын қаншама қамшыласа да, Акзейнештің денесін бір үрейдің жасын оғындай тіліп өткені қазіргі сəтте жасырын емес еді. Жеме-жемге келгенде кеудеден қуаттың жылыстап кететіні бойында шыбын жаны бар тіршілік иелерінің барлығына тəн қасиет екені табиғи құбылыс болғандықтан, бұл сезім Ақзейнешті де айналып өтпеген. Мойнын ішке қайыра тартып алды да, бүйірдегі жабудан жасырын бақылап отыру үшін саңылау іздеді. Көне сырмақтың бірнеше жерінде оймақ орнындай шұрқ-шұрқ тесіктер бар екен. Солардың біреуін саусағымен кеңітіп, бір көзін қысып, екінші жанарымен сырттағы көріністерді бақылауға көшті. Анау белгісіз сұлбалар да осыған дейін тап басып, отарға жақындауға бір нəрседен жүрексініп тұрса керек.

	Далада адам тұлғалы сезікті дүниенің көзден таса болғанын құлағы тікірейген жыртқыш та сезген сияқты. Бір аттап, екі аттап бұтадан бері сытылып шықты да, тағы да кілт тоқтап, жан-жағына мойнын бұрып, сəл аялдады.

	«Сұртөбет!» деді ішінен Ақзейнеш. Тура соның қара жаны.

	«Ендеше неге үйге жақындамай жүрексініп тұр. Екі-үш күн үйде болмай тосаңсып қалған шығар? Далаға шығып шақырсам ба?» деп ойлады да, санасын басқан үрей бір жағынан темір құрсаудай əйел сезімін қыспаққа алып, бұл мақсатын іске асыруға мүмкіндік бермеді. Енді алаңсыз ұйықтап жатқан күйеуіне жүгінуден басқа амалы қалмағандай Ақзейнеш кесілген емендей сұлап жатқан Асубайды оятуға кірісті. Қасындағы қосауыз мылтығы да бір нəрсені көздеп жатқандай ұңғысы сыртқа шығып кетіпті.

	− Əй, Асубай, əй, тұр, тұр, Сұртөбет келіп тұр, – деп иығынан шеңгелдеп ұстап, біраз жұлқылады.

	− Не дейсің, əй! Қайдағы Сұртөбет, ым-м-м, кетші мазамды алмай, – деп қолын сілтегеніне қарамастан күйеуін оятып алуға барын салды. Өзінің төсегінде жатқандай сезініп, қалың ұйқының құшағынан сытылып шыға алмай, өң мен түстің арасында баз кешкен күйеуін əзер оятты.

	− Не дейді, не дейді, Сұртөбет? Келіп тұр ма? – деп қайда жатқаны енді ғана есіне түскен Асубай басын көтеріп алды.

	− Қайда? Не көрдің? – деп лезде есін жинаған отағасы дереу мылтығына жабысты.

	− Əне, анау бұтаның қасында тұр. Міне, мына тесіктен көзінді салшы. Тура сол, – деп Ақзейнеш күйеуін тесіктен қарауға мəжбүр етті.

	− Атаңның басы, Сұртөбет! – деп үйге таяу өскен жатаған бұталарды қалқан етіп, мұқият отарға жақындап келе жатқан төбетті көзі шалған отағасы əйеліне сыбырлай жекіп жіберді.

	− Міне, бір көруге зар болған жабайы сұртөбеттерің осы болады.

	Қырсыққанда осы сəтте ай жарығын тұмшалап өткен шарбы бұлттар бір сəт ит бейнесін көлегейлей қойды. Əлгінде ғана анық көрінген жыртқыш тағы да қарайған сұлбаға айналды.

	Асубай күркеден басын шығарып, мылтығын кезеп жата қалды. Сұрғылт жыртқыштың сырт пішіні расында да Сұртөбеттен айнымайды екен. «Мүмкін расында да сол шығар» деп иттің бұдан кейінгі жасайтын тірлігін жіті бақылап, демін ішіне тартып, қимылсыз қалды. Қойлар да ұйықтап жатқан болу керек, тырп етер емес. Бəлкім кейбір сақ біреулері итті байқаса да оны көздері үйренген Сұртөбет ретінде қабылдап, бейқамдық танытқан болар?

	Бұрын бұл қораға қасқыр да шапқан еді. Сол кезде отар дүркірей үркіп, аяқтарынан тік тұрған. Ал енді ше? Түндегі оқиға да осылай тыныш өрбіген сияқты. Бір дəндеген неменің қайта айналып соқпауы мүмкін емес. Адам да, жанжануар, аң атаулы да жақсыға бір үйренсе өзіне тосқауыл қоя алмай, тізгінді еркін жіберіп, дəндейтіні ақиқат. Бұл көптен қалыптасқан, ешбір дəлелдеуді қажет етпейтін қағида. Мұндай оқиғалар Асубайдың да талай рет басынан өткен. Міне, қазіргі сəтте оның жылт еткен ойының ұшығы осы мəселеге келіп тірелді. Ол ойын түйіндеп үлгермей ай сəулесін уақытша тұмшалаған бұлттар легі шығысқа қарай ығысып, айнала тағы жап-жарық боп кетті. Осы сəтті пайдаланғысы келді ме, əлде жыртқыштың онсыз да шабуыл жасайтын сəті осы мерзімге сəйкес келіп қалды ма, көзден таса қалмаған жыртқыш отарға бір-екі қадамдай жақындап келіп, шетте жатқан қозыны бас салды.

	Сол маңайдағы бірен-саран қойлардың орнынан ұшыпұшып тұрғаны болмаса, отар қасқыр шапқандай дүркіреп, айналаны дүрліктірген жоқ. Жыртқыш қозыны мойнынан тістеп, енді қашуға бет алғанда. Асубай да оқталған қо сауызын шеңгелдей ұстап, орнынан қас пен көздің арасында ұшып тұрып, жиырма-отыз қадам қашықта қозыны тістеп қашуға бет алған жырткыштың құйрық жағын көздеп, атып салды. Түнгі меңіреу тыныштықты қақ жарған адуынды мылтық дауысы айналаны жаңғырықтырып, бүкіл отарды да аяғына тік тұрғызған. Үй ішінен шошынып, айқайлаған балалардың дауыстары да естілді.

	− Ақзейнеш, үйге бар, балалардың да үрейлері ұшып кетті, – деп күркедегі əйеліне дауыстаған отағасы басқа ештеңеге алаңдамай жыртқыштың соңына түсіп, қуа жөнелді. Екінші рет қаруын оқтауға мұршасы келмей, жерде жатқан бақанды алып, жыртқышты өкшелей қуған.

	Əрқашан атқан оғын мүлт жібермейтін Асубай осы жолы да қапы қалмады. Азуындағы қозыны тастай салып, артынан тиген ауыр соққыны көтере алмай мойнын кері бұра бергенде отағасы да бақанды жымдастыра ұстап, төбеттің басын көздеп, ойсырата сілтеді. Екі жағынан бірдей зілбауыр соққы алған жыртқыш кескен бұтақтай сұлап түсті.

	Əудем жерде тұра алмай тыпырлап жатқан қозыны қолтығына қысып алып, алдыңғы жақтағы бұта қарағандарға көзін жүгіртіп еді, тығылып жатқан тағы бір жыртқыш орманға қарай жанұшыра жорта жөнелді. «Қап, екі оқты тағы да дайындап қалтама салып қоймағам екем» деп өкінген Асубай желкесіне жыртқыштың тістері батқан жаралы қозыны əкеліп, күрке ішіне орналастырды. Асықпай мылтығын оқтап алған соң, орнынан тапжылмай сұлап жатқан жыртқышқа қайыра жақындады. Аяғымен теуіптеуіп көріп еді өліп қалған екен. Оны да артқы аяқтарынан жымдастыра ұстап, сүйретіп əкеліп, үй іргесіне былқ еткізіп тастай салды. Тағы да мүлгіген тыныштық құшағына енген қойлар «түнгі шабуыл осымен біткен шығар» дегендей біртебірте бауырларын жерге тигізіп, жата бастады. Бағанадан бері өзімен-өзі боп, үй іргесіндегі ер-тоқымның қасында алаңсыз ұйықтап жатқан қара төбет енді ғана оянып, «не боп қалды» дегендей жалқаулана керіліп, иесіне жақындай беріп еді, «тəйт əрі əкеңнің аузын..., арамтамақ, малғұн, отарды біржолата қырып кетсе де мыңқ етпейсің» деп бүйірінен теуіп кеп қалды. Бұлай боларын күтпеген сапалақ жүнді төбет «қыңқ» етті де ақырын аяңдап, сиырлар жатқан ойпаңға карай беттеді.

	Екі баланы жұбатып, сыртқа Ақзейнеш шықты. Алдынан кес-кестей шыққан күйеуі бүгінгі түннің босқа өтпегеніне риза болған кейіппен əйеліне жымия қарады.

	− Əне, Сұртөбетің жатыр жайрап, барып қарашы сол ма екен, əлде басқа ма?

	Əйелі өлген төбетті көз жүгіртіп қарап өтті.

	− Қатты ұқсайды екен. Тіпті анау кеудесіндегі қара дағына дейін аумай қалыпты, – деп Ақзейнеш күйеуіне қабағын түйіп ренжи сөйледі. – Енді не дейін саған, қолыңмен істегеніңді мойныңмен көтер. Күзге дейін əлі талай уақыт бар, оған дейін бізге маза жоқ десеңші...

	− Қой кемпір, таусыла берме. Бір рет беті қайтқан жыртқыш көпке дейін бет көрсете қоймас. Дегенмен бір қозыдан тағы да айрылатын болдық, – деп отағасы күрке ішінде жарасы жанына батып тұра алмай жатқан қозыны мегзеді.

	Ақзейнеш барып жаралы төлді алып келді. Ақпанның аяғында туған қозы тəп-тəуір қоң жинап қалған екен. Екеуі жануарды арам өлтірмей, шағындау болса да сойып алуға келісті.

	− Əйтеуір еттен ексе болмайтын болдық биыл. Сойып жатырмыз, өлтіріп жатырмыз. Тегі түбі тыныш болсын. Ол мал дегеніңді қойшы. Адам тірі болса, мал табылады. Ана ұл туралы бір сəт ойлап тұрсың ба, əлде есіңнен біржола шығарып алдың ба? – деп Ақзейнеш тағы да орман жаққа жанарын төңкере қарады. – Құдайым-ау, мыналардың беті жаман екен, жазым етіп жүрмесе неғылсын. Мен түнімен Алшағырды ойлап, қан жұтқандай болдым. Ал сен болсаң ештеңе болмағандай ұйықтап жатырсың. Отар күзету дегенің мүлдем қаперіңнен шығып кеткен. Əйелдің қашанда жанының да, ойының да сергек екенін осыдан біл.

	Өз басынан сөз асыруды қаламайтын Асубай əйелінің айтқан уəжімен іштей келіссе де, оған тура жауап бере алмай бір сəт бөгеліп қалды. Түн ортасында сөз таластырып, айтысып жатуды жөн көрмей, осы жолы əйелінің ығына жығыла салды.

	− Бəрі де дұрыс. Айтып тұрғандарың жөн. Күні бойы қой соңында жүрген адам темір емес қой, шаршайды да. Таңертең қойды өргізген соң ұлды іздеп шығам, – деп Ақзейнештің ұлы туралы ойлап, өрекпіген көңілін тыныштандыруға тырысты.

	− Ендеше таңға дейін малды өзің күзет. Ұйықтап дем алдың ғой. Мен таң атқанша көз шырымын алайын. Сен ұлды іздеп шықсаң қойға ие болатын мен ғой, – деп Ақзейнеш ендігі əңгіменің маңызы жоқ екенін сезіп, үйге кіріп кетті.

	Күн найза бойы кетерілгенде таң атқанша көз ілмей шыққан Асубай əйелін келіп оятты.

	− Тұр, тұр! Неғып жатырсың? Мен шай қояйын, сен сиырларды сауып, өріске дайында.

	− Немене? Тағы да бірдеңе болып қалды ма? Алшағыр келмеді ме? – деп Ақзейнеш ұйқылы-ояу айналасына көз жіберді. Ұлының қарасын көре алмаған ана тағы да іштей мұңайып, төсектен науқас адамша сүйретіле əрең тұрды.

	− Бəрі де тыныш. Отар орнында, Алшағыр... – деп Асубай əры қарай не айтарын білмей күмілжіп қалды. – Түс көрдім, ұлың аман-есен екен, – деп отағасы əйелінің көңілін аулау мақсатымен өтірікке жүгінгісі келіп еді, оның сөзін аяқтатпай Ақзейнеш орта жолдан іліп əкетті.

	− Ей, сен не өзің? Отар күзетпей тағы да ұйықтап қалғасың ба? О, құдай-ау, тағы да бірер малдан айрылып қалдық десеңші. Айналдырған жиырма-отыз қойды колхозға беріп, саусағымызды мұрнымызға тығып отыратын болдық қой. Олардан айрылсаң ертеңгі күні бала-шағаны қалай асыраймыз, – деп əйелі алаңдай бастап еді. Өзінің ойламай сөйлегенін енді ғана сезген Асубай күлімсіреп Ақзейнешке басу айтқан болды.

	− Жо-жоқ, жəй қалжыңдағаным ғой, түнімен көз ілмей қой күзетіп шықтым. Ештеңе байқағам жоқ, – деп отағасы шындықты айтуға көшті.

	Ақзейнеш те күйеуінің қай сөзіне сенерін білмей аң-таң. Орнынан тұрып тез киінді де, далаға атып шығып, тағы да өзіне көзтаныс болған бұта-қарағандардың арасын шолып шықты. Жайрап жатқан жалғыз төбеттен басқа еш нəрсені кездестіре алмаған оның көңілі орнына түскендей болды. Отар тып-тыныш. Жаңа күннің келуін қарсы алғандай ақ маржандай үйірілген отардың əрбір жерінен бойларын көтеріп, қой-қозы, ешкі-лақтар алдағы күннің жорығына дайындалып, бұйығы денелерін жазып, керіле бастапты.

	Келе жатып азуы алты қарыс төбетті тағы да бір шолып өтті. «Іштен шыққан жау жаман, өзіңе қарсы туласа, көрші тұрған тау жаман, одан көшкін құласа» деп үлкендер айтқандай шынында да бұлар бізге сор болатын болды ғой» деп Ақзейнеш болған оқиғаға іштей таусылып, күйеуіне тағы да ренжи сөйледі.

	− Көзін құрт енді ананың!

	− Сойып терісін алып, ішікке жинасақ қайтеді?

	− Соған қарап қалдың ба? Жалаңаш жүр едің, иттің терісінен ішік тіктіріп киген сені көрдім, – деп Ақзейнеш күйеуіне қарап кекете жымиды, – қойшы əрі, боқтан өзгені олжа қылмай.

	− Несі бар? Анау геолог орыстарға сатам. Олар теріден етік тіктіріп алады, – деп Асубай да өлген иттің терісін қимай оған қадала қарап біраз тұрды.

	− Ой, сенде дауа жоқ екен. Егер қимай бара жатсаң, сойып терісін сырғауыл қағып, қарақшы ғып анау бұталардың қасына іліп қой. Мүмкін басқалары келіп иіскеп, отарға жоламай жайына кетер...

	− Ей, мынауың табылған ақыл екен. Осы сенің кейде басың істеп кетеді, кемпір, – деп Асубай шынымен əйелінің ұсынысына қосыла кетті.

	− Кейде емес, менің басым сенікінен артық істейді, «еркекпін» деп мені теңгермей жүрген сенсің. Басың істесе осылай аяғымыздан тік тұрғызар ма едің? Қой, бос мылжыңды қояйық. Мен сиыр сауайын, сен ана иттің жемтігін көзден аластатып, тамағыңды іш те, Алшағырды іздеуге аттан, – деп Ақзейнеш таңертеңгі шаруасын реттеуге кірісіп кетті.

	Асубай да қалыс қалған жоқ. Даладағы пешке тезек, шөмшек салып от қойды да, оған шəугім, тамақ тұрған қалайы кастрөлді орналастырып, содан соң иттің терісін сыпыруға кірісіп кетті. Бұрын мұндай шаруа тындырып көрмеген ол Сұртөбетті сойып жатқандай əсерде болып, іштей қиналып, мал сойған кездегі көз ілеспейтін қимылына біреу кісен салғандай денесін тым ауыр сезініп, төбеттің терісін əзер дегенде ажыратып алды. Содан соң, өренің қасында жатқан ұзындығы екі құлашқа жетіп жығылатын жас қарағайдың сырғауылын сол анау ең əрідегі бұтақарағандардың арасына апарып тереңдігі үш қарыстай болатын шұңқыр қазып, сырғауылды соған қадап, бекітіп қойды. Оған төбеттің жас терісін əкеліп айналдыра орап жіберіп, əр-əр жерінен шегелеп тастаған. Сырықтың басына қойдың бас сүйегі шаншылғанда, алыстан қарағанда бұл қарақшы сұсты бір əзірейілге ұқсайды екен. «Жабайы жыртқыштар өз тұқымдастарының қанын сезсе, ол жерден бойларын аулақ салуға тырысады» деген қағиданы отағасы бұрын да ел аузынан талай естіген. Бірақ оның өтірік-шынын бір құдай білсін. Енді сол сөздердің қалай іске асатынын өз көзімен көрмек. Осы туралы өзінің ойына келмей, əйелінің алдын орап кеткеніне іштей намыстанып та қалды. «Осы менің əйелім расында да өзімнен ақылды ғой деймін, əйтеуір қандай ақыл айтса да қарсы уəж айта алмаймын, көңіліме қона кетеді» деп ойлаған Асубай шаруасын бітіріп келіп, ендігі сəтте ас қамдауға кіріскен əйеліне тындырған ісі туралы қуана баяндаған.

	− Көрдің бе, ана қарақшыны? Аспаннан екі аяғы салбырап түскен айдаһардан несі кем? – деп темекінің түтінін құшырлана жұтты.

	− Көріп тұрмын. Басына кенеп пірəшкеңді кигізіп қойсаң өзіңнен аумайды екен, – деді Ақзейнеш күйеуіне жорта күлімсіреген боп.

	Астарлы сөздерді қалжың ретінде қабылдаған Асубай іштен шыққан түтінді паровоздікіндей будақтатып, сары тістерін көрсете кеңкілдей күлді. Бояуы өңіп, матасы көнеріп, тер сіңген кепкасын қолына алып, айналдырып қарап алған соң бас киіміне көңілі толмай күңк етті.

	− Қатын-ау, осы пірəшкеге де талай жыл болды. Құтым осында қалса да, ауыстыратын кез келген сияқты.

	− Саған тек пірəшке ғана емес, үстіңдегі тозығы жеткен киімдеріңнің бəрін жаңалау керек қой. Өткенде автолəпке келгенде айтып едім, өзің ғой «өлгенше осы киімдерім де жетеді» деген. Құдай бетін əрі қылсын, зəуде ғалам бірдеңе бола қалса, ажал айтып келмейді ғой, түскен адамдарға ұсынатын жөні түзу киімдерің де жоқ.

	«Ажал байдың малын шашады, кедейдің артын ашады» деген, қол созып, қайыр сұрап жүрген мүсəпір емеспіз. Өзімізден өзіміз аямай, енді бір келгенде сандығымызды киімге толтырып қояйықшы, – деп Ақзейнеш күйеуінің үстіндегі Алшағыр бірінші класқа барған жылы алынған пенжағы мен əрбір жері оқ тигендей шұрқ-шұрқ тесіле бастаған ескі шалбарына көңілі толмай қарады. Сол жолы автолавкадан сатып алған керзі етігіне шаң жұққанмен, сонысы ғана үстіндегі іліп алар мүліктің бірі екенін сырт көзге жария етіп тұрғандай еді.

	Əйелінің сөзін іштей құптаған Асубай бас изеп қана қойды. Содан соң бұрылып, бағзы бір заманда тіршілік кешіп, кейін жер үстінен біржолата құрып кеткен динозаврдың қылқиған мойнына ұқсаған қарақшыға тағы да мойнын бұрған.

	− Осы қарақшы деген бұрын қалай ойымызға келмеген... − деп Асубай сөзін жалғастырмаққа бет алып келе жатыр еді, Ақзейнештің көлденең қойған сұрағы оны бөліп кетті.

	− Иттің терісін көріп тұрмын, денесі қайда?

	− Лақтырып тастадым.

	− Қайда?

	− Сол анау бұталардың арғы жағындағы күресінге.

	− Не дейді мынау? – Ақзейнештің қабағы түйіліп кетті, – ойбай-ау күн ыстықта сасып кетеді ғой. Сол жақтан жел соқса иісі үйге келіп, дем ала алмайтын шығармыз. Əйтеуір бір нəрсе істесең екі жұмыс қыласың да жүресің. Тездетіп күрек апарып, жер қазып көміп таста. Мүмкін ауру бірдеңе шығар? Шаруаңды бітірген соң қолыңды маргансопкамен жу. Тездет. Мен екі атты алып келейін, – деп Ақзейнеш екі жүгенді білегіне қыстырып, шығыстағы жасыл ойпатта, бір-біріне таяу еңкеңдеп жайылып жүрген аттарға қарай бет алды.

	Асубай əйелінің айтқанын орындап, үйге оралғанда екі ат та шиыршық атып, алысқа сапар шегетін арғымақтардай шақыда байлаулы тұр еді. Бір күн бойы жүріс көрмей, арқасына ер салынбаған Алшағырдың аты шамалы уақыт болса да бостандыққа үйреніп қалған ба, əлде Асубайды бөтенсіді ме, отағасы ер салған кезде бөгелек тигендей шабынып-шабынып қалды. Титімдей нəрседен ренжіп, көңіліне ауыр алатын отағасы бағынғысы келмеген атын керзі етіктің тұмсығымен бүйірінен қайта-қайта тепкен.

	− Сен де маған бағынбайын дедің бе, қасқыр жегір өлексе!

	− Əй, не боп қалды тағы? Сен жүрген жер айқай-шусыз жүрмейді, əйтеуір, – деп киіз үй ішінен естілген Ақзейнештің дауысын естіген соң ғана Асубай сабасына түсті.

	− Қойды алысқа апармай есік алдындағы ойпатқа жаяйын. Бір күнге ештеңелері кетпес, анда-санда үйден де бақылап отырармын. Мына екі жүгермекті көзден таса қылуға болмайды. Алшағырды көзіміз төрт болып күтіп отырғанда, иесіз қалған екеуі от пен суға түсіп кетіп жүрер. Жана таң алдында түс кердім, осы кезде көрген түс айна-қатесіз келеді дейді ғой. Соған қарағанда ұлым аман-есен сияқты. Жүрегім де кешегідей алып-ұшпайды, ештеңе болмағандай қаннен-қаперсіз. Бірақ, Асубай, жаман-жақсы болсаң да осы үйдің уығын қадасып, керегесін керіп, шаңырағын көтерген иесісің ғой, қанша мықтымыз деп сезінгенімізбен бəрібір азаматтан асып кете алмаймыз. Пірəшке, шалбар алмасаң алмай-ақ қойшы, тек қалқайып ортамызда аман жүргенің біз үшін бəрінен де қымбат. «Түс түлкінің боғы» деген ғой, сол түлкінің боғы боп қала берсін...

	Ақзейнештің сөздерін осы жеріне келгенде отағасы шыдамсыздана бөліп жіберді. Əйелінің не айтқысы келгенін дереу біліп алуға құштарланып, темекісін пеш орнына қарай атып жіберді. Алғашында жұмсақ сөздеріне көңілі жіби бастаған Асубайдың əйелінің соңғы сөздерінен тіксініп, бойын лезде үрей билеп алғандай болды. Бірақ астаң-кестеңі шыға бастаған ішкі сезімін сыртқа шығарғысы келмеген отағасы бойын билеуге тырысып, байсалды сөйлеуге талпынған.

	− Кемпір-ау, сен сөзіңді жақсы бастайсың да, аяғын қожыратып жіберетінің не осы? Сенен жақсы сөз естімейтін болдық кой. Тағы да не айтқың келді, кəне тыңдайық, – деп қайтадан жайбарақат темекісін тарта бастады. – Алшағырдың аман-есен оралатынына өзімнің де көзім жетеді. Бірақ... Мен туралы түсіңде аруақ аян берді ме?

	− Мен шындықты бүкпесіз жеткізгенді жақсы көрем. Кейбір əйелдер сияқты өсек-аяңға да жоқ екенімді өзің де жақсы білесің. «Турасын айтқан туғанына жақпайды» дегендей мініңді көзіңе айтып, өзіңе ұнамай қалатын кездерім аз емес. Алшағыр із-түзсіз кетпеген күнде мұндай əңгіме тіпті болмас та еді. Бірақ ұлды іздемей қарап отырғанымыз Алладан да, өзімізден де ұят. Ар-намысымызға сын. Бірақ осының бəрі сенің қылықтарыңа байланысты болып отыр. Аруақтар істеген істеріңе риза емес. Жортқанда абай бол. Бес қаруыңды беліңе байлап, қауіп-қатерге дайын болуың керек. Барлық айтарым осы. Тағы да қайталап айтарым, осы шаңырақтың бетке ұстар азаматысың, сақ бол, – деп Ақзейнеш ойындағы жүрекжарды лебіздерін жеткізсе де, көңіліне қонған кейбір кірбіңдерінің бəрін қазбалап айтып беруді жөн деп таппаған. «Түсінетін адам əрі қарай өзі де сезер» деген емеуірінмен сөзін аяқтаған.

	Орақ пішіндес қисық біткен білегін алдыңғы жағынан машинаға от алдыруға талпынған шопырдай сілтеп-сілтеп жіберіп, отағасы да аузын буған өгіздей үнсіз отырмайын дегендей пəлендей айтатын ештеңесі жоқ болса да тағы да жауабын қысқа қайырды.

	− Қойшы, қойшы, Ақзейнеш сен осы соңғы кезде қияли боп барасың. Ақырзаманды жақындатпай тыныш отыр деп қашанғы қақсаймын.

	Əйелі «мен айтар сөзімді айттым, ендігі əрекет өзіңнен» дегендей басын ғана изеп, үндеген жоқ.

	Мылтығын оқтап, запас патрондарын беліндегі оқшантайға қыстырып, қынды пышағын белбеуіне байлап, дойыр қамшысын қонышына тығып, қаруын оң иығына, дүрбісін сол иығына асып құдды бір ата жауына аттанып бара жатқан сарбаздай мұздай қаруланған соң шабдардың беліне нығарлай жайғасып, Асубай орманды бетке алып жүріп кетті.

	− Ал енді жолың болсын. Алшағыр екеуіңді жақын уақытта көруге жазсын, – деп күйеуінің тілеуін тілеп Ақзейнеш қала берді.

	Шабдардың тізгінін жіберіп тартып, айналасына алаңдай қарап, отарды шығысқа қарай өргізе бастаған əйеліне де көз салуды ұмытпай Асубай шиыршық атып, ақ көбіктен аспанға шашу шашып жатқан өзеннің жасыл жиегіне де іліне берді. Аспан бүгін де шайдай ашық, күн арқан бойы көтеріліп қалған екен. Алтын табақтан жібектей сыздықтаған нұрлы сəулелер айналаны ақшаңқай жарыққа бөлеп, жанды жадыратар жылы лебін де тіршілік атаулыға аямай төге бастаған. Жол іздеген жүргіншіге мақсатына жетпей тынбайтын мүмкіндіктің бəрі де табиғат тарапынан қазіргі сəтте жасалып тұрған əсер бар еді.

	* * *

	Пəле-жаланың бəрі алдын ала ескертусіз, ойда-жоқта тап беріп, бірден зəреңді зəр түбіне жіберетінін, содан соң бойыңды тіктеп, есіңді жиғанша біраз уақыт өтіп кететінін, осы аралықта өткен уақытты бойын дұшпандық меңдеген адам болсын, азуы алты қарыс аң болсын өз мақсатына жіті жұмсап, өзін бейқам сезінген тіршілік иесін жазым етуге дейін əрекет жасайтынын бұрыннан бері санасына сіңіріп үйренген отағасы орманға аяқ іліктірер сəтте қырағылығын күшейтіп, қаруын қолына алды да, ұңғысын алға жіберіп, қауіп-қатерге дайын отырды. Оның еңсесін езіп, санасын шабақтап келе жатқан түздің байырғы, ықылым заманнан бері осы жабайы табиғатты құт-мекеніне айналдырған қасқыр, аю, сілеусін, шибөрі, қорқау секілді жыртқыштар емес еді. Бұлар қаншама жыртқыш, қаныпезер болғанмен, олардың санасы қай уақытта, қай жерде жəне қандай жануарға шабуыл жасайтынын біледі, ғасырлар бойы осындай тірлікке еттері үйреніп, денелері шыныққан. Шамадан тыс артық қимыл жасамайды, өздерінің нысаналарына дөп келмейтін тіршілік иелерін айналып өтіп, одан аулақ кетуге тырысады. Осындай денені алыстан байқаса дереу бойын жасырып үлгереді. Олардың да жандары темір емес, мақұлық болса да олар да ұрпақ жалғастырып, тұқымдарын арттырғысы келеді. Жарық дүниемен қоштасу аң екеш аң үшін де оңай нəрсе емес. Бұл табиғат заңы, оны бұлтартпай орындау да əрбір тіршілік иесінің пешенесіне жазылған секілді.

	Əрине, өмір үшін тартыс оларды да жанкешті əрекеттерге итермелеп, кейбір сəттерде күтпеген қимылдарға жүгінуге мəжбүр етеді. Ойламаған жерде байқаусызда үстінен келіп төніп қалсаң қарсы шабуылдап, денеңді жаралап, тіпті мерт етулері де ғажап емес. Бұл табиғат аясында мекен ететін əрбір жыртқыш атаулыға тəн қасиет. Бұны ешқашан жоққа шығарып, олардың осындай мінездерін жете бағаламау өзің үшін төнген қатер.

	Асубай осы сарындас əңгімелерді кезінде жергілікті аңшы орман кезушілерден талай естіген. Бірақ соның бəрін жыртыққа жамау жапсырғандай көңіліне түйіп алса да, бөріге айналған төбеттердің табиғаттағы тіршіліктері туралы, олардың қандарының өзгеріп, мінездерінің қандай салаға бейімделгені жайында ешбір мағлұмат алып көрмеген. Міне, соңғы күндердегі қадалған жерінен қан алатын осы бір жасанды тағылардың адам санасы тап басып тани алмайтын жұмбақ тіршіліктері – отағасын түнде ұйқысынан, күндіз күлкісінен айыра бастағаны жасырын емес еді.

	Түнде де Ақзейнеш келіп оятқан сəтте түс көріп жатқан. Соның алдында да бірінің артынан бірі шұбырып, сұрғылт қылдан есілген арқан сияқты мойнына оратылып, отағасын оңдырмай қылғындырып жатқан сияқты елестеген. Əйелінің жүзін көріп, дауысын естіген соң ғана ұйқылы-ояу басын көтерген. Сол кезде ғана əйелінің «Сұртөбет келіп тұр» деген сөздері отағасының езуіне кекесін ұялатқан. Бірақ оның бұл жүзін алакөлеңкеде Ақзейнеш байқамады ма, əлде сезсе де, сезбеген қалып білдірді ме, мұнда Асубайдың шаруасы болған жоқ еді. Түсі мен өңінің бір сəтте ұштасып кеткенін бірден бағамдап, əйеліне «атаңның басы Сұртөбет!» деп ызалана дауыстағаны да аузынан еріксіз шығып кеткен ащы зары сияқты көрінген.

	Ат үстінде аюдай теңселіп, жан-жағына жем іздеген қыран бүркіттей сұқтана қарап келе жатқан отағасы ет жасырылған қайраңға мойнын бұрып, жанарын сүзіп шықты да, өзеннің елу-алпыс қадам қашықтағы өткелден өтіп алған соң, шабдарды арындатып, орманның теріскей жағындағы жасыл жотаға шыға келді. Бұдан да сəл жоғары өрлеп барған Асубай төмендегі орманның таз молданың басы кеспірлес аламыш-аламыш болған кейбір алаңқайларын алдын ала шолып алуды көздеп, аралатып дүрбі салды. Тып-тыныш. Бейбіт жатқан жасыл дүние. Анда-санда шаң беретін бір тіршілік иесін көріп қалам ба деп ойлап еді, бұл үміті де ақталған жоқ. Төрт-бес шақырымға созылып, одан əрі де сайсаланы аралап, көзден ғайып болатын жыныстың ортасында қандай тіршіліктің болып жатқанын тап басып байқау – жай ғана жота үстінде тұрған адам үшін ғана емес, тіпті одан да жоғары, сонау ұшар басы аспанмен тілдескен ақбас шыңның үстіне шығып қарасаң да мүмкін болмайтын шаруа екенін Асубай іштей түйген. «Енді не істеу керек?» деген негізгі сауалға жауап іздеп біраз бөгелді. Неше алуан ойдың ұшқыны санасын сабалап, табан тірей алмайтын мұз төбенің үстінде тұрғандай күй кешіп, əу-жайын түйіп алардай бір шешімге келе алмай, басына келген қиялдары баянды болмай, сырғи берді. «Ой Аллай, бұл жүгермекті енді қайдан іздесем екен, өзіңнен шыққан ұлың осылай қысастық жасайды, басқаларға не жоқ. Маған ерегіскеннен не мархабат табам деп жүр екен. Аман болса екен өзі. Ия, тура анау нағашыларына тартқан, айна-қатесі жоқ солардың мінезі. Бірбеткей, айтқан сөзін іске асырмаса бойына ас жұқпайды өзінің. Бірақ мұндай мінез де адамға керек шығар. Аузынан сөзі, қойнынан бөзі түскен ынжық, ештеңені бағамдамайтын есалаң, жатып ішер жалқау болса не істер едім? Ұры-қарақшы, біреудің несібесін өзінікіндей көретін ашқарақ, пасық болса, ол да бақ емес қой. Менің өзім де кейде осындай иттікке барып қалғанымды кеш сезем. Неге екенін білмеймін бойымды шайтан ба, əлде диуана ма билеп, өзімді-өзім ұстай алмаймын. Шындығына келгенде бұл дегенің адам басына төнген сор ғой. Сор емей немене, құдайы көршім Малқадырдың сарлығын да сойып алдым. Ол хайуанды анау қаныпезер иттерден арашалап алып, үйіне айдап апарып беруіме де болатын еді ғой. Адамды қуанта білу де ерлік сияқты. Бірақ кеудесін қызғаныш, ойын арамдық жайлаған адамның пешенесіне мұндай қасиет қайдан жазылсын. Ақзейнеш те ақылы, ойы жағынан менен бір табан жоғары тұрған сияқты. Қызылқасқа тайыншаны сарлықтың құнының өтемі ретінде бер деп ақыл қосқан да сол емес пе? Ендеше арамзалықты, көрсеқызарлықты қоюым керек. Түбінде осылар адамға опық жегізбей тынбайды» деп біраз ойға шомған Асубай қойын қалтасына қолын сұғып, кешеден бері тек бір өзіне ғана таныс боп келген бүктелген қағазды алып, Алшағырдың өзіне жолданған лебізін қайталап оқып шықты. «Ой, бұл да бір пəле екен өзі» деп ызаға булыққандай алақандай ақ жолақты жыртып-жыртып лақтырып жіберді. Енді оның бұл жазғандары туралы ойламауға бекінген отағасы темекі тұтатты. Сарғайған жапырақ пішіндес саусақтарын салалап, оқтаулы мылтығының дүмінен ұшына дейін көз жүгіртіп, талай жыл серік боп келе жатқан қаруын сипап-сипап қойды. Орман тып-тыныш боп, барлық құпия-сырын əзірше ішіне бүгіп жатса да, шағыл-шағыл тастардың арасынан, сай-саланың, күреңіте бөртіп жатқан тау беткейлерінен андыздап, бой көтере бастаған суырлар да «аңқит-аңқит» деп азанғы тіршілікті дауыстап оятқандай, дыбыс бере бастады.

	Асубай əр-əр жерден бой көтеріп, қия-беткейлерді бауырларымен сыза жайыла бастаған суырларға қарап біраз тұрды. «Бір-екеуін жайратып алсам ба» деген ой көлденең жағынан киіп кетіп еді, ол ойынан лезде айнып шықты. Өйткені бұларға қазіргі уақытта қару кезенудің ешбір қисыны жоқ еді. Бір жағынан жаңа туған балаларын асыраудың қамымен жүрсе, екінші жағынан таудың бұл шағын аңдары ескі жүндерін тастап, түлеуге кіріскен. Індерінен шыққандарына бір-екі ай ғана өткен суырлар бойларына май жинап үлгермеген арық та еді. Əмбе түтетүтесі шыққан терісінің де қазіргі мезгілде бағасы жоқ. Міне, осы жайттарды көңіліне түйген отағасы жоғарғы жағындағы жота-сай беткейлерінен жанарын тайдырып əкетіп, мойнын ылдидағы орманға бұрды.

	Тағы да дүрбісін салып, өзінен екі жүз қадам төменде манаурап, қыр-сырының бəрін бойына бүгіп, неше алуан аң мен құсқа талай ғасырлардан бері пана боп келе жатқан бұл пəнидің тіршілік иесіне тарту еткен ғажайып сыйлығына бір жағынан күдіктене қараса, екіншіден жан жадыратар сұлулығына іштей «Шіркін, біздің Алтай қандай ғажап, табиғаты қандай əсем, жері қандай берекелі еді» деп көз алдындағы əсем суретті барлай отырып, таңдайын тақ еткізіп, шынымен сүйсінді. Бұл аймақты бұрын да талай рет жайлап келсе де, отағасы дəл қазіргідей алдындағы əсем суретке аса назар салып, осындай ойға берілмеп еді. Оған бұл өлке тек мал жайлайтын жайлау ретінде ғана қызмет атқаратын. Бір отар қойын жасыл алқапқа күні бойы жайып келіп, «уһ» деп демін алып, аман-есен бір күнін өткізгеніне риза болғандай бір бүйіріне қисая кеткеніне мəз болатын. Ол үшін қуаныш та, абырой да, атақ та, байлық та алдына сап айдап жүрген алты-жеті жүз малы мен өзінің жеті-сегіз ірі қарасы. Кей сəттерде осы малдары туралы ойлағанда отбасының мүшелерін де қаперінен шығарып алатын сəттері аз болмайтын. Кешегі күні де Алшағырдың қалдырған қағазын оқып шыққан соң, «ол тірі адам ғой, ешқайда қаңғырып кетпес, жеті қырдан асып қайда барар дейсің, жүріп-жүріп əйтеуір үйді бір табар» деп өзін-өзі жұбатқан. Содан соң ештеңе болмағандай түстен кейін қойын өргізіп, жайылымға тартып кеткен.

	Отағасы кезінде өндіртіп оқу оқымаса да, оның əріп танып, жазылған-сызылған дүниелердің байыбына барып, басын қайыратын қабілетінің бар екенін де жоққа шығаруға болмас. Өйтпегенде осынау қыруар малға ие болу да инемен құдық қазғандай болмай ма? Əрине, өмірге бір риза болатыны Ақзейнеш сияқты көкірегі сергек, көңілі ояу жардың етегінен ұстағандығы. Оның төркіндері Асубайды жүрдім-бардым менсінбесе де, Ақзейнеш мың болғыр азаматым деп қатты сыйлайды. Кейде отағасының əйелінің сезімімен ойнап, асыра сілтеп, еркелеп кететіні де жоқ емес. Ақылды əйел сөзімен де, ісімен де əйтеуір Асубайды дер кезінде сабасына түсіріп, жөнге салып отыруға мəжбүр болады. Кейде бұл «мүмкін үш баласының əкесі болған соң əйелі бұның бар қылығына кешіріммен қарайтын шығар» деп ойлайды. Шынтуайтқа келгенде отағасының бұл қиялы да ақиқаттан алшақ емес еді.

	Асубай көз алдындағы табиғат суреттері мен өзінің күйкі тіршіліктерін іштей байланыстырып, көкірегіне бір мысқал арынды серпіннің ұялағанын сезгендей еді. Шіркін, сұлулық деген ғажап қой. Мейлі ол адамға, жан-жануарға, табиғатқа қатысты болсын, бəрібір бұйығы санаңды серпілтіп, озық ойға жетелейтіні анық. Асубай да ат үстінде қонжиып отырып, осыны бағамдауға мəжбүр болды.

	«Аты-тоны бар кісіде, Əзіретəлінің күші бар» дегендей көз алдындағы орманның қауіп-қатерін ой-елегінен өткізіп шықса да, отағасының бойына орасан күш-жігер ұялап, қанша дегенмен ұлына деген сағыныш-аянышы да көңіл отын қоздырып, қалың жыныс ішіне бойын тіктеп еніп баруға итермеледі. Жолшыбай алдынан жеті басты айдаһар сумаңдаған айыр тілдерін жалақтата ойнатып шықса да енді ешнəрседен тайынатын жөні жоқ екенін сезген. Алтын уақытын санасын жайлаған қиялдармен жай ғана сырласып босқа өткізбей, ендігі сəтте кезекті қимылға ұсынуды жөн көрген Асубай «о, Алла, жолымдағы кедергілерден аман сақтап, ұлымды тауып алуға көмектес» деп ішінен дұға қайырған тəуіптей күбірлеп, атын тебініп, төмен түсуге бет бұрды.

	Орманға таяған сайын жаңағы əредікте маса ызылы естілетіндей ешбір тіршіліктің нышаны сезілмеген тастүйін жынысқа жан біткендей əр-əр жерден құйқылжытып əн салған құстардың дауыстары естіліп, бара-бара бұл дыбыстар алыстан анда-санда талып жеткен жабайы аңдардың қыңсылап ұлып, үрген жаңғырықтарына ұласқан еді.

	«Шешінген судан тайынбайды» дегендей Асубай да тосыннан жеткен бұл дауыстарды елең қылмай, көк теректер шоғырлана өскен тұсынан қалың шілік ішіне жау қосынына көктей енген жанкешті сарбаздай қойып кетті.

	Дірілдеп жеткен дыбыс ырғақтары тым алыстан естіліп тұр. Бұл орманның шығыс жағына таяу тұрған бөлігі еді. Сондықтан да аң мен құстың негізгі шоғырланатан жері – орманның ортасы мен батысқа қарай бағыт алатын ағаш қалың өскен жерлері тұғын. Əнеу күнгі сарлыққа шабуыл жасап, сол тайыншаның Асубайдың пышағына ілінген жер де о сы арадан қашық еме с. Əрі кетсе екі жүз қадамдай орманның күнгей-шығыс бөлігінде болатын. Асубай көз алдынан сол оқиғаны да өткізіп шықты. Бірақ ол жаққа соғуға ықыласы түспеген отағасы неде болса батыс жақты бетке алып, ат басын тіктеп о сы бағытқа қарай өзгерткен.

	Əрине, орман болғасын оның қойнауында жан-жануар да жетерлік. Ал олар жүрген жерде шиыр-шиыр іздердің де болмауы мүмкін емес. Үйірімен топ-топ болып бірінің соңынан бірі шұбырып, жем іздеген неше алуан жан-жануар азулы жыртқыштардың соқпақтарын мұнда жиі кездестіруге болатынын Асубай да бағамдап, сондай бір кедергісіз жүріп өтетін жолды көп кешікпей тауып алып, ат құлағын сабалап, жүруге кедергі келтіретін ағаш бұтақтарынан сəл де болса арылғандай болды.

	Қырағылықты қазіргі сəтте басты міндет етіп алдына қойған ол алаша орнындай бір шағын алаңқайға жеткенде ат тізгінін тартып, мойнындағы мылтығын қолына алды да, оқшантайынан екі оқты жəне суырып пенжағының қалтасына салып қойды. Жау қай бүйірден тап беретінін бір құдай білсін. Сол себепті сақ болсаң, сау боласың деп, беліндегі ақ сазанның бүйіріндей жылтылдаған ұстарадай өткір ашкөз пышағын да қынынан суырып, жүзін төмен қаратты да, оң етігінің қонышына қыстырды. Осыншама қаруды бір мезгілде сақадай сай етіп, орынды жерде қолдану асқан ептілікті, көз ілеспейтін шапшаңдықты қажет ететіні даусыз. Əр нəрсені өз орнымен пайдаланса, онда басқа төнген қатерден құтылуға жол ашылады. Ал осындайда қайрат болар негізгі қару – мылтық пен пышақ та емес, салқынқандылық пен сабырлылық, ержүректілік пен ептілік. Бұлар жоқ жерде отты қару мен суық қарудың да қажеті шамалы сияқты. Жоғарыдан немесе төменнен азуы алты қарыс айбынды жыртқыш қапелімде тап бергенде бойыңды бірден қорқыныш билеп, жүрегің аузыңа тығылып, жаның шыға үрейге бойыңды шалдырсаң, əрине бұл сəтте қару сілтеуге де адамның мұршасы келмейтіні хақ. Міне, қазіргі сəтте Асубай да осы қағидаларды ойына түйіп, не кездессе де қырғидай қысып алуға іштей əзірленіп, жан-жағына мұқият көз сүзіп келе жатыр еді.

	Бұрын да осы орманның талай жерін аралап өткен Асубайға мұнда өскен неше алуан ағаштар, əртүрлі шөпшалаң өсімдіктер пəлендей бір жаңалық əкеле қойған жоқ. Бəрі де көзтаныс дүниелер. Дегенмен, көңіл түкпірінде бұдан да басқа сайрап жатқан бөгде дүниелер аз емес еді. Əсіресе, оның ойын шартарапқа шарықтатып, санасына құпия-сыр боп қатып қалған бір-ақ нəрсе бар. Ол – соңғы уақыттан бері ұйықтаса түсінен, оянса өңінен кетпейтін сұр қаншықтан тарап, бүкіл орманды құт мекеніне айналдырған төбеттер болатын. Міне, тағы да көз алдына сұр жыртқыштар елестеп, қай бұрыштан жалт етіп, бой көрсетер екен деп көз жетер жерге қадала қарап келе жатыр.

	Шақырған көкек дауысы, қарқылдаған қарға, шықылықтаған сауысқан, тоқылдаған тоқылдақ, шиқылдаған торғай – осылардың бəрі де тіршілік қамына кірісіп, ағаш арасын сахнадағы оркестрдей неше алуан əуенге бөлеп тұр. Анда-санда жол кесіп, ерсілі-қарсылы жүгіріп өткен баршатышқаннан басқа ірі аңның бейнесі жанарға көпке дейін шалынған жоқ. Негізгі мақсатын ұлын іздеуге бағыттаған Асубай мұны да қаперіне берік ұстап, кейде адам ізі бар ма екен дегендей өсімдіктен ада болған қазан орнындай тақырларға үңіле қарайды. Бірақ көңіл қуанарлықтай белгінің шаң бермегеніне қиналғандай, «уһ» деп ауыр күрсініп, шабдарды тебініп, ұлының тірі болса өзін, өлі болса сүйегін тауып алуға барын салып, алға өршелене ұмтылып келеді. Осынау көл-көсір орманның қай жерінен оның жүріп өткенін отағасы қайдан білсін? Көз алдына елестетіп, Алшағырдың қай жерде жүргенін тап басып айтатын ғұлама-көріпкел болмаған соң, бұл жерде тек кездейсоқтыққа ғана жүгінуге тура келетін сияқты.

	Асубай ағаш арасындағы ат сиятын саңлауларды қуалай отырып, күнбатысты бетке ұстап, алдан жиі-жиі кесе көлденеңдеген небір кедергілерге де бой берместен шамамен жарты шақырымдай жол жүрді. Ілгерілеген сайын ормандағы ағаштар да жиілеп, шабдардың алға басуы тіпті мұңға айналғандай еді. Жануар екеш жануар да қатты қиналып, қара терге түсті. Өзі де бұрын мұндай ауыр жолды көрмеген отағасы ішінен дағдарып, бұл қақпаннан қалай құтылу жолдарын қарастырып келе жатыр. Тіпті жан-жануарлардың аяқтары тимеген, қаулай өскен шөптері белуардан келетін, жалғыз аяқ деген соқпақ өңің түгіл түсіңе де кірмейтін қылбұраудай қапасқа да танауы тіреліп, есі кетіп, жаны шыққанда барып киіз үйдің орнындай алаңқайға шыққанда ғана көл астынан қалқып шыққан су сиырдай демін бір-ақ алғандай болды.

	Жан-жануарлар да кең тыныстап, көсіле жортқанды ұнатады ғой. Сондықтан өзі келіп жеткен жолдың өн бойынан баршатышқан, тараққұйрық, қоян секілді ұсақ-түйек елеусіз бірдеңелерден басқа ірі аңдарды кездестірмегенін осы себептермен байланыстырды. Тіпті осындай қысылтаяң сəтте олардың төбе көрсетулерін де қаламаған. Аң аулауды мақсат тұтып, сол үшін орман кезіп келе жатқан аңшы емес, негізгі ойы ұлын тауып алуды мойнына бұршақ сап тілеп келе жатқан Асубай тағдырдың аяқ астынан табыла кеткен сыйы боп көрінген алаңға атының арынын басып, өзі бұйығы денесін сəл сергітіп, дем алмаққа шабдардың тізгінін тежеп, мылтығын қолына ұстап жерге түсті. Мұнда да шөп қалың шыққан екен. Бірақ бұл жерге аң тұяқтары тигенге ұқсайды. Кейбір жерлері күлбілтеленіп, аламыш-аламыш болып қалған. Тіпті аша тұяқты жануарлардың іздері де тайға таңба басқандай сайрап жатыр. Алаңқайдың ауасы да мол бола ма, əлде отағасына солай көрініп кетті ме, денесі лезде сергіп, дем алысы да жиілегендей əсер алды. «Үмітсіз − шайтан» дегендей ұлынан бір белгі қалды ма дегендей тағы да ашықтың тақыр тұстарына жанарын сүзіп, адам ізін шолуға кірісті. Қырсыққанда үміті ақталмады. Ұлының атын атап, дауыстайын деп ойлап еді, бірақ бейбіт жатқан жыртқыштардың назарын өзіме аударып алармын деп бұл мақсатынан да лезде айныды.

	Шабдар да басына төнген ауыр қорлықтан құтылғанына мəз болғандай шұлғып, аузын жерге салып, жасыл шөпті кірткірт жұла бастады. Анда-санда пыр етіп ұшқан торғайлардан селк ете қалып, басын жерден көтере қояды. Содан соң «сен мені қайда алып келдің?» дегендей иесіне қарап, көңілсіз осқырынып, айналасына бір қарап өтеді.

	Қапырық пен ұйыса өскен қалың ағаш жануарды да қинап тастаған екен. Денесінде бірде-бір құрғақ тамтық жоқ. Ініне су құйған саршұнақтай өне бойы терден жылтырап, бусанып тұр. Асубай атының босап кеткен айылдарын тартып, үнемі қанжығасынан түспейтін ала қоржынын түзетіп қойды да, шабдарды шылбырынан қарағайдың діңіне байлап, өзі темекі тартуға кірісті. «Бұл ұлды енді қайдан іздеймін, көкке ұшып кетті ме, əлде жер тартып кетті ме?» деп темекісін будақтатып, мылтығын қасына қойып, пышағын да алдына тастап, көсіліп отырды. Күн жоғарыға көтерілген сайын ауа да қызып, айналаны ыстық леп шарпи бастады. Жақын жерден естілген құстардың дауыстарынан басқа бөгде дыбыс құлаққа шалынған жоқ.

	Отағасы дөңгеленген ашықты айналдыра шолып шықты. Келген жағын мөлшерлеп, дүниенің төрт бұрышын тап басып ажыратып отыр. Өзінің бағыт алған күнбатыс жаққа назарын тіктеп еді, ит тұмсығы өтпейтін жынысты көріп, өзінің жүріп келген қорлығы аз болғандай бұл жақтағы көріністен жүрегі шайлығып, жанарын еріксіз күнгей тұсқа аударған. Бұл жақтың ағаштары бір-бірінен алшақ өскен екен. Тіпті көзіне көрінер-көрінбес елеусіз соқпақтың жатқанын да аңғарды. Орнынан тұрып, жайлап басып мылтығын кезей ұстаған күйі өзін қызықтырған жерге жақындады. Ия, расында да бұл бағыттың ағаштары селдір өскен екен. Əрі қарай көзін тіктеп, қуыс-қуысты жанарымен тінтіп өтіп еді, тіпті бір атты кісі түгіл, екі салтатты қатар жүре алатындай мүмкіндікті көріп қуанып кетті. Ол енді ғана қалың жыныстың тура ортасымен жүріп өткенін сезді. Оңға қарай екі жүз қадамдай қиғаштай салса осыншама қиналмас еді. Мұндай болатынын ол қайдан білсін?! «Көрмеген жердің ой-шұңқыры көп» деген осы да. Талай жыл осы орманның шығыс бөлігін жайлап келе жатқан Асубай өзіне сырттай жақсы таныс жынысты жете білмегеніне іштей ыңғайсызданып қалды. Дегенмен, ерте ме, кеш пе, мұны да біліп жүрген жөн сияқты. Алда тағы да қандай кесапаттың кездесетінін кесіп айту қиын.

	Жылда тау кезіп, жота-қысандардың ұңғылшұңғылдарында қымбат заттарын жоғалтып, соларын тауып алуға барын салып іздеп жүрген адамдардай бұл өлкенің əрбір бұрышынан кездесе кететін геологтардың қаралары міне, маусым орталап қалса да көзге шалынатын емес. Ана жылы олардың Володя деген бастығымен тамыр да боп қалған.

	Шабдар аттың үстіндегі тасбақадай жалпиған күрең ертоқымды сол орысқа бір қой беріп айырбастап алып еді. Сол уақыттарда Асубай өзіне қажет кейбір бұйымдарды солардан сатып алып, не ет, суырдың терісіне, сары майға ауыстырып алушы еді. Сабаздарың ақшаны да жек көрмейді. Отағасы кей сəттерде олардан оқ-дəрі, шаруаға қажетті шпагат, күрек-балтаға дейін сатып алған кездері болған. Солардың қараларын көрмегелі де біраз жыл боп қалған, өйткені Асекең де бұл жайлауға араға қаншама жыл салып көшіп келіп отырғаны биыл ғана. Егер олар осында болса сол елгезек, бұйра да жирен шашты, жас та болса денесі аюдай қорбиған, адамдармен тез тіл табыса кететін жылпос Володя осы аймаққа келген болса Асубайдың үйіне бір соқпай кетпейтіні анық еді. Олардың айтуы бойынша күзде, қар түсіп, шұнақ аяз қысқан кезде елдеріне кетіп, содан соң қар еріп, күн жылынып, айнала көкорай шалғынға оранатын мамыр, маусым айларында қайтып келетін.

	Асубай кезінде осы орманның теріскей-батыс жағындағы бір бөлігінде орналасқан төрт бұрышты, қарағайдан қиып салынған тамдарында да болған. Бірақ таза ауада жатуды ұнататындықтан шығар, олар көбінесе ағаш үйлерінің қасына шатыр тігіп, сонда дем алуды хош көретін.

	Олардың негізгі көліктері – екі аяқтары. Қия-белдерді жаяу аралап əбден машықтанып алған олардың таудың аша тұяқты аңдары секілді жүрістері де ширақ, адымдары да кең. Бəрі де спортпен шұғылданатын көрінеді. Асубай сол сапарында көргені – салмағы бір жарым пұт тартатын қошқардың басындай жұмыр гирлер мен екі ағашқа көлденең кағылған лом сияқты ұзынша темір таяқ еді. Сол кезде Володя «біздің үйімізді көріп қайт» деп қолқалаған соң Асубайдың да көрсеқызарлығы белең алып, геологты атына мінгестіріп, теріскейдегі қия-жоталарды жоғарылай өрлеп біраз қашықты еңсергені қазір де көз алдында.

	Қазіргі сəтте осы оқиғаларды көз алдынан өткізіп отырып геологтардың сол кездегі төрт бұрышты ағаш үйін есіне түсірді. «Əр нəрсеге қызығып, білмейтінін білуге үнемі құштарланып жүретін Алшағыр мүмкін солай қарай тартып кеткен болар? Сол кезде ұлы да дүниенің қыр-сырын бағамдай білмейтін кішкентай еді. Бірақ айтылған əңгімені зерделі бала бəрібір ойына түйіп алады ғой, бұл дəу де болса геологтардың үйіне барды» деп ойын ақырғы рет түйді. Ол жаққа барудың үш жолы бар: біріншісі – сол өзі жүріп өткен теріскейдегі қия-жоталардың, тау-тастың арасындағы шиыр-шиыр тар соқпақтар арқылы, екіншісі – тағы да бетжүзіңді ағаш бұтасына сабалатып, ойлы-шұңқыр, қауіпқатері шаш етектен орман арасындағы көрер көзге белгісіз ашықтарды қуалай жүріп жету болса, үшіншісі – күнгейдегі орман жиегіндегі жасыл ойпатта ағып жатқан өзенді жағалай отырып ешбір кедергісіз, қауіп-қатерсіз жетіп бару еді. Сол Володяны алып барған сапардан қайта оралғанда да Асубай соңғы жолды қалап, атының шашасына шаң жұқтырмай орағытып үйіне аман-есен жетіп келген. Ол кезде қазіргідей орманды құмырсқадай қаптап кеткен ит жүзді, қасқыр қылықты қаныпезер жыртқыштар атымен жоқ еді.

	Бағанадан бергі күнгей жақтағы ағаштар арасынан шықылықтап отырған жалғыз сауысқан үніне назар аудармай келген Асубай мазасыз құстың дауысына дауыс қосылып, бейбіт тыныштықтың берекесін ала бастағанда ғана бұл тіршіліктің жайдан жай болып жатпағанын көңіліне түйген. «Əй, иттер-ай, нені көріп таңырқап тұр екенсіңдер» деп мойнын бұрып, өзі жүруге бағытталған ағаш араларына көздерін жүгірте барлап шықты. Дауыстар тым əріден естіліп тұрса керек. Жақын жердегі қарағайлар тып-тыныш, ұйқыдан жаңа ояна бастаған ару секілді, сол мүлгіген қалыптарын сақтап, ұшар бастарын аспанға атып, жайбарақат тұр. «Бəлкім, Алшағырды көріп мазасызданып тұрған болар» деген ой санасына келіп, ұлының атын атап, дауыстап шақырғысы келіп кетті. Бірақ, бұл əрекетінің тағы да қисыны жоқ екенін ескеріп, неде болса жақындап барып көрейін деген ниетпен атына мінді. Қаруларын сақадай сай дайындап, бойына біткен бар күш-жігерін бір жерге топтастырғандай шіреніп, атын тебінді де алға жылжыды.

	Ағаштар бір-бірінен қол созымдай алшақ өскен орманның бұл қуысы жүруге ыңғайлы екен. Соның өзінде де көзге ілінер алыстағы қарайған затты ажырату мүмкін емес. Қарағайлар селдір өссе де көз көрім жерді бақылау оңай шаруа болмай шыққан соң үздіге, өршелене айқайласқан ала қанат жеңілтек құстардың дауыстары келіп жатқан жақты мөлшерлеп, шабдардың басын солай қарай бұрды. Асубай бет алған жеріне жақындаған сайын бір нəрсеге ерегіскендей құстардың дауыстары да өршелене түсті. Бір уақытта құлағына гүжілдеген сүйкімсіз дауыс шалынды. «Ой, мынау аю ғой, бұл не істеп жүр екен?» деп отағасы мылтығын дауыс шыққан жаққа көздей ұстап, ағаш арасынан сығалай көз жіберіп, атының тізгінін сол қолымен ірке отырып, адуынды жыртқыштың үстіне байқаусызда түсіп қалмайын дегендей жанарын бір нүктеден тайдырмай алға жылжып келеді. Жақындаған сайын ұшып-қонып, дегбір таппай жүрген сауысқандардың алғашқы легі де көз ұшына ілінді. Қырағы құстардың көздері ат үстіндегі адамды да шалған сияқты. Екеу-үшеуі қанаттарын жалпылдатып, Асубайды да айналып ұшып, «мынау тағы қайдан шыға келді» дегендей отағасының төбесінен дауыстап өтті. Біреуі ішін де босатып жіберді, ақ жібектей созылып түскен саңғырық ат жалынына тиіп, төмен сырғыды. «Бұл жай нəрсе емес» деп ойлаған Асубай ағаш араларынан сығалай көз жіберіп, атының басын ірке тартып, əупірімдеп ілгері адымдай түсті.

	Қарағай басына шоғырланып, басын төменге тіктей шықылықтаған сауысқандардың бейнелері көзге анық көрінсе де, олардың нені көріп даурығып жүргендері Асубайға əлі беймəлім еді. Өйткені, ұйыса өскен ағаш бұтақтарынан жердегі дүниені тап басып айыру мүмкін емес тұғын. Бірақ жаңағы бір естілген дауыстан жақын жерде аюдың жүргеніне отағасы күмəн келтірмеді. Міне, ойын аяқтап үлгермей гүжілдеген дауыс тағы да қайталанды.

	Асубай тізгінін тартып, шабдарды тоқтатты да, барлық назарын аюдың тұрған жерін анықтауға бағыттады.

	«Сақтықта қорлық жоқ» дегенді қазіргі сəтте негізгі ұран етіп алған оның көзі өзінен жиырма-отыз қадамдай жерде жонын осылай қаратып, өзі жуан да кəртеміс қарағайдың қуысынан бірдеңе алып жеп отырған алып аюға түсті. Қос жанары мен есі-дерті басқа жақта отырған жыртқыштың жақын арада орнынан тұрып, басқа жаққа маймаңдай басып жөнелетін түрі жоқ. Төбесінен төнген мазасыз құстарды да елең қылмай, ағаш қуысына алдыңғы аяғын тығып жіберіп, сүйікті асын тапқанына дəн риза секілді. Қара тон киген, қапсағай денелі, жауырыны жерге тиіп көрмеген батыл жүректі балуанға кебірек ұқсайды.

	Асубай ағаш діңіне ұя салған жабайы аралардың балын сүйсіне жеп отырған орман иесіне қарап, өмірінде алғаш рет осындай аңмен кездескеніне таңырқағандай бір сəт тас мүсіндей қатып қалды. «Аюдың майы, əсіресе еті адам денсаулығына өте пайдалы болады деуші еді. Осы отырған жерінде омақастырсам ба?» деген ой лезде соғып өткен дауылдай санасын сілкілеп өтті. Осы сəтте періште келіп ақыл айта бастады: «жоқ, ойбай, атай көрме, өзімен-өзі болып тамағын тауып жеп отырған тұяғы тырмадай жыртқышта не шаруаң бар, аман-сау тұрғаныңда өз жолыңмен жөнеле бер...» деп сөзін сабақтай бергенде сонау бір сəтте періштемен шайқасқа түскен шайтан келіп періштенің аузын алақанымен жауып жіберіп, одан əрі тіл қатуға мүмкіндік бермей бар күшін бойына жинап, салалы саусақтарымен періштені итеріп кеп жіберді. Қаруы да, қайраты да осы жолы басым көрінген əзəзіл беті қайтқан періштені тырп еткізбей үстіне шығып алған соң кезекті сөзді өзі алып, сұсты жүзімен Асубайды алдап, арбап, сыбырлай бастады: «сен алғашқы сəтте дұрыс ойладың, оның еті де, майы да, терісі де – бəрі де пайдалы. Мұндай мүмкіндік саған ғұмырыңда бір-ақ рет келеді. Сол себепті қапы қалма. Бас аюды қыр жонынан» деген соң осы үгітке мойынсұнған отағасы да шайтанның тілегін орындауға бет бұрды.

	Əуелі ағаш араларымен ақырын жылжи отырып, аюдың бүкіл денесі көзге ілінетіндей таяқ тастам жерге дейін жақындап келді. Расында да аюдың жоны алты қарыс, тым ірі екен. Сауысқандардың шықылықтағандарына бойы əбден үйренген қоңыр маймақ бұлардан басқа айналасында тіршіліктің жоқтығына біржолата иланғандай маңайына мойнын бұрып та қарамастан сол жүресінен отырған күйінен айнитын емес. Асубай бір-екі қадам тағы да алға жылжымақшы боп атын тебініп еді, шабдар да қонжиып отырған аюды көріп, құлақтарын қайшылап, осқырынып бір адым ілгері баспай қойды. Қосауызына имандай сенген Асубайдың да қазіргі сəтте ештеңеден тайынар түрі жоқ. Мылтықтың ұңғысын аюдың желке тұсына көздеп ішінен «періште, қолдай көр, асығымды алшысынан түсіріп, береріңді белшесінен бастыр» деп иман айтқан молдадай сыбырлай жөнелді. Осы сəтте періштенің де тіл қатқаны құлағына келіп жеткендей болды. Жел үрлеген самырсынның сазындай жыламсыраған дауыс қыстығып, ренжи шықты:

	«жоқ, қолдамаймын, қазір сен ібілістің өктеміндесің, ол сенің бағытыңды айқындап қойды, енді мен оған қарсы шыға алмаймын!».

	Мылтық дауысы «шаңқ» етіп, бейбіт жатқан орманды əп-сəтте дүрліктіріп жіберді. Сауысқандар бір мезгілде топырлап аспанға көтеріліп, бастары ауған жаққа самғай жөнелді.

	Зəресі өлердей ұшқан шабдар да езуін керген ауыздыққа бой берместен алға қарай ұшқан. Асубайдың аюды бір атқаннан баудай түсіремін деген қиялы адыра қалды. Жабайы жыртқыш көрер көзге оралымсыз, епсіз, қимылы жалқау көрінгенімен жеме-жемге келгенде арғымақтай ұшқыр, жолбарыстай икемді, арыстандай адуынды екен. Бойына дарыған оқты да елең қылмай, қас пен көздің арасында орнынан ұшып тұрып қасынан желдірте шоқытып бара жатқан ат үстіндегі адамға тап берді.

	Осы сəтте жақын жерден естілген иттердің үргенін де Асубайдың құлағы шалып қалып еді. Бірақ олар туралы əрі қарай ойлауға мұршасын келтірмеген ашуға мінген алып аю гүжілдей ақырып көзді ашып-жұмғанша атылып келіп, отағасының аяғын тізеден төмен қарай сояудай өткір тырнақтарымен сыдыртып өтті. Керзі етігін айыра отырып, Асубайдың бір қабат етін де қызылшақа етіп, іліп түсті. Қан-жоса болғанына қарамастан мылтығын қайыра оқтауға да шамасы келмей, ендігі қорғаушысы астындағы шабдары болған соң, атының төрт аяғына сенім артқан. «Аюды атқаннан кейін өлтіру керек немесе тимей өз жөніңмен кеткен дұрыс. Бірақ жаралы жіберуге əсте болмайды» деген сөздерді талай естіген Асубайдың шынымен өн бойын үрей билеп, зəресі зəр түбіне кетті.

	Соңына жалт бұрылып қарап еді, аузын арандай ашқан ажал соңынан өкшелей қуып келеді екен. Жаны мұрнының ұшына кеп тірелген отағасы алдағы көрер күні мен балашағаларының қызығына оң аяғының асықты жілігін де ішінен айырбастап жіберген еді. «Шіркін-ай, болар-болмас боқ үшін өз бетімен отырған жыртқышта нем бар еді, жақсының емес, жаманның азғырғанына ергеніме жол болсын» деп əншейінде батыр пішінді, батыл ойлы Асубайдың қос жанарынан домаланған жас атып-атып кетті. Алға көз жіберіп еді, бағына орай ағаштар да селдіреп, ат шабатын алаңқайлар кеңіп қалған екен. Осыны сезген шабдардың да екпіні күшейіп, адымы ашыла түсті. Отағасының болжамы бойынша орман мен ойпаттың түйісер тұсы да қашық емес сияқты. Тағы да соңына мойнын бұрып қараған Асубай аюдың арқан бойындай алыстап қалғанын көрді. Əлгіндегі үрген иттердің дауыстары қазіргі сəтте құлақ түбінен шыққандай тым жақыннан естілгендей əсер етті. Шабдар ілгері қарай тақымын созған сайын аюдың гүжілдеген дауысы бəсеңдеп, оның үнін шабалана, өршелене үрген иттердің дыбыстары тұншықтырып жібергендей болды.

	Асубай жыртқыштардың тас лақтарым артта қалғанын сезіп, жаралы аяғынан төмен сырғыған қанға да назар аудармастан шабдардың тізгінін тежеп тоқтатты да, осы бір қас қағым сəтті бос жібермей босаған оқтарды дереу суырып алып, олардың орнын жаңаларымен толықтырды. Бұл жердің ағаштары көсенің мұртындай тіпті селдір екен.

	Əр-əр жерде бұйдалана өскен шыршалардың арасынан отағасы күнгейге қарай көз жіберіп еді, өзі нысанаға алып келе жатқан жасыл ойпаттың кілемдей құлпырған əсем келбеті де жанарына іліне кетті. Тағы да бойын билеген зор құштарлық «соңымда не боп жатыр екен» дегендей атының басын қайтадан кері бұрғызған. Міне, отағасының көзіне аю мен иттер шайқасқа түскен қанды қырғын елестеді.

	Жүз қадамдай қашықтап кеткен екен. Бірақ, ағаш арасын қуалай қызықтаған Асубай жыртқыштардың бірбірімен жан аямай қырқысып жүргенін анық байқады. Ешнəрседен тайынбайтын төрт төбет аюды ортаға алып біреуі артынан, біреуі бүйірінен, əйтеуір төртеуі төрт жақтан қыспаққа алып, орман патшасына дес беретін емес. Қыр желкесінен оқ тиген аюдың да арыны бəсеңдеп, аяқтарына біреу кісен салғандай кібіртіктеп қалыпты. Аю Асубайдың соңынан өкшелей қуғанда иттер де оның қарасын байқап, соңына түскен секілді. Назары төбеттерге еріксіз ауған алып аюдың аттылы адамның соңына түсіп, оны қайткен күнде де мерт қылуға бағытталған оспадар қылығын ойда жоқ жерде еріксіз үзіп жіберген төбеттердің əрекетіне Асубай осы қазір қарап тұрған сəтте сүйсініп, іші жылып қалды. «Бұл иттер болмаса мына айдаһар мені жер жастандырмай тынбас еді» деп ішінен күбірледі. Бірақ, қастарынан шоқытып өткен кім болса соның соңынан далбаңдап өкшелей қуатын иттердің қандарына сіңген қасиетін бес саусағындай білетін отағасы аюдың да сондай бір кездейсоқ нысана екенін санасына жеңдірген соң, еріксіз «бірің өліп, бірің қал» деді ішінен. Егер олардың жолдарына өзі дөп келсе де аюдың кебін киетініне отағасы күмəн келтірмеді.

	Айқасты жіті қадағалап тұрған ол ендігі бір заматта алдына жақындаған төбетті қапсырған бойы кесілген дөңбектей құлап түскен алып жыртқышты көріп «енді бітті» деді ішінен ауыр күрсініп. Сол-ақ екен қалған үш төбет аюдың қайыра тұруға шамасын келтірмей, жан-жақтан азуларын салып жіберіп, өлгені немесе əбден əлсірегені белгісіз алып аңды жұла бастады.

	Бұдан кейінгі оқиғаны байқап тұруға дəті шыдамаған отағасы төбеттердің өзіне назарлары аумай тұрған сəтті пайдаланғысы келгендей шабдардың қос бүйірін жарып жіберердей боп бар күшімен тебініп-тебініп қалды да, атының басын жасыл шалғынға бағыттап, шоқытып ала жөнелді. Үрейі ұшып, тықыршыған жануар да осыны күткендей арынды шабысына салған. Асубайдың ендігі ойы үйге жетіп, бір шара жасап, жыртқыш салған терең жараның қанын тоқтату еді.

	Уақыт өткен сайын қан сорғалап ағып, көзі қарауыта бастады. Орманнан əбден сытылып шығып, атының басын күншығыстағы үйіне қарай бұра бастап еді, оқ бойындай жерде сағымдана бұлдырап бара жатқан екі ноқатты көзі шалғандай болды. Бағанадан бері аюмен əлекке түсіп жүріп, есінен Алшағырды да шығарып алған екен. «Сені іздеп жүріп, əкең де бір пəлеге тап болды» деп қонышы мен шалбары жырым-жырым боп айрылған тұстан шып-шып аққан қызыл қанға қарап, көзіне өлім елестеп кеткендей болды.

	Ендігі жерде алдан қауіп төніп тұрмайтынына көзін жеткізгендей болған Асубай қолындағы қосауызын иығына асып алды да, дүрбісіп алып көз ұшындағы қарайғандарға жанарын сүзген. Олардың ұлы мен иті екеніне көзін əбден жеткізіп, қуанышы қойнына сыймай кеткен отағасы ештеңеге мойнын бұрмастан тағы да шоқыта жөнелген. Ештеңе болмағандай иығына əкесінің тонын салбыратып іліп, бір қолында сойылы, бір қолында бос қапшығы салақтап бара жатқан Алшағыр соңынан естілген ат дүбіріне назарын аударып, тоқтай қалды да, кері бұрылды. Сұртөбет те қожайынын алыстан танып дегбірсіздене Асубайға қарсы жүгірген. Тілін салақтатып жетіп келген итіне болған оқиғаның бəріне осы төбет кінəлы боп көрінгендей жирене қарады. Сұртөбет соңғы кезде жиі-жиі мазасын ала бастаған қандастарынан аумайды екен. Түс тоқтатып, еркелей арсалаңдап келген итіне қараған отағасы қазіргі сəтте осы жайды аңғарғандай болды. Бірақ итіне қарсы əрекет жасап, оспадарлыққа барған жоқ.

	Əкесінің көңілсіз, бозғылт жүзін көрген Алшағыр да бірден не айтарын білмей тосылып қалды. Бір жағынан ұлын аман-есен кездестіргеніне қуанып, екіншіден Алшағырды ат сабылтып іздеп жүріп, аюдан ауыр жарақат алғанына өкінгендей Асубай еңіреп жылап жіберді. «Ұлым-ау өлтірдің ғой, соншама саған не істеп қойып едім» деп зарлай бастаған əкесіне таяп келген Алшағырдың көзі жырым-жырым болған керзі етігіне түсті. Білтелеген қан іздерін көріп, үрейі ұшып кетті.

	Əуелде не істерін білмей сасқалақтап қалған Алшағыр есін тез жинап, əкесін аттан түсіріп, дереу жарасын таңып, қанын тоқтату мақсатымен іске жылдам кірісіп кетті. Бойында құнан өгіздің қайраты бар əкесі былқ-сылқ еткен көтерем аттың кебін құшқан екен. Əупірімдеп, əкесін аттан түсіріп алған соң етігін шешті. Байпағы да, аяғы да қып-қызыл қан. Етігінен де бір кеседей қан төгілді. Шалбарының жыртылған балағын жоғары көтерді, аяғының тізеден төмен қарай бөлігінің кейбір тырнақ дарыған жерлерінен ақсидаланып сүйегі де көрініп тұр. Əкесінің ауырсынып, ыңырсығанына да қарамастан үстіндегі жейдесін шешіп алып, шып-шып аққан қанды сүртіп, содан соң жараға лайықтап жыртып, тас қып байлап тастады. Көзін бірде ашып, бірде жұмып жатқан əкесінің қан-сөлден айрыла бастаған көгерген беттеріне қарап тіл қатты:

	− Көке-ау, не болды саған? Аяқ-астынан не боп қалды?

	− Аю, аю жа-ра-лл-ап кетті, балам, – деп əкесі еріндері дірілдеп əзер тіл қатты. – Балам, мм-мен кісі болмайтын сияқтымын. Денн-емнен жан кетіп бар-ра жатқан сықылды.

	− Ж-о-оқ, атай көрме, көке! Жазыласың, жараңды таңып, қанын тоқтатып қойдым, – деп Алшағыр əкесінің сөздерінен секем алғандай жыламсырай сөйледі. Содан соң Асубайдың жаралы аяғына көз жіберген бала-жігіттің көзіне ақшылт жейдесінің қып-қызыл реңке ауыса бастаған суреті түсті.

	«Шіркін-ай, жақын жерде доғдыр да жоқ-ау, не істеймін енді жалғыз өзім, көкем-ай жазылып, адам қатарына қосылсайшы» деп ішінен арман еткендей əкесіне біртүрлі жаны аши қарады. Мұндай болады деп тағдырдан əсте күтпеген Алшағыр да өз қылығына өкпесі өше өкінді.

	− Балам, – Асубайдың сөзі осы жолы анық шықты. – Бұл жарық дүниеде саған айтарым – ешкімнің ала жібін аттамай таза жүрші, айналайын. Мойныңдағы біреудің қарызы да дозақ жібіндей əсер етеді екен. Бұл жағынан да айтайын дегенім – біреуге қарыз болудан аулақ жүр. Мен олай-бұлай болып кетсем анау қызылқасқа тайыншаны Малқадырға айдап апарып бер. Былтыр күзде анау автодүкен айдайтын жігітке елу сом жетпей қарыз болып қалып едім соны да бере салыңдар...

	Адам ажалымен бетпе-бет келіп көрмеген Алшағыр əкесінің айтқандарын жай əңгіме ретінде қабылдаса да, жүрегі өрекпіп, ішкі дүниесін жалын шарпығандай өте ауыр сезімде болды. Сұлап жатқан əкесін тұрғызып, атқа мінгізу де қазіргі сəтте іске аспайтын қиял боп қалған секілді. Тек Сұртөбет пен шабдар ғана ештеңе болмағандай өздерімен өздері əуре. Шабдар басын жерге қойып жайыла бастаса, Сұртөбет жақын жерде тышқан қуып əлекке түсіп жүр.

	Əлгінде ғана сөзін анықтап жеткізіп, қой көздерін ұлына тесірейте қаратып жатқан Асубайдың жағдайы нашарлай түсті. Мата сыртына шып-шып тебіндеген қызыл қанның тоқтайтын түрі жоқ. Жап-жасыл көгалды да қызыл түске бояп, жерге сіңіп кетіп жатыр. Тағы да біраз уақыт өткесін əкесінің қимылсыз, мүлдем сұлық қалғанын көріп Алшағыр айналаны жаңғыртып дауыстап жіберді. «Ой қайран көкемай, асқар тауым, қорғанышым-ай, сенен де көз жазып қалдым ғой! Енді не істеймін, тəтеме не бетімді айтам-ау, а-уу!» деген қайғы мен мұңға толы бала дауысын естіген ат пен ит те қатып қалған мүсінге ұқсап əке мен балаға қимылсыз қарап тұрды. Санасыз тіршілік иелері болса да олардың жүздерінде Алшағырдың қайғысына ортақтасқандай бір сезімнің жатқаны анық еді.





