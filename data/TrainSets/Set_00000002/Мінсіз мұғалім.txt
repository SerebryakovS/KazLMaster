	Григорий Петров





«Мінсіз мұғалім»


	Петров Григорий. Мінсіз мұғалім. – Алматы: «Білік» баспасы, 2020. – 60 бет.

	Кітаптың түпнұсқа атауы:

	«İdeal öğretmen»

	Қайта жазамын!

	Өз ісіне берілген ұстаз ғана шәкірттерінің санасына сәулелі ой салып, өзгерте алатыны ақиқат. Ұстаздық тек беретін біліммен ғана келмейді, ұстаздық – жүрек ісі болып табылады. Сондықтан да, ұстаздық сара жолын таңдаған жас ізденуші үшін ең бірінші өзін-өзі тәрбиелеу қажет.

	Григорий Петровтың бұл шағын еңбегінде өзін еліне арнаған профессор Рачинский есімді алып тұлғаның үлгі боларлық ғұмырынан сыр шерткен. Тілі жеңіл, қысқа ғана шығарманың берер тәлімі мол.

	Кітап ұстаз болғыcы келетін шәкірттерге арналады.





Сөз басы





(С.А.Рачинский)





	Григорий Петров туралы бірер сөз

	Оның шығармашылығы туралы

	«Ұлттың оянуы» кітабы туралы айтып кету. Кезінде Ататүрік әрбір түрік әскерінің жастанып жатып оқитын кітабы еткен оны.

	«Мінсіз мұғалім» Г.Петровтың кезекті туындысы. Алаш арыстарының еңбектерімен үндеседі.





Саяттың алғысөзі


	Идея іргетасы 2012 жылы Қарашаңырақта білім алушы шәкіртке шынайы жаны күйетін магистрант-мұғалімдермен қаланды... Таңдаулы ұстаздыққа құштар жандармен білім беру саласындағы проблеммалардың шешімін іздеу және оны ұлттық негізде қаракөздерге жеткізу тәсілдері аясында топталдық... Ойларымыз бір жерден шығып, алғашқы қарлығаштар өздерінің өмір жолын «ұстаз» болуға арнайтындарына серттесті... Арада уақыттар өте, әрқайсымыз кемі 3 жылдай мектеп қазанында қайнап, шәкірттер баулып, түлектер шығардық... Шәкірттеріміздің алды студенттік кезеңді өткеріп, қазір осы аталамыш академиямызда ұстаздық етуде (М: Айдын Жексенбай). Тіпті кейін, мектеп қабырғасынан түлеп ұшқан түлектер академия ұстаздарының еткен еңбегі мен төккен терінің жемісі негізінде бала күнінен баптаған мұғаліміне деген сыйы жылдар өте жаңара түскендей. Ұстаздарына деген құрмет, сүйіспеншілігінің соңы кей шәкірттердің техникалық мамандықта оқып жүрсе де, қайта айналып өзінің ұстазының жолы мұғалім мамандығына тапсыруы, екінші рет оқуға түсіп, бүгіндері университетімізде және педакадемия шеңберінде білімін толықтыруда. (М: Аршын 3 курс математик)

	Осындай өмір өткелдерінен өткен ойлары, іске асып, шәкірттері «адам» болып, сосын мықты маманға айналуы – негізін қалаушы біздерде сенім отын маздата түсті... Ендігі мақсат, бұл әр мектепте жетектеген дара оқушыларды бір идеяға шоғырландырып, «ұлтқа қызмет» дәнегін сіңіру. Университет қабырғасында өз мамандығымен қатар, тәрбиелік бағыттағы іс-шараларды және танымдық (кітапхана, музей, театр) кездесулерді қостық...

	Сөйтіп жүргенде, біздің негізгі мұғалім боламын деген «батырлар», көбіне ауылда және «бидайдың барар жері диірмен» дегендей педагогикалық университеттерде екеніне көз жетті... Бірақ біз бәріміз білетіндей, «дәрігер», «педагог» боламын емес, жас жеткіншектер әнші, биші, оның өзі кәсіби деңгейде болса ғой әрине, дәстүрлі өнер емес, көрсеқызарлықпен даңғазалық еді. Өйткені ұяда көргені, ұшқанда ілгені, жылаңқы телехикаядан бастап, интернеттен қабылдағаны бар ұрпақ сабақтастығын балталауда еді... Бұл қазанды жылы жабайық, әйтпесе бықсық секілді шұқылаған сайын саситыны бар, тек біз жоғарыда істегеніміздей, проблеманы реттеудің жолы, шимақтың шеті жатқан ауылға тарттық...

	Алматы облысын 2015 жылы күзінен Қонаевтың ауданынан бастап оқушыларды ҰБТ-ға дайындап, мақсатымыз ауыл балапандарының деңгейін көтеріп, биіктерге (универге) қанат қақтыру... Бірінші ауданнан нәтижесі көріне бастағасын, өзге аудандар мамандарымызды шақыра бастады. Сонда біздің мектептегі негізгі пәндер бойынша апарған сайдың тасындай мамандарымыз ол кездегі 18 ауданға тарыдай шашылып көрінбей қалғандай болды...

	 Біздердің алдымызды ауыл өмірі, техникалық база, маман тапшылығы тағы жетіп артылатын кедергілер күнде кес-кестеп отырды. Осы сәттерде «қабырғасын бір-біртіндеп сөксе де, қабағын шытпас қара нар керек, бүйткен бұл іске» демекші, маңайымызға Алаштықтарша бел сыбана кірісетін қаншалаған өз саласының майталмандары жетпейтінін түсіндік. Шешінген судан тайынбасы бар, ұзын саны ауыл баласын атқа қондырып, аяқтандырып, универге сүйреуімізге төрт жылдай уақыт өтті. Осы аралықта 3 мыңдай түлек ұшырып, небір алтын белгі, ерекше қабілетті оқушылар біздің шеберханадан шығып отырды... Енді осы үкілеген үмітті арқалаған жастармен өзіміздің білім ордамызға қайта келдік, өйткені ыңырсыған ауыл қараңғылығына көзі ашық мамандар қажет. Ауыл деген академиядан келген оқушыларымыз студент атанып, Абай атындағы ҚазҰПУ білімгерлеріне қосылып 2019 жылы сәуірде ресми түрде «Педагогикалық шеберлік академиясы» құрылды... Бүгіндергі академия аясында «Оқырмандар клубы», «Шуақ еріктілер тобы» жұмыс жасайды... Шынайы мұғалім боламыз деуші білім ізденушілер үшін 21 мамандық бойынша ұстаздар тегін сабақ беруде, ал студенттер ұстаздарының жақсылығына жауабы ретінде балалар үйі, көп балалы жанұя, әлеуметтік жағдайы төмен отбасылардың балаларын оқытуда... Сөйтіп кішкене ғана ниеттер, талайларға үміт сәулесін түсіріп келеді. Тіпті тұрмысы төмен отбасыларының балаларын оқыта, жетімдер үйінің алдын алып, ал мемлекеттік «көп балалы ана» мәселесінде де өз үлестерін іспен көрсетуде... Бұл үздіксіз механизм, деміміз бітіп, көшіміз тоқтағанша жүре беретіне сенеміз... Өйткені біз бір жылға жетпей 600 білімгерді қамтудамыз...

	Өз мамандықтарымен қосымша оқымысты ұстаз қалыптастырсақ деген ниетпен «Оқырмандар клубы» аясында, болашақ мұғалімдеріміздің жанына азық болар төл әдебиетіміз бен әлемдік бесттелер болған, жанашыр педагогтардың бірқатар кітаптарын талдап, білім тұңғиығына бойлап келеміз... Жылға жетпес, бір оқу жылы аралығында 3 роман, 2 шығарма, 10 шақты поветь-әңгімелер оқып, ұстаздық қадамды нықтап алғандай болдық, әсіресе, Г. Петровтың «Мінсіз мұғалім» шығармасы, біздің білімгерлерге қанат бітірді, өздері түлеп ұшқан ауыл өміріне автормен бірге барып келгендей болды... Ал педакадемия негізін қалаушы біздерге бұл шығармадағы кейіпкерлер бұрын көрген түстей болып, Рачинскиймен тағдырлас күй кешкенімізді түсіндік. Сөйтіп ескі танысымыздай болған басты кейіпкердің оқиға желісі желдей есіп бізді осы шаққа әкеліп, шығарма соңы бүгінгі көрші елдегі атақты қайраткелер, рухани көсем, жалпы ел тізгініндегі ерлердің бір ғана Рачинскийдің жанкештілігі себебімен небір өз заманының батырларын шығарғанын аңғартты... Осы шығарманың желісі біздің өмірімізде де орын алып тұспа-тұс түсуі бізді көп толғандырды. Жауапкершілікті одан сайын сезінген мына біздерге болашаққа бағдарымыздың айқын да анық екенін шегелеген шығарма болды. Рачинский қайтпастығынан шыққан мұзбалақтарының жетістіктері оқырман қауымды қуантқаны да бар, тек ұстаздары сол еңбегінің биігін көре алмағандығы мұңайтты... Бірақ, еңсемізді көтеріп, ендігі қаһармандар мына біздің педакадемия шәкірттері екенін көреміз. Кішкене шығарма арқылы автор көпті меңзеді, біз сабақ алдық, Әлихандар қалаған мектепті, елдікті білетін ұстаздар үшін дайын даңғыл жол... Біз көбейетінімізге үміттіміз, өйткені біздің Рачинскийлер өзімізді өкшелеп келеді... Басқан ізіңнен жаңылмай шәкірттермен жүріп келе жатқан бұл көштің «жібек жолынан» да ғұмырлы болатынына сенеміз... Өйткені, күн санап шәкірттермен дәріс залдарымызда бос орындар өз егесін табуда...

	Еліміздегі күн астында қаншалаған мектеп болса, ол жерде біздің бір ұстаз қызмет ететіне көзіміз жететіндей... Тек сындарлы сәтте сынып қалмай, ұстаз атына лайық қызмет етсек дейміз...





Русланнан:


	Мұғалім түзелсе түзейді, мұғалім бұзылса бұзады. Мұғалім миссиясын түсінсе қоғам өзгереді. Алтынсарин атпақшы «Мұғалім – мектептің жүрегі», ол кез-келген білім мекемесінің тынысы. Қоғамның қандай да бір тұсынан резонанс басталса оның әсер ету амплитудасы шектеулі болу мүмкін, алайда сол резонанс мұғалімнен басталса, ол қоғамдағы әрбір адамның санасында, мінезінде, ұстанымында, болмысында, оның бойындағы құндылықтар жүйесінде, ойлауында оң ықпалы қалдырмай қоймайды. Сондықтан да болар, текті Алаш зиялылары мемлекет құрарда білім саласын, оның ішінде мұғалімдердің мәселесін ерекше ескергені. Осы бір кітапша, тіпті кітапшадан да шағын бір туынды еліміздегі әрбір мұғалімнің қолында, оның үндейтін құндылықтары әрбір мұғалімнің бойында болу керек деп ойлаймыз.

	Мұғалімдік ол – миссия, «харизма», қастерлі уәзипа, жүрек ісі (мамандығы). Сол құндылықтардан осы шағын ғана туындыдан сусындауға шақырамыз.





Күтпеген шешім


	1880 жылы Мәскеу университетінің профессорлары мен студенттерін және орыстың зиялы қауымын қатты таңғалдырған оқиға болды. Өйткені ел аузында жүрген әңгіме бұрын-соңды көз көріп, құлақ естімеген жаңалық еді.

	Университеттің ең жас профессоры, математик С.А.Рачинский жоғары оқу орнындағы мансабынан бас тартып, Ресейдің Смоленск облысындағы Татево ауылына өзін мұғалім етіп жіберуін сұрап, Білім басқармасына өтініш берген болатын.

	Профессор Рачинский, жас болса да, ғылым әлемінен ойып тұрып орын алған, аты аңызға айналған ғалым еді. Тіпті оның кітаптары орыс тілінен француз, ағылшын және неміс тілдеріне аударылған болатын.

	Бұл жас ғалымның шетелдік ғалымдар арасында да өзіндік орны бар еді. Рачинский жазған кітаптарға көз салған адам, оның білімінің көл-көсір екенін, таным көкжиегінің кең екенін бірден аңғаратын.

	Рачинский өзінен алдыңғы математиктердің үш ұйықтаса түсіне де кірмеген бірқатар жаңа көзқарастарды алға тартып, онымен шектеліп қалмай, ол мәселелердің шешімін қоса ұсынған болатын. Еуропаның сол кездегі көрнекті ғалымдарының бәрі де Рачинскийдің математика ғылымына өлшеусіз үлес қосып, қыруар еңбек сіңіретініне нық сеніммен қарайтын.

	Университеттегі студенттердің жас ұстазға деген ілтипаты айрықша еді. Аудиториялар лық толып, білімгерлер профессордың дәрістерін асыға күтіп, асқан құрметпен, зор ықыласпен тыңдайтын.

	Рачинскийдің ұстаздық тұлғасы биік-тін. Бітімі бүтін, болмысы ерек еді. Оның сабақтары өзге оқытушылардікі секілді жұтаң, құрғақ түсіндіруден ғана тұрмайтын. Профессордың рухы мен пікірі әрдайым ұшқын шашатын, дәрісті ұсыну тәсілі де тартымды еді.

	Студенттер профессордың берген білімімен сусындап қана қоймай, ақылы асқан ағайдың көргені мен көңілге түйгенінің көптігіне таңдана қарайтын және келтірген мысалдары мен дәйекті дәлелдерінің қуаттылығынан ләззат алатын. Профессордың сабағына қатысатындар ғаламның теңдессіз сұлулығын, жаратылыстың ғажаптығын және барлық болмыстың ерекше үйлесім тауып тұрған тамаша көрінісін математикалық есептер мен теңдеулер арқылы көргенде, ғаламат шабыт алатын.

	Рачинскийдің Мәскеу университетіндегі қызметін бастағанына он жыл да толмаған еді. Осынау аз ғана уақыттың ішінде шәкірттерінің үшеуі профессор атанып, олар да өз ұстаздары секілді, ғылымның біраз белестерін бағындырып үлгерген еді. Мұның бәрі Рачинскийдің ғылыми әлеуеті мен қабілет-қарымының күштілігін ғана емес, тұлға тәрбиелеудегі шеберлігін де дәлелдесе керек.



	Алайда, ғылым әлемі оны мақтан тұтып, математика білгірлері үлкен жаңалықтар ашуын күтіп жүргенде, жас профессор өзі сұранып барып, университеттегі ұстаздық және зерттеушілік қызметінен бас тартты.

	Барлығы бір-бірінен «Неліктен?» деп сұрасып жатты. Әдетте бұл сұраққа берілген жауап та қарапайым еді: «Неге дейсіздер ме? Ауылда, қарапайым ғана ауылда мұғалім болу үшін!..»

	Бұл ақылға сыйымсыз жаңалықты естігендер аң-таң болысты. Тіпті кейбіреулері: «Осы математиктердің-ақ естері ауысып қалады; ақылдарынан алжасып, саналарындағы сәуле семіп қалады. Олар тіпті өмірді де түсінбейді. Рачинский де солардың бірі болып шықты. Тұлға бола ма десек, бұл профессор да ақылынан адасқан біреу екен ғой» – деп, әртүрлі әңгімелер таратып жатты.

	Бұл хабарды естіген университеттің ректоры да ашудан жарылып кете жаздап, Рачинскийді былай деп сөкті: «О, Тәңірім-ай! Сен не істеп жүрсің? Осынша уақыттан кейін кішкентай бала секілді, тірі жан жоқ аралға түскен Робинзонның кебін киейін дедің бе? Осы уақытқа дейін қол жеткізген тамаша мансабыңды, қасықтап жиған абыройыңды әп-сәтте айрандай төге салмақсың ба?!.»

	Профессордың достары жер-жебіріне жетіп сынады: «Сен өзі бұл шешіміңнің тым асығыс, ойланбай қабылдана салған шикі шешім екенін ұғып тұрсың ба? Ауыл мектебінде мұғалім болып не істемексің? Ілініп-салынып лицей бітіргеннің кез келгені сенің ауылыңда мұғалім бола алады. Алайда, Мәскеу университеті сен секілді ғалым адамды оңайлықпен таба алмас. Бір ауылдың мектебінде мұғалім болу сенің санаңа да, біліміңе де пайдасын тигізбейді! Не істеп, не қойғың келетінін тағы да ойланып көр!.. Университеттегі профессорлық қайда, ауылдағы мұғалімдік қайда? Бір профессордың ауыл мұғалімі болуға бекінуі университет іргетасының теңселуі дегенді білдіреді. Бұдан былай үлкен ғалымдарымыз кітаптарын ауылдағы үйлердің пешіне жағып, үйді ысыту қалып па еді? Тағы да ойлан!.. Сен осыншама көл-көсір біліміңмен өгейсіген қараңғы түкпірлерде не бітірмексің? Өте асқақ рухың мен аса зор қабілетіңді түпсіз шыңырауға тастап жатырсың!..»

	Профессор Рачинский болса былай жауап беретін:

	«Мырзалар! Жаңылысып тұрсыздар! Мен, сіздер ойлағандай, көл-көсір білімім мен зор қабілетімді шыңырауға тастауға кетіп бара жатқан жоқпын. Қайта осы біліміммен халық арасындағы тасада қалған таланттарды тауып, жаңа қабілеттерді ашуға, оларды жарқыратып жарыққа шығаруға кетіп бара жатырмын.

	Бәріңіз жақсы білесіздер, жер астынан мұнай шығарғысы келгендер жер бетін бұрғылайды. Кейде тіпті жердің тұңғиық терең қойнауына дейін жетіп жатады. Бұл үшін көптеген ақша мен шығын жұмсайды...

	Міне, мен бүгін ұлттың рухының тұңғиықтарында мыңдаған жылдар бойы бітеліп жатқан қабілеттерді оятып, жарыққа шығару үшін ауылдарға кетіп бара жатырмын. Бәріңіз білетіндей, жаңа туған мысықтың марғауының немесе иттің күшігінің көздері бастапқы күндерде жабық болады. Олар ештеңе көрмейді. Марғау мен күшіктің көздері ақырындап ашылады.

	Енді саны жүз миллионнан асып жығылатын халқымыздың халін ойлап көріңіздер! Құдай олардың ішінен қаншама тума таланттар мен дара дарындар шығарды. Өкінішке қарай, олардың бәрі дерлік жанбай жатып сөніп жатыр. Дүниеге ең күшті әдебиетшілерді сыйлаған жүз миллионнан көп халқы бар ұлттың, бұл күнде өз жазушыларын оқитын оқырмандары жоқ. Бұл ұлттың алпыс пайызы сауаттылық дейтін нығметтен жұрдай болып отыр.

	Еліміздегі мектептердің саны болса өте аз. Бар мектептің өзінде әдетте жақсы мұғалім табылмай жатады. Бұл мектептерде оқып жүрген оқушылар үйренген білімін, тотықұс секілді, қайталаумен ғана жаттап алған.

	Мектептерде оқушыларға дұрыс білім беріліп жатқан жоқ. Өмірді түсінудің жолын үйретіп жатқан жоқ, адамның бойындағы сезімдерді қозғап жатқан жоқ. Миллиондаған адамдардың милары, құнарсыз топырақ секілді, ешқандай жеміс беріп жатқан жоқ.

	Айналамызда айтылып жатқан сөздерге құлақ түрсеңіз, еститініңіз – тек бәрінің ұлтымыздың ақылдылығымен мақтануы. Айтатындары тек «Біздің жеріміз – әлемдегі ең бай жер» деген мақтан сөздер.

	Шындап келгенде, Отанымыздың топырағының асты ең қымбат қазба байлықтарға толы. Жеріміздің астында барлық нәрсе бар: көмір, темір, тұз, мұнай, қорғасын, мыс... Ал ормандарымыздың шеті мен шегі жоқ. Қаншама фабриканы аз ғана шығын жұмсап қуат көзімен қамтамасыз ететін өзендеріміз, сарқырамаларымыз бар...»

	Рачинский өзін кінәлағандардың көздеріне тік қарап тұрып былай дейтін:

	«Бұл айыптауларыңызды естігенде, жүрегімді бір ауыр мұң басады да тұрады. Әсіре мақтанмен айтылған сөздерге қарасақ, бізде барлығы бар. Бірақ ештеңе де жоқ!.. Жеріміздің бай екеніне ешкімнің күмәні жоқ! Алайда бұл жерде өмір сүріп жатқан адамдар өлместің күнін кешіп жүр. Адамдар бұл жерден мардымсыз ғана өнім алып жатыр. Өздеріне қажеттің бәрін дерлік басқа елдерден сатып алады. Шетелдіктер шығарған өнімдерді пайдалануда. Отандастарымыз станок, мата, дайын киім мен аяқ киім сатып алуда; шыны, дәрі және сабын сатып алады; жануарларды, таза тұқымды бидай сатып алады; тіпті, қағаз, шам мен бояғыш заттарды да сырттан әкеледі.

	Тағы не сатып алады екенбіз? Бір сәт ойланып, жауабын айтыңызшы!.. Бұларды шетке ысырып қойып, өзіміздің не өндіретінімізге қарайықшы? Өндіріп жатқанымыз тым аз емес пе екен? Қарапайым қаламды да, ине-жіп пен түймені де, тіпті ең қарапайым нәрселерді де сырттан кіргіземіз. Егер сырттан алған түймелеріміз болмағанда, бұтымыздағы шалбарды да түймелей алмас едік. Шетелден тігіліп келетін бет орамал болмағанда, мұрнымызды сүртетін бөз де таппас едік. Импортталаған пышақ, қасық не шанышқы болмағанда, дастарқаннан дұрыстап ас та іше алмай қалар ма едік?

	Тоқсан ауыз сөздің тобықтай түйінін айтқанда, «мыналарды біз өндіргенбіз» деп айтатын түгіміз жоқ! Елімізге барлық нәрсе сырттан импортталуда. Импорттағанда да қалай?! Удай бағаға кіріп келеді. Киім-кешектердің бағасы қымбат болғандықтан, ақшасын бірден төлемейміз. Шетелдік тауарды тек бөліп төлеумен ғана сатып ала аламыз. Соның салдарынан тауардың бағасы өседі. Ал біз болсақ, одан әрмен әсіре мақтанға салынып, бос тірліктің соңына түсіп жүрміз. «Біздің еліміз – дүниедегі ең бай елдердің бірі», – дейміз. Осы орайда, халқымыздың қалай өмір сүріп жатқанына қараңызшы!.. Ойланып көріңіздерші, жүз миллиондаған адам және үлкен бір ұлт білімнің сәулесінен мақұрым қалып, тым алыс күн кешіп жатыр.

	Жүз миллионнан астам саны бар ірі ұлттың өкілдері, жаңа туған күшік секілді, көздерінің ашылуын күтуде. Халықтың барлығы әлі де қараң. Көздері ештеңе көрместей жабық, туған иттің күшіктерінің көздері бір-екі аптада ашылады. Ал орыс ұлтының көзі жүз, бес жүз, тіпті мың жылдан бері ашылмағандай. Бұл шындықты ойға алудың өзі адамның бойына үрей салады.

	Ауылдарда тұратын адамдардың қандай жағдайда өмір сүріп жатқандығына қараңыздаршы! Олардың үйлері тар, қараңғы әрі дымқыл иіс шығады. Терезелері кішкентай және үйдің төбелері аласа болып келеді. Ауыл адамдарының өмірлері де, тұрып жатқан үйлері секілді, суық әрі жиіркенішті. Ер кісілердің әйелдерге деген қарым-қатынасының жануарларға жасайтын қарым-қатынастан бәлендей айырмашылығы жоқ. Ауылда тұратындар алтын уақыттарын, жабайы өмір сүріп жатқан адамдар секілді, өсек-аяңмен, бірін-біріне айдап салумен өткізуде. Бір-бірімен қырқысып жатыр. Арақпен қоса ақылын ішеді, қысқасы, қысқасы мінез-құлықтары тез құбылып, кейін кетуде.

	Бірқатар өңірлердегі халықтың көпшілігі өкпе құрты, сифилис сынды қатерлі дертке шалдығуда. Ресейде трахома деген көз ауруынан жыл сайын он мыңдаған адамдар көру қабілетінен айырылуда. Дифтериядан, оспадан немесе дұрыс күтім жасалмағандықтан, жыл сайын жүз мыңдаған бала шетінеп жатыр, ал біз болсақ сонда да «Орыс ұлты өте ақылды, өте еңбекқор, өте қабілетті, жақсы, мейірімді, жомарт» деп лепіріп жүрміз».





«Профессор Рачинский ақылынан адасқан»


	Залда бір сәт үнсіздік орнады. Тыныштықты артынша профессор Рачинскийдің өзі бұзып, тебірене толғап сөзін жалғады:

	– Әрине, сіздердің айтып отырғандарыңыз орынды. Сөздеріңіздің жаны бар, толықтай қосыламын. Жер астымызда қазба байлықтар көп. Тек ескеруге тиіс нәрсе, аталмыш қазба байлықтың бәрі тым тереңде жатыр. Мамандар бұл байлықты шығару үшін үміт пен табандылықты ту етіп, жер қойнауларын бұрғылап жатады. Рухани байлық да осы секілді, халқымыздың рухының тұңғиық-тереңінде көмілу жатыр. Көмір, тұз, темір дегеннің бірі де жер бетіне өздігінен шықпайды. Адамдар жерді қазып жүріп шығарады. Міне, мен де халқымыздың санасы мен ұжданының түкпірінде бұғып жатқан жауһарларды жарыққа шығару үшін өзімнің туған ауылыма жол тартып бара жатырмын.

	Сонда өзі ақылды, өзі жас, көптің көзіне түсіп, геология ғылымында тәуір жетістіктерге жетіп үлгерген, кейіннен әлемнің таңдаулы университеттерінде дәріс оқыған Павлов есімді профессор Рачинскийдің сөзіне былай деп кейіс білдірді:

	– Құрметті профессор! Сіздің шынайы орныңыз шахта тұңғиықтарында емес. Сіз мансабы биік, білікті инженерсіз. Қарапайым, қатардағы шахтер емессіз. Атадан қалған асыл сөзді, мына бір даналықты қаперіңізге салайын. «Үлкен кемелер үлкен сапарларға шығады». Сіз жолаушыларды өзеннің бір жағынан екінші жағына таситын бір ескекті кішкентай қайық емессіз. Сіз – мұхиттарды бағындыратын трансатлантикалық алып кемесіз.

	Ақылынан алжасты деп ойлаған досын жөнге салу үшін жиналған басқа профессорлар да жас геологтің сөзін құптап, «Бәрекелді, бәрекелді!» десіп, қошемет білдіріп жатты.

	Профессор Рачинский үкілі үміті үзілгендей болып, басын шайқап тұрып былай жауап қатты: «Сөздеріңізден құрмет пен ізетке лайық сөз таппадым. Меніңше, бұл қошеметіңіздің де ешбір мәні жоқ сияқты. Сіздердің айтқандарыңыздай-ақ болдым делік!.. Мен де өздеріңіз теңеген мұхиттарды асатын трансатлантикалық кеме бола қояйын.

	Алайда, сіздер де өте жақсы білесіздер ғой, халқымыздың надандығы да мұхит секілді екенін. Миллиондаған ауыл адамдарының надандығымен күресу үшін буыны қатып, бұғанасы бекімеген, тәжірибесіз мұғалімдерді жіберумен шектелеміз.

	Неге қалалықтардың үйлерінің терезелері кең болады да, ауылдағылардың терезелері шағын ғана шыныдан болуы тиіс? Неліктен шыны терезелері сынғаннан кейін, қағаз не бөз қиындыларымен жабуы тиіс? Сонда ауылдағылардың жарық пен жылуға һәм таза ауаға бізге қарағанда азырақ мұқтаждығы бар деп ойлайсыздар ма?

	Бірақ, сіздер білесіздер ғой, үлкен терезелерге үлкен шынылар керек екендігін. Ал олар өте қымбат. Міне, сондықтан да, ауылдағылардың бірқатарының үй салғанда тіпті қабырғаларына терезеге арналған орын қалдыруға дәті бармайды.

	Тәрбие мен білім саласы да осы секілді. Ауылдарымыз қазіргіден де жақсырақ, қазіргіден де тереңірек білім беретін мектептерге зәру. Алайда, бұлар қымбатқа түсетіндіктен, ауыл халқына сапасы төмен әрі мерзімі қысқа болған білім ұсынғысы келеді.

	Оқыту мерзімі қысқа әрі білімі сапасыз мектептеріміз, сіріңкенің бір шиінің болымсыз оты секілді, жарық та, жылу да бермейді. Жарығы бірнеше секундқа ғана жетеді. Жан-жағына, төңірегіне тек бірнеше шаршы метрлік жерге ғана сығырайып жарық береді. Ұлтымыздың санасындағы қараңғылықты сейілту үшін теңіз маягі секілді жарық шашатын үлкен лампалар мен прожекторлар керек. Мінеки, мен осы шешімім арқылы туып өскен ауылымда білім мен тәрбиенің алып алауын жаққым келеді».

	Жас геолог Рачинскийдің сөзіне былай деп қарсылық білдірді:

	– Бірақ сіз бұл ісіңізбен университетіңіздегі үлкен алауды сөндіріп жатырсыз. Рачинский: «Университетте менен басқа да алаулар бар. Тым болмағанда, өсірген шәкірттерімнің біреуі болса да орнымды басады. Елордадан шалғайдағы Татево ауылында болса қою қараңғылық билеп тұр. Ол жер менің кіші отаным ғой. Жүз миллион халқы бар Ресейде біршама адамдардың санасын тұмшалаған қою қараңғылықтың ішінде тұншығуда.

	Бір адам да сол шам секілді емес пе? Егер шам жанбаса, айналасына жарық бермесе, адам өмірінің мәні неде? Сіздер де жақсы білесіздер ғой, Ресейде жанбаған миллиондаған шам бар!..

	Үлкен бір ғибадатхананы елестетіңіздерші. Қиялдарыңызға ерік беріңіздер, ол мейлінше үлкен болсын!.. Біздің еліміз секілді үлкен болсын!.. Бұл елде өмір сүріп жатқан барлық халық аспа шамға ұқсайды. Ұлтымыздың әрбір өкілі осы бір аспа шамның бір шамындай. Енді барлық шамның бірдей жарқырап тұрғанын, сөнбей, бірге жанып тұрғанын елестетіңіз. Мұндай көрініс қияли немесе шынайы болса да, адамға неткен жағымды әсер сыйлаған болар еді?

	Мырзалар! Бұл көріністі тағы бір елестетіп көріңіз және еліміздің мүшкіл халіне тағы да көз тастаңыз!..

	Жиі-жиі орыс халқымен мақтануды білесіздер. Ал маған айта аласыздар ма, саны жүз миллионнан асып жығылатын бұл халықтың біздерден, ғалымдар қауымынан алған жарығы қайда?»

	Бұл сұрақтан кейін Рачинскийдің достарының ауызына құм құйылды. Тек жас геологтің дауысы шықты:

	– Сіз өзіңізді өте арзан бағаға айырбастап жатырсыз. Ауыл мектептеріндегі мұғалімдікке күллі Еуропаға танылған профессорлығыңызды айырбастап жатырсыз!

	Рачинский бұл сөздерге де ызалы күлкімен жауап берді: «Мен үшін бұл сөздеріңіз өте күлкілі әрі орынсыз. Шындығында, мен ештеңе де жоғалтайын деп тұрған жоқпын. Жастық шағымның армандарын ақиқатқа айналдыру үшін өз ауылыма кетіп бара жатырмын», – деп әңгімесін жалғады: «Жау қолындағы ең құнарлы жерлерді жаулап алған адамды қалай атайды? «Жаулап алушы», «батыр» демейтін бе еді? Мен бұдан көп нәрсе тындырғым келеді. Менің туған қаламда он миллионға жуық адам өмір сүреді. Міне, осы халықты надандық пен білімсіздіктің қою қара бұлтынан құтқарғым келеді.

	Бір рет болса да ойланыңыздаршы, он миллион адам! Егер осы адамдарды оқытатын болса, небір білгірлер, өнер адамдары, әдебиетшілер, ғалымдар, қысқасы, әр салада ұлтымызға ұстын болар ұлылар шықпай ма?»

	Басқа профессорлар үн-түнсіз қалды, тек жас геолог қана Рачинскийдің сөздеріне реніш білдіре отырып жауап беріп жатты:

	– Енді бәрі түсінікті болды. Сен барлығымызды ауылдарға мұғалім болып бару үшін үгіттеп, ақылымызды арбап жатырсың. Олай болса, жолың болсын, іске сәт!..

	Рачинский:

	– Әлбетте, олай емес! Сіздерді көндірейін деген мен жоқ. Ақылдарыңызды арбайын деген ойдан да аулақпын. Менің жүрегім өз ауылыма тартып тұр. Мен туған топырағыма кетіп барамын, – деп жауап берді.

	Геолог:

	– Достым! Біздің барлығымыз көріп тұрғанымыздай, сен, шынымен, ақылыңнан адасыпсың. Сені көндіру де қиын сияқты. Жолың болсын!.. – деді.

	Басқа достары да профессор Рачинскиймен қоштасты. Рачинский залдан шығып бара жатқанда, зиялылар өз араларында былай әңгімелесіп отырған еді: «Бұл адам біраз ғажап дүниелер жасағалы тұр, алайда ақылында одан да зоры бар сияқты!..»





Татево


	Рачинский өзінің идеалшыл ойларымен ауылына келгенде, ешкімнен де, еш жерден де материалдық не рухани көмек келмеді. Ол кезде Білім министрлігінің басында Конт Делинов есімді біреу отыр еді және болмысынан дөрекі адам болатын. Орыс патшаларының кеңесшілерінің бірі болған Побеносовтың артынан бір елі қалмайтын, тіпті құлы секілді еді.

	Рачинскийдің ауыл мектебіне мұғалім етіп жіберуін сұрап жазған өтінішін оқығанда, Делинов былай деп бақырды: «Немене?! Рачинский ауыл мұғалімі болғысы келген бе? Бұл адамды жын ұрған ба? Егер оны бала кезден бері танымағанымда, «ол халықты өкіметке қарсы қойып жүр» деген болар едім! Бірақ мен Рачинскийді жақсы танимын. Саясатпен ешбір қатысы жоқ. Ол – бейбітшіліктің адамы. Рачинский ауылдағы маскүнем мұжықтардың арасында не бітірмекші!?. Орыс ауылдары профессорларға емес, қолында қамшысы бар тәртіп сақшыларына зәру ғой. Халық бара-бара бұзылып бара жатыр, таяқ, қамшы мен езгіден басқа нәрсе қажетсінбейді олар! Байғұс Рачинский ауылдарға мұғалім болып барады-мыс. Не істейміз. Бір бағын сынап көрсін! Осы жыл бітер-бітпес өзі-ақ Мәскеуге жетіп келеді әлі!»

	Барлық шаруалар пен егіншілер жаңадан келген ауыл мұғалімін суық қабақпен қабылдадып, тіл тигізіп жатты, тіпті бір шаруашылық иесі былай деді: «Сіз, бәлкім, ауылымыздың мінез-құлқын бұзуға келген боларсыз! Білімді қайтсін ауылдағылар?!

	Халықтың оқуға, жазуға деген ынта-ықыласы да, қызығушылығы да жоқ.

	Сіз ауыл адамдарын танымайды екенсіз. Олар дөрекі жануарлар ғой. Тіпті одан да төмен жыртқыш хайуандар секілді. Орыс ауылының адамдары тек таяқтың тілін түсінеді, олар оқығысы келмейді. Ауылымыздағы адамдарға білім емес, сырахана мен ішімдік қажет. Әсіресе, сенің терең біліміңнің көк тиын құрлы қадірі жоқ! Сен болмасаң да, ауыл адамдары топырағын қалай жыртып, егінін қалай егіп, қалай ору керегін біледі.

	Е, шіркін! Мынаны да назарда тұтарсың, біздің ауылдың адамдары өте жалқау; бір іске салу үшін оларды өгізді түрткендей түрту керек. Олардың ойын-сауықтарына келетін болсақ, өздеріне тән көңіл көтеретін дүниелері бар. Ішімдікпен қауышу олар үшін ең үлкен бақыт болып саналады».

	Мұны тыңдап отырып жүзін қорқыныш басқан Рачинский былай жауап берді: «Сізде мүлдем ұят жоқ па? Бұл жиіркенішті әңгімеңізді кім туралы айтып жатырсыз? Өзіңіз де бір бөлігі болып саналатын осы ұлт жайында емес пе? Сондай-ақ бұл сөздерді кімнің аузынан естіп тұрмыз? Халықтың қалаулысы, көзі ашық деген сіздерден естіп тұрғанымыз осы ма?

	Сізді қамтамасыз етіп отырған осы ауыл адамдары ғой. Рақат ғұмыр кешіп, жақсы өмір сүріп жатқаныңыз да солардың арқасы. Ресейде тұрып жатқан жүз миллионнан астам халықтың көпшілігі қалай өмір сүріп жатыр екен?

	Адамдардың жүретін жолдары жоқ, бар болса да, бұзылып жатқан жолдар. Баратын мектебі де жоқ, бар болса да, жамау-жасқау және бірнеше жылдан артық білім бере алмайды. Халықтың ауруханалары жоқ, ауруларға қарайтын дәрігерлері де жоқ. Дертке шалдыққан ауыл адамдарын емдейтін мүмкіндік те жоқ.

	Болмысынан саналы, жылы жүректі, жомарт мінезді жүз миллионнан астам халық өз отанында жетімнің күйін кешіп отыр.

	Оларды ойлайтын адам да жоқ! Біз бұл адамдарға не беріп жүрміз? Ұлтымызды бір сәт ойладық па?

	Жүз миллионның дені дөрекі, жалқау, маскүнем, надан, залым және рухани азғын күйде күн кешіп жатқаны анық. Алайда, білім алмаған, көзі ашылмаған, тәрбие көрмеген миллиондаған адамды осы үшін кінәлі санау дұрыс па? Еш күмәнсіз, бұл – ұлт үшін үлкен қасірет. Ал бұл қасіретке кінәлі де, соған жауап беретін де – біздерміз.

	Біздің кінәміз олардың кінәсынан әлдеқайда ауыр. Бәлкім, он есе ауыр шығар. Оған қоса мынаған назар аударыңыз: қалай болғанда да, біз арнайы білім алдық. Соның арқасында бірқатар артықшылықтарға ие болдық: биік мансапқа да жеттік, шенеунік те болдық. Ал содан кейін не істедік?! Не істейін деп жатырмыз? Ұйқыға кеттік. Иә, иә, жай ғана ұйқыға кеттік! Білім алған әрбір жан, мысалы, дәрігер, сот, офицер, инженер, адвокат, сәулетші, мұғалім – бәрі де халық үшін жарық шашқан бір-бір шамшырақ болуы керек. Әрбір шамшырақ, көшеге қойылса да, алаңқайға қойылса да, мейлі қалашықтың сыртына қойылса да, қойылған жеріне жарық беру керек еді.

	Осылай болу керек еді, бірақ олай болмады...»

	Профессор Рачинский мұңмен, ынта-шынтасымен жауап беріп жатты: «Барлығымыз он жыл немесе одан да көп уақыт мектептерде білім алдық. Үлкен-үлкен жазушылардың кітаптарын оқыдық. Керемет өнер адамдарының салған суреттері мен жасаған мүсіндерін тамашаладық. Рухани азық боларлық тамаша ән-күйлер тыңдадық. Театр сахнасында атақты актерлерді тамашаладық. Бұлардың әрбірі, біз байқамасақ та, рухымызда бір ұшқындарды тудырып, міндетті түрде шабыт берген. Біз қазір, бәлкім, осылардың әсері мен ықпалында шығармыз. Соған қарамастан, әрбіріміз тірі шамшырақ болудың орнына, ұйқыға кеттік, баспалдақтары сынған саты секілдіміз. Бұл айыбымызбен бейкүнә халықтың алқымынан алып, оларды кемсітіп жатырмыз. Бірақ өзімізді өркениетті адамдардың санатына қосудан да тартынбаймыз.

	Голландиялықтар белгілі бір жоспармен жұмыс істей отырып, бақшалардың көркін асырған мыңдаған түрлі гүл өсірді. Швецариялықтар мол сүт беретін сиыр, ал ағылшындар жүйрік аттың тұқымын және ет пен сүтті молынан беретін қой жетілдірді.

	Шетелдіктер өз елдерінде өскен гүлдерді, аттарды, өгіздер мен қойларды баптап жатыр. Басқа мемлекеттерге сатып жатыр, ормандар мен шабындықтарды мал жайылатындай етіп қойған. Қоғамының бір бөлшегі болған ауылдықтар мен шаруалардың білім-білігі мен қабілет-қарымын осылайша күшейтіп жатыр.

	Біз не істеп жатырмыз? Ондай жануарларды бағып-қағу былай тұрсын, тіпті адамдардың өзін тәрбиелеп, білім беру керегін ойымызға да алмаймыз.

	Мырзалар! Дәл осы жерде, өз арамызда әңгіменің астарын ашып сөйлесіп жатырмыз! Әрқайсыңыз, ұждандарыңызды төреші етіп, айналысып жүрген істеріңізге көз тастап, тағы да ой елегінен өткізіңіздерші. Әркім осы кезге дейін кімдерді тәрбиелеп, кімдерді түзеткенін, кімдердің білімін арттырғанын ойласыншы. Айналамызға көз тастайықшы, біз өмір сүріп жатқан қоғам надандықтың құрсауында мүлгіп жатыр. Сіздерден сұрап тұрмын: бұл ұлт қай ұлт екен? Өз ұлтымыз емес пе екен?.. Кінә кімде?..»

	Татево ауылындағылар да, сол маңайдағы басқа ауылдардың халқы да Рачинскийді осы шаруалық иесі секілді қарсы алды. Ауыл тұрғындары жүздеген жылдар бойы кемсітілу мен алданудан басқа ештеңе көрмегендіктен, жан баласына сенім артудан қалған еді. Ауылға келген кісіге әрдайым күмәнмен қарайтын. Сырт көзге сыпайы әрі мәдениетті көрінгенмен, жүректерін шеттен келген адамдарға деген ыза мен қызғаныш билейтін. Ресейде жүздеген жылдар бойы жалғасын тауып келе жатқан құлдық пен кемсітушілік олардың өмірлерін ойран етіп, бейшара күйге түсірген. Әрбір ауыл адамы барынша қала адамынан алданып қалмауға және шама-шарқынша қалалықты алдауға тырысатын.

	Татеволықтар өз ауылдарынан түлеп ұшып, кейіннен Мәскеу университетінде белді ғалым болған жерлестерінің мұғалім болып келгенін естігенде, таңданыстарын жасыра алмаған.

	Өз араларында: «Ауылымыздың ақылды перзенті біздерге қандай тұзақ құру үшін келген екен?» – деп, күбір-күбір әңгімелер айтылып жатты.

	Рачинский өз ауылына оралды. Ауыл адамдарын жинады. Оларға ауылдың балаларын оқытқысы келетіндігін айтқанда, мынадай жауап алды:

	– Құрметті профессор, біздің бәріміз кедей-кепшіктерміз. Бізге көрсететін жәрдеміңнің өтемақысын беретін артық ақшамыз да жоқ!

	Рачинский оларға былай деді:

	– Мен сіздерден ешқандай да төлемақы талап етпедім ғой. Сіздерге тек қызмет еткім келеді.

	Бұл сөздерді естіген ауыл адамдары өз араларында сыбырласа бастады:

	– Ее, мәселенің мән-жайы енді белгілі болды. Оқытатын бала іздеп келетіндей Рачинскийдің ұлы жоқ па еді? Ауылымызда мұғалім болады-мыс. «Мінеки, ауыл адамдарын оқыттым», – деп, бар көздегені Ресей патшасының құрметіне бөленіп, мансап пен марапат алу екен ғой.

	Ауыл адамдарының өсек-аяңын тыңдап тұрған ақсақалы да қалыс қалмады:

	– Менің түсінгенім бойынша, бұл мырза ауылға тек көңіл көтеру үшін келген ғой. Қалалықтар абыр-сабыр, шулы жерлерде тұрып, бір күні одан да жалығады. Тұрмыстарына шамалы өзгеріс енгізіп, миын тынықтыру үшін ара-тұра қырға шығып, аң аулауға келіп жатады. Бұл да солардың бірі-дағы. Тек өзі ғылым адамы болғандықтан, ауыл балаларын оқыту арқылы көңілін сергітеді де. Бастасын, оқытқан түрін көрейік!

	Басқа бір ауыл адамы:

	– Естуімше, бұл жігіт өте көп оқыған көрінеді. Оқып ізденгені сонша, ақылынан адасып кеткен...

	Мінеки, шынайы мақсатын ешкім дөп басып айта алмаған, алайда көзқарастары мен ұстанымдарына нық сеніммен байланған Рачинский Татево ауылындағы осындай ортаға келіп түсті.





Сиқыршы


	Рачинский ауыл мектебіндегі сабағын өзгеше әдіспен бастады. Сондықтан да, ауыл тұрғындары мен шаруашылық иелері профессордың шынымен де «ақылынан алжасып қалғанына» сене бастады.

	Мектеп ғимараты үлкен әрі іші жап-жарық болатын. Бір кездері бұл ғимарат салынып жатқанда, Рачинскийдің әкесі өз жеріндегі ағаштарды көптеп кесуге, құрылыс жұмыстарына пайдалануға рұқсат берген еді. Бірақ содан кейін ғимарат қараусыз қалып қойған-тын. Айналасы кір-қоқысқа толып кеткен еді. Іші де таза емес еді. Рачинский басында қоқыстарға тиіспей, сол күйінде қалдыруды жөн көрді.

	Бұрыннан осы мектепте оқитын және жаңадан түскен оқушылар Рачинскийдің дәрістеріне келген кезде, мұғалімнің үстелінің тап-таза екенін байқады. Үстелінің үсті аппақ матамен жабылған, бір бұрышында гүл құтысы бар еді. Мұғалімнің артындағы қабырғаға екі көркем де кестелі сурет ілулі тұр еді.

	Балалар орындарына отырғаннан кейін, кейбіреулері бұрынғы оқушылардан не істеу керегін, яғни мұғалім жаңа келген оқушыны оқыта бастағанда, өздерінің математика және оқу секілді дәрістерден қай тапсырмаларды орындау керегін сұраған еді.

	Рачинский:

	– Бұл сабақтың қызықты өтуіне бәріміз атсалысамыз. Сендер мені, ал мен сендерді танимын. Мен сендерді жақынырақ танығым келеді. Сендер де осы арқылы менің қалай сабақ беретінімді көресіңдер.

	Рачинский мұны тәтті әрі тартымды тілмен сөйлегені сонша, ызғарлы қыстан кейін келген шуақты көктемнің ауасы секілді, сыныпқа бірден жылу кіргендей болды.

	Рачинский оқытушы орындығының басына келді. Үстелдің суырмасынан топырақ кесегі секілді құрғақ бір зат шығарды. Онымен үстелдің бетін екі-үш рет ұрды. Қара зат қатты тас секілді дыбыс шығарды. Мұғалім оны оқушылардың қолына берді. Оқушылар оның қатты және ауыр екенін көрді.

	Араларынан бірі:

	– Ағай! Бұл нәрсе темір секілді ауыр нәрсе ғой! – деді.

	Рачинский:

	– Міне, тамаша, бірден ұға қойдыңдар. Бұл зат темір ғой. Әлі өңделмеген темір рудасы. Адамдар осылай шикізат күйінде жер астынан осы руданы шығарады. Осыдан кейін ғана қолдануға болатындай етіп өңдейді. Бидай дәндерінен ұн, ал ұннан нан пісіргені секілді, темір рудасынан да шеге, балта, соқа және әртүрлі станоктар жасайды.

	Рачинский темір рудасын қайтадан суырмасының ішіне салғаннан соң:

	– Балалар! Қараңдар, енді не шығады? Бір, екі, үш!.. – деп, қаңылтырдан жасалған бір құс алып шықты. Ойыншықты таныстырғаннан кейін үстелдің үстіне қойды. Ойыншық жүріп, қаз секілді дауыс шығара бастады.

	Сынып іші көңілдене түсті. Барлық ауыл балалары мектепте отырғанын ұмытып кетіп, мұғалімнің үстелінің айналасына жинала қалды. Оқушылар мұндай ойыншықты алғаш рет көріп тұрғандықтан, ерекше таңданыспен қызықтап жатты. Қызықтап болған соң мұғалім оларды қайтадан орындарына отырғызды да:

	– Тамашалаған ойыншықтарың бір кездері, жаңағы өңделмеген темір рудасы секілді, жай ғана материал еді. Ал қазір құс секілді жүріп, құс секілді қаңқылдайды. Сендер бұған қандай ой айтқыларың келеді? – деп сұрады. Мектепке жаңадан келген бір қыз:

	– Ағай, сіз нағыз сиқыршы екенсіз! – деді. Басқа балалар бұған езу тартып, еріксіз күліп жатты. Рачинский байыпты қалпын бұзбай жауап берді:

	– Иә, мен сиқыршымын, сондай-ақ бұл темір шикізатынан құс жасаған адам да сиқыршы. Бұны жасаған сиқыршы мен емеспін. Жер бетінде көптеген сиқыршылар бар. Бұл дүниеде қалаған адам өз саласының, өз мамандығының сиқыршысы бола алады! Бірқатар адамдар осы секілді әртүрлі шикізаттарды алып, оларды тазалап, өңдеуден өткізеді. Олардан тек осы секілді ойыншықтар ғана емес, әртүрлі құралдар, машиналар, теңізде жүзетін кемелер жасайды. Басқа адамдар болса топыраққа тыңайтқыш сеуіп, оны өңдейді. Міне, мынау гүл құтысында көріп тұрғандарыңдай, алуан түрлі гүлдер өсіреді.

	Рачинский әңгімесін адамдардың қалай жаңа ашылымдар жасайтынын баяндай отырып жалғастырды. Құмнан шыны, көмір рудасынан бояу мен парфюмер өнімдері жасалатынын айтып берді. Мұндай жаңалықтарды ашу үшін адамдардың мектептерде қалай оқығанын, зертханалар мен фабрикаларда қалай жұмыс істегенін түсіндірді.

	Балалар таңғажайып ертегі тыңдағандай ұйып қалды. Рачинский оларға:

	– Қанеки, енді сыртқа шығып, біраз тынығыңдар. Үзіліс жасап, әңгімелесіп, ойнап келіңдер! – деген кезде, оқушылардың барлығы бір ауыздан:

	– Ағай, әңгімеңізді тағы да айтыңызшы! Біздің үзіліске шығып, ойнағымыз келіп тұрған жоқ, – деп жалына бастады.

	Мұғалім:

	– Олай болса, бәріміз бірге таза ауаға шығайық, – деді.

	Сөйтіп, барлығы сыртқа шықты. Рачинский баспалдақтардың шетіне отырды. Балалар да жамырасып оның айналасына отыра қалды.

	Мұғалім оларға адамдардың қалайша батпақтарды құрғататынын, жауын-шашын жаумайтын шөлдерге, құмды сахараларға қалайша каналдар қазып су апаратынын, сөйтіп, бау-бақшалар, егістіктер мен шабындықтар жасайтынын түсіндіріп берді. Біраз ойға шомғаннан кейін былай деп сөзін жалғады:

	– Егер жер бетінде өмір сүретін барлық адам еңбек еткісі келсе, тіпті бәрі бірдей жұмылып еңбек етсе, жер беті жұмаққа айналар еді. Еткен еңбегінің арқасында қалаған нәрсесіне қол жеткізер еді. Ол кезде жер беті мүлдем өзгеше, бұдан да көрікті бола түсер еді. Адамдардың өмірлері де өзгерер еді, яғни қазіргіден де ақылдырақ, қазіргіден де бақыттырақ болар еді.

	Біраз үзілістен кейін мұғалім:

	– Балалар! Сендер менің орындығымды көрдіңдер ме? Оның әдемі көрінісі көңілдеріңнен шықты ғой, солай емес пе? – деп сұрады. Басқа балаларға қарағанда жасы үлкендеу көрінген бір оқушы:

	– Иә, оны өте әдемі етіп сәндеп қойыпсыз! – деді. Рачинский:

	– Сендер де ұқыпты болып, сыныптарыңды бұдан да әдемі күйде көргілерің келмей ме? Неліктен сыныптарыңды ластайсыңдар? Неге парталарыңды сындырып, қабырғаларға сызасыңдар? Мектептеріңнің айналасына көз тастап қараңдаршы? Айналаның барлығы не деген лас! Осы жаңа ғана сендерге адамдардың қалайша әлемді көркейткенін айтып жатқанда, барлықтарың көздерің жадырап, таңғалып тыңдаған едіңдер. Сендер де тазалық сақтап, өздерің оқитын, өмір сүріп жатқан орталарыңды таза ұстап көркейткілерің келмей ме?

	Балалар аң-таң қалды. Мұғалім сөздерін жалғастырып жатты:

	– Кішкентай ғана достарым! Үстелімнің шетіндегі гүл бәріңнің көңілдеріңнен шықты. Бірақ сендердің әрқайсыларың гүлсіңдер. Тіпті, сендер тек гүл ғана емес, сонымен қатар бір бақташыға айнала аласыңдар. Тіпті сиқыршы бола аласыңдар. Болашақта өскенде біреуің ана, біреуің әке боласыңдар. Ол кезде сендер әжелерің, аталарың, әкелерің немесе аналарың секілді өмір сүруден құтыласыңдар. Ауылда қалғандарың әдепті және білімді ауыл адамы, қалашықтар мен үлкен қалаларға кеткендер өркениетті қала адамы боласыңдар. Келешекте балалы-шағалы боласыңдар. Сол кезде балаларыңа одан да жақсырақ білім бере аласыңдар. Қысқасы, сендер қаласаңдар, осы ауылдың өмірін, бәлкім, бір мемлекеттің өмір сүру үрдісін өзгерте аларсыңдар.

	Бұл сөзді тыңдап болған соң балалардың бірі:

	– Олай болса, қанеки, достар, мектебімізді тазалап, бірден еңбек етіп, ізденуді бастайық, – деп ұсыныс тастады. Басқалары да келісе кетті.

	Осылай болатынын алдын ала білген Рачинский, сыпырғыш, күрек, тырма секілді заттарды алдын ала артығымен әзірлеп қойған болатын.

	Балалар түске дейін бар ынта-ықыласымен, сүйсіне отырып еңбек етті. Мектептің айналасын мұнтаздай тап-таза етіп қойды.

	Кешкісін бірнеше жылдан бері сол мектепте оқып келе жатқан оқушылардың бірі:

	– Ағай, біз бүгін мүлдем сабақ оқымадық қой, – деді. Мұғалім:

	– Ештеңе етпейді! Ертең мектепке барлығың үсті-бастарыңды тазалап келесіңдер. Тазалық – өркениеттің ең негізгі бөлігі. Тазалыққа мән бермеген ұлт өркениетті болып саналмайтыны айдан анық. Енді үйлеріңе барыңдар! Үйлеріңде де тазалыққа ерекше мән беріңдер. Алайда, тазалық жасаймын деп аналарыңды ренжітіп, көңілдеріне қаяу түсіріп алмаңдар. Әрқайсысың бір сиқыршы бола алатындарыңды әсте ұмытпаңдар. Бұл жерде сендер менің жәрдемшім боласыңдар. Біз барлығымыз бірге бұл ауылға жаңа, басқаша өмір алып келеміз, – деді де, сөзін жалғай түсіп:

	– Сендердің бәрің әлі өңделмеген руда секілдісіңдер. Аналарың да, әкелерің де – жалпы ауыл тұрғындарының бәрі де өңделмеген руда секілді. Өңделмеген руданың күндердің бір күні керемет затқа айналатыны сияқты, бітімдерің бүтін, танымдарың терең, тұлғаларың биік болуын қаласаңдар, ақылды да қуатты және жүректерің сүйіспеншілікке толы адам болуларың керек.

	Мұғалімнің сөзін тамсана тыңдаған, жүздері бал-бұл жанып, көздерінде от ойнаған балалар бір ауыздан: «Қалаймыз! Қалаймыз! Қалаймыз!» – деп шуласып жатты. Сол мезетте бір оқушы қыз жылай бастады. Мұғалім:

	– Қалқам, саған не болды?» – деп сұрады.

	– Көңілім босап кетті, ағай, – деді уыз қыз. – Сөздеріңіз жүрегімді қозғап, қатты әсер етті. Сол үшін жылап жатырмын.





Шөлмектің ішінде шайтан болады.


	Рачинский бұл ауылда жылдар бойы аянбай еңбек етті. Әр бастамасы сәтті болып, үнемі жетістікке жете қойған жоқ. Құлшынысы қандай күшті, ойға алған мақсаттары қандай үлкен болса, алдынан шығар кедергілер де соған сай үлкен әрі әр алуан болатын. Тіпті сан рет тауы шағылып, салы суға кетіп, сары уайымға да салынды. Жаланың астында қалған кездері де аз болған жоқ. Біресе жастар, біресе жасамыстар үкілі үмітін үзердей болды. Сан жылдар бойы надандық түнегінде қалып қойған ұлттың ішіндегі кейбір кемістіктердің тамырлап кеткені сонша, ауыл тұрғындарының көбі тумысынан сондай дертпен дүние есігін ашқан ба деп қаларсың. Арақ-шарапты суша сіміріп жүргендерді көріп, Рачинскийдің іші алай-дүлей болатын. Мұңға батып, көңілі құлазитын. Адамдар өздері масайып алғанымен қоймай, балаларына да ішімдік беріп, мас етіп мәз болысатын. Елдің қай түкпірінде де, есінен айырылғанша арақ ішу дегеніңіз ұлттық дәстүрге айналып кеткендей еді.

	Мысалы, үйге бір қонақ келсе, оны өлердей мас етіп ішкізбесе, үлкен айып саналатын.

	Діни мереке күндерінде құлшылық жасамаса да бола беретін еді. Бірақ ешбір мереке ішімдіксіз өтпейтін. Діни мейрам қаншалықты үлкен мереке болса, мастық та соншалықты әдеткі іс болатын. Ол күндері ауыл адамдары ес-түссіз мас болып ішіп, хайуан секілді балшық пен батпаққа аунап, бір-бірімен жаға жыртысып төбелесіп жататын.

	Математика профессоры Рачинский араққа салынған ұлттың қанша шығынға бататынын есептей бастаған еді, бірақ оның түбіне жете алмай, нақты санын шығара алмай-ақ қиналатын. Оның зиян-зардабын есептей бастағанда, шыққан сандарды көріп бойын үрей билейтін. Кейде шын өмірде мұндай алапаттың жоқтығына, өзінің түс көріп жатқанына сенгісі келетін.

	 Күрделі де күрмеулі есептерді шығарып отырып терең ойға шоматын:

	«Адамзаттың бұл ісі ақымақтықтан басқа түк те емес. Бір жерден өрт шығып кете ме екен деген қауіппен, өрт сөндіргіш көліктерді сақадай сай етіп қояды. Ұрылар мен қарақшылардан қорғану үшін қауіпсіздік қызметкерлері мен тәртіп сақшылары міндетін аяғынан тік тұрып атқарады. Тіпті адамдарға қауіп төндіретін жабайы аң-құстан қорғайтын арнайы ұйымдар бар. Қай жерде де, жыртқыш аңдар бес-он сиыр, бірнеше қой не тауықтың қорасына шабуылдаса, жұрттың бәрі жұдырықтай жұмылып, жыртқышты өлтіру үшін қаруларын асынып шыға келеді.

	Алайда, араққа салыну дейтін қасіретке тап болғанда, адамдардың денсаулығын құртып, тыныштығын бұзып, жан дүниесін улап жатса да, онымен күресу үшін тірі жан елең етпейді, ешбір әрекет байқалмайды.

	Профессор Рачинский маскүнемдіктің зардабының масштабын зерттеуге асқан қызығушылықпен кірісіп кеткен еді. Сол үшін арнайы медицина кітаптарын оқып шықты. Іздене келе арақтың індеттерінің сансыз көп екеніне көз жеткізді: «Мас адам санасынан айырылады. Ертеңіне басы ауырып жанталасып жатады. Өйткені ішімдік қанын улап тастайды. Мастық адамның санасында галлюцинация туғызады. Арақ жүректе, бауырда, бүйректе, асқазан, ішекте бірқатар аурулар туғызады».

	Рачинский бұдан кейін құқық кітаптарын ақтарыстырды. Бұл тұрғыдан да арақтың әкелетін зияны шаш-етектен екен: «Қоғамдағы қылмыс пен адам өлтірудің жартысынан көбін мас адамдар, араққа салынғандар жасайды. Арақтың өлшеусіз зияны да осы еді. Көп адамдар араққұмарлықтың кесірінен ұрлық жасайды, ысырапқа жол береді, әртүрлі қулық-сұмдыққа барудан да тайынбайды. Осы сынды арсыздыққа салынады».

	Рачинский: «Бұның осылай болуы, әрине, табиғи нәрсе», – дейтін. Арақ адамның ми жасушаларын, жүрегі мен жүйке жасушаларын улап өлтіріп тастайды. Арақ ішкен адам ешқашан дұрыс ойлап, орынды шешім қабылдай алмайды.

	Шындап келгенде, адамдар онсыз да таза да түзу ғұмыр кешуге, саламатты өмір сүруге ұмтыла қоймайтын. Оған қоса, шөлмектегі шайтанның адам шошырлық әсері қосылып, ақылдарынан алжасып тынған еді. Дене тепе-теңдігінен айырылған соң өздерін арақтың зардабынан арашалап алуға дәрмен таппайтын.

	Спирттің ішіне бір ұшқын түссе, лап етіп тұтанатынын жақсы білесіздер. Міне, сол секілді, араққұмардың миының, жүрегінің ішінде жамандық отын тұтату да өте оңай еді.

	Десе де, арақтың адамдарға тигізер зияны тек бұл ғана емес. Шайтан маскүнемдерді шөлмек ішінде күтіп жатады, қолында не болса, соның бәрін араққа жұмсауы үшін тартып алады. Тіпті үстіндегі көйлегін, бала-шағасының қолындағы соңғы тілім нанды да қағып жатады. Одан бөлек, шөлмектегі шайтан өзіне құлдық ұрған адамдардың денсаулығын, арын, ұжданын, сүйіспеншілі мен бақытын қоса алып қояды. Отбасының берекесін де тартып алады. Олардың еңбек етуге деген ықыласын қашырып, ынтасын өшіреді, нәпақа табудан мақұрым етеді. Арақ өндіруге жұмсалған күш пен төгілген тердің еш кетіп жатқанына қараңыз.

	Уақытыңыз болса, бір сәт ой жүгіртсеңіз, осыншама ішімдіктің шығуынан қаншама азық-түлік өнімдері мен еткен еңбектің зая кетіп, құр босқа жұмсалып жатқанын нақты сандармен көре аласыз. Қарапайым ғана есеппен қарасақ, арақ үшін миллиардтаған килограмм бидай, қарабидай, картоп, арпа, жүзім, өрік және басқа да азық түрлері жұмсалатынын аңғарамыз. Ал егер адамдардың арақтың батпағына шашып-төккен миллиардтаған килограмм нан, өрік, інжір, жүзімдердің барлығын жинаса, дүниеде ашаршылық пен азық-түлік тапшылығы болмас еді. Адамдар былай тұрсын, үйдегі жануарларымызды да әртүрлі жем-шөппен бағар едік.

	Әлемде құрамында спирті бар ішімдіктерді ашытып дайындайтын мыңдаған зауыт-фабрика бар. Бұл жерлерде жүз мыңдаған адам жұмыс істейді. Міне, сол жұмысшылар адамдарға аса қажет миллиондаған тонна астықты, бір жағынан уға айналдырып жатса, екінші жағынан «Неге әлемде азық-түлік тапшы? Неге бидай, жүгері күріштің бағалары күн сайын қымбаттауда? Неге адамдар аштықтан қырылуда?» деп өмірге шағым айтып жүр. Осыншама арақ өндіретін фабрикалар аз болғандай, бірқатар елдерде адамдар шайтанның қазанын қолдан жасап, өздері арақ өндіріп сатып жатыр. Ал билік бұған бөгесін қойса, бірден қарсылық білдіріп, жанжалдасып жатады.

	Үкіметтің күші шөлмектегі шайтанның күші мен құдіреті секілді ықпалды емес. Себебі, бұл күш қиратып бұзғысы келсе, аз күшпен көп зиян тигізе алады. Шөлмектегі шайтанның әскері дүниедегі ең саны көп әскер болып саналады. Бұл – кез келген жақсылық пен ізгілікке қарсы соғысуға дайын тұрған әскер. Тіпті оның жауынгерлерінің ешқайсысы соғыс алаңынан қашуды ойына да алмайды.

	Шөлмектегі шайтанның қанша қаржыға ие екені белгісіз. Өйткені шайтанға ергендер арақтың шығынын бір тиынын қалдырмай төлейді. Бірақ ол кісілердің басқа адамдарға беруге тиіс қарыздарын төлей алмай жүретіні қызық. Шайтан болса өзі алғысы келген құнды кемітпестен алып отыр. Әлгі адамдардың ақшасы жоқ болса, ұрлық жасап не адам өлтіріп болса да табады және отбасыларының ар-ұжданын сатса да шайтанның салығын міндетті түрде төлеп жатады.

	Профессор Рачинский бұл ащы шындықты ойлаған сайын зығырданы қайнап, өз-өзіне былай дейтін:

	«Міне, мыңдаған жылдар бойы әлемнің барлық жерінде кінәсіз халық осы жолда тоналып, моральдық азғындыққа түсіп жатыр. Бұл жағдай ешкімді де алаңдатқан емес. Бірақ бір жерде оба, холера, малярия сияқты жұқпалы бір ауру шықса, бәрі үрейлене әбігерге түседі, елдің барлық жерінде қиямет-қайым орнай қалады, айнала біткен төңкеріліп тасталса да дезинфекция жасалады. Әп-сәтте аурудың қайнар көзіне дәрігерлер жіберіп те үлгереді. Жұқпалы аурудың шабуылына қарсы аяусыз шайқасқа түседі. Барлық жерде «Сақ болыңыздар! Қайнамаған суды ішпеңіздер! Індет әртүрлі зиянкестер, тышқандар мен кеміргіштер арқылы тарайды. Бұлармен күресу керек!» деген ұрандар ілініп тасталады. Барша адамзатқа қауіп төндіріп тұрған ішімдік пен мас ететін сусындар індетіне қарсы, өкінішке қарай, ештеңе де жасалмайды».

	Рачинский әрдайым осыларды ойлаумен болатын:

	«Арақ орыс қоғамына қаншалықты орасан зор зиян келтірді десеңші. Бір кездерде біздің күндіз-түні ішетін алқаш патшаларымыз да бар еді. Маскүнем ғалымдарымыз, әдебиетшілеріміз, өнер адамдарымыз бар еді. Арақтың кесірінен Ресейде мыңдаған бетке ұстар тұлғаларымыздың ғұмырлары астан-кестең болды. Олар бойындағы бар құндылықтан айырылған еді. Баға жетпес білімдерін өмір сүрген ортасына дарыта алмай қыршындарынан қиылған-ды. Ішімдік, арақ деген тажал миллиондаған тұлғамызды денсаулығынан айырған еді. Ендігі жас ұрпақ әлжуаз, айлакер әрі қабілеттен жұрдай болып өсуде. Халқымыз жыл сайын миллиондаған тонна ішімдік ішеді. Шынында да, байлығы тасыған топырағымызда өмір сүріп жатқан адамдар осы сәтте қайыршыдан да төмен жағдайда.

	Ұлт өзін де, отанын да құрдымға жіберіп жатыр».

	Рачинский біреуге ақтарып айта алмаған және шешімін таппаған ойларымен өзін іштей кеміретін:

	«Батпақтағы іргетастың үстіне зәулім ғимарат сала алмайтының секілді, араққа салынып кеткен маскүнем ұлттың да өмірін мінсіз жүйеге келтіру мүмкін емес».

	«Түзету ісін, ең алдымен, елді маса боп оятып, адам шошырлық бұл халінен айықтырудан бастау керек. Араққа салынған қарттар мен егде кісілерді бұдан айықтыру мүмкін емес те шығар. Олар ұзақ жылдар бойы өздерін арақпен улап келген, шөлмектегі шайтанмен күресетін әл-дәрмені жоқ. Бірақ, қалай болса да, олардың балалары мен жас өскінді бұл бәлекеттің тұзағына түсуден міндетті түрде құтқаруымыз керек! Сонда ғана дұрыс өмірдің іргесін қалауға жол ашылады. Осылайша, берік, қуатты да қырағы ұрпақ жетілдіре аламыз!»

	Рачинский осыдан кейін қайта құлшынып, еңбекқор, озат оқушыларды тәрбиелеу ісіне көшбасшылық етуді жалғастырып кетті.





Өздігінен өсетін алмастар


	Арада он жылдан астам уақыт өтті. Ал профессор Рачинский екі рет мектеп түлектерін шығарып үлгерді. Осы уақытқа дейін тынымсыз еңбек етті, жоспарлы түрде жұмыс жасап, әртүрлі әдістер қолданды. Бірақ солардың бәрі жойқын қарсылыққа тап бола берді. Білім нұрын сөндіргісі келгендердің кедергілері мен негізсіз жалаларының астында қалса да, сабыр мен төзімді ту етіп, бәрін еңсеруге, жеңуге тырысты.

	Пісіп жетілген жемістерінен алған ләззаты тартқан азабынан жүз есе күшті еді. Рачинский енді ерекше бақытқа бөленіп, жылдар бойы армандаған күндерге де жеткен-тін. Өзі оқытқан шәкірттерінің күн санап дамығанын, жанды гүлдердің күн сайын ашылуға бет алғанын көріп, қуанышы қойнына сыймады. Бұған дейін көрген қорлық, шеккен азабы ұмыт болуға айналды.

	Алғашқы кездерде мектеп табалдырығынан аттаған балалар, бір нәрседен қатты үркіген жануарлар секілді, кіретін қуыс іздеп, қорқа қарайтын. Айналасын көзбен сүзіп, қысылып-қымтырылып тұратын еді. Рачинский ауыздарынан сөзді әрең дегенде шығаратын. Бірақ алты ай не бір жыл уақыт бойы атқарған жемісті еңбегінің арқасында, балалармен сырлас дос, мұңдас ағай бола білетін. Оқушылар жүрген жерлерін жәрмеңкеге айналдырып, ашылып сөйлеп, әдеппен жүріп, көркем сөйлеуді меңгеріп алатын. Саналарындағы сәуле көздерінен-ақ көрініп тұратын.

	Рачинский ауыл балаларына қараған сайын:

	– Міне, тірі алмастар, бағалы жауһарлар! – деп, ерекше мақтаныш сезімімен айтатын. – Бұл алмастар басында лай-батпағымен бірге келетін. Іштеріндегі жауһарды шығару үшін батпақтан аршып тазалау керек еді. Бұл балалардың әрқайсысының ішінде ерекше қымбат жауһарлар жатыр еді.

	Мектепте сабақ беруді бастаған алғашқы жылдардан-ақ, үш ұл мен екі қыз Рачинскийдің назарына ілікті. Олар өте зерек еді. Бірі Белое ауылынан келген Богданов текті бала еді. Ол сыныптастарының суретін салуды жақсы көретін. Суреттері нағыз қылқалам шеберінің қолынан шыққан өнер туындыларындай әдемі еді. Әрине, бұл Рачинскийдің көзінен таса қалмады.

	Қарымы күшті, дарыны ерек балалардың екіншісінің де тегі Богданов еді. Заболотный ауылынан келген. Ол химия десе, ішкен асын жерге қоятын. Ағайлары екеуін шатастырмау үшін бірін – Богданов Белский, екіншісін Богданов Заболотный дейтін.

	Жаратылысынан өте зерек шәкірттерін Рачинский мақтан тұтатын.

	Богданов Белский ауыл мектебін үздік бітіріп, содан соң лицейде оқыды. Одан кейін Петербордағы Көркем өнер академиясында білімін жалғастырды. Университетті үздік аяқтағаны үшін арнайы марапатқа да ие болды. Білімін жалғастыру үшін мемлекеттік шәкіртақымен Италияға жіберілді.

	Арадан бірер жыл өтпей-ақ Богданов Белский орыстың ең әйгілі суретшілерінің біріне айналды. Оның суреттері Петербор мен Мәскеудегі Сурет мұражайларының ең құнды экспонаттарының қатарына қосылды. Богданов Белскийдің суреттері сан мәрте басылып көбейтілді.

	Өнерлі суретші көп суреттерінде қадірлі ұстазы Рачинскийдің ауыл мектебіндегі жұмыстарын, өзінің оқушы кезіндегі қызықтарын бейнелеп, бала шақтағы қымбат кездерді мәңгі ұмытылмастай етіп естелік қалдырған еді. (Бұл кітапта орын алған суреттердің барлығы Богданов Белскийдің суреттері).

	Рачинский мектепте көп ойын ойнататын. Бірақ олар футбол сияқты тек аяқпен ғана ойналатын ойындар емес, миды қозғап, ақылға салмақ түсіре отырып ойналатын ерекше ойындар еді. Үзіліс кезінде де оқушылар мұғалімнің жанынан бір елі қалмай, айнала қоршап алатын. Рачинский болса оларға әртүрлі есептер беріп, ойната отырып көп нәрсе үйретуге тырысатын. Бір тапсырма бергеннен кейін: «Қанеки, кім бірінші шешімін табады екен?» – деп, оқушыларды ақылмен жұмыс істеп, ойлау қабілеттерін дамытуға қызықтыратын. Берген тапсырмасы бірнеше жолмен шешілетін болса, әрбір жолын талқылап, ең оңайы әрі ең қысқасы қайсысы екенін оқушыларына көрсететін. Профессор кейде оқушыларына рухани азық боларлық тағылымы мол әңгіме айтып беретін.

	«Біреулер азғантай байлықты місе тұтады. Ал қабілет-қарымы күшті адамдар ой еңбегімен одан да көп табысқа жетеді. Кез келген саладағы секілді, тек ол үшін жақсы жаттығып, алдын ала дайындалу керек. Мысалы, адамның денесі шымыр болуы үшін жаттығу жасау керек. Бұлшықетті күшейтуге арналған жаттығулар болғанда, адамның ақылы мен жүрегін, рухы мен сезімін қуаттайтын арнайы жаттығулар неге болмасын?!»

	Рачинский ауыл мектебінің бағдарламасына оқушыларды рухани тұрғыдан да күшейтетін арнайы жаттығуларды кіргізген еді. Ара-тұра оқушыларына былай деп үн қатушы еді:

	«Біреу сендерді соғып кетсе, ашуға салынып, ақымды алам деп, шектен шығып кетуші болмаңдар. Дұшпандарыңа ғана емес, өз нәпсілеріңе қарсы тұрарда да бекем болыңдар. Біреу сендерге жала жауып, кінә артып жатса да, өздеріңе ие болуды үйреніңдер.

	Бәйгені жақсы білесіңдер. Бәйгеде жеңіске жету үшін епті шабандоздың болуы өте маңызды. Атақты шабандоздар жылдар бойы жаттығып, мінген атын игерудің қыр-сырын жақсылап меңгереді.

	Сендер де өздеріңді игерудің әдістерін үйреніңдер. Жүректеріңнің, сезімдеріңнің, қалауларыңның және еріктеріңнің тізгінін ешқашан жіберіп алмаңдар.

	Өздеріңе зиян келтіретін әдеттерді бойларыңа жұқтырмаңдар! Себебі бір адамға қандай да бір әдет жұқса, адам сол әдеттің құлына айналады. Сендер ешқашан ешкімнің, еш нәрсенің құлы болмаңдар!

	Егер жалқаулық жағаларыңа жармасып жатса, яки қандай да бір зиянды құмарлық өз тереңіне тартып жатса, сезімдеріңе және болмашы қалауларыңа ие болыңдар. Өмірлеріңе өте көп пайда тигізетіндей еңбек етіп, үнемі алға жылжуды өздеріңнің борыштарың деп біліңдер. Бір жамандық жасап қойдым деп ойласаңдар, оны өздеріңнің алдарыңда мойындаудан және орнын жақсылық жасаумен толтырудан тартынбаңдар. Болашақта сендерді ұятқа қалдыруы мүмкін нәрселерден қазірден бастап ұзақ тұру арқылы іштей күшті болыңдар».

	Профессор Рачинский рухани тәрбие жөніндегі ойларын былай деп өрбітетін еді:

	«Жауынгерлердің ержүректігіне және батылдығына барлығы сүйсінеді және бас иеді. Қасиетті деп танылған нәрселер үшін басын қауіп-қатерге тіккен адамды қаһарман дейміз. Алайда, қаһармандық дегеніміз тек осылардың төңірегіндегі дүние емес. Адам өмірінде сондай-ақ рухани ерлік деген де дүние бар. Ұяла білу де адам баласы үшін ерлік болып саналады. Батыл және күшті адам болуларың керек. Бұған адамгершіліктерің мен көркем мінездеріңді сақтай отырып жете аласыңдар.

	Бұлардың барлығы бір-біріне ұқсамайтын әртүрлі дүниелер болып саналады. Мысалы, сендердің барлықтарың ауыл баласысыңдар. Көпшілігіңнің ата-аналарың мектеп қабырғасын көрмеген. Ал сендер жақсы мектепте алғаш рет білім алып жатырсыңдар. Бұл жерден түлеп ұшқаннан кейін жоғары оқу орнында білім алуды жалғастырасыңдар. Қабілеттерің жетіп тұрса, біртіндеп биіктеп, ең жоғары дәрежеге де жете аласыңдар. Сол кезде өздеріңнің шыққан жерлеріңді ұмытасыңдар ма? Болмаса, кейбір биік мансапқа жеткендер секілді, шыққан тектерің мен туған ауылдарыңды айтудан, ата-аналарыңның қандай екенін айтудан ұялатын боласыңдар ма? Бұлай ұялу дұрыс емес әрі жалған сезімнің бірі ғана.

	Сондай-ақ мінезі өте көркем жандар болады. Бірақ олар дөрекі, рухани жұтаң жандардың ортасына түскенде, көркем мінезінен ұялады. «Бұл да бейшара біреу екен ғой» демесін деп, өздерін бейәдеп адамдар секілді ұстауым керек деген ойда жүреді. Рухани қорқақ болу – адамның ерік-жігерінің әлсіздігінің көрсеткіші».

	Рачинскийдің мектепте жүргізген рухани және адамгершілік тәрбиесі ақылмен, алды-артын пайымдаумен жасалған қадамдар еді. Аталмыш сабақтар оқушылар асыға күтетін, көңілдеріне қуаныш сыйлайтын ерекше сабақтар еді. Онда айтылған әңгімелер балалардың рухында терең із қалдырғаны сонша, ауыл мектебін бітіргеннен кейін Көркем өнер академиясында білім алып, Ресейдің ең ұлы суретшілерінің біріне айналған Богданов Белский осы көріністерді атақты суреттері мен портреттерінде жеке-жеке жаңғыртқан болатын. Сол күндерді ерекше көркемдікпен естелік етіп қалдырған еді.





Атақты химик Заболотный


	Профессор Рачинскийдің тағы бір дарынды шәкірті Богданов Заболотный еді. Ол кейіннен тек Заболотный деген атпен мәшһүр болған. Рачинскийдің мектебін бітіргеннен кейін ауылда әкесінің жанында қалған еді. Рачинскийдің көз алдында төрт жыл жұмыс істегеннен кейін Мәскеуге кетті, сондағы лицейлердің бірін үздік тәмамдап шықты.

	Мемлекеттік емтиханнан қарапайым ауыл баласының өте жоғары баға алуы Мәскеуде де, қала маңында да әртүрлі әңгімеге арқау болды. Жұрт жабыла мақтап, таңданыстарын жасыра алмай жүрді. Он бес жастағы ауыл баласы өте қиын пәндердің бірі саналатын химияның емтиханында тіпті университеттің студенттері де қиналатын сұрақтарға еш мүдірмей жауап беріп, жұрттың таңдайын қақтырған еді.

	Смоленскінің үлкендері бұл баланы мақтан тұтатын. Аудан әкімшілігі білімін жалғастыру үшін Заболотныйға демеу білдіріп, әртүрлі көмек көрсетіп отырды. Ол он тоғыз жасында университетті бітірді. Алтын медальдармен, көп мөлшердегі ақшамен марапатталды. Білімін шыңдай түсу үшін мемлекеттік шәкіртақы тағайындалып, Парижге жіберілді. Жас ғалым Пастер атындағы атақты Медицина институтының (қазіргі Страсбург университеті) ең танымал және ең сүйікті студентіне айналды. Үш жылдан кейін атақты бактериолог ретінде танылды. Пастердің ұсынысы мен өтінішін қабыл алып, холераның ошағы Үндістанға ғылыми зерттеу экспедициясына шықты.

	Ресей газеттері Рачинскийдің шәкірттерінің бірі болған бұл жиырма үш жастағы ғалымның жетістіктерін жарыса жазып, төрткіл дүние таңырқап жатқанда, бір кездері ақылынан алжасқан деп қауесет таратып, мейлінше қарсылық танытқан университет ұстаздары Рачинскийдің еңбегінің ұлылығы мен маңыздылығын кеш те болса түсіне бастаған еді. Олар өз араларында енді былай деп әңгіме айта бастады: «Біз, шынымен де, Рачинскийге орынсыз ашуланып, артық ауыз сөз айтқан екенбіз. Бір кездерде жынды деген адамымыз бұлақтардың көзін ашып, ауыл балаларының ішінен небір дарындарды шығара білді!»

	Профессор Рачинский білім беріп, кейіннен аты шыққан дарындар бұлар ғана емес еді. Рачинский әр жылы өз ауылының ғана емес, көрші ауылдардан келген балалардың да қабілетін ашып, талантын ұштайтын. Оның он жылдық ауыл мектебінде оқыған балалар кейіннен Мәскеу мен Петорбор университеттерінде «Татеволықтар» деген мақтаулы атпен мәшһүр болды. Әрбір студент татеволық жас студентті танитындығымен, оларды көргендігімен мақтанатын болды. Татеволықтар арасынан бірқатар инженерлер, механиктер, дәрігерлер шыққан еді. Олардың біразы Жоғары Экономика академиясын үздік аяқтаған еді. Араларында екі қыз консерваторияда оқып білім алды. Біреуі Мәскеудің Опера театрының, екіншісі Петроград Опера театрының өте танымал жұлдыздарына айналған болатын.

	Кір жуушы әйелдің баласы болған тағы бір жас түлек екі университетті қатар бітіріп, экономика және саясаттану ғылымдарының профессоры болып шықты. Аптасына үш күн Мәскеу университетінде, үш күн Петроград университетінде дәріс беретін. Ол Ресейдің технологиясы мен өндірісін дамытудың қыр-сырын тарата жазып, мақалаларын бас газеттерге жариялап тұратын.

	1905 жылғы революциядан кейін вице-министр қызметіне тағайындалды. Көп өтпей тіпті қаржы министрі болатыны туралы сөз қозғалып жүрді. Алайда, кір жуушы әйелдің баласының демеушісі жоқ болғандықтан, бақталастары министр болуға мүмкіндік бермеді.





Діндар Василев


	Профессор Рачинскийдің Александр Василев есімді тағы бір оқушысы бар еді. Мұғалімі шәкіртін ерекше жақсы көретін. Александр әрдайым ой үстінде жүретін және үнемі ораза ұстайтын еді. Саша (яғни Василев) ерекше діндар бала еді. Төрт Інжілді де жаттап алған еді. Бұл бала дінге қызмет етуді қалайтын. Саша Рачинскийдің Дінтану факультетіне түсірген оқушыларының үшіншісі еді.

	Василев дінтану мамандығын бітірген соң, өз ауылындағы шіркеуде қызмет етуді қалады. Бұл баланың емтиханына тіпті бір епископ та қатысқан еді. Ауыл баласының берген үздік жауаптарын тыңдап отырған бас пастор:

	– Сен дінтану факультетіне баруың керек, – деді. – Сенің қабілетіңді аша білген мұғалім, шынында да, өте шебер ұстаз екен. Ұстазың секілді сен де жоғары білім алуың керек. Одан кейін көңілің тартқан, Құдайдың бұйыртқан жерінде қызмет етерсің.

	– Мен келген жеріме, ауылдастарымның арасына оралып, сонда қызмет еткім келеді, – деп жауап қатты Василев.

	Епископ болса:

	– Бара ғой, бірақ алдымен өзіңді рухани тұрғыдан жетілдір. Сосын қалаған жағыңа бара ғой! Дін адамы болу және дінге қызмет ету дегенің – көркемдікті және биязылықты талап ететін жұмыс. Шалағай біліммен бұл істі атқару қиынға түседі. Мен – осы саланың ақсақалымын. Осы білім-білігіммен сені дінтану факультетіне жіберіп отырмын. Мұндағы мақсатым саған шен-шекпен әперіп, қоғамдағы беделіңді арттыру емес. Бар болғаны қажетті білім алуың үшін саған дұрыс бағдар сілтеп отырмын, – деді.

	Василев Петербордағы дінтану факультетіне түсті. Бірінші курстың өзінде-ақ Петербор маңындағы шағын аудандарды аралап, жүздеген фабрика жұмысшыларымен жолығып, халыққа үн қатып, әртүрлі конференциялар ұйымдастыратын.

	Василевтің түсіндіру және ойды жеткізу әдісі қарапайым болуымен қатар, әсерлі әрі әдемі еді. Жұрт алдында сөйлегенде, халықтың жаны елжіреп, көздері жадырап кететін. Уағыздары асау өзеннен ескен қоңыр салқын самал секілді көңілдерді тербететін, мұңлы жүректерге үміт пен жұбаныш сыйлайтын.

	Петербордың төңірегінде тұратын жұмысшы тап әр жексенбі сайын Василевті өз аудандарына шақыра бастады. Сондықтан да Василев қасиетті күндерде көбінесе бірнеше жерлерде уағыз-насихат айтуға мәжбүр болатын.

	Ол оқуын бітіруге тура бір жыл қалғанда оқуын тастады. Бұның себебін сұрағандарға былай деп жауап беретін:

	«Мен бұл факультетті бітіріп, соның қарымы ретінде бір диплом алғым келмейді. Факультет онсыз да студенттің рухын байытатын ештеңе бере алмайды.

	Өмірімнің үш жылын осы жерде өткізгеннен кейін, дінтану деген ғылымның руханиятсыз құрғақ та жұтаң әңгімелердің жиынтығы ғана болып қалатынын түсіндім. Дін үйренгісі келген студентерге схоластикадан басқа ештеңе бермейді».

	Василев енді ауыл пасторы болуға одан бетер ынтық бола түсті. Бірақ осы жолы Петербор халқы оны жібергісі келмеді. Бұл хабарды естіген фабрика жұмысшылары топ-топ болып Василевке келіп жатты: «Бұл жерді тастап кетпей-ақ қойыңызшы!» – деп жалбарынатын. Василев соңында «Поп Александр» атағын алып, Петербордың шет ауданындағы кішкентай бір шіркеуде поп боламын деп шешті.

	Татеволық дін қызметкерінің насихатына фабрика жұмысшылары мен инженерлер де қатыса бастады. Тіпті патша сарайындағы кейбір ақсүйектер де уағыз-насихатқа келе бастады. Олардың арасында ханзадалар, дворян әйелдері және министрлер де бар еді. Олар Василевтің уағыздары жайлы былай дейтін: «Адам сіздің әңгімеңізді тыңдаған кезде таудың тап-таза ауасымен демалып тұрғандай болады».

	Василев бірде өзін тебіреніспен тыңдап тұрған жұртшылыққа былай деген еді: «Өмірдің басы да, соңы да жоқ күйбең тіршілігінде ойлауға тиіс, уайымдауымыз керек болған нәрселерді естен шығарып тастадық. Ең дәмді тамақ жеуге, ең тәтті сусынды ішуге, жайлы орындыққа отыруға және ең жұмсақ төсекке жатуға ұмтылуды ешқашан тоқтатпадық. Барлығымыз сауық-сайран құрып, киініп сәнденумен әлек болып және қымбат уақыттарымызды ләззат пен ойын-күлкінің ішінде өткізуге тырысамыз. Елімізде бұдан кейін руханиятымызбен айналысатын ешкім қалмаған секілді. Ертеңімізді ойлайтын идеалист тұлғаларымыз жоғалды.

	Барлығының уайымы тек бір-ақ нәрсе – тек қалай ақша тапсам, қалай көп пайда тапсам деген күйкі ойдан басқа ойлайтыны жоқ. Барлығы рақат пен ләззаттың ғана соңына түскен. Қазір адамдар өрт орнындағы өрт сөндірушілерге жәрдем етудің орнына, бұзақылық жасап, сол үйдің малын ұрлап, дүниесін тонаған қарақшыларға ұқсап кеткен.

	Алып Ресей мемлекеті болса, көне бір ағаш ғимарат секілді, күннен-күнге теңселіп, шөгіп бара жатқандай. Алайда, адамның көңіліне қаяу түсіріп, жүрекке қыжыл салатын дүние бұл емес. Асылында, қынжылтатыны – ешкімнің жүрегінің мазасызданбауы, үлкен бір бәлекетке қарай жылдам жылжып бара жатқан елімізді құтқару үшін ешкімнің шынайы әрекет жасамауы».

	***

	Ресейдің сол кездегі халі, расында да, өте мүшкіл еді. Ханзадалар мен ел ағалары Василевке келіп, жердің, қазба байлықтардың қалайша талан-таражға түсіп, ормандар мен кең алқаптардың шетелдіктерге қалайша сатылып жатқанын айтып беретін еді.

	Бұл сөздердің мұқият тыңдайтын Василев, яғни Поп Александр ыза мен ашудан бозарып кететін: «Иә, Құдайым! Бұл жағдайға не шара жасай аламыз?» – деп қолдарымен басын төмпештейтін. Көздерін ашу керек. Бірақ кімнің көзін қалай ашу керек?

	Александр ауқатты отбасылар балаларына рухани тәрбие беру үшін шақырса, шақыруларын қабыл алатын еді. Басқа кездерде бай-бағландар насихатын тыңдауға онсыз да құмар еді, тіпті оның ханзадалар мен графтардың үйіне қонаққа шақырылмай қалатын күні жоқ еді.

	Поп Александр да қалталылардың жақсылыққа құмар болғанына іштей қуанатын. Осы арқылы ел басындағы ағаларға әсер етемін деп үміттенетін. Білім жарығынан жұрдай қарапайым халықтың ішінде өсіп-өнген өкіл ретінде, қоғамның мұң-мұқтажын, қиындықтарын және адам шошырлық білімсіздігін сөгіп-сынайтын. Халықтың еркін еңбек етуі үшін оларға жағдай жасап, ауыр жұмысын жеңілдету керектігін айтатын. «Халық – еліміздің негізі. Егер негізі шіріп тұрса, мемлекеттің іргесі де берік болмайды», – дейтін.

	Татеволық діндар «Қазіргі жағдайға халқымыз наразы, іштей өксікке булыққан» деген сөздерді графтардың, ханзадалардың мен шенді кісілердің құлақтарына жеткізуге тырысатын.

	«Миллиондаған халықтың жүректері ыза мен кекке толы. Бір күні халықтың шыдамы түгесілуі мүмкін. Адамдардың жүректеріндегі ыза мен кекшілдік сезімі тасығанда, жиегіне сыймаған су секілді бірден атылады. Алдындағы барлық тосқауылдарды қиратып өтуі мүмкін. Міне, сол кезде қорқынышты бәлекет болары анық. Халық мұндайда шектен шығып, жыртқыштарға тән қадамдарға баруы мүмкін. Соның салдарынан халықтың да өзегін өкініш өртейді, басқа бір амалын жасауға кеш болады».

	Поп Александрдың бұл сөздері графтар мен ханзадалардың көңілдеріне жақпайтын еді. Бұларды естігісі де келмейтін, тек өздерін қинап күлімсіреп қоятын:

	«Сіз – идеалиссіз. Асыра сілтеп жатырсыз. Шындап келгенде, халықтың қандай жағдайда екенін білмейсіз. Әлемнің барлық елінде халық надандау, жабайылау болып келеді. Оларды темір тор мен қамауларда ұстау керек. Халықтың жағдайын ойлап, оларды түзетуге жұмсалған еңбек текке кеткен ұмтылыстан басқа түк те емес. Себебі халықтың жағдайы түзелген сайын одан әрмен бұзыла береді. Олар жоқтық пен мұқтаждыққа дағдыланған. Мұқтаж болған адамды қинасаң ғана жұмыс істейді. Ал өзіне тоқ халық тез бұзылады. Ішімдік пен құмар ойынға салынып, бос жүріп, еңбектен қашатын болады».

	Василев осы сарындас сөздерді жүрген жерінде көп еститін... Үміті үзілердей болғанда жұбайына былай дейтін: «Бұл адамдардың барлығы тастан қаланған қабырға секілді! Не айтсам да әсер етпейді. Ойлайтындары жеңіл ойлар, жүректері мейірімсіз. Барлығы тәкаппар, менмен! Бір күні олар мына қылықтарымен халықты көтеріліске шығарып жібереді. Сол кезде өздерін де, Ресейді де құрдымға кетіріп тынады. Елімізді бір бәлеге ұшыратпаса игі еді!»

	Уақыт оның айтқандарының ақиқат екенін көрсетті...





Патшалық Ресейдің күйреуі


	Патша ІІ Николайдың ұлы – Ресей патшалығының тақ мұрагері жеті жасқа таяған еді. Алғаш рет ораза ұстау керек болғандықтан, қажетті болған діни жоралғыны жасау үшін Василевті сарайға шақырады.

	Василев тақ мұрагерімен сұхбаттасып отырғанда, патша мен патшайым да жандарында еді. Василевтің сөздері майдай жағып, көңілдері жай тапқандықтан, өздеріне арнайы сабақ беруін сұрайды.

	Міне, Рачинскийдің оқушысы, Татево ауылының баласы енді патша Николайдың рухани көсеміне айналды. Ақиқатында, бұл көсемдік пен ұстаздық тек сөз күйінде қалып қойды. Василев халықтың мұң-мұқтажын айта бастағанда-ақ патша ашуға мініп, тағынан тұрып:

	– Бұдан былай менің алдымда газетшілер секілді өсек-аяң айтып мылжыңдауды қойыңыз! Халқым неге мұқтаж екенін мен жақсырақ білемін. Уақыты келгенде халқыма керек дүниесін беремін. Бірақ оның уақыты әлі келген жоқ, – деді. Осыны айтты да, патша теріс айналып залдан шығып кетті.

	 Сол күні патшаның көмекшілерінің бірі Василевтің жанына келіп, ештеңеден хабары жоқ секілді:

	– Патшамызды бүгін бір нәрсе мазалап тұрған секілді. Әлде баз біреулер мемлекетімізді қалай басқару керектігі туралы патшамызға ақыл айтуға батылдық тапты ма екен? Ақыл айтып, насихат бермекші ме? Кімге? Патшаға ма? Неткен күлкілі нәрсе! Мырзам, олар өте қалбалақ адамдар. Өздерін Құдайдың өзі қолдаған бір тұлғадан да ақылдымын деп санайды. Патша мұндай насихат тыңдауды мүлдем жақтырмайды, – деп сөйлеп жатты...

	Василев осы кезде шындық пен әділдіктің саңырау қабырғаларға қаратыла айтылғанын түсінді. Бұдан кейін бір бұрышқа шегініп, құлшылығына кірісті.

	Мұндай мүшкіл халге жеткен Ресейдің күні қараң болуына аз қалған болатын. Көп ұзамай 1917 жылы халық көтерілді. Патша тағынан түсірілді. Артынан таққа келген Керенский болса керек ақыл мен рухани қуаттан жұрдай еді және күлкілі түрде Үлкен Наполеоннің рөлін ойнай бастады. Ол да қабілетсіз басшы ретінде өзіне түскен рөлді дұрыс ойнай алмай, билік басынан шегініп кете барды.

	Ресейдің билігі төңкерісшілердің қолына өтті. Барлық жақта аңду мен тергеу жұмыстары белең алды. Атақты бактериолог Заболотный шағын бір пойыз стансасында сұраусыз-тергеусіз өлтіріліп тасталды. Поп Александр Василев те аласапыран ішінде жанын жегідей жеп, күйзеліске түсті.

	Профессор Рачинский бұл сұрапыл күндерді көрмей кетті. Себебі, оған дейін өмірден озған болатын. Келер ұрпаққа үлгі мен өнегенің қайнары болған өмір жолын қалдырып, пәни дүниеден озған еді...





