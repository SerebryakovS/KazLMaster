	Нұрдәулет Ақыш

	Әңгімелер





«БАБА ТАНЯ»




	– Сөзді қойыңдар да, осы үйге кіріп алыңдар. Барлық жағынан да қатып тұр.

	– Иесі кім екен?.. – десті екеу де жарыса.

	– Бір құдай бере салған адам. Несің айтасың, рахат болды сендерге. Кәдімгі жалғызбасты кемпір. Ондай хозяйканың табыла қоюы қиын ғой. Мазаны алатын келімді-кетімді кісісі жоқ. Үсті-басы жинақы, тіршіліктен қалмаған. Сендерге тіпті салмақ салатын адам емес. Несін айтасың, әшейін рахат болды!..

	Жағымды жаңалық қашанда жаныңды жылытып, көңіл күйді лезде көтеріп жібермей ме? Бір-біріне аңқая қараған екі жастың да жүздері жадырап сала бергені. Пәтер іздеумен табандарынан таусыла сандалып келіп, сандарын соққандарына қанша күн. Енді, міне, аяқ астынан... «Бұл неғылған батпан құйрық, айдалада жатқан құйрық» дегендей, сенер-сенбес айран-асыр халде.

	– Ыстық су, суық су, газ – бәрі келіп тұр, – дейді Бәтима тәтей мына сүйкімді хабарды одан әрі құтырта түсіп. – Өзі бедірейген бетон емес, кірпіш үй. Қысты күні қыжылдап, қайнап кетеді дейді. Ертең өмірге ана кішкене келсе, жағдай керек емес пе? Ойбай-ау, ол не дегендерің!.. Құлағалы тұрған мына құжыраларыңа қарағанда... қайда-а!.. Хан сарайындай. Сөзді қойыңдар да, әйда, көшіп алыңдар. Естісе болды, пәтер іздеушілер қаптап кетеді. Екеуіңді әбден мақтап, кемпірді көндіріп келіп отырмын. Тұңғыш баланың бабы қиын болады. Өздерің баласыңдар, не білуші едіңдер сендер? Көпті көрген қария ғой, ол жағынан да таптырмайтын адам. Әйда, дереу кіріп алыңдар!..

	Екі жастың еншісіне тигені – қуықтай ғана шағын бөлме. Бір кереует, бір стол еркін сыйысып тұр. Енді олардың үстіне бір қабат төсек-орын, ескі-құсқы шабадандар мен «Саратов» тоңазытқышын кіргізгенде, төрт қабырғаның ортасы мүлде қусырылып қалды. Бірақ үйдің тарлығына қарап, тарығып жатқан жастар жоқ. Сыз иісі мүңкіп, қабырға сылағы қақырап кеткен ескі балағаннан кейін мына жайлы мекен әлгі Бәтима тәтей айтатын тура хан сарайының өзіндей. Азғана мүлікті орын-орнына жайғап болысымен, істейтін шаруаның да түбі көрініп қалды.

	Қолайлы мекен табылып, көңілі көншіген Ниязбек зауыттағы жұмысына алаңсыз кірісіп кетті. Үйге оралғанда, ас-суын дайындап тосып отырған келіншегінің қасынан үй иесі кемпірді де қатар көруге көзі үйрене бастаған.

	Үй иесі жалғызбасты болғанымен, өзіне өзі берік, сүйегі пысық жан сияқты. Кейбір замандастарына ұқсап, ашылып-шашылып шұбатылып жүретіні байқалмайды. Қақаңдаған кәдімгі қалалық кемпір. Үсті-басы тап-таза, жинақы. Бұнысы Ниязбекке қатты ұнады. Өйткені өзі де киіміне қылшық жуытпай, бойын үнемі таза ұстайтын қылап жігіт. Тас пен шаңның ортасынан келсе де (ол кірпіш зауытында істейтін), алдымен қоятын шарты – тазалық. Бейне бір санэпидстанция қызметкері дерсің.

	– Әжеміз жақсы адам екен, – деді Ниязбек бірнеше күннен кейін. – Көңілі жарым кәрі кісі ғой. Қас-қабағына қарап, айтқанын істей сал. Соған-ақ мәз болып қалады ол.

	Шағын ғана қағілез денелі қара торы келіншек Зифа артық-ауыз сөзге жоқ, бұйығылау. Сонысына бағып, ең жақын тартқан адаммен ғана ашыла сөйлеседі.

	– Әжей екеуміз онсыз да жақсымыз ғой. Мен ол кісіге ылғи шай қойып беремін. Сосын екеуіміз әңгімелесіп отырып, шайды ұзақ ішеміз. Күніне бір рет мені көшеге де алып шығады. Маңайдағы дүкендерге мені алып барып жүрген сол. Тек қана осы кісінің несі... сөйлегені бір түрлі.

	– Бір түрлісі қалай? – деді жігіт үлкен көздері сәл-пәл жыпылықтап.

	– Жай, әшейін... Ана нетіп... кейде орысша сөйлейді дегенім ғой.

	– Е, онда тұрған не бар? Қаланың адамы емес пе? Сен екеуміз дейсің бе кеше ғана ауылдан келген. Сол ма бір түрлі деп тұрғаның?

	– Содан кейін ыңғайсыздау сөйлеп қояды екен.

	– Қандай ыңғайсыздау?.. Айтсаңшы енді...

	– Қойшы, бір түрлі ұялам.

	Күйеуі қадалып болмағаннан кейін келіншек өңін төмен салып тұрып, ақыры шынын айтты:

	– Кеше маған «Ей, Зифа, шырағым, ішіңді байқа! Бірдемеге соғып алсаң, ерте туып қаласың» деді. «Туып қаласың» дегені бір түрлі.

	Орнынан арбаң етіп ұшып тұрған Ниязбек ал кеп қарқылдап күлсін.

	Өзіне тән дарақылау үнмен ішін басып, тоқтай алар емес.

	– «Туып қаласың» деді... Е, онда тұрған не бар? Екіқабат әйелдің туатыны өтірік пе?.. Ұят? – дейді. Е, несі ұят оның? Әлі тумағасын, саған бір түрлі көрінеді де. Басқаша айту керек еді деймісің?.. Әй, Зифа!

	– Қайдам? Әйтеуір менің құлағыма түрпідей тиді.

	– Е, сен де сондай ұсақ-түйекке мән беріп... Әжей жақсы адам ба – жақсы адам. Бітті ендеше...

	– Оның да рас енді... – деді келіншек келіскен сыңаймен.

	Ниязбек пен Зифаның бұл қалада жақын таныстары жоққа тән. Қол ұстасып институт жолдамасымен келгендеріне бірер айдың жүзі. Бар жақын тартатындары –– Зифамен қызметтес Бәтима тәтей. Жол сілтеп, пәтер тауып дегендей, жат қалаға келген жас жұбайларға бірден-бір қамқор болып жүрген сол. Сосын Ниязбектің осы жаққа келгелі үйлесіп кеткен жолдастарымен тығыз байланыс әзірге жоқтың қасы. Туған-туыстан шалғай мұндай жағдайда Зифа сияқты өзі аяғы ауыр, өзі тұйық келіншек ұзап қайда бара қойсын. Жалғыз болса да, көбіне үйден шықпайды. Сондағы айландыратын тіршілігі – көлемі шағын күнделікті үй шаруасы, кітап оқу, туыстарға хат жазу, көрер жарығын күтіп іште жатқан нәрестеге ол-пұл бірдемелерді даярлау, күйеуінің жұмыстан оралар сағатын санамалап отыру.

	– Тұқымы құрғыр, қайда жүр! Әбден опаздать ететін болдық-ау! – деді терезеге телміріп, дегбірсіздене бастаған әжей. Өзі қасындағы қара сумканы еңкейіп бір көтеріп қойды. Зифа еріксіз елең ете түсті:

	– Апа, қайда барасыз? Бір жаққа жиналдыңыз ба?

	Көңілінде – «туысқаншылап алыс сапарға беттеген шығар» деген ой.

	– Банәға баратын едік. Әлгі Катясы құрғыр қайда жоғалды? Сағат міне, он болып қалды. Әбден опаздать еттік-ау!

	– Е, апа, монша сағат онда ашылады екен ғой.

	– Жоқ, онда ашылмайды. Менің режімім – сағат онда. Режім сақтамаса бола ма? Денсаулығы жоқ кәрі кісіге режім керек. Е, міне, өзі де келе жатыр екен. Бағанадан бері қайда жүр, тұқымы құрғыр!

	Әжейдің Катя дегені орысқа үш қайнаса, сорпасы қосылмайтын, бет-ауызын кезінде қорасан қорлаған қазақтың кәдімгі шүйкедей қара кемпірі болып шықты. Байғұс аяғын тарпылдатып басып, есіктен ене бергені сол еді, Баба Таняның (үй иесі кемпірді көршілердің бәрі Баба Таня дейді) бажылдап ала жөнелгені. Зифаның жөндеп амандасуына да мұрша берген жоқ.

	– Сөзді қой, ұста мына сөмкені, Катя! Әбден опаздайт еттік, тұқымы құрғыр, – дей беріп, босағадан бері бұрылды, – сағат екіге таман шай қоя салшы! Банәдан кейінгі шай жақсы ғой.

	– Соншалықты кеш келесіздер ме, апа?

	– Аптасына бір рет баратын банә ғой. Асықпай ұзақ түсеміз. Арасында дүкенге барып селепке ала сал. Шайды селепке қосып ішкен жақсы...

	Сырғи жабылған есікке қарап жас келіншек бір сәт аңырып тұрып қалыпты. Әжейдің «селепке» дегені «сливки», яғни, сүттің кілегейі. Оны қойшы, ондай-мұндай сөздерге түсінбейтін несі бар? Түсініксізі – күні бойы қолы бос болса да, әжейдің моншаға сағат онда үлгеруім керек деп асыққаны, сөмкесін өзі көтермей, Катя замандасына арқалатқаны. Айтпақшы, ол кісі неге Катя? Кәдімгі ауылдың кемпірі ғой. Шын есімі Қатипа екен. Замандасы жас болса бір сәрі, өзінен арман мәлкілдеп, сіңіріне әрең ілініп тұрған өлмелі кемпір.

	... Алғашында онша аңғармайтын тәрізді еді, келе-келе көңіліне еріксіз жаттала бастаған – Баба Таняның кейбір қызық мінез-қылықтары. Байқап-түйгендерін күнде кешкісін күйеуінің құлағына жеткізгенше асық.

	– Әшөк! – сол күнделікті жаңалықты өзара бөлісіп отырып. – Біздің әжей қандай «точный» адам. Кәдімгі «немістің дәлдігінен» бір де кем емес.

	– Әй, Зифа-ай, дәлдік жағынан сен де кем емес едің ғой. Мысалы, свиданиеге бір минут кешікпей келетін қызды сенен көрдім. Айтқан жерде тура уақытында келуші едің. Әлде мені жақсы көріп, шыдамай бара жатқан соң сүйттің бе?

	– Жоқ, Әшөк («Әшөк» – әке-шешесінің Ниязбекке бала күнінде еркелетіп қойған аты көрінеді. Енді сол ат келіншегінің де аузынан естіле бастады). Мына кісінікі басқаша...

	– Баба Таня күнде ылғи бір уақытта, азанғы сағат жеті жарымда оянады.

	– Ояна берсін. Онда тұрған не бар?

	– Тыңдашы енді. Сегіз жарымда азанғы шайын ішеді. Он мен он бір аралығында таза ауада қыдырады. Онан келгесін, есік алдында біраз күншуақтап отырады. Үйге сонан кейін барып кіреді екен.

	Әжейдің өткен жолы дігерлеп моншаға асыққаны Ниязбектің есінде шығар. Соның мәнісі енді түсінікті болды.

	Режим бойынша әр сейсенбі күні сағат он мен он төрт аралығында Баба Таняның монша ішінен табылуы шарт. Осы режимді бұзу әжей үшін намаз бұзумен бірдей. (Бір қызығы пайғамбар жасынан баяғыда асса да, әжей намаз оқымайтын). Және моншаға баратын мезгілде баяғы Катя-Қатипа замандасы дәл қасынан табылмаса тағы болмайды. Ішіне керек-жарақ салынған қара сумканы мықшия көтеріп алып жүретін де сол кісі. Көрген сайын Зифа Катя-Қатипа апаны аяп кетеді.

	Бір күні моншадан қайтып оралғаннан кейін:

	– Әже, ана Қатипа әжей шаршап қалмай ма? – деді Зифа батылы барып.

	– Е, не бопты шаршайтын?

	– Өйткені сөмкені ылғи сол кісі көтеріп жүреді ғой.

	– Ой, ол бәбішке маған қарағанда жастау ғой. Күш-қуаты мол тұқымы құрғырдың.

	– Жастау дедіңіз бе? Сонда нешеде ол кісі?

	– Ой, қайда! Ол менен бақандай, бақандай үш жас кіші ғой... Сөмкені көтеріп жүргені де содан.

	Зифа үй иесіне бір сәт аңыра қарады. Катя-Қатипа әжесі мына кісіге қарағанда әлдеқайда кәрі көрінбей ме? Сонда қалай болғаны?

	Ал Ниязбектің таңырқауы бөлек – үй иесі кемпірдің оғаш қылықтары ғана емес, бұйығылау, жас келіншегінің аяқ астынан аңғарымпаз болып шыға келуі. Қасындағы кісінің жатқан-тұрғанын жіпке тізіп, байқатпай ғана шотқа қағып жүргенін көрмеймісің.

	Көбінесе тіршілігі түзде болатын ер кісі қайдан білсін. Қия басып ешқайда шықпайтын үйкүшік жанның айналып келгенде аңдитыны – амалсыз қасындағы кісінің қас-қабағы. Тілге ілінбеген талай әңгіме күннен күнге үстемеленіп, жаңа фактілермен толыға түсуде.

	– Сен не десең, о де, маған әйтеуір апамыздың шыттай аппақ болып киініп алып, таза жүретіндігі ұнайды, – деді Ниязбек.

	Қысықтау көздерінен әлдебір ұшқын жылт ете түскен келіншек:

	– Е, сен де... – деді наразылау үнмен. – Моншадан шықпайтын тура сен сияқты. Ол кісі де, әрине, өзіңе ұқсаған соң...

	– Жоқ, өзің айтшы, Зифа, – дегенде Ниязбектің даусы өршелене шықты.

	– Егер мықты болса, біздің ауылдағы апаларымыз неге осы кісі құсап, моншаға барып тұрмайды. Қазақтың мына бір анекдотын білесің бе? Жастау әйел абысынынан сұрапты дейді. «Осы неше рет суға түсесің?» деп. Сонда абысыны айтыпты: «Жылына екі рет суға шомылам. Ел жайлауға көшіп бара жатқанда бір, ел жайлаудан қайтарда бір» деп. Сонда абысыны: «Келін-ау, соншалықты немене, балық болып кеткенің бе?» деп, таң қалған екен. Біздің шешелеріміз құдды сол ғой. Бәлем, ауылдан алып келіп, мына кісінің шәкірті қылмасам ба шешейді... Қарашы өзің, Баба Таняның үсті-басында бір тал қылау жоқ.

	– Бірақ кемпір адамның үсті-басына иіс су сепкені бір түрлі, – деді Зифа да өз сөзінен тайғысы келмей. – Қалай байқамайсың, күніне далаға шығар алдында аздап әтірленіп алады әжеміз.

	Ниязбектің:

	– Ей, кетші әрі! – дегені келіншегін өзінше еркелеткен түрі. – Ең құрығанда содан сенің үйренгенің жөн емес пе? Осы кемпір бар ғой, осы кемпөшке сенен арман современный. Рас айтам, ауылдың кейбір балпыаяқ қыздарына қарағанда, бұл кісі дегеніміз мықты. Қанша айтқанмен городской ғой.

	Осы жерде Зифа Баба Таня туралы тағы бір жайтты ауызға алды. Онысы әлгі моншаға барарда сөмке көтеріп жүретін Қатипа деген кемпірге қатысты.

	– Сөмкені әдейі көтертеді екен әжеміз.

	– Е, неге?

	– «Менен үш жас кішісің. Маған қарағанда жассың ғой» – дейді екен оған. Сол мақтағанға ана кісі мәз болып қалатын көрінеді. Тіпті моншаға барғасын ылғи біздің әжейдің арқасын ысқылап береді екен...

	Әңгіме осы жерге келгенде жігіттің ішін тіреп тұрған тентек күлкінің сыртқа қарай бұрқақша бір-ақ шапшығаны. Ана бөлмеде ұйықтап жатқан үй иесі әжей (ол кісі күн сайын кешкі сағат онда төсегіне жантаяды) естіп қояр-ау, ұят болар-ау деген сақтықты қаперіне алар емес. Екі қолын сермелеп, есікке жалтақтай берген Зифаның жаны шығып кете жаздады.

	Жалғызбасты жетім-жесірді жәбірлеп, басынуға даяр тұратын қатігез жандар қай кезде де кездеседі екен. «Баба Таняға» да талай оңбағандар қысым көрсетіпті.

	– Өзгесін қойшы, – деді ол келіншекпен сыр шертісіп, әңгімелесе отырып. – Өзгесінің бәрі өтті-кетті ғой. Маған әсіресе мына кейінгі гәдтердің қорлығы батып тұр. Ой, тұқымы құрғыр. (Әжейдің «гәд» деп отырғаны – орысша «гад», яғни, жақсы сөз емес).

	– Не болып қалып еді, әже?

	– Сендердің алдарыңда осы үйде біреулер тұрған. Қайдан білейін, бір көргенге түрлері әжептәуір. Сосын ала салып едім, тұқымы құрғырды. Киген киімдері де жақсы екен, қайдан білейін. Сөйтсем барып тұрған гәдтер солар болып шықты.

	– Ойпыр-ай, ә? Сонда олар не істеп қойып еді, әже?

	– Не істеді деймісің? Ой, сол тұқымы құрғырлардың істегенін бастарыңа бермесін. Тіпті сөз қылуға ұят.

	– Ә, онда айтпай-ақ қойыңызшы, апа... – деді жуас келіншек қара торы өңі аяқ астынан күреңітіп қалып. Тәмпіш танауының үсті де тершіп кеткен.

	– Жоқ, айтам. Неге айтпаймын? Ол оңбағандар мені алдап кетті ғой.

	– Ә, солай ма? Сонда қайтіп?

	– Пәтерақысын төлемей кетті. Міне, олардың істегені. Бүгінгі заманның жастарын мықты дейміз, современный дейміз. Оқыған ушоный дейміз. Тұқымы құрғырлардың істейтіні әне, сол.

	Бұл әңгіменің Ниязбектің құлағына жеткен уақыты кешкісін жатар мезгілде. Екеулері де бастарын шайқап, жалғыз кәрияның ақысын жеп кеткен пәтершілерге ал кеп ызалансын. Әсіресе ішіне ой іркуді алмайтын біле қоймайтын Ниязбек:

	– Бәсе, оңбағандар-ай ә? Әжей не істепті сосын оларға? Әкесін танытып тұрып сотқа бермей ме? Жетім-жесірді басынудың қандай екенін көрсетсе ғой шіркін.

	– Өзі де сөйтіпті...

	– Немене сотқа беріп пе?

	– Беріпті... Бірақ одан хабар болмай отырған көрінеді. Әлгілер таныстары арқылы басып тастаған ба, немене?..

	– Қойшы, не дейді.

	– Рас. Әжейдің өзі солай деп отыр.

	– Сонда енді не істемекші екен?

	– Маған қайтадан арыз жазып берші дейді. Әжейдің өзі хат танымайды ғой.

	– Е, несі бар, жазып бер. Қазір болса, өзің екіқабатсың...

	– Қойшы, олай демеші. Бір түрлі жаман естіледі ғой, – деді Зифа нәзік саусақтарымен күйеуінің кеудесінен итеріп. Қара торы реңі тағы да күреңітіп, құбыла қалған.

	– Қойдық, қойдық, батырекесі! Аузыма қайдан түсе қалып еді тағы. Әлгі несің... былай енді жағдайда жүрсің ғой. Сондайда кәріп-кәсір, мүсәпір адамдарға көмектесе салу керек десіп жатушы еді ғой. Сауабы тиер, сұраған шаруасын істей берсеңші әйтеуір.

	* * *

	– Ал, жаз. «Аудандық сотқа арыз» деп жаз! – деді Баба Таня диктант оқыған мұғалімдей әр сөзін нығырлай айтып.

	– Әже, сонда пәтершілер қанша ақшаңызды жеп кетті? – деді Зифа бір сәт талған саусағын жазып.

	– Ол тұқымы құрғырлар көрсетті ғой маған көресіні. Бақандай сексен теңге...

	– Қ-қанша дейсіз?

	– Сексен теңге... Сол қалпы қайтарып бермей, сіңіріп кетті тұқымы құрғырлар. Мен сияқты жетім кемпірді обман қылып. Қандай оңбағандар, ә?

	Қаламы қағаз үстіне құлаған Зифа аузын ашып аңқиып отырып қалыпты.

	«Сексен теңге дейді. Сол-ақ па бар болғаны?.. Сонша зарлап жүргендегісі?.. Ойпыр-ау, бұл не деген?.. Қой, сегіз жүз теңге шығар». Сонан көкейдегі күдікті сейілту үшін батылы барып, әлгі сауалын тағы қайталаған. Жоқ, рас. Ешқандай да жаңсақ естімепті.

	Алдындағы қағазды былай ысырып қоя салған жас келіншек өзінше бірдеме деген болды, ұялса да, сөйлеп отыр. Сөз ләміне қарағанда «Баба Таняны» райынан қайтармақ.

	– Ой, әже-ай, сексен теңге тұрмақ Қожахан деген кісі Ниязбек екеуміздің 3 мың теңге ақшамызды алып бермей кеткен. «Анау» деді.

	«Мынау» деді. Ақыры жоқ қылды. Қайтесіз соны? Садақа деңіз де, қойыңыз. Сөзіңіз сияқты үлкендер айтып жатады ғой садақа деп...

	– Зифа шырағым-ау, мәселе сексен теңгеде емес, қой, – деді әжей де оңайшылықпен оң жамбасқа түскісі келмей. – Бәрінен бұрын маған издевайт еткені жаныма батты-ау! Бәлем, көрде тұр жегендерің желкеден шығарам әлі. Жоқ. Райынан қайтару үшін айтылатын уағыз сөзге құлақ аса қоятын адамың Баба Таня емес екен. Жаңағы сексен теңгені айтқан кезде адамға тікірейе қарайтын кішкене көздерінің аясы қанталап, шықшытты кескіні тіпті сұрлана түскен.

	Бір жаманы – бұл пәтерді адаммен бірге тышқан да мекендейтін болып шықты. Кәдімгідей қатты қорықпаса да, осы бір жәндіктен Зифаның бойы түршігетін. Ниязбекке айтып жүріп, үйге әлдеқандай мысық алғызған. Өзі де бір сүйкімді мақұлық екен, пырылдап адамның аяғына орала береді. Моншадан қайтқан «Баба Таняның» мысықты көріп, нілдей бұзылғаны.

	– Бырс, мынау тұқымы құрғыр қайдан келген?! – деді жақтырмаған жарқышақ дауыспен. Жағдайды айтқан Зифаға мырс ете қалды да:

	– Е, шырағым-ай! – деді үлкен кісілердің маңызды мақамымен.– Әлі жассыңдар ғой, сендер не білуші едіңдер?! Туайын деп отырған әйел үйіне мысық ұстамайды. Оның үстіне өзім де ненавижу бұл тұқымы құрғырды.

	Жұмыстан келісімен, сырт киімін сыпырып тастап, ештеңеге қарамастан, пысқырына жуыну – Ниязбектің қашанғы дағдысы. Сол үйреншікті тіршілігі бойынша қол-аяғын жуып, сүртінген күйі бұрыла бергені сол еді, оң аяғына әлдененің сарт ете қалғаны. Шорши секіргенімен, шошынып үлгермеді. Сонан аяғына жалт қарады да, өз көзіне өзі сенбеді, қақпан... кәдімгі тышқан қақпан.

	– Ойбай, мынасы несі? – деп ышқынып қалды. – Кім әкеп жүр мұны?

	Зифа, сен бе?..

	Мысықтың көзін құртып, әлдеқайда апарып тастаған «Баба Таня» тышқан аулағыш хайуанаттың орнына осы жансыз темірді алып келіпті. Ендігі тіршілігінің бір парасы – осы қақпанды аңду көрінеді. «Түсті ме, түспеді ме?» деп қайта-қайта келе береді дейді. Мысықты жек көрсе де, тышқаннан бірдеме етіп құтылу керек қой.

	Жұрттан көрген зорлық-зомбылығын ауызға алса, «Баба Таня» неше күн жырлауға бар. Айналадағының барлығы осы кісіге жөнсіз тиісіп, ылғи да озбырлық көрсетіп жүретін сияқты. Сондай кезде әлдекімдерге кіжіне сөйлеп, кәдімгідей кәрленіп те кетеді. Ондайда ызғар шашқан жүзіне, түбі қанталаған кірпіксіз көздеріне тура қарай алмай, еріксіз бүгежектеп қаласың.

	Ал енді ашу-ызадан ада жайбарақат кезінде «Баба Таня» кәдімгідей мейірбан. Өзінше бірдемелерді айтып, салдырап сөйлеп жүргені.

	– Зифа-ау, газды басыңқырап қойсаңшы. Мәсі шулығып, жаман піседі ғой, – деп, бір келсе, тағы бірде:

	– Ойбай, Зифа, жүгір! Мәлоко сатып жатыр, мәлоко, – деп, есіктен ентіге еніп келе жатқаны.

	Екіқабат екеніне қарамай, елпең қаққан елгезек келіншектің қылығы жағып кеткенде: «Айналайын, әстөрожно! Туып қалып жүрерсің. Өзім-ақ істей саламын ғой», – деп жылышырай сөйлеп қояды.

	Әуелде өзі ұғынып үлгере алмай қалған сөздердің мағынасын жас келіншек артынан бір-ақ пайымдады. «Мәсі» дегені ет, «мәләкөсі» сүт дегені екен. Өз ұлтымен онша көп араласпаған соң ба, «Баба Таня» тілі келсін-келмесін орысша сөздерге үйір.

	Ішіп-жем жөнінде көсіле сөйлеп отырып, аяқ астынан:

	– Дүкендегі мәсінің тұқымы құрсын. Әшейін көкжасық бірдеңе ғой, – деп, етті жамандап салғаны бар емес пе кепиятсыған кейіппен. Келіншектің іш жағынан бойын түршіктіре әлдене дір ете түскендей болды. «Тек, әй, не дейді мына кісі?! Тамақтың тұқымы құрғыр дегені несі? Ақымақ кейбір жастар секілді. Аштықты, жалаңаштықты көрген адам, парасатты қария. Ендеше қалай аузы барады кепиятсуға?»

	– ... Тұқымы құрсын. Зифажан, шынын айтқанда өздеріңнен дәметіп қалып едім. Ана кәнина мәсіні айтам.

	– Не дейсіз, ә..?

	Тіл ұшына үйіріліп үлгерген «әже» деген сөзді айта жаздап, кейін жұтып ала қойғаны. Асыл сөзді аяқ астынан алдында тұрған адамға бола обалды қылғысы келмейтін сияқты.

	Әдеттегісіндей «Баба Таня» жексенбі күні ұйқысынан асықпай оянды. Зифа түннен қалған тамақты жылытып әкелгенде әжей әлі дастарханға келмеген болатын.

	– Шақырсаңшы, – деді келіншек күйеуіне ақырын ғана. Кімді атап тұрғаны атын атап, түсін түстемесе де белгілі еді.

	– Қазір... Ваннада тісін шайып жатыр.

	– Тісін дейді?

	– Білесің ғой ол кісінің асықпай ұзақ жуынатынын.

	Екі қолын алдына салып Зифа бір сәт үндемей отырып қалды.

	– Сексенге келсе де, тісін пастамен шаяды ә? «Блинда-мет» пастасымен,

	– деді сосын басын шайқап. – Ал біздің әжелерімізде...

	– Иә, немене?

	– Біздің әжелерімізде шаятын тіс те қалған жоқ...

	Әбден жуынып-шайынып, ертеңгі шаруасын мұқият орындап тастаған

	«Баба Таня» дастарханға көңілді отырды. Зифа үндемей ғана ас құйып берген.

	– Мынау не, Зифажан?

	– Түндегі жасалған тамақ қой... Әбден ысыттым.

	– Зифажан, сен білмеуші ме едің? Мен ескі тамақты ішпеймін ғой.

	– Неге, әже?.. Ескі емес, түндегі тамақ...

	– Түндегі деген ескі ғой. Өзі бұрыннан солаймын. Свежий тамаққа үйреніп қалғандықтан шығар. Түннен қалған болса, бір түрлі көңілге аласың. Сендер жассыңдар ғой, сендерге болады енді...

	Бір-біріне қараған ерлі-зайыптылар әлденеге ыңғайсызданып қалды. Кепиятсынған кәрі кемпір дәм татпай қойған астан енді бұлар қайтіп ауыздарына алсын.

	Шайдан кейін Баба Таня әлденелерін үтікпен, бір киініп, бір шешініп, ұзақ баптанды. Әншейінде ыңқыл-сыңқылы көп кісі сияқты денсаулығын айтып шағына беретін. Қазір онысын ұмытып кеткендей қимылы ширақ.

	– Апа, немене, тойға барасыз ба? – деді Ниязбек тіл ұшында үйіріле қалған қалжың сөзді қайтара алмай. – Әлде свиданиеге ме?..

	– Ә, жоға-а. Қалды ғой бәрі. Бір пахаронға барушы едім. Соған асығып... Тұқымы құрғыр, өстіп асыққанда үстіге іле қоятын жөнді киім де табылмайды.

	– Похорон деймісіз? Біреу қайтыс болып ба еді?

	– Иә, менің бір падірожкем өліп қалған. Елдің жиналатын жері емес пе, былай дұрыстап киініп бара қояйын деп едім. Соған жібі түзу киім таба алмай...

	– Падірожкем деймісіз? – деді Ниязбек еріксіз жалт қарап. – Апыр-ай, ә, арты иманды болсын. – Сосын ауылдағы қариялардың әдетімен бетін сипады.

	– Иә, үлкен мәгізіннің жанында тұратын пәдірожкем. Сап-сау жүр еді, білмеймін аяқ астынан қалай өліп қалғанын. Үш-ақ күн ауырды ғой.

	– Үлкен магазиннің қасында деймісіз?..

	– Иә, иә, айтпақшы, оны сендер танисыңдар, Әшөк. Әлгі Катя бар емес пе, менімен бәнаға барып жүретін бәбішке ше?

	– Иә, иә! Әлгі сіз сөмке көтертіп қоятын.

	– Сол ғой өлген.

	– Не дейт!.. – деді Ниязбек еріксіз ышқына дауыстап.

	Мына хабарды естігенде, Зифаның қолындағы ыдысы да салдыр ете қалды. Жанары жасық қысық көздері жыпылықтап кетіпті. Сосын үй иесіне аңырып қарап тұрып қалған.

	– Опыр-ай, шын айтасыз ба, әже?..

	Әшейінде бұл кісіге қимайтын «әже» деген сөздің аузынан қалай шығып кеткенін де аңғарған жоқ. Қапылыста естіген хабары қатты шошытты. Көз алдында көлденеңнен келіп тұра қалған – аяғын тапыр-тапыр басып бүкшиіп жүретін шүйкедей қара кемпір. Анда-санда күрк-күрк жөтеліп қоятын ешкімге зияны жоқ дімкәс кісі емес пе еді.

	Жас келіншекті шошытқан – бұл жаманат хабар ғана емес. Сол жаманат хабарды Баба Таняның «Мысық өліп қалыпты» дегендей сөз арасы ғып әншейін ғана айта салғаны. Бейтаныс біреу болса бір сәрі. Күні кешеге дейін бірге тұрып, бірге жүрген, моншада бір-бірінің арқасын ысып, өмір жайлы өзімен сыр бөлісіп келе жатқан, ең жақын адамының бірі.

	Ет пен сүйектен жаратылған жұмыр басты пенденің миына сыймайтын қатқылдық.

	Жастардың жан күйзелісінде Баба Таняның тіпті де шаруасы болған жоқ. Дәл қазір бас қатырып тұрғаны басқа нәрсе. Қолындағы көйлекті әрлі-берлі аударып-төңкеріп қарап алды да:

	– Менде жөнді киім де қалмапты өзі... – деді наразы үнмен. – Зифа, бері қарашы, шырғым. Молодежь, сендер білесіңдер ғой. Киім жағын деймін. Тұқымы құрғыр, жұрт үсті-басыңа қарайды емес пе?..

	Адамның өңменімен өтердей ауыр көзқарастан шамалы уақыт болса да құтылып, екі жастың еркінси бастағаны сол еді. Баба Таня сыртта ұзағырақ жүре тұрса екен деген тілекті жасырмай жария ғып, жарқылдай күліседі. Сөйтіп өздерінше кең көсіліп, қысқа сәтке ғана бостандық рахатын сезініп отырған шақта есік сыртынан тоқылдаған таяқ дыбысы естілді. Даусы емен-жарқын шыққан әжейдің жүзінде кейісті күйдің көлеңкесі де жоқ. Тойдан оралған адамнан әрман сампылдап сөйлей кірді:

	– Әбед іштіңдер ме, балалар? Ішкендерің дұрыс мені күтіп отыра бермей. Зифаш, казға шай қоя салшы. Жылады ма-ау, сықтады ма-ау, әйтеуір бәрі улап-шулап, есті шығарып жіберді тіпті. Содан жөндеп шай да іше алмадым.

	– Немене, апа, тез келдіңіз ғой? Жерлеп те үлгерді ме сонда? – деді Ниязбек таңырқағанын ірке алмай.

	– Жоқ, бейіт басына кеткендер әлі келген жоқ.

	– Иә, айтпақшы, әйел адам бейіт басына бармаушы еді ғой.

	– Еркек-әйел деп қарап жатқан ешкім жоқ. Бәрі жапырлап машинаға мінді ғой. Катя екеуміздің Нәда деген пәдірожкеміз бар емес пе, сол да бір «Волгаға» отырып алды. Маған да жүр деген.

	– Енді неге бармадыңыз?

	– Ой, тұқымы құрысыншы, әуре болып жүрсем сол. Кеше күн жауған, кіладбишенің басы езіліп жатқан шығар. Аяғым босқа былғанбай ма?..

	– Әлгі бәбішкенің пахаронына сиыр сойыпты, – деді Баба Таня қызыл күрең шайды рахаттанып ұрттай отырып. – Балаларының бәрі ентелегент, қолдары жетіп, осы бүкіл қаланы тіреп тұр. Қаланың бүкіл крутойлары келіпті ғой пахаронға.

	– Е, дұрыс болған... – деп, қойды Ниязбек көңілсіз ғана. Өзі кемпірдің сөзін шала тыңдап отырғандай алдындағы шайын ықылассыз ұрттап қояды.

	– Сонда деймін де, шешелеріне жылқы сойса қайтеді екен. Бір ту биені ал да, жық. Бастықтың шешесі деген аты бар емес пе?..

	Аман-есен босанып, қол-аяғын бауырына алған Зифа бала қырқынан шыққанша үйде болды. Келіні перзентханаға түсті дегенді естісімен-ақ, сонау шалғайдағы елден артынып-тартынып Ниязбектің шешесі де келіп қайтты.

	«Қыстың көзі қырауда баланы ауыртып аларсыңдар. Әуре болып ауылға келмей-ақ қойыңдар. Әжелерің бар екен ғой қастарыңда, несіне қысыласыңдар» деп, естиярлық танытып, жөн-жоба нұсқаған – сол кісі.

	«Әжелері бар» деп қанша дабырайтқанымен, Баба Таняның әжелік қалпы да, қауқары да белгілі еді.

	– Баланың жайы есте қалды ма деймісің... Көзім болса, көрмейді, оның үстіне қол да қатып кетті ғой, – деп, әуелден-ақ өзінен қашыра сөйлеген.

	Қызыл шақа шаранасын қызғыштай қорғаған тұмса ана көлденең кісіні онсыз да жолатқысы жоқ.

	Учаскелік дәрігер бар, қызметтес Бәтима тәтей бар (ана жолы осы пәтерді тауып берген тәтей), әйтеуір кезек-кезек кеңес беріп, қол ұшын созып, кішкене Әселдің дұрыс өсуіне септігін тигізуде. «Бала туғаннан кейін Баба Таня бізге қалай қарар екен?» деген көптен бергі созылмалы күдік те тез ыдырады. Үй ішіне іңгәлаған нәресте қалай кірді, пәтершілердің көз алдында қожабике кемпір де қолма-қол өзгеріп шыға келгендей болды. Перзентханадан улап-шулап қайтқан шағын топ есіктен дабырласа енгенде, екі етек болып, есі шыға елпілдей жүгіргені. Әншейінде айналасына паңдана көз тастап, иілместен қақайып отыратын кекірт кемпір сүрініп-жығылып, әбден әбігерге түссін.

	Сонан Баба Таня осынау тосын мінездің ырқынан шыға алмай, жас жұбайлардың көз алдында күн өткен сайын өзгеріп бара жатты. Бұрынғыдай жоқтан өзгеге Зифаны жұмсап қойып, шырт-шырт түкіріп отырмай, бүкеңдеп алдымен өзі ұмтылады. Тіпті пәтершілер осында келгелі істемеген кәсібін істеп, картоп аршиды, ыдыс-аяқ жуады, кезекке тұрып, сүт те алып қайтады.

	Көшеге шығып, көршілерге кезіге қалса: «Әлгі біздің кішкентайдың қамы да, өзі бір мазасыздау неме» деп, қызыл шақа Әселді әлден-ақ меншіктей сөйлеп, өзін ылғи соның қамы үшін жүргендей ғып көрсетуге бейім. Қайта-қайта тықылдатып, есікке де дамыл бермеуге айналды. Қайдағы бір жоқтан өзгені сылтауға жаратып, жастар бөлмесіне келгіштей беруге құмар. Есіктен кіре сұрай кететіні – Ниязбектің де, Зифаның да жағдайы емес... «Қалай өзі, ұйқысы тыныш па? Түнде қыңқылдап шықты-ау деймін. Мен де естіп жаттым... Айран ішетін бе еді, айранға барып келсем...» деп, қамқорси сөйлеуді салтына сіңірген. Әйткенімен төрдегі бесіктің тұсына тым тақаған емес, тіпті осы уақытқа дейін баланың жүзіне үңіліп қарамаған да болар. Аналық сезімі оянып, жас нәрестені ең құрығанда құшырлана бір иіскеуге ықыласы мықтап ауғанмен, бойына біткен иілмес қатты мінез беттетпейтін секілді. Әлде гигиена шартын сақтап, өзін-өзі кейін қақпайлай ма екен?..

	Кемпірдің кішкенеге деген риясыз ықыласына алғашқы күндері кәдімгідей іші жылып қалған Зифа келе-келе сәл басқаша мінез байқата бастапты.

	– Қайта-қайта бізді несіне мазалай береді екен байқұс? Сонша үзілгенде мен баланы бере қояды дей ме екен? – дейді мұрын астынан күңкілдеп сөйлеп.

	– Иә, шіркін, сенің балаңды ала қояйын деп тұрғаны-ай. Не баласы, не немересі жоқ жалғыз басты кемпір. «Әже-ау, бұл сіздің бала ғой» деп алдап-сулап қоя салмайсың ба онан да...

	– Қайдан білейін, бір емес, екі емес, қайта-қайта... Екі туып, бір қалғаны емеспіз. Бар-жоғы оның үйіндегі пәтерші ғанамыз.

	Сабасына түскен бір сәтте:

	– Өзінің баласы шынымен жоқ па екен? – деді Зифа бұрын да екеуара талқыға түскен сауалды қайталап. Бұл жайды тікелей өзінен сұрау жас адамға жараспас әдепсіздік болар еді. Кейбір көрші-қолаңнан Зифа суыртпақтап сыр тартқансып байқаған, ешқайсысы жауапқа жарытқан жоқ. Бар айтқандары:

	«Қайдам, біз көрші болғалы жалғызілікті кісі ғой әйтеуір».

	Бұрынғыдай емес, екі жас енді демалыс күндері де шаруабасты. Бәрі де сол қызылшақа нәрестенің қамы. Бүкеңдей жүгіріп, бүкпесіз ниет білдіріп қоятыны болмаса, Баба Танядан нақты жәрдем ғана емес, тиянақты ақыл күту де қиын. Алғашында «Баладан шығып кеттік қой» деп, қашқақтай сөйлеп жүрген ол кісінің келе-келе нәресте күтімімен мүлде хабарсыз екендігі сезілді. Әзірше жәрдемге жарап тұрған – дәрігер мен Бәтима тәтейдің нақты нұсқаулары. Кейде жоқтан өзгеге дағдарып қалса, қолдағы кітапқа жүгінеді. Сондағы жазылғандарды айнытпай орындаймыз деп діңкелері құрып, сілелеп те жүрді.

	Баланың жаялығын қайта-қайта жуу, үйге, сыртқа жайып кептіру, сосын үтіктеп қайтадан кәдеге жарату, кішкене ыңқыл-сыңқылы бола қалса, түні бойы тік тұрып ұйқы көрмеу – екеуіне ортақ жұмыстың басты-бастылары ғана.

	Осындай абыр-сабырдан енді ғана мойын босатып, шүйіркелесіп отырған бір оңаша сәтте орта жастардағы сұңғақ бойлы бір әйелдің кіріп келгені. Осы үйге бұрыннан қатысы бар жандай сөзі де, қимылы да еркін.

	– Қап, әттеген-ай! – деді Баба Таняның әлдеқайда қыдырып кеткенін естігеннен кейін шынымен опынып. – Кешке дейін келмейді ғой енді...

	– Қалай тұрып жатырсыңдар бұл жерде? Жағдайларың жақсы ма? Кемпірмен әлі шатақтаса қойған жоқсыңдар ғой? Мына кішкентаймен сендерді қалай сыйғызып тұр, ей? – деп, бірден-ақ сұрақты үстемелей түсті.

	Жатсынып жатпай, бір көргеннен-ақ іші-бауырыңа еркіндей ене кететін кәдімгі сөзшең адамдардың мінезі. Сәл-пәл тосырқап қалған именшектеу екі жасты ес жиғызбастан, ұршықтай үйіріп әкетіп барады.

	Зыр жүгірген Зифа әп-сәтте жұпынылау болса да дастарханын жөнге келтіріп қойды. Дүкенге қарай тұра жүгіргісі келген Ниязбекті кідірткен – жаңағы жеңгейдің өзі, жастардың жоқ жерден қысылып қалғанын көріп, басу айтып жатыр.

	Бейуақтағы бейтаныс әйел Баба Таняның жақын туысы болып шықты.

	Басқа жақтан келмеген осы қаланың өзінде, тіпті тақау маңда тұрады екен.

	– Қызық, біз бұл кісіні жалғыз деп жүрсек... – деді Зифа ретсіз жаңалық ашқандай қысыла езу тартып. Ерініне тие берген кеседен басын жұлып алып, қонақ әйел әлгі сөзді дереу іліп әкетті:

	– Еһее, «жалғыз»! Айналайын, жалғыз адамды тапқан екенсің. Қайдағы-ы-ы! Осы қаланың өзінде Қатыштың қатысы бар алты үй бармыз. Бәрі де алыс емес, бірі немере інісі, бірі бөлесі, нағашы сіңлісі сияқты ет жақын туыстары. Бәрі де бала-шаға өсіріп, өріс кеңейтіп жатқан кісілер. Солардың ешқайсысы аттап баспайды бұл үйге. Е, бұл Қатыш!..

	– Кешіріңіз, әпке! Қатышыңыз кім тағы? – деп, бұл жолы сұрақ қойған Ниязбек.

	– Немене, осы күнге дейін білмейсіңдер ме? – деді әйел енді пәтерші жастардың өзін кінәлауға көшіп. – Сендердің мына шешелеріңді айтам да.

	Әуелде бұл кісінің кейбір сөздері Зифаның көңіліне келіңкіреп те қалған. Сөйтсе, өзімсінген пішінімен сәл қатқылдау айтып тастайтын қанына сіңген қашанғы әдеті сияқты, алды-арты жоқ, өкпелемейтін бір дықсыз адамдар болады ғой.

	Қатыш кемпірдің бұл қалада ғана емес, ел ішінде де туыстары, ілік-шатысы жетерлік. Солардың барлығын жат қылып, жақын жуытпай отырған басты бөгет – мына жеңгейдің сөзімен айтқанда «кемпірдің теріс мінезі».

	– Әйтпесе, – деді әйел босаған кесесін қайыра ұсынып жатып, – сонша туыстың бірі болмаса, бірі қолдарына алып, әлпештеп бағып отырар еді ғой. Өзіміз де ана бір жылдары жата-жабылып үйге апарғанбыз. Айналасы бір жеті ішінде безіп, қашып кеткен өзі. Бас-басымызға кінә қойып, қымс еткенге ілінісе кетіп, әбден берекемізді алды. Біздің жанымыз ашып, бауырға басқанымыз ойына кіріп-шығар емес. Тіпті тілдегеніне де көндік... Оның үстіне өзі кетем деген кісіні қашанғы ұстаймыз? Содан запы болып қалған ба, немене, кейде Қатыштың хабарын білуге балаларды жібере қояйын десең, қашып, ешқайсысы жолағылары келмейді. Оңды адамнан бала безе ме? Біз ғана емес, барлық ағайынмен солай сендердің шешелерің. Содан үйге келуді доғардық ақыры. Андай-мұндай жағдай болмаса, өзі де ағайынның үйіне сирек барады. Әйтеуір, жалғыз жетім кемпір ғой деп сырттан қарауыл боп қоямыз. Өзімен тікелей сөйлесіп, хал-жай білісіп отырмасақ та, көршілер бар дегендей...

	Қабаттаса қойылған бірер сұрақты себеп қылып, әйел енді Қатыш кемпірдің өткен өмірінен де сыр шертіп өтті. Екі жастың ауыздарын аңқитып, таңырқай тыңдағанын байқады ма, әңгімесін дәмділеп, қоюын қалыңдата сөйлейді. Ішіп отырған шайын да нілін кесеге жұғардай етіп, қоюлата түсті. Пәтершілердің естерін жиғызбай есеңгіретіп тастаған небір соны деректер.

	«Баба Таня-Қатыш» кезінде бір байдың бұлғақтап өскен жалғыз қызы екен. Бүгінгі жастар үшін бай мен кедей уақыты келмеске кеткен, көзі тірі куәгері таусылып біткен қайдағы бір көне заманның көңірсігі сияқты көрінбеуші ме еді. Ниязбек те, Зифа да, өзгені былай қойып, өз ата-тектерінің қай таптан шыққанын білмейтін, тіпті соған мән де бермейтін. Байдың ұрпағы біздің дәуірде бар ма деген мәселенің байыбына бармақ түгіл, ол жөнінде ойланып та көрмепті.

	– Өзі сияқты ауқатты атаның баласына тұрмысқа шыққан екен, – дейді жеңгей. – Кәмпеске жылдары сол күйеуі Сібірге жер аударылыпты. Қатыш та қалмай ілесе барған. Көп өмірін сол жақта өткізген бұл кемпір. Шалы өлгенше екеуі бірге тұрыпты. Өмірі пұшпағы қанамаған адам, өзінен туған бала жоқ. Әже атанатын жасқа баяғыда келсе де, мейірімсіз болып қалғаны содан ба, кім біледі? Әйтеуір ес білгелі мен өзім Қатыштан жылылық көргемін жоқ. Қайта қазір қуаты кеміп, басылған кезі ғой. Әйтпесе, жасамыстау кезінде нағыз зұлхардың өзі болатын. Қарсы келгенді қағып тастап, тіпті жұлыса кетуден тайынбайтын өжет еді. Жасында жүргізіп қалған өктемдігінде қазір де жасағысы келеді. Әттең, сүйенері, сенері жоқ болып, дымы құрып жүр. Әйтпесе төбемізден ошақ қазып, шай қайнататынның нағыз өзі. Тіпті әлі күнге дейін бір сөз айтсақ «текті тұқымның тұяғымын» деп, өзімізді де беттетпейді...

	Жә, жырлап отырып қалыппын, бүгін келмейтін болар, – деп, әйел жинала бастады.

	– Не шаруа еді, жеңгей? Қиын болмаса соны біз-ақ орындай салсақ...

	Пәтерші жігіттің күмілжи сөйлеп, пейіл білдіргені мейманның келген бұйымтайын айтып салуға еріксіз түрткі болғандай.

	– Осы үйде сан пәтерші тұрды ғой. Солардың көбін Қатыш шыдатпады. Ол жағын көршілер де айтқан шығар. Әрі-беріден кейін өлмелі шағында пәтерші ұстап не басына күн туды десеңші. Ақылы бар адам болса, көп ағайының бір баласын жібермей ме үйіне. Қай-қайсысы да туғанындай әлпештер еді жалғыз кемпірді.

	Сөздің қысқасы – Қатыш сендердің алдарыңда тұрған пәтершілермен жанжалдасып қалыпты. Сексен теңге үшін сотқа берді деген не сұмдық! Немересіндей жас балаларды соншама ғайбаттап не әкетіп барады десеңші. Соған бола келешегі бар жас қызметкердің абыройын төгіп... Оларға осы үйді мен тауып беріп едім. Кеше ана бала келіп тұр: «Апай, міне, ақшасы. Түсіндіріп айтыңыз. Бізді сотқа сүйреп, не рахат табады. Арызын алсыншы» дейді.

	– Қайтып алғыны несі? Ол кісі сотқа арыз жазған жоқ қой, – деді Зифа абыржығанын жасыра алмайтын жарқышақ дауыспен.

	– Әй, сен ана жолы... жазбай қойдым дегенің қайда?

	Күйеуінің үніндегі күмән нышанын жіті аңғарған жас келіншек жедел жауап қайтарды.

	– Жо-жоқ, Әшөк... Содан кейін жазған емеспін. «Әже, жазбаймын, ол пәтершілеріңізге обал ғой» дегенмін...

	– Тоқта, сонда қалай? Апай, шынымен де сотқа арыз жазып па? – деді Ниязбек мына күдікті жайды табан астында айқындап алмақ ниетпен.

	– Иә, жазыпты, – деді әйел, – пәтерші байғұстардың да зыр жүгіріп жүргендері сол ғой. Ей, өздері де бір ауыздарынан сөзі түскен ынжық біреулер ме деймін. Құдай біледі, сол сексен теңгені пайда қып сіңіріп кету миларында жоқ болу керек. Әншейін қазақтың парықсыздығы. Ал қақаңдаған мына қақпас оны солай ұға ма?.. «Қаскүнемдік», «зұлымдық» деп түсінеді...

	– Апай, сонда арызды кім жазыпты? Баба Таня өзі қара танымайды.

	Зифа «жазбаймын» депті...

	– Ей, інішек-ау! Сол да сөз бе екен? Зифа болмаса басқа адам жоқ деймісің, жаздырған да біреуге. Бұл Қатыш біреуді қырына алмасын деңіз. Қырына алса, бітті, ақыры құртпай тынбайды. Кекшіл кемпір ғой бұл.

	О, балалар несіне бас шайқайсыңдар? Бұл – солай. Ана пәтершілер «Апай, мынау ақшасы, мынау ат-шапан айыбымыз. Бізді кешірсін енді. Обалымызға қалмай, ана арызын қайтып алсын» деп, өлердегі сөзін айтты емес пе? Әйтпесе нем бар мұнда келіп?.. Кежегемнен кейін тартып, осы үйге беттегім-ақ келмейді, амал не? Менің шаруамды түсіндіріп айтып, мына ақшаны Қатышқа бере салыңдаршы. Енді сотқа барып әуре болмасын, қойсын де. Әй, бірақ, қай жөн сөзді ұғушы еді бұл қақпас...

	Сыйысып тұрып жатырмыз дейсіңдер, сендерді де бір күні қуып шығар әлі.

	Баба Таня-Қатыш бұл жолы пәтершілерін қуып шыққан жоқ. Көктем туа отбасы жатақханадан орын тиді де, өзінен өзі бұл пәтерден көшудің реті келіп қалды.

	Пәтершілер ол-пұлдарын тасымалдап, есік алдында көлдеңдеп тоқтаған көлікке тией бастаған сәтте Баба Таня өзін ұстай алмай кетті. Дәліздің бұрышына бұрыла беріп, көзәйнегін көтерді де, кәрі жанарына іркілген жасты жеңімен жасқады. Осы уақытқа шейін ештеңеге иілмеген қайтпас қатты көңілі сыр беріп, сынықси қалыпты.

	Кімге, неге бола сонша босады, ол жағын кесіп айту дәл қазір қиын еді.

	– Келеміз, әже, келіп тұрамыз, – деп, жатыр мына көрініске өзі де толқып кеткен Ниязбек әжейдің иығынан қағып. Бәсең үнмен осы жұбату сөзді Зифа да қайталаған. Шын көңілі ме, күйеуінің ыңғайымен ықылассыздау айтты ма, ол жағы әзірше өзіне ғана мәлім. Кішкенесін кеудесіне қысқан келіншек артына қарамастан, машинаға қарай асыға аяңдап барады...

	Ниязбек пен Зифа содан бері «Баба Таняны» көрген жоқ. Тірі ме екен жарықтық?





Бейуақта жанған от




	Махмұдтың:

	– Ақсақал, сәл кідіріңіз. Бітірейік мына әңгімені, – деп, шалғайына жармасқанына қарт қайырылған жоқ. Торы төбелдің бауырын орай қамшыны бір тартты да, борт-борт желіп, жөнеле берді.

	– Ал түсініп көріңіз, – деді өкіл қыз Махмұдқа қайтадан бұрылып. – Үлкен кісі ғой деп сыйлап, кішірейеміз келіп. Сондағысы мынау.

	Керзі етігінің ұшымен жас көңді сызғылып, өрнек салып тұрған қарасұр өңді, таңқы танау жігіт басын көтеріп алды да:

	– Қайтесіңдер босқа әуре болып? Неткісі келмесе... татуласқысы келмесе, өзі білсін, – деп жан-жағына алаңдай қарады. Қарапайым шопанның қайырылмай кеткеніне сәл-пәл қапаланып қалған Махмұд былғары кеудешесінің өңіріне жұққан қылшықты шертіп жіберді де, жасанды тісін жарқырата жымиды:

	– Барсын... бара берсін... Жеткен өресі сол ғой байғұстың. Енді амал жоқ, жиналыс ашуға тура келеді.

	– Қыстыққан ашуын ақтарып, кідіріссіз сөйлей жөнелген – тағы да ауылдық округтен келген өкіл қыз Балшекер:

	– Міне, өзіңіз де көрдіңіз ғой, Махмұд аға. Қашан келсеңіз де, өстіп дау шығарып, шатақтасады да жүреді. Үкімет бар жақсылығын өзге қожалықтарға жасап, осы Ақылбек ағадан ғана аяп отырған сияқты. «Қора-жайым нашар, жем-шөптен тарықтым, бәлен жоқ, түген жоқ» деп жылайды да жүреді. Енді келіп өзінің баласындай адаммен тақасқаны – қай сасқаны?..

	Қайта жастарға үлгі көрсетіп, ақылшы болмай ма? Мен өзімен басқаша сөйлесер едім, әттең, баяғы заман жоқ. Әр қожалық өзінше...

	Күңгірт әйнекті көзілдірігін орамал шытымен ысқылап, қайта киген Махмұд қиық мұртын баппен сипап қойды. Өкіл қызға басу айтып келді де:

	– Сен екеуміздің мақсатымыз – қол астымыздағы жұртты атыстыру емес, Балшекер, табыстыру. Бірақ қатардағы еңбек адамымен айтыспау керек, – деді тұжыра сөйлеп.

	– Неге, Махмұд аға?

	– Өйткені бұлар – күні-түні тыным таппай, еңбек өтінде жүрген жұмыскер қауым. Олардың түсінігі сен екеумізден мүлде төмен. Мына дала, мына қойдан басқа не көреді олар? Сен екеуміз жаңағы Ақылбек ақсақалды, мына Кәбенді мәдениетке баулап, тәрбиелеп отыруымыз керек. Жарайды, сені қойшы, Балшекер, сен әлі жассың ғой. Оқып-білетін, үйренетінің әлі алда. Ал мен деген... оқыған, білімді, эрудированный интеллигент емеспін бе? Өзің ойлашы... Мен сияқты осындай зиялы, биік адамның қайдағы бір қойшымен айтысып жатқаны. Фу, болмайды ол.

	– Ойбай-ау, басқаны былай қойып, Ақылбек аға жаңа тіпті сіздің өзіңізге де ұрысып тастады ғой. «Осылар маған арнайы келіп отыр-ау, ілтипат білдіре қояйын-ау» дейтін ойы жоқ мүлде. Ақыл айтып отырған біз де бір, ана төбеге қарап үрген төбет те бір болдық ол үшін. Басынғаны ма, немене, сонша? Әттең, баяғы заман жоқ...

	– Әй, Балшекер-ай, айттым ғой әлі жассың деп. Ол кісі де, мына Кәбен де жай, кішкентай адамдар. Біздің қатарымыз емес... Өзімізден төмен қарапайым жандардың қателігін кешіре білейік, ал мына жанжалдың жағдайы басқа. Шопанмен шатақтасып отырған да – шопан, яғни, бір кәсіптің, бір мақсаттың адамдары... Жеке қожалықтар.

	Аудандық ауыл шаруашылық басқармасының бас маманы Махмұд пен «Маңырақ» ауылдық округі төрағасының орынбасары Балшекерді алыстағы Жаңғызтөбе жайылым учаскесіне аяқ астынан алып келген бүгінгі төтенше жағдай еді. Айналасы адыр-төбелі, өрісі шұрайлы бұл қонысқа «Жыланбай» шаруа қожалығы орналасқан. Ол да ассоциацияға қарайды. Сол қожалықтың мүшесі Кәбен осы өңірдің байырғы шопаны Ақылбекпен шатақтасып қалған екен.

	Әңгіме былай болыпты.

	Көктемнің көрікті табиғаты мен жас төлдердің жарасымын тамашалаған Кәбен қаперінде дәнеңе жоқ, транзисторын тыңдап, күңгей беткейде жантайып жатпай ма? Кенет бір жақ бүйірден дүсірлете шауып Ақылбек ақсақал шыға келген. Келе, әй-шайға қарамастан:

	– Неге менің өрісіме жаясың? – деп зіркілдей жөнеледі. Мал бағудан жөнді тәжірибесі жоқ, нәті жуас жас жігіт себеп айтып, әлсіз қорғанған болыпты.

	– Жер құрып қалып па сонша? Әкет мына күңгейге қарай.

	– Ол жақ – шекара, баруға болмайды.

	– Неге болмайды? Мен дәл застаптың қасына да жайғам. Өй, кер жалқау өңшең. Ерінесіңдер ғой баруға.

	– Онда сол жаққа өзіңіз жайыңыз. Мінезі қатты ашушаң кісі дәйексіздеу айтылған тайғанақ сөзді қайдан құлаққа ілсін. Бытырай жайылып жатқан малды айнала шауып, қайырмалай бастаған. Кәбенді қоса боқтапты. Сол кезде қожалықтың тағы бір мүшесі келе қалады. Жолына кесе көлденең тұрып, ақылға шақырған Кәбенді Ақылбек соның көзінше қамшымен тартып жіберген ғой. «Ал істеріңді істеңдер маған. Сендерден келетін керді көріп алдым» деген қиястанып. Әкесіндей адамнан жазықсыз жапа шеккен жас жігіт артық-ауыс оспадар қылыққа бара қоймай, сабыр сақтап қала берген. Бірақ болған оқиғаны естіп, ашу-ызаға булыққан – қожалықтың өзге мүшелері. Ассоциация басшылығына хабарлаған да солар.

	Ақылбек ақсақал сонау бозбала кезінен-ақ шопан таяғын ұстап, өмірін қойға қосақтап келе жатқан байырғы малшы. Малдың жайын одан артық білетін адам бүкіл бұл өңірде жоқ десе де болады. Өзі және қой десе ішкен асын жерге қоятын малсақ жан. Кеңес дәуірінде алдындағы отарының күйі өзгелерге қарағанда қашанда тәуір болыпты. Бірақ кәнігі озаттардай төлді саулатып берген емес. Жыл сайынғы межесі сол жүздің о жақ, бұ жағынан табылып отырыпты. Оның есесіне мал басын аман сақтау жөнінен алдына жан салмайды екен. Кеңшар тарағаннан кейін де ешқандай ассоциацияға қосылмай, жеке шаруа ретінде алдындағы азғана қойын бағып қала берген.

	Өмірдің өзге қызығына елікпейтін Ақылбектің тағы бір ерекшелігі – ішімдік атаулыны аузына алып көрмеген, ауылдан ешқашан алыстап шықпаған, еңбек демалысы дегенді білмеген. Әз жанына әмір жоқ еңбекқор әрі қырсық кісіге ел-жұрт та көп үйір емес. Малына да, өзіне де бекем, өмір бойы бір сарыннан аумай келе жатқан шопанды кеңшар, ферма басшылары да бұрын да назарға ала бермейтін. Енді өзімен өзі жүрген адамға тіпті ешкім жоламайды. Бәлкім, қатарлас қойшылар жарыса алып жатқан орден, медаль, мақтау қағаздардың бұл бұйыра қоймағаны содан болар.

	– Әй, Кәбен, сен бері қара! – деді зиялы адамға тән сазды даусын соза, мақамдай сөйлеген Махмұд. – Кәрі шопан кешірім сұрамады деп қапа болма. Бүкіл өмірін мына иенде өткізіп келе жатқан, өзі жартылай тағы болып кеткен адам... ондай мәдениетті қайдан білсін. Мәдениетсіз, надан болғанына Ақылбек атаң да кінәлі емес. Бірақ бар ғой, жиналыс шақырып, ол кісіні қалайда алдыңа жығып береміз.

	Ал енді сен бар ғой, өзің аузыңды ашып қарап тұрма. Мына қожалықтарыңа күнде келіп жатқан жоқпыз. Біз дем алатындай етіп бірдеңе ұйымдастырып жібер...

	– Демалыс дейсіз бе? Біздің округке қарағанымен, бұл – жеке шаруашылық қой. Біздің айтқанымыз қалай болар екен? – деді Балшекер кішірек көздерін жыпылықтата.

	– Ештеңе етпейді. Бар жауапкершілікті өзім алам. Аудан басшыларының бәрі мені таниды, біледі... Біз сияқты білімді кадрларды ел сыйлайды. Мен деген резервте тұрған адаммын. Артылып-төгіліп жатқан білімді мен өзім үшін жинап жүр дейсің бе? Осы халық үшін, ел болашағы үшін. Директорлықты былай қойып, біз сияқты жігіттерді қазір аудандық, облыстық масштабта өсіріп жатыр. Так что, мен жүрген жерде бәрі дұрыс болады, қарындасым...

	Қожалықтың қора-қопысысын, мекен-тұрағын асықпай аралап шыққан басқарманың бас маманы ақыл айтудан жас шопандарды кенде қылған жоқ.

	Жұмыстағы жастарды манадан бері жағалап, ерінбей-жалықпай есіп-есіп сөйлеп жүрген зиялы жігіт енді оңаша бөлмені еркін иеленген. Былғары кеудешесін сілкіп іліп, галстукты ағытып тастаған оның қазір жағасы – жайлау, төсі – қыстау.

	– Махмұд аға қызық қой өзі, – деді Кәбен қасына келген Балшекерге. – Маған демалыс нет дегені несі? Бұрын бізге өйтіп ешкім айтпаушы еді.

	Қожалықтың екі-үш мүшесі төлқораға төсеніш тасып жатқан. Қастарында жүрген тәмпіш танау, кішірек сары қыз Балшекердің әңгімесін сонда да ілтипатсыз қалдырар емес.

	– Махмұд аға – нағыз интеллигент адам, – деді жетекші қыз тура жауап беруге асықпай. – Интеллигент дегеннің кім екенін білесің ме өздерің?

	– Білеміз... Галстук тағатын кісілер, – деп қалды Шеризат есімді жігіт әзіл-шыны айырғысыз үнмен.

	– Так, білесіңдер сол. Өзі отыздан жаңа ғана асты. Жап-жас болып аудан бойынша мал жөнінен бас маман. Оңай ма сол?

	– Пысық болғасын қойған ғой.

	– Енді пысық болмай... Білесіңдер ме, Махмұд ағаларың резервте тұрған адам. Қазірдің өзінде кез-келген шаруашылықты дөңгелететіп әкете алады. Ой жұмысы шаршатады ғой. Кішкене дем алғанда тұрған не бар?

	– Қандай күшті сөйлейді өзі... – дей берген Кәбенді ширақтау жігіт Шеризат:

	– Осы сен қыз... – деп іліп әкетті, көзін қысып қалып, – сол ентеллегент ағаңды айналдырып жүргеннен саумысың? Тіпті мақтауың асып барады. Бәлем, үйдегі жеңгейге жеткізіп қояйын.

	Мұндай дөрекі қалжыңды шыдаммен тыңдап, төзіп тұратын адамның Балшекер емес, әрине. Сиректеу қастарын түйіп алып, қалжыңбас немені біраз жерге апарып бастады:

	– Өзің комсомол... то есть, ұжым мүшесісің, өзің аузыңа келгенді айтасың. Есіңде болсын, мен мұндай қылжаққа, мазаққа жол бермеймін. Ағайдың қандай адам екенін осындағылардың бәрі біледі.

	– Рас, – деді Кәбен әлгі бастаған ойын енді аяқтап. – Жаңағы неткеніне... сөйлегеніне таң қалдым... сондай керемет кісі екен. Тіпті біз білмейтін неше түрлі сөзді қалай нетеді... Осы аузымды ашып қалдым...

	Жаңғызтөбе аталатын бұл мекен бірнеше қожалықтың басын құрайды.

	Кеңес заманында ферманың жайылым учаскесі болған жер ғой.

	Сай түбімен сылдырай аққан бұлақ бойына санаулы үйлер шашырай орналасыпты.

	«Жыланбай» шаруа қожалығы ауылдың аяқ жағынан орын тепсе, жеке шопан Ақылбектің қонысы бұлақ суының арғы жағында, оңаша. Қожалық мүшелері күндізгі шаруаларын ыңғайлап, кешкі дастарханға жиналған кезде де қарт шопан әлі қара көрсетпеді.

	– Әй, сол қырсық кісі келер деймісің, – деп, күдік түтетіп отырған баяғы Балшекер. – Құдай болса да, ондай адамды оп-оңай жөнге салар едім. Әттең, бұрынғы заман емес...

	– Мүмкін, Ақылбек аға бізді өздері келсін деп отырған шығар, – деді манағы қалжыңбас бозбала Шеризат. – Орынымыздан дүр көтерілейік те, жетіп барайық үйіне. Бір марқаның басын жеп қайтармыз.

	– Иә, деген! Қысты күні сұрап алар ма екенсің одан? Қатты адам, жей қоярсың, – деді тағы бір жас шопан.

	– Ақсақалды босқа қажай беріп қайтесіңдер. Жетер, – деп өзгеше пікірге өріс ашып жатқандар да табылады. – Шаруасына сондай тиянақты адам. Кәбенді ұрды екен деп, жамандауға бола ма? Мына Кәбеннің өзінен де бар.

	– Қалайша? – деді Махмұд маңғаздана түсіп.

	– Ақаң мал десе, ішкен асын жерге қояды. Ол үшін өлуге бар. «Аға, сенікі дұрыс» деп, қойын айдап кете бермей ме? Шалдың алдында қиқайып тұрып алғанша.

	Жиналғандардың ендігі назары – төрде отырған биязы пішінді, қоңыр дауысты ағайда. Ақылбек шопанның айналасынан шығарып, әңгімені қыздырып отырған сол. Кез-келген жанның жадында жаттала қоймайтын әзіл-әжуаның алуан түрін көкейіне қайтіп тоқи берген десеңші. Білімді екенін көрсететін қолайлы сәт те осы. Кадр мәселесінің майын ішкен бе, немене, кез-келген басшы адамның өмірбаянын, жекжат-жұрағатын қолмен қойғандай жатқа соғады. Соның бәрін қай кезде біліп үлгерген? Ең бастысы осындай ұшан-теңіз білім қорын не үшін жинақтай берген? Балшекердің манағы тұжырымы есіне түскен Кәбен:

	– Қандай білімді! – деп таңдайын тақылдата береді.

	– Расында да. Осы кісілердің бәрін тіпті өз қолымен қойып келген адам секілді.

	Біреудің өсіп, біреудің өшкенін немесе қай басшының кіммен ілік-шатыс екендігі жас шопандарға қаншалықты қажет, ол жағына Махмұдтың бас қатырып жатқаны шамалы.

	Ошарылған жұрттың күткен адамы тура тамақ үстіне тап келді. Бет ауызы бір уыс, кішкене шүңірек көздері салқын жылтыл шашқан жетпістерді желкелеп қалған кісі. Жастар жағы қақ жарыла қауқылдасып, ілтипат білдіріп, төрге шақырса да, оңайшылықпен иліге салатын сыңайы байқалмайды. Тымырайып түтіккен күйі өзіне ұсынылған кесені үнсіз қолына алды. Аяқ астынан ыңғайсыз ахуалдың туғанын сезіп, жиылған жұрт жым бола қалған. Анығын айтқанда, бір адамнан басқасы. Манадан бері көсіле сөйлеп, көсемдік көрсетіп отырған Махмұд қана айылын жиған жоқ. Келген кісіні елемеген пішінде әуезді үнімен әңгімесін жалғастыра берді.

	– Ағай, – деді сәлден кейін шыдай алмаған Балшекер қозғалақтап. – Жиналысты қайтеміз? Уақыты бағана болған... Ақылбек аға да келіп отыр...

	– Келсе, күте тұрсын. Жұрт кешкі асын ішіп жатыр ғой.

	– Әй, Махмұд! – деді кесесін алдына қойып жүгініп отырған қарт. – Сендер құсап ерігіп жүргем жоқ. Айтатының болса, айт осы жерде. Сүйреткіге салып, солқылдама. Әйтпесе кісімсіп басымды қатырмаңдар.

	– Ағасы, сәл сабыр етіп, абайлап сөйлеңіз. Сіз көптің алдында отырсыз. Ақыра беретін біз сізге жусап жатқан мал емеспіз. Қойды қоралап келсеңіз, қайда асығасыз енді? Бүгінгі шаруа бітті емес пе?

	– «Бүгінгі шаруа бітті» дейді! Шаруа бітіргішін шіркіннің. Малдың шаруасы бітуші ме еді? Ол сенің мына галстугің емес, күні бойы тағып келіп кешке қарай іле салатын. Қане, болыңдар, не айтпақ едіңдер? – деп Ақылбек кесесін төңкеріп, қамшысын қолына алды. – Айтар сөздерің жоқ екен, ендеше құр бекерге басты қатырмаңдар.

	Мәссаған! Мына кісінің, басқаны былай қойғанда, ауданнан келген бас маманға оңайшылықпен бой бере қояр түрі көрінбейді ғой. Неге болса да әзірленіп, қатайып алған адам сыңайы:

	– Сен басқа шаруаны былай қой. Жер дауын шешесіңдер ме, жоқ па, соны айтшы маған... Басқа ақылдарыңның керегі жоқ.

	Өз қадірін білетін адамның мінезімен сәл шалқая түсіп, Махмұд әлі де асығар емес. Қақаңдаған қайдағы бір шалдың ырқында кетуге кісілігі жібермей отырған сияқты. Бірақ көңіл тоғайтатын жауапқа жарыта алмады:

	– Ақсақал, өріс мәселесі қазір қай жерде де қиын. Әркім өз жерін жекешелендіріп алған. Бұл жөнінде партия мен ... то есть, мемлекет пен ... әлгі не... ауыл шаруашылығы министрлігінің тиісті шаралар қолдану үстінде. Жайылым жердің бәрі бөлініп қойылған. Оның үстіне біздің аудан – шекаралық аудан...

	Осы кезде есік сарт етіп ашылды да, шаруа қожалығының мүшесі, жас қыз екпіндей кіріп келді. Кісі үстіне баса-көктеп кірудің әбестеу екенін есінен шығарып алғандай.

	– Ағай,... ағай, – деді ол көзі алақ-жұлақ етіп, ентігін баса алмай. – Ана жақта... ана жақтан бір... от көрінеді.

	Томсырайып отырған жұрт ештеңе түсінбеген пішінмен есікке қарап, елең ете түсті. Әлдекім қайта сұрағаннан кейін барып, қыз әлгі хабарды асыға қайталаған:

	– Ана жақта от көрінеді деймін, от... Осы мынадай... жүріңізші!

	Әлгінде ғана Ақылбек ақсақалдың келуімен бірге алдыға тартылған ыстық қуырдақ та, буы бұрқыраған самаурын да, қиюы қашып тұрған әңгіме де бір сәтте жайына қалды. Жамбастаған жерінен тырп етпей, қисайып жатқан жалғыз Махмұд қана. Жоқтан өзгеге елеңдей қоймайтын ар жағы нығыз, маңызды адамның кейпімен иегін көтеріп:

	– Барып білші біреуің, – дегені сол еді, отырған жастар тегіс дүрк көтерілді. Қимылы шапшаң қарт шопан да баяғы мазасыз мінездің ырқымен жұртпен қабаттаса лып ұшып тұрған.

	Сәлден кейін таңқы танау қара жігіт Кәбен қайта кіріп:

	– Ағай, бері келіңізші, көріңізші өзіңіз, – деді дегбірсіздене. Бас маманның оңайшылықпен желпілдей қояр ойы жоқ екен, орнынан ауыр қозғала беріп:

	– Қап, салқын тиетін болды-ау! – деді де, былғары кеудешесін иығына ілді. – Сонша дүрлігіп жүргендердің өзі?

	– Әне, ана дөңнің басында...

	– Өй, қарындасым-ау, жаңа «ана жақта» дегенің қайда? Мынауың ауылдың шығысынан көрінеді ғой.

	– Мен осы төбені айтқанмын.

	– Жоқ, ол болмайды, «ана жақ» деп ана жақты айтады, – деді Махмұд шекара жаққа қарай қолын сілтеп.

	Көкжиекке шеті кетіле бастаған көктемгі күн шашыраңқы шарбы бұлттардың бауырын қызыл түске қанықтырып, батып барады. Сол күнге қарама-қарсы жақтағы төбе басында жарқырай жанған от көрінеді. Не бәсеңсіп, не шалқымай, бір қалыпты күйде маздап жанып тұр. Ауылдан шамамен екі-үш шақырымдай жер.

	Есік алдында ошарылған жұрт мына тосын құбылыстың жөнін ұға алмай, дағдаруда. Өйткені ол жақ дәл қазір мүлдем елсіз тарап. Ауылдың бір-екі ересек адамы да жастардың жанына келіп қосылған екен, үйден шыққан өкілді көріп:

	– Маха, ауданнан келген кісісіз ғой. Мүмкін, мына оттың жағдайын сіз білерсіз, – деп, бері жақындай түсті. Күңгірт шынылы көзілдірігін ысқылып сүртіп, қайта киген Махмұд тапжылмай қадала қарады да:

	– Сол маңдағы кісілер шығар мына отты жаққан, – деді жайымен.

	– Қайдағы кісілер? Ол жақта ешкім жоқ, иен жатқан жер емес пе?

	– Әлде ерігіп жүрген осы ауылдың балалары болар...

	– Балалар ол жақтан боқ жей ме? Неде болса, мынау төтенше от... Тегін, емес, – деп, қалды Ақылбек ақсақал.

	– Шекарадан бері өткен шпион болып жүрмесін. От жағып, тамақ пісіріп отырған, – деді қушыкештеу Шеризат қарап тұрмай.

	Әркім әртүрлі болжам айтып, сөз көбейтіп бара жатқан шақта:

	– Әйда, жетеді! – деген Ақылбек ақсақалдың даусы саңқ ете түсті. – Босқа былжырап тұра бермей, атқа мініңдер! Әй, Шеризат, қайда сенің торы айғырың? Ерттеп жібер.

	От жаққа көз тігіп, онсыз да желпініп тұрған жастар мына сөзден кейін қайдан ошарылып тұрсын. Бәрі де:

	– Қане, барайық. Білейік не екенін, – деп, ереуілдеп шыға келісті.

	Біреулері делеңдеп әлдеқайда жүгіре жөнелген.

	– Әй, тоқтаңдар! – деді Махмұд айналасына жал-жұрт етіп қарап қойып.

	– Босқа дабырламаңдар. Сендерге бұл ойыншық емес. – Тұрған жұрттың назарын өзіне тегіс аудырып алғасын, төрелік айтып, төгілдіре сөйледі: – Оның неғылған от екенін кім біледі? Бұл жер – сендерге жай жер емес, шекара маңы. Арғы беттен өткен біреу болса ше? Және жай адам емес, мұздай қаруланған қаһарлы жау болса ше?.. Құр қолмен барып не істеймін деп тұрсыңдар?..

	– Ой, аға, сіз де айтады екенсіз, – деді Шеризат. – Шпион болса, ауылға қарап от жағып тұра ма екен? Мен жаңа әншейін қалжыңдай салып едім.

	– Ағай сақтықты ойлап тұр ғой. Мұндайда абайлау керек шынында да, – деп, кеберген ернін тістелеп дағдарып қалған Балшекер де бір ауыз пікір қосты. Осындағы жастарға ақыл айтқанда бапандай, енді мынадай шешуші сәтте жібі түзу бірдеңе дегені жөн сияқты, Махмұд іркілген жоқ:

	– Ал жарайды, шекара бұзушы болмай-ақ қойсын. Бәлкім, мына даланы өртегелі жүрген қаскүнем біреулер шығар. Қайдан білесің?.. Әлде, арақ ішкен, наша тартқан бұзықтар болар. Қараниетті ондайлардың қолына түссе, оңдыра ма? Оңдырмайды, так что, желпінбей қоя тұрыңдар. «Кеттік» деген ұшқары сөзге шыға келдіңдер бәрің. Бала-шаға емессіңдер, абайлау керек қой... Оның үстіне қазір жиналыс. Давай, қойыңдар!

	– Әй, Махмұд! – дегенде Ақылбектің шанжау-шанжау мұрты ендірейіп, шүңірек көздері ызғарлана қалыпты. – Ділмарсып балалардың басын қатырма. Өзің айтып тұрсың ғой, «даланы өртейді» деп. Онсыз да өріс жетпей қырқысып жатқанымыз мынау. Сондай заманда мына жайылымнан тағы айырылып қал деп тұрмысың? Осыдан келер керді мен-ақ көріп алдым... Маған бір құрым киіз, күрек тауып беріңдерші. Жейтін бөжей болса, мына жаман шалды-ақ жесін.

	– Ақсақал, жиналыс дедім ғой сізге.

	– Омай, шіркін! Өзің айтқандай ана қаскүнем жерімізді өртегелі жатқанда ма? Жиналысшылын-ай неменің!

	– Аға, тоқтай тұрыңыз, – деп, Шеризат та ер-тоқымын құшақтап, торы айғырына қарай тұра жүгірді. Сол-ақ екен, онсыз да қызыққа елеңдеп, желігіп тұрған жастарды басалқы сөз енді бөгей алған жоқ. Ақылбек, Шеризатқа ілескен біреулер дереу атқа қонып үлгерсе, іле қораның сырт жағынан трактор да гүр ете түсті. Жолсызбен жосылта жөнелген көк «Беларусьтің» тіркемесі толған кісі. Әлгінде жиналған әжептеуір қауымнан ауылда қалған Махмұд бастаған екі-үш адам ғана. Оның бірі – жақсы көретін ағайын жағалап, шыға алмай жүрген өкіл қыз. Қол қусырып, қарап тұра бергенге ыңғайсызданды ма, Махмұд дереу машинасына қарай ұмтылды. Қалған үшеуі де сол қимылды үнсіз қайталап, соңынан ілескен. Жүргізуші моторды іске қосып жібергенде:

	– Маха, мені де ала кетіңізші, – деді қасындағы ауыл адамы артқы есікке жармаса беріп.

	– Сіз қайда барушы едіңіз?

	– Қайда болушы еді, сіздерге ілесіп, ана от көрінген жаққа бармаймыз ба?

	– Кешіріңіз. Біздің шаруамыз одан гөрі маңызды. Басқа жаққа барамыз.

	– А-а... Солай ма?

	Шалғайдағы шағын ауылдағы пошта бөлімшесі бұл уақытта жұмыс күнін бітіріп, есігі қара құлыппен құндақталып үлгерген болатын. Пошта бастығының үйіне барып алып келуге тура келді. Сонан Махмұд телефон жүйесі арқылы дереу округ, аудан орталығымен байланысқан. Тиісті мекемелердің табылған адамдарымен нақпа-нақ қысқа сөйлесіп, Жаңғызтөбе елді мекені маңындағы жағдайды жеткізіп бақты:

	– Осы едәуір болып көрініп тұр. Не екенін білмейміз!.. Осындағы қожалықтардың кісілері мені тыңдамай, солай қарай кетіп қалды. Мен енді олар үшін жауап бермеймін... Дереу шара қолдансаңыздар екен. Осы үй орнындай... Күн де кешкіріп барады ғой. Бұл жерде енді өзімнен басқа естияр басшы жоқ. Мұндағы халықа басу айтып, тоқтатқан болып жатырмын. Кейбіреуі бағынатын емес... Әйтеуір шама келгенше басшылық жасап... Заставаға да тездетіп хабар беріңіздер.

	Орталықпен сөйлескенде өрт машинасын шақыруды да ұмытқан жоқ. Егер от кең алқапты алып кетсе, жайылымнан қалу қаупі барын да баса айтқан.

	– Ағай, – деді манадан бері Махмұдтың маңайынан бір елі қалмай жүрген Балшекер. – Ол от шынында да жаңағы кісі айтқандай болса, қайтеміз?

	– Қандай тағы?

	– Біреулер жағып тастап кеткен от болса ше?

	– Е, болса, бола берсін. Қайта ол жақсы емес пе? Аналар барады да, сөндіре салады.

	– Қайдам?.. Жұртты бекер дүрліктіріп ұят болып жүрмесе... Сыртта тұрған жүргізушінің ентігіп кіріп келгені – осы кез:

	– Маха, әлгі от...

	– Иә, немене от?

	– От жоқ болып кетті...

	* * *

	Ауылдың желөкпелеу бір-екі жігіті отты көре салып, мотоциклге міне шауыпты. Жүргіншілер орта жолда соларға кезікті. Жолсыз тасты жерде мотоциклдің дөңгелегін жарып алып, дағдарып тұрған олар да трактордың тіркемесін жармаса берді.

	Іркес-тіркес шұбалып, төбеге қарай тарта жөнелген топтың қарамы едәуір. «Кә-кәлап» шақырып екі-үш итті ілестіре шыққан – Ақылбек ақсақал. Қарбаласта өзге жастардың қаперіне келмеген нәрсе. Топтың ең алдында келе жатқан да – осы иттер. Ит болғанда, қасқыр алатын қазақы төбет немесе жебедей зымыраған тазы емес. Қала жұрты қасқалдақтың қанындай қадірлейтін әлгі бір асыл текті тұқымға да ұқсамайды. Ата-тегі араласып кеткен ауыл арасының жай бұралқылары еді. Сонда да ит аты бар, көңілге демеу.

	Олардын кейін тасты қырқалармен соқтыра шауып келе жатқан екеу – Ақылбек қарт пен Шеризат. Жас жігіттің астындағы торы айғыр – ауылдағы дәмелі жүйріктердің бірі. Ара-арасында иесі басын жіберіп-жіберіп қояды. Өзге аттар сәл кейіндеу.

	Кешкі саф ауаны былғап, бұрқылдата түтін үрлеген көк трактор да аттыларға қапталдасып таяп қалыпты. Тіркемесі бұлғақтап жазық жерге келгенде ағызып-ағызып алады. Сондайда тіркемеде отырғандар:

	– Айда, айда! Басып оз! – десіп шу ете түседі. Кеш құшағына енген көк майса төбелер, таза ауа, суыт жорық жас көңілге желік бітіріп жібергендей. Сөйтіп бұл жүріс бір жағы трактор мен аттылардың арасындағы жарысқа да ұқсап бара жатыр.

	Топ төбеге таянған сайын әлгі маздап жанған от та айқындала түсіп еді. Бірақ неғылған от екені, қалай жанып тұрғаны әлі де мәлім емес. Дәл қазір өзін болжам жасайтындай белгілі бір жобаға келтіру де қиын.

	Төбенің бергі түбінде көлденеңдеп жатқан екі қапталы жайпақ, бірақ кеңдеу сай бар. Соған түскесін-ақ, от жанып тұрған жер көзден тасалана берді. Қайта көтерілетін беткей қарағанды-бұталы, оның үстіне сәл күдірлеу екен. Трактор орағыта жүрді де, аттылар әлгі қиямен өрге қарай тура салды. Сонан күдір тұстан асып, төбе басы көзге іліккенде атты сабалап ең алдыда келе жатқан Шеризаттың:

	– Ой, қайда кеткен, ей? – деген жарықшақ даусы шықты. Бәрі де жоғарыға жалт қараған.

	Манадан маздап жанып тұрған оттың орыны дәнеңе болмағандай тып-типыл. Сәл-пәл кідіріп, абыржып қалған аттылар алға қарай қайта ұмтылды. Ақылбек ақсақал неше заманнан бергі қалыптасқан далалық дағдысына басып:

	– Айтақ, айтақ! Айт, айт! – деп, иттерді де айтақтап жіберді. Заты ит демесең, төрт аяқты салпаң құлақтылардың алып-жұлып әкетіп бара жатқан ештеңесі жоқ. Тіпті айқайға елігіп мәу дейтін емес, бұта-бұтаны тіміскілеп, өздерінше албаты лағып жүр.

	Әлгі оттың қайда жоғалғанын өздерінше жобалап, жосыла жортқан аттылар төбе басына да жетті-ау! Бір бүйірден қиялай көтерілген трактор сәл төменіректе кідіріп тұр. Үстіндегілер тегіс жапырлай түрегеліп алған.

	Кенет:

	– Әне, ананы қараңдар! – деп айғайлап жіберді Кәбен.

	Ол нұсқаған жаққа тіркемедегілер де жалт бұрылды. Жалт бұрылды да, бәрі бір дауыспен:

	– О, о! – десіп, ішектерін тарта, бір ышқынып қалысты.

	От енді басқа жақта маздап жанып тұр еді. Жалғасып жатқан екінші бір төбенің басында. Ауыл мен екі арадағыдай қашық емес, жақын жерде және өзі аттылар тұрған қырқадан едәуір төменірек.

	Күн көкжиекке жаңа сіңіп кетсе де, әлі көзге таған түсе қоймаған алагеуім шақ. Сондықтан ба, оттың жарығы манадағыдан күштірек көрінеді.

	– Бұл не, жын ба, шайтан ба? – деді шыдамсыз Шеризат торы айғырының басымен алысып тұрып.

	– Шынында да не жұмбақ? Неғылған от? – десті өзгелері де қайран қалғаннан басқа қайран қыла алмай. Сонан кейін бәрінің жапырлай бұрылғаны – Ақылбек ақсақал. Жайшылықта жібі түзу әңгімесі жоқ, дік-дік еткен ноқайлау кісі мына қысылтаяң шақта көкейге ұялайтын қай бір парасатты сөз айта қойсын. Жөн білетін көшелік байқалмаған адамнан жөн-жоба күту де қиын. Сонда да орталарында бүкіл өмірін далада өткізген тәжірибелі қарттың болуы көңілге медеу.

	– Әй, мынауыңды білмеймін, – деді Ақылбек әлгі жарық жаққа шүңірек көздерімен шүйіле үңіліп. – Қырық бес жыл қой бақсам да, дәл мұндайды көрген емеспін. Ит білсін бе не екенін?

	– Мүмкін, шайтан шығар?..

	– Әй, байқа, Кәбен. Ана өкіл қыз мынауыңды естісе, оңдырмайды. Елді шошытты деп жиналысқа салар әлі, – деді қалжыңы қашан қасынан қалмайтын Шеризат.

	– Бәлкім, НЛО болар.

	– Ол немене тағы?

	– НЛО ше? Аспаннан түсетін тәрелке.

	Бір қызығы жасы келгенімен Ақылбек ақсақал «алла» деген сөзді аузынан алып көрген жан емес. Жоқтан өзгеге сыйыну, ырым-кәдеге мән беріп жату да жетпіске келгенімен, бұл кісінің табиғатында жоқ.

	– Әйтеуір өртейтін бірдеңе болмағаны жақсы болды. Мына қараған-бұтаға от тисе, оңайшылықпен басыла ма? Қане, тұрмайық, – деп одан арғы әрекетті тағы ұйымдастыруға кірісті. – Шеризат, Кәбен менімен ілессін. Ана тракторды ойға түсіру керек. Бұдан әрі жүре алмайды. Тракторға мінген кер жалқаулар тегіс жаяу жүрсін. Бір жолға таңдары айырылып кетпес. Қап, жаңа асығып жүріп дүрбі ала шықпағанымызды қарашы.

	Онда мылтықты бала отқа қарай турасынан шықсын. Ал біз үшеуіміз анау жол жағынан айналып өтеміз. Көзге таған түспей тұрып мына бәлені бір ыңғайлы қылайық. Әлгі американың жасап қойған бірдеңесі болмаса, тақ осы жүрген – адам. Біз көппіз ғой, көптен қорықпас деймісің, – деп қарт шопан ауыл жаққа да қисая бұрылып, бір қарап қойды. – Сиырлар өрістен келді ма екен? Ертоқым жамайын деп отыр едім... Қарашы енді... Әй, сен немене ербеңдеп тұрсың. Тездетейік. Өй, атаңның аузын... Қорқып тұрғаннан саумысың сен осы?..

	Алғашқыдай емес, арыны қайтып қалған жұртты енді басқа сезім билей бастапты. Әлгі жұлқынған желік, арындаған екпін байып батқан күнмен бірге бойдан алыстап, суып бара жатқан сияқты. Оның есесіне шығыстан төбесі көрінген түн қараңғылығымен қабаттасып, денені әлдеқандай тіміскі үрей, беймәлім қауіп білдірместен жайлап, күшейе түскендей.

	Осындай апақ-сапақта иендегі анау жарқыраған жалғыз отпен жекпе-жекке шығу ақылға сыймайтын болып көрінуі де, бәлкім. Топ ішінде жүрген бір-екі қыздың аузынан:

	– Ата, сол жаққа бармай-ақ қойсақ қайтеді. Кім біледі, не үшін жанған от екенін. Бұл шынында да әлгі НЛО болар... – деген солқылдақ сөз де айтылып қалды. Қарттың қолыма-қол өзгеше шешім қабылдағаны осыдан кейін:

	– Ендеше бәріміз босқа шұбырмайық. Не екенін білейік те қайтайық. Кәне, Кәбен, Шеризат. Кеттік. Әлгі мылтық қайда?.. Өзгелерің осы маңайдан қарап, бағып тұрыңдар. Шақырсақ, белгі береміз. Кә, кә...

	Қарт шопанмен үзеңгі қағыстырып, ана екеуі де шауып ала жөнелді. Еріп жүрген өзгелері де ат басын қоя бергісі келіп еді, Ақаң артына қарай айнала бұрылып, тарғыл даусымен ақырып қалды.

	Әуелі құлдилай шапқан аттылар екі төбені жалғаған белмен соқтырып келеді. Жер ыңғайына қарай от жанған төбенің тағы да көзден бір сәт тасалануы заңды. Сонан аттар танауын шұрылдатып өрге қарай өңмеңдей ұмтылысқан. Міне, межелі жер де тақау. Сол кезде алда келе жатқан Шеризаттың:

	– Ой, әкеңнің... – деген боғауыз аралас айқайы құлаққа жетті. – Қайда кеткен тағы? Шайтан ғой, мынау. Анық шайтан.

	Жанып тұрған жерінде от тағы жоқ болып шықты. Бұл төбенің басы сәл тегістеу екен. Үшеуі дүсірлетіп отырып-ақ лезде жетіп келді.

	– Әне, – деді Кәбен алакөлеңкеде қолын сілтеп. Міне, ғажап! Жоғалып кеткен от енді күнгейге қарай сәл қиястау орналасқан тағы бір төбенің шекесінде жанып тұр. Сай-сала, төбе-төбенің жіктеріне қараңғылық ұйи бастаған. Сондықтан да, күн бар кездегідей емес, оттың жарығы айналасына бозартып тіпті қутты көрінеді.

	– Әй, балалар, бұл не сонда? – деді анау-мынау жөпшеңді ештеңеден тайлыға қоймайтын Ақылбек қарттың өзі де. – Енді қараңғыда із де кесе алмаймыз.

	– Не істейміз, аға? – деді Кәбен.

	– Білмей тұрмын нәлет алғырды. Айтып отырмын ғой, қырық бес жыл қой соңынан жүріп мұндай бәлені көрген емеспін. Не де болса, кейін қайтамыз ғой деймін. Мені қойшы, сендерді бірдеңеге ұшыратып алсам... Құрысын, аттың басын бұрайық енді.

	Көңілге қонымды мына ақылға көнбей, қиястана қалған – әлгі ұшқалақтау Шеризат.

	– Кішкене тұрайықшы. Қайтер екен? – деп, тапжыла қоймайтын ыңғай байқатты. Сол-ақ, Ақылбек ақсақалдың лезде айбарланып шыға келгені:

	– Әй, шырағым. Үлкеннің айтқанын қыстырмайтын қайдан шыққан немесің өзі?

	– Қайдан шыққанымда шаруаңыз болмасын. Кәбен, әкел мылтықты!

	– Не дейді, ей, мына күшік? Беттен алуын қарашы қаршадай болып. Тартып жіберейін бе осы. Кеше Кәбенді емес, сені ұруым керек екен ғой. Кәне, жүр! – деп, қарт жігіттің қасына тебініп жетіп-ақ барды.

	– Аға, менікі жай қалжың ғой. «Әзілің жарасса, атаңмен ойна» демей ме.

	Ортамыздағы жалғыз шал болғасын...

	– Қалжың дейді, ей. Қалжыңды көрсетейін мен саған...

	– Аға, қайтамыз. Қайтпай, енді осы жерге түнейді деп пе едіңіз. Тек қайтар алдында сонау отқа қарай бір рет болса да мылтық атып кетейікші.

	Аттан түскен күйі Шеризат талтайып тұра қалды да, әскердегі үйреткен әдіспен мылтықты иығына тіреп тарс еткізді. Сосын үшеуі де қайтар жолға ыңғайлап тізгінді бұра берген. Сол кезде Кәбеннің:

	– Ана, қараңдар. От нетіп... қалды! – деген даусы естілді.

	...Аспанға жамырап жұлдыздар шыққан. Бұйрат-бұйрат жер бедерінің нобайы ғана байқалады. Түн қараңғылығы салбырап иектей бастаған кең өлке. Қараңғыда көз құртына айналған жалғыз от жалп етіп сөнгеннен кейін-ақ айналаны әлдеқандай тылсым тыныштық торауылдай бастаған сияқты көрінеді. Мына қолат-қолтыққа бұқпантайлап жасырын жүрген қаскөй жандар болмаса неғылсын.

	Жалаңаш қолмен қамалға шапқандай ақылсыз ерліктің не керегі бар. Осы байламға тоқталған үш салт атты кідірместен келген іздерімен кейін қарай ызғыта жөнеледі. Жұмырланып зырлаған иттер енді алдарында.

	Ауыл сыртында қуғыншыларды күтіп тұрған біраз адам бар екен. Телефон арқылы сол сәтінде-ақ аудан орталығына жетіп үлгерген тосын хабар шағын ауылды қалай дүрліктірмесін. Мән-жайға қаныққан жұрт бұл кереметті неге жоруды білмей, сан-саққа жүгірте сөйлеп жатыр. Үрей, қорқынышпен қоса бәрінің де алдымен ауызға алатыны – сақтық жайы. Не болса да, бүгінгі түннің тынышсыз өтетінін жарыса айтуда.

	– Босқа үркіп, паниковать етпеңдер, – деген орнықты қоңыр дауыс иесі Махмұд еді. – Ел аман, жұрт тынышта жау келе қалды деп пе едіңдер? Ничего, тиісті орындардың бәріне хабарлап тастадым. Бүкіл аудан осы жағдайды біліп, құлақтанып отыр. Қазір жауапты адамдар да келіп қалар. Көп шуламай, кәне, үйлеріңе тараңдар.

	Сосын дауыстап, анадай жерден өте берген салт атты Ақылбек қартты шақырып алған. Бір аяғы машинаның тепкішегіне салып тұрып, тұжыра сөйлеген үні – нығыз:

	– Ақсақал, жиналыс ашуға кеш болып кетті. Бірақ жауапкершіліктен қашып құтыла алмайсыз. Жас шопанды жазықсыз жәбірлеп алып, еще татуласқыңыз келмейді. Бұрынғы заман емес, өкінішті. Әйтпесе кәсіподақ жиналысына салып, әуселеңізді көрер едік. Ничего, мына жиналыс та оңай соқпас сізге. Бұндай бейбастық қылықты назардан тыс қалдыра алмаймыз.

	Оның үстіне басшы адамның сөзін құлаққа ілмейді екенсіз. Өңшең жас баланы от қууға ертіп кеткеніңіз тағы бар.

	– Әй, шырағым, ділмарсыма. Ана өріс мәселесін шешетін болдың өзі?

	Соны айтшы.

	– Айттым ғой сізге оны кім шешетінін. Немене, табан астында өріс керек болып қалды ма?

	– Ә, шеше алмаймын де. Ендеше неғып босқа тантып тұрмыз екеуіміз? – деді де, қарт атын тебіне берді. Жаңағы алашапқын қуғын кезінде Кәбен екеуінің татуласып үлгергенін айтып, ауыз ауыртқысы келмеген.

	Бейуақтағы от құпиясы ауыл жұртына ертеңінде-ақ мәлім болды. Сөйтсе, бүкіл елді дүрліктіріп жүрген басқа ешкім емес, осы жердің адамдары екен. Аудандағы тиісті орындардың шекара қызметкерлерімен келісе отырып жүргізген «От» атты операциясы болып шықты. Операцияның мақсаты – шекаралық аймақта тұратын халықтың қырағылығын тексеріп байқау.

	Ауыл сыртындағы бөгде құбылысты дер кезінде аңғарып, шара қолдануға әрекет жасағандары үшін Маңырақ округінің әкімшілігіне алғыс жарияланды. Аталмыш елді мекенде қызмет бабымен жүрген аудандық ауыл шаруашылығы басқармасының бас маманы Махмұд төтенше жағдайда тұрғындарды ұйымдастыруға ұйытқы болған. Арнаулы орындарға дәл уақытында хабарлаған, іскерлік көрсеткен. Бас маманның өзгеше ілтипатқа бөленіп, сыйлықпен марапатталуы да сондықтан.

	Осы хабарды естіген сәтте жұқалаң өңі құбылып кеткен Балшекердің:

	– Қалайша сонда? – деп дауыстап жібергенін өзі де байқамай қалды. – Ал Ақылбек аға ше?! Жаңғызтөбе ауылының кісілері ше?

	Сол сәтте көз алдына көлденеңдеп келе қалған жалғыз-ақ нәрсе болатын. Ол – өздері жиналысқа сала алмай кеткен Ақылбек қарттың әжім торлаған ызғарлы жүзі...

	Оттың жайын анықтау үшін «Жыланбай» шаруа қожалығы мен ауыл жастарын ұйымдастырған кім еді? Ендеше марапатталуға тиісті адам тек Махмұд қана емес болса керек. «Ақылбек атаның ұмыт қалғаны қалай?» деген ой Балшекерді талайға дейін мазалап жүрді. Бірақ қарт шопанның Кеңес заманында да үнемі назардан қағыс болып, сый-сияпат аталуыны көрмей өткенінен жас қызметкер бейхабар еді.





КӨЗБЕН КӨРГЕН... ӨТІРІК




	... Сол үйге қарай маңайлауға жүрегі дауалайтын емес. Бірақ, бармасқа лажы қайсы? Әдейілеп келе жатқан шаруасының өзі сонда болып тұрса, бұлтарар жөні жоқ. Аяғын санап басқан жігіттің екі көзі – көше табанында. Көңіл түпкіріне көмілген сонау ит жылғы көріністер көз алдында бұлдыр-бұлдыр елестеп өтеді.

	... Онда Ерланның небәрі он-он бір жастағы кезі еді. Үшіншіні бітіріп, жазғы демалысқа шыққаны сол болатын. Қарт әкесі аяқ астынан сапарға жиналды. Өзі ес білгелі туысқаншыл кісі осы жолы сонау алыстағы қалаға Ерланды да ала кетпек.

	– Онда кімге барамыз, ата? – деді бала.

	– Кімге болушы еді? Жайсаңда Әлен ағаңнан басқа кім бар?..

	Ауылдың қай баласы қыдырғанды жек көрсін. Ерлан да «уралап», тұрған орнында ыршып-ыршып түсті.

	– Бір-біріңді көрмей, әбден жат бауыр болып кеттіңдер тіпті. Ол неме де тікбақай. Өстіп өзіміз бармасақ, араласып тұруды білмейді. Ертең менің көзім жұмыла қалса, мына түрлеріңмен бір-біріңді танымай кетерсіңдер...

	Атасы екі күннің бірінде еске алып, есімін жаттап отыратын Әлен ағаны Ерлан қайдан білмесін. Ауыл-аймақтан ұзап көп алысқа шықпаған қарттың түсіндіруінше, Әлен жастайынан қалашыл болған нағыз қаратаяқ. Орысша майпаңдата жөнелгенде, көк көз жолдастарының өздері жаңылады. Қолынан келмейтіні жоқ, ісмер. Келіншегі де ақ қағаздай таза, пысық-ширақ, қаланың қызы. Қысқасы Тілен бабаның мұқым өрен-жаранынан шыққан көзіқарақты «городской» – әзірше жалғыз Әлен. Тек, әттең...

	Тіл ұшына келіп, ар жағы айтылмай қалатын «тек, әттеңнің» не екеніне Ерлан ой жүгіртіп көрген емес. Әкесінен қадалып сұрауды да білмепті. Әлен ағасы бұған дейін бір-екі рет ауылға келіп қайтқан. Сонда оның арақ ішіп, әжептеуір қызып қалғанын байқап еді. «Е-е, атам ағаның осынысын айтады екен ғой» деді еске алып. Әйтпесе, атасының мақтағанындай бар секілді. Сол кездегі ауыл еркектерінің әуестігі шамалы шоқпардай галстукты жағасына астарлап байлап алыпты. Киімі де бірсыдырғы жинақы. Қызып отырып қарлығыңқы дауыспен орысшалап салған үні де өзінше әсерлі. Бәрінен бұрын ағаштан ойыншық машина жасап, жаман інісін қатты қуантқанын айтсаңшы.

	Жеңгесі де есінде. Кәріс келбетті қолтоқпақтай ғана ағасына қарағанда, сұңғақтау көрініп еді. Енді сондай «городской» ағаның бұрын көрмеген үйіне бару, тіршілігімен танысу – қуаныш емей, немене.

	Әрине, осыдан аттай ширек ғасыр бұрынғы сол сапардың ұсақ-түйегіне дейін құнттап, есте тұтас жаңғырту мүмкін емес. Әйтеуір сол жолы Ерлан өз өмірінде алыс сапарға алғаш рет шығып еді.

	Шалғайдағы фермадан көрші ауданның орталығына жету ішін көліктен көлікке ауыса отырып, біраз мехнат шеккендері жадында. Ұзақ жолда ауырып, жүрегі айнып дегендей мазасы әбден кетсе де, сыр бермей шыдап баққан. Сөйтсе, атасы (жасының үлкендігіне орай Ерлан әкесін «ата» деп атаушы еді) «қала, қара, шәрі» деп дабырайтып жүргені аудан орталығы Ақжардан сәл ғана қалқыңқы жер екен. Ерлан көрсем деп қиялдап, іштей аңсап келген көп қабатты биік үйлер жоқ, екі тәжілі етіп салынғандардың өзі некен-саяқ. Асфальт – орталық көшелерде ғана. Тек Ақжарға қарағанда әлдеқайда аумақты әрі тәртіппен салынған көрінеді.

	Шағын қаланың шет жағындағы көк қақпалы шатырлы үйлердің бірі Әлен ағаныкі болып шықты. Саңғырлаған көп бөлмелі кең баспананың тұрғыны үшеу-ақ – аға-жеңгесі және олардың Райхан деген кішкене қыздары. Арып-ашып, артынып-тартынып қарт пен баласы кіріп келгенде, үй иелері мәре-сәре болды да қалды. Қолдан түскен қоржынды Сара жеңгей ас үйге ала жөнелді де, былдырлаған Райхан атасының қойын-қоныштарын тінткілеуге кірісті. Келген сайын дәмді-тәтті әкеліп, ақсақал кішкентайды әбден жаман үйретіп қойған көрінеді.

	Қаланы асыра мақтап жүрген атасының сөзіне көңілі пәсейіп қалған Ерлан енді ғана жадырайын деді. Аға-жеңгесі қалжың сөзге бір кісідей жүйрік адамдар екен, ауыл-аймақтың амандығын сұрап, өздерінше мәз. Бұрын дәмін татпаған әр түрлі тамақты Ерланның аузына тықпалап жүрген жеңгейдің де шығарға жаны бөлек. Сықылықтаған күмбір күлкісі, ас ұстауы қандай! Әлен аға сырнайға қосылып ән салғанда, тыңдаған жанды еріксіз елітіп, елжіретіп әкетеді...

	Ертеңінде барлығы жаяулап қала аралады. Танитын көрші-қолаң атасын шақырып, дәм татқызды. Бір сөзбен айтқанда, осынау алғашқы сапардың әсері әп-әдемі болып қалыптасып келе жатыр еді. Шат-шадыман көңілдің мал түсіп, ойрандап кеткен бақшадай әңкі-тәңкісі шыққаны аяқ астынан. Ұйытқи соққан борандай бірден-ақ өрши жөнелген ұрыс-керістің неден басталғаны есінде жоқ. Әйтеуір, сөз етуге арзымайтын әлденеге ілінісіп отырған аға-жеңгесі келе-келе, шаптығып айқайласты да кетті. Еркіне жіберіп қарап отырсаң, бір-бірін түтіп жеуден тайынар емес. Қысық көздері қанталап кеткен ағасы жеңгесінің желке жағына тұрып, тебітіп-тебініп қояды. Ұрыс-керіске әбден төселіп алған жанның кейпімен Сара да бет бақтырар емес. Әлгінде ғана сыңғырлап тұрған әдемі күміс күлкісі көмірге айналып жүре бергендей. Жарықшақ үнмен шаңқылдай айғайлағанда, қос құлақты қабаттап басып, бет алды безе жөнелгеннен басқа амал жоқ секілді.

	Айдың-күннің аманында бүйтіп жанжалдасқан жандарды көрмеген Ерлан алғашында шынымен қатты састы. Жан-жағына жыпылықтай қарап, «Ата, ата» дей берді бар болғаны. Есірік, ащы айғайдың қасында жасық даусы аш қозының естілер-естілмес маңырағанындай тым әлжуаз. Екі жақ та әбден кәріне мініп, табан тіресе ұрысқа кіріскен сәтте араша сөз де адыра қалды. Айғай-ұйғайға жоқ нәті жуас шалдың:

	– Әй, балалар, әй! Сабыр, сабыр! Бір ашуыңды бер енді, әй, батырекесі... – деген басалқы сөзі құлаққа ілінбей, босқа қор болды.

	Момақан ғана тыныш ұяда өскен Ерланға мына салғыласу жан аяспас қырық пышақ төбелестен бір де кем болып көрінген жоқ. Сапарға шығар алдында ауылдағы бала атаулыға іші кепкенше мақтанғаны қайда? «Ой, осылай да осылай. Қаладағы ағамның үйіне барамын... Қызыққа әбден қарық боламын» деп. Ал, көрді қызықты.

	Үдеп өрши түскен шаң-шұңға кішкене қыз Райханның бақырып жылауы қосылып, үй-іші азан-қазан.

	Лапылдаған кешегі көңіл, қаладан алған әдемі әсер лезде сап тыйылыпты. Өткен жолы атасының «әттең» дегені осы ұрыс-керіске байланысты болды ма екен?

	... Шал мен баланың аттанар сәтте қайта танығаны – сол алғашқы күнгі жайдары қас-қабақ. Тымық дүниені ұйқы-тұйқы етіп өткен долы дауыл аяқ астынан күрт тынши қалған тәрізді. Екеуі тіпті түк болмағандай зыр жүгіріп жүріп, меймандарды құрметпен шығарып салды. Қоржынды иығына асып, жіті адымдаған Әлен аға автостанцияға жеткенше күлдіргі әңгімелер айтып, ауыз жапқан жоқ...

	Мұндай қисынсыз кереғарлыққа таңырқаған баланың қолынан қасындағы үлкендерге кезек жалтақтап, қарай бергеннен басқа не келсін. Ат тепкендей болған ақылы айран-асыр.

	Дегенмен, қалаға қалай барып қайтқанын ауыл балаларына аңыздан әрмен тамылжыта айтып жүрді. Әкесінің туған інісі Қойшыбай қылжақпас әрі тік мінезді адам. Мосқал тартып қалғанына қарамастан, үлкен-кіші демей, қылжақтап ойнай береді. Сапар жайын тақуалап сұрап отырып, оның:

	– Жеңешең көрсеткен шығар саған қызықтың көкесін, – дегені түйеден түскендей етіп. Сосын атасы екеуі ешкімге тіс жармастан тек ішке түйіп қайтқан сүреңсіз оқиғаны көзбен көргендей сол қалпы тәптіштеп айтып берсін. Сырттай нобайлап жеткізсе де, өз сөзіне титтей де күмән келтірмейтін аса сенімді адамның түрі. Қаны тамшылаған мұндай шындыққа ештеңе дей алмай, Ерлан қарадай қызықтырады:

	– Оны қайдан білдіңіз, көке!

	– Е, о келіннің сырын кім білмейді. Маңына жан жуытпай, беттен алып, төске шауып отырса... Ана жылы тастатайын деп-ақ барып едім, Әлен ағаң ақылымды тыңдамай, жер қылып қайтарды мені. Оның әкесі, сенің әкең, мен бірге туған үш шалмыз. Әленнің әкесі туған ағамыз емес пе? Сол кісінің аруағын сыйлап қана қолым бармады, әйтпесе, лақша бақыртып, тепкілеп кететін едім.

	– Тіпті, мінезін қойшы, бір үйдің орнын жайтаңдатып ұстап отырса, ештеңе дер ме дедік. Қағынғанда бұл қатын...

	– Ей, сен де бір... – деді манадан сирек мұртын тарағыштап, үндемей отырғанын Ерланның әкесі домбығыңқы кішкене көздерімен інісіне нығырта қарап. – Баланың көзінше сонша қайдағыны қоңырсытып. Не керек сондай бықсық сөз?..

	Нәті жуас шалдың үлкендік қылып көсемсіген түрі еді, адуын Қойшыбай оны құлағына да қыстырмастан, дауыс көтеріп, өршеленіп кетті:

	– Емешегің үзіліп әкетіп бара жатса, өзің ғана бар. Сонша жерге баланың қаңырсығын түтетіп не әкеңнің құны бар еді! Үлгі-өнегені сол бедеу бетпақ қатыннан алайық па енді? Көргенің сол болса, жетістіріпсің...

	Не нәрсені де көзге шұқып, басқа сабап айтатын айбарлы отағасы дәл қазір ештеңеден тайынар емес. Үсті-үстіне бастырмалай сөйлеп, міңгірлей ақталған атасын тықсырып барады. Екі шалдың ерегес сөзінен Ерланның еріксіз екшеп, есіне тұтып қалғаны мынау:

	Әлен – бір кіндіктен жалғыз жігіт. Ағайын арасынан тысқары жастайынан шәрлі жерде өскен ол ер жетіп, әскер қызметіне барып қайтқаннан кейін елге жоламай кетіпті. «Жалғыз қаңғып не опа табасың? Арамызға кел. Басыңа үй тігіп, бауырыңа қазан салайық. Белінен басып тұрып, қалаған қызыңды әперейік» деген жанашыр сөзді құлағына да ілмеген. Салт басты, сабау қамшылы жігітті ағайын-туғанның арасынан алыстатып әкеткен қандай құдірет екенін кім білсін. Жайсаң қаласында жүріп жұмысқа орналасқан, үйленген, үй салып алған. Қойшыбай көкесінің айтуынша, Сара жеңгейдің де бала ұғымына сыйыса қоймайтын күңгірт тарихы бар сияқты.

	– Ыздиып қалған немені ауылға ертіп келгеннен-ақ жақтырмап едім, – деді ол кісі ызбарынан айыға қоймай. – Беттен алған бетпақ, кісі сыйламайтын кісәпір екенін бір көргеннен-ақ білдім. «Таста, әперейік осы ауылдың қарашұнақ балпыаяқ бір қызын» дегеніме көнді ме Әлен? Бала тауып, қызығын көрсетіп отырса бір жөн ғой.

	Осы жерде Ерлан елең ете қалып, батылсыздау міңгірлеген болды.

	– Ана кім... Райхан...

	– Ой, тәңір алғыр-ау, мен не айтып отырмын саған? Ана кішкене қыз төркін жағынан бауырға салып алған бір жылбысқа ғой...

	Сонда барып қана Ерлан қалаға жүрер алдында атасының «Тек, әттең!..» деген ащы өкінішінің мәнісін ептеп ұққандай болды. Иә, иә, осы жағдайға байланысты құсаланады екен ғой қайран қария.

	Атасы мақтауын жеткізіп, айдың әр жағына бір-ақ шығарған аға-жеңгесін Қойшыбай көкесі осылайша іске алғысыз етіп, мүлде сүмірейтіп тастағаны. Бұл әңгімеден соң Ерлан едәуір уақыт ес жия алмай жүрді. Сонда қайсысына сеніп, қайсысына ден қоймақ? Естігені қаншалықты екіұдай болса, көргені де – өзара үйлеспестей соншама кереғар. Өмірдің тек күңгей жағын көруге бейім атасы байғұстың інісі мен келініне неғып шаң жуытпайтынын кім білсін?

	Не керек, қиялында қадір тұтқан аға-жеңгеге деген ықылас содан кейін-ақ ызғар кеулеген бөлмедей салқындап сала берді ғой. Сонда да әкесіне еріп, ер жеткенше қалаға барғыштауын қойған жоқ. Алғашқыдай асау құштарлық болмаса да, «Әлен-Сара» деп дегбірі қашқан шалдың көңілін қимай, ілесе беретін. Ал, қалаға бара қалса, көретіні – әбден зәрәзап қылып біткен сол белгілі жайттар. Жазыңқы қабақ, жарқын жүзбен қарсы алған үй иелері меймандар жата-жастана жатқан екі-үш күннің ішінде өз сырларын әйтеуір бір алдырып үлгіреді. Неге өйтеді екен? Әлде ішімдіктің әсері ме? Әлде өздерінен туған бір баланың жоқтығы күйзелтеді ме? Атасының бұларға ерекше ықылас бұратыны да, бәлкім, соны түсінгендіктен шығар...

	Жалғыз Қойшыбай көкесін ғана емес, Сара жеңгесін де жақтырып жатқан өзге ағайын-жұрағат шамалы. «Ел-жұртқа осыншама сүйкімі жоқ жандарды атамның соншалықты жақсы көретіні несі?» деген сауалды бетке ұстап, қалаға барудан қашқақтауды да шығара бастады.

	Тамызып-тамызып қана сөйлейтін әкесінің жалғыз уәжі:

	– Е-е, баламысың деген. Отбасы, ошақ қасы болғасын, ыдыс-аяқ сылдырламай тұра ма? Дардай басымызбен береке деген болып, әркенің қылығын қылып қайтеміз? Ол да – бір атаның ұрпағы... үлкен ағамыздың баласы. Көзі тірімде көңілден шет қыла алмаймын оны.

	Аса бір нәзік қимастықпен айтылған «ол» адамның кім екенін жеткіншек Ерланға қазбалай ұқтырудың қажеті де жоқ еді. Бұрыннан бекіген берік уәдесінен атасы ешқашан тайып көрген жоқ: қыбырлап кеудеде жаны жүргенде қаламен екі араны қара жол қып тоздырудан ешқашан қажыған емес.

	Арақатынастың пышақ кесті сап тыйылуы – атасы көз жұмғанан кейін. Есейгеннен кейін Ерлан Отан алдындағы азаматтық борышын өтеп, әскерге кетті. Сонда жүргенде, Әлен ағасы қайтыс болды деген қаралы хабар алды. Міндетінен босап келгесін, жеңгесіне барып, көңіл айтып қайтқан. Содан кейін олай қарай тышқан ізін салған жоқ. Алыстағы астанаға барып, жоғары оқу орнына түсті. Оны бітіріп, жолдама бойынша жұмысқа жіберілген жағында біржола тиянақтап қалып қойды емес пе? Яғни, былайша айтқанда, қазір Ерлан Әлен ағасынан кейін – Тілен бабаның әулетінен шыққан екінші қалалық, көзіқарақты азамат.

	Енді, міне, ақ қағаздай пәк көңілін сүреңсіз сезімге бөлеп, жайсыз әсер қалдырған қалаға оншақты жылдан кейін бір-ақ аяқ басып тұрғаны. Сонда да келе қоймас еді, көңілін алаңдатқан осы бір тосын жай болмаса.

	Техникумді енді ғана бітірген қарындасы осы қалаға жұмысқа жіберіліпті. Жалғыз емес, күйеуімен. Екі жастың үй болып, бас құрғанына – бірер айдың ғана жүзі. «Басқа баспананың реті келмегенсін, әзірше Сара тәтейдің үйінде тұрып жатырмыз» деп хабарласқан. Кейін телефон арқылы сөйлескенде, қарындасы тәтейдің үйінде жағдайларының онша келіспей жүргенін шетпұшпақтап сездіріп еді. Еңбекке енді араласып, жаңа үйленіп жатқан жастарға осындай қысылшаң кезде қолұшын беруі туыстық парызы емес пе? «Барып, шаруаларыңды реттеп қайтамын» деп уәде еткен. Бірақ, жер мойыны қашық, науқан қызған уақытта жұмыстан босанып шығу оңайшылықпен орайы келетін шаруа емес. Сонан тиісті еңбек демалысына қолы жеткен күні кідірместен жолға шыққан беті еді.

	Сара жеңгейдің сыры өзіне мәлім, қақаңдаған қазымыр кісінің жас жұбайларға жайсыз тиетінін алыстан-ақ болжаған-ды. Жолдамамен келген жерінде қандай үйге барып паналағанын естіген сәтте қарындасына жаман қатты жыны келгені. «Бүкіл қалада баспана құрып қалғандай қарашы тапқан жерін. Тәрбиелі шаңырақта өскен ана күйеу баладан да ұят-ау! Қобызын сарнатып отырған шығар менің ана көкайыл жеңгем».

	Аяғын сүйрете басып, таныс көшенің таныс қиылысына келіп те қалыпты. Әне, қоңырқай кірпіштен қаланған көне дүкен. Ұмытпаса, соның ар жағында су алатын құбырдың шүмегі болуы тиіс. Сол құбырдың қасында... Оншақты жыл өтсе де, сол таныс дарбаза, жайпақ шатырлы үлкен үй анадайдан-ақ көзіне оттай басылады. Сол-ақ екен, жүрегінің атқалақтап аузына тығылғаны.

	Көріспеген осынша ұзақ жылдың ішінде жеңгей, әрине, біраз өзгеріпті. Ең алдымен, бұрынғы сұңғақ денесі сәл аласарып, жота тұсы бүкшиіп, құныс тартқан екен. Бір кездегі сопақша аққұба өңі қазір суалған сиырдың желініндей алжа-алжа. Күлсе, жайнаң қағып, кәріне, мінсе, ызғар шаша қалатын қара көздерінің оты сөніңкі. Бұрынғыдай керілген сәнқой хал жоқ. Иыққа ілінгенін кие салып, салп-салп жүре беретін кәдімгі салдыр-салақ әйелдің анық нұсқасы.

	Өзгермегені – сол кездегі жігерлі шалт қимылы, жанасып кетсең, сайрап қоя беретін сарқылмас сөзшеңдігі. Қуана қарсы алған жас туыстарымен дұрыстап жағдай сұрасуға да мұрша бермей, тіл мен жағына сүйеніп, сапылдай жөнелді. Қайнысымен бұрынғының салауатты шешелерінше құшақтасып көріскен ол көз жасын сығымдай отырып, біраз өкпе-ренішін айтып тастады. «Ағаң өлгелі маған жолауды қойдыңдар» дей ме, «Әленнің ағайын-туғаны мені тірідей өлдіге санайтын шығар. Санаса, санасын, мен де көріп алдым оларды» дей ме; «Соншамасы отырып, мен секілді жалғыз жесірін жетімсіретсе, өздері білсін. Құдай оларды да бір күн жылатар» дей ме; «ең құрығанда Әленнен қалған ана жалғыз тұяққа жәрдемін беріп тұруға жарамайды, адам ба солар» дей ме, әйтеуір ағайдың артында қалған бар туысты ағаш атқа неше мінгізіп, неше түсірді. Сосын барып өз төркінін мақтауға көшкен, «жалғыз қарғасы» Райханының жайынан жалықпай сыр шерткен. Бірақ, бәрібір шырғалап шыға алмайтын, қайта айналып соғып торуылдай беретін өзекті тақырыбы біреу-ақ:

	– Жарықтық жақсы кісі еді ғой. Бәрімізге қамқор болып отыратын. Тіпті, менің туыстарымды да – бірдемесін апарып беріп, жұмысын істеп тастап, жарылқап тастайтын. Өле-өлгенше Райханын мойынына мінгізіп өтті ғой жарықтық. Ол бар кезде ештеңеден таршылық көргеміз жоқ. Айтып отырмын ғой, міне, дастарқан, міне, нан. Осыдан өтірік болса, осы дәм ұрсын. Маңдайымызға сыймай кетті. Қайтейін, Әлен жарықтық тірі болғанда, өстіп шошайып отырар ма едім жападан-жалғыз...

	Пырс-пырс етіп жылады. Ұзақ сонар әңгімені ерінбей тыңдап отырған Ерланның екі көзі маңдайынан шыға жаздағаны. Жанын толқытқан сезім қуатын ішіне бұқтырып үйренген сабырлы жігіттің бұлайша қобалжуы көптен бері алғаш рет. Қайран қалмай қайтсін – жеңгесі буынсыз тілді барынша безеп, марқұм күйеуін жер-көкке сыйғызбай, мақтап отырса. «Отыз жыл отасқан қосағымды өзімнен артық білетін кім бар? Ендеше осы айтып жатқан әңгімемнің қылдай өтірігі жоқ. Құй сен, құй сенбе!» деп қояды ара-арасында қарадай куәлікке жүгініп.

	Оның айтуынша, әке-шешеден ерте айрылып, жалғыз өссе де, Әлен ешкімге кеудесін бастырып көрмеген ер жігіт еді. Қай жерде жүрсе де, жолдастары хан көтеріп, құрмет тұтатын. Қайын жұрты (яғни, жеңгейдің төркіні) қашанда алақанға салып, айрықша әспеттейтін. Той-думанның гүлі, жиылған жұрттың жыры болатын. Дауысы сазды әнші, он бармағы ойнаған сырнайшы еді. Досқа қайырымды, дұшпанға айбынды еді. Сүйікті жар, мейірбан әке еді. Райханды өгей деп өкпелеткен емес.

	Сондай асыл азаматты ел-жұрттың маңдайына сыйғызбай, алып кеткен ажал сұмды атарға оғы жоқ артта қалған жесірінің. Жүректе мәңгі бедерленіп қалған сүйкімді бейнесі ғана жар көңіліне медеу.

	Сара жеңгей осыдан оншақты жыл бұрын дүниеден қайтқан жұбайы жайлы осылайша тебірене сөйлеп, қылаудай шаң жұқтырар емес. Оның сағынышты да зарлы үніне ден қойсаң, ерлі-зайыпты екеуі ешқашан шәй десіп, түс шайысуды білмеген. Бала кезде Ерлан көзбен көрген сол бір сорақы оқиғалардың ешқайсысы болмаған секілді.

	Оның сөзіне салсаң, Әленнің өзін аямай төмпештеп жатқанда атасының жанұшырып арашаға түскені де, аузынан ақ ит кіріп, көк ит шығатын өзінің шайпаулығын да, төркініне сан рет қашып барғанда тағы да атасының сақалын көлденең салып жүріп, екеуін татуластырғаны да, толып жатқан осындай басқа да келеңсіз жайттардың өмірде болғаны – жалған, Ерланның ертеде көрген түсіндей дәмі-татуы жоқ жадағай елес қана.

	Бұлтартпас шындық сонда қайсысы десеңіз – Әленнің туған-туысының Сара атын естісе, әзірейілдің түгін көргендей өре түрегелетіні; сырттай сыпайысығанымен, іштей ұнатпайтыны, соның салдарынан күйеуінен айырылғаннан кейін қу тізесін құшақтап жалғыз қалғаны.

	– Сендердің өрен-жарандарыңды маған қарсы қойып кеткен ана Қойшыбай шал, – дейді Сара бұл кезде сүйегіне қына шығып үлгірген қайын ағасының атын қаймықпай атап. – Екі дүниеде менің қолым – сол шалдың жағасында. Оның мына сендерді не деп оқытып кеткенін мен білмейді дейсің бе? Білем, бәріңнің мені кімге санайтыныңдарды. Қыл аяғы жібі түзу болып өсер дейтін сенің өзің менен шыбын-шіркей болып безіп кеттің емес пе? Мына екі бала болмаса, ендігі осы босағадан аттар ма едің, жоқ па едің...

	Еріксіз бас шұлғитын шындықты көлденең тартқанан кейін мойындамасқа амал қанша? Осы жайттың бәріне тек өзі кінәлідей Ерлан еріксіз төмен қарады.

	Бұл кезде баяғы кішкене шолжаң қыз Райхан тұрмыста. Көршілес аудандағы бір ауылда. Жалғыз қалған шешесін жанына жақындатқысы келіп оқталған екен. «Әлен салған үйді қаңыратып ешқайда кетпеймін. Отын өшірмеймін. Менің де сүйегім осы босағадан шығуы керек» деп тапжылмай қойған Сараның өзі көрінеді. Қарақан басы ғана, асырай алмай жатқан бала жоқ. Зейнетақысы бір басына қаптал жетеді (заңды демалысқа шыққаны былтыр ғана екен).

	Ат терлетіп арнайы келген екі жаспен оңаша сөйлесудің сәті ертеңінде бір-ақ түсіп еді. Екеуінің де қабақтары жазыңқы, көңілдері тоқ. Шайпау жеңгейдің босағасында жүріп, қара табан, жалпы етек болған жандарға онша ұқсамайды. «Мен келгесін, бар қиыншылықты ұмытып, қуанып отыр-ау» деп ойлап қойды Ерлан. Іштей тығылып жүрген оның оңаша қалысымен аузынан шыққан алғашқы сөзі:

	– Құлақтан жарапазан кетпейтін жайлы жерді тауыпсыңдар, – ғана болды.

	– Қайдағы жарапазан, аға?

	– Кеше естідіңдер ғой өздерің. Мен босағадан аттамай жатып-ақ зарлай жөнелді. Содан соң, көз ілінгенше, құлаққа тыныштық болды ма? Әлен марқұмның аруағын әбден мазалады ғой тіпті.

	– Жалғыз әңгімесі сол, енді қайтсін?.. – деді күйеу баласы.

	– Әй, қайдам! Маған жақсы көріну үшін ағайды өтірік мақтай берді-ау. Бейне бір бүкіл ғұмырында содан басқа медеу тұтатын адамы жоқтай... Қу кісі, маған Әлен жарықтықты әдейі айтып отыр. Әйтпесе, екеуінің жайын мен білмеймін бе екен?

	– Жоқ, аға, – деді осы жерде қарындасы ышқына киіп кетіп. – Біз осы үйге кіргенен бері тынбай айтып келе жатқан жалғыз әңгімесі осы. Не деген керемет махаббат десеңші. Ағайдың қайтыс болғанына қай заман. Алғаш бір түрлі өрескел көрінуші еді, кейін өзіміз сұрап айтқызатын болдық. Күнде кешкісін жұмыстан келгеннен кейін көретін телевизорымыз да, оқитын кітабымыз да – Сара тәтей.

	– Тоқта, тоқта! Не дейді сонда?..

	Жеңгесінің кешегі түпсіз толғанысын құр сөзуарлық, жалған көлгірсу деп пайымдағаны шынымен жаңсақ болғаны ма? «Өтірік пен шынның парқын айырудан қалғанымыз-ау. Көзбен көрген өтірік те, құлақпен естіген, керісінше, шындық болып жүрмесе неғылсын».

	– Ештеңе етпес, міне, өзім келдім ғой, – деп Ерлан екі жасты қарадай жұбата сөйледі. – Бар шаруаны ыңғайлап кетемін. Екеуіңнің де жұмыс орындарыңа кіріп шығуым керек. Жағдайларыңды бастықтарыңа айтпасам бола ма? Ең құрығанда, тездетіп жатақхана алып беріңіздер деймін. Уақытша тұратын пәтерлеріңді бүгіннен бастап қарастыра беремін ғой. Ақыр келгесін қалайда тауып беріп кетейін...

	Қабағын түйіп маңғаздана қалған Ерлан сөз осымен бітті дегендей өз тізесін өз жұдырығымен қойып қалды. Бірақ, сөз бітпепті. Бір-біріне қарап, өзара қабақ торысқан екі жастың аяқ астынан қарадай қипақтай бастағаны. Күрмеліп әлденені айта алмай отырған тәрізді.

	– Иә, не болды сендерге? Ауыздарыңа су толтырып алғандай... Көңілді күпті қылмай, сөйлесеңдерші тіпті.

	– Аға, – деді қарындасы еңсесін түзеп алып. – Біз енді... Біз ешқайда көшпейміз.

	– Не дейт!

	Ерланның қысық көздері қыпық түсіп кеткендей жыпылықтай жөнелді.

	Тамағын қырнай шыққан даусы да тұрпайы.

	– Біз ешқайда көшпейміз деймін. Үшеумізге үш үлкен бөлме... Қыста жылы болатын көрінеді. Енді осындай үйден қашып қайда барамыз?

	Алқымына ар жағынан әлдене қашып тығылғандай болған Ерлан үн шығарғанды қойып, әуелі тіпті жұтына алмай қалды. Лақ еткен ашумен түйіліп тұрып, аузынан шығарғаны – жалғыз-ақ сөз:

	– Өй, әнеукүнгі айтқандарың қайда?.. Қиналдық деп жыладың емес пе маған телефонмен. Енді келіп...

	Жазықты жандардай екеуі де қымсынып, төмен қарады. Қарындасының өңіне лып еткен қызыл арай да қылаңытып шыққан:

	– Алғашында апайды бір ұрысқақ, шарқыш кісі екен деп қалдық. Ылғи сөйлей береді. Қашып кетейік деп ойлағанбыз. Пәтер іздеп көріп едік, табылмады. Енді... Енді ешқайда да бармаймыз.

	– Әй, айналайындар! – деді осы сәтте даусын көтеріп алған Ерлан. – Мен сендерге ойыншықпын ба, немене бұл? Сендерге баспана тауып беру үшін сонау ит өлген жерден әдейі келіп отыр емеспін бе? Жылда бір берілетін заңды демалысымды алып... Телефонмен өзің айттың емес пе, «осылай да осылай, қиналып жатырмыз» деп. Бүйтіп әуре қылатындарыңды білгенде, мұнда келмес едім ғой. Демалыс алысымен курортқа ма, бір жерге тартып отыратын едім. Жолдама да келіп жатыр еді. Қарашы енді...

	– Аға, ренжімеңізші. Әуелі солай ойлағанымыз рас. Сөйтсек... апайды алғашында түсінбей қалыппыз. Сізге сонда бекер айтқан екенбіз... Соншалықты жаман адам емес. Енді былай не ғой... қазір үйреніп қалдық.

	– Оның үстіне жалғыз тастап кетсек, апайға да обал сияқты. Бір түрлі аяймыз. Бізсіз қалай өмір сүреді ол кісі?.. – деді күйеу бала да бәсең үнмен.

	Ерлан тысқа жалғыз шықты. Бірге ілесе жүруге ынта білдірген күйеу баласына болмашы сылтау айтып, қасына ерткен жоқ. Атасына ілесіп, сан рет таптаған, кежегесінің кейін тартқанына қарамай, кеше де жүріп өткен тақыр көшеге тағы түсті. Ой ауырлатқан шақшадай басын көтере алмай, асықпай аяңдап келеді.





ҚАРАҢҒЫДА БЕРІЛГЕН КӨРІМДІК




	Институт атты іргелі білім ұясын ілекерлеп жүріп, итіңдеп әрең бітірген адамның одан кейінгі тіршілігі тәптіштеп айтпаса да, белгілі. «Өзіміздің түлек қой» деп онша сағына қарсы алып тұрмаса да, амалсыз ауылына қарай аяңдайды.

	Сөйтіп жүріп әйтеуір бір қызметтің шетіне ілігіп кетуі де мүмкін. Талай тағдырлас жандар жүріп өткен осынау сүрлеуге біздің Уәлаятолла да түсіп еді. Кейбір жанкештілер құсап қолтығына көздің жауын алатын қызыл диплом қыстырған жоқ. Орташа ғана оқығанын растайтын көк қағаз қалтасындағы. Орташа ғана оқыған екен деп Уәлаятолланы олқысынып жатқан ағайын байқалмайды. Әкесі аттандатып ат шаптырмаса да, көрші-қолаңға бала шаптырып, әжептеуір алабажақ той жасады. Үлкен шәріде бес жыл оқып, берекемен аман-есен оралған баланың томпақ беті ерінбейтін еріндермен шөп-шөп сүйілді. Қалай болғанда да, талай бүйір бұлтиып шыққан, талай тамаша әндер бөгде дауыспен барқырай шырқалған, талай мығым мықын мытылған әп-әдемі той болғаны анық...

	Міне, дүйім жұрттың дүбірінен, яғни, тойдан кейін де қабырғадағы күнтізбенің біраз беттері жыртылып кетті. Сонан бір күні уайым-қайғысыз рахаттана ұйқы соғып жатқан Уәлаятолланы әкесі тербеп отырып, арнайы түрде оятып алсын.

	– Ал, шырағым, – деді ол әлден уақыттан кейін әкелердің көмейінен ғана шығатын аса байыпты мақаммен. – Алматыдай үлкен астанаға барып оқуға түстің. Дұрыс. Төбеміз көкке жеткендей қуандық сонда... Елдің баласынан кем болмай, бес жыл оқыдың. Дұрыс... Жаман атыңды естірткен жоқсың. Бәленнің жалғыз ұлы Алматыда оқып жүр дегіздің. Дұрыс... Институтыңды абыроймен бітіріп келдің. Білімің жетеді. Дұрыс... – енді тіршілік жасау керек.

	Мұндайда «Тіршілік жасау керек» деген сөздің астарында не болуы мүмкін? Әрине, бес жылғы оқудың өтемі – бір тәуір қызмет... Бітік көздерін кеңірек ашуға тырысып отырып, Уәлаятолла:

	– Әлі... әлі үлгірем ғой, көк-ке... – деді де, еңіретіп есіней берген. Сағыздай созыла шыққан жұмсақ үнді күрт бөліп кеткен қатқыл дауыс, әрине, әкенікі.

	– «Үлгірем» дегенді қой. Жас емессің... немене сонша?

	Сөйтсе, әкесінің «Тіршілік жасау керек» деп отырғаны... – қызмет емес... қыз болып шықты.

	Қыздан қыз қоймай таңдай ма, өзі біледі, бірақ үйге әкеп түсірсін бір шүйкебасты, әкеп түсіру міндетін әкесі қадай қайталады.

	Ұрыста тұрыс жоқ. Уәлаятолла дереу қатын іздеуге жиналды. Жасы жиырманы жартыкештеп, көк дипломды қалтасына басып алғанымен, «бала» деген аты бар емес пе? Мұндай жауапты жұмысқа селтеңдетіп жалғыз жіберуге болмайды. Сондықтан әкей ұлының қасына тетелес ағасының ақыл-есі бүтін азамат баласы Аңқырды қосты. Анығырақ айтқанда, үйкүшіктеу болып, босаң өскен Уәлаятолланы осы Аңқыр азаматқа қосты. Қанша айтқанмен, институтты жаңа бітіріп келген көрбала немере інісіндей емес, Аңқыр өмір атты үлкен өлкенің біраз ұңғыл-шұңғылын көрген, ер жетіп, етегін жапқан, әйел алудың ебін де, есебін де тапқан естияр еркек. Кезінде келінді де кешіктірмей әкелген. Бірінен кейін бірі томпылдай туылған кішкентайлардың өмірге келуіне де белсене атсалысқан.

	Сонан тамыз айының тамылжыған күндерінің бірінде құр жүрген аттарды «құраулап» шақырып, ерттеп мінген екі еркек асықпай аяңдап ауылдан шықты. Иә, иә, құлағыңыз қалқиып, қайран қалмай-ақ қойыңыз. Жұрт «Жигулимен» желіп, «Москвичпен» маңып жүрген мынау жүрдек заманда ол неғылған ат?» деп отырсыз ғой. Шынын айтқанда, екі ағайынға ортақ дөңгелекті бір көлік бар еді. Қырылдап-сырылдап бұзыла берген соң, Аңқыр оны жөндеу орнына жөнелткен. Басқа ағайынның басы бос машинасына жармасқысы келмеді. Ел аралаған соң әлгі неден... әлгі не бар ғой... иә, иә, содан ептеп ұрттап қоюы мүмкін. Ауыздан ыстық леп лекіген еркектің рульге отырмайтынын білесіз. Ал «ішіп алып, ерттелген атқа мінуге болмайды» деген заң, құдайға шүкір, жол ережесіне жобалап болса да жазылмапты. Яғни, атпен сапарға шығу деген сөз – еркіндікті ерттеп міну деген сөз.

	Сонымен, шығарын шықса да, ағайынды салт аттылар ауыл сыртында бір сәт ошарылып тұрып қалды.

	– Так, енді қалай жүрсек екен? – деді аңқылдаған жүрегі ауызынан көрінетін Аңқыр сәл-пәл дағдарған пішінмен. Бар ойын басының алдыңғы жағына жинағысы келгендей қабағын да, маңдайына да тыржитып алыпты. Так, ана ауылда ананың қызы бар... – Так, ол саған келмейді. Ол өзі нелеу қыз. Мына ауылда түгеншенің қызы бар... ол да болмайды. Тоқта, тоқта!.. Дұрыс, кеттік солай! – деді ауыр ойдан бірден серпілген ол кенет қамшысын алдыға қарай сермеп қалып.

	Қыз қарауға шыққасын, әрине, екі жігіт те иықтарына бірқабат тәуір киімдерін іліпті. Уәлаятолланың басында – күнқағары бар ақ қалпақ («Сәл қалыңдау, бірақ күннен қорғайды» деді өзі). Үстінде кейбір кекірттеу кісілер қыстыгүні киетін қара костюм-шалбар, соған сәйкес ақ жейде. Сол бір жылдары модаға айналған қайыстай жіңішке галстук те мойнында.

	Ғафу өтінем, кейіпкеріміздің мүйіз қаңқалы көзәйнек тағатынын ұмытып барады екенбіз. Институтта орташа оқыған адам көзәйнек кимесін деген заң жоқ. «Көзәйнекті білім мен ғылым қуған ақылман ағайындар ғана киеді» деп пайымдаушы жолдастардың жаңылысуы әбден мүмкін. Уәлаятолланың жанарын сақтап жүрген көргіш құралы қазір де өз орнында.

	Міне, сырт пішіні сып-сыпайы, тіпті сүйкімді дерлік жас жігіт көзәйнек пен галстугін тағып алып, торы төбелдің үстінде тепеңдеп келеді. Астындағы аттары ғана тепең-тепең емес, өздері де шайқалақтап шаршауға айналған шақта бір ауылға келіп кірді-ау әйтеуір.

	... Ауланың бір жақ шетіндегі сәкінің үстінде қартаңдау екі кісі кернейі кекірейген ақ самаурынды қақтай сауып, жайбарақат жантайып жатыр екен. Бірі шалы, бірі бәйбішесі екені құралсыз көзбен-ақ көрініп тұр. Мезгілімен келген меймандарды көріп, отағасы басын көтеріп алды.

	– Әй, Тезеген! Кісілердің атын байла! – деді айғайлай дауыстап. «Онысы кім?» деген оймен Уәлаятолла аңырая беріп еді, он екі-он үштер шамасындағы шолақ балақ шорты киінген бала бір жақтан жылмаң етіп шыға келді. Қол беріп амандасып, қолтықтағы тізгінге жармасқан.

	– Болашақ қайның, – деді Аңқыр інісінің қалқиған құлағына қуалай сыбырлап.

	– Ассалаумағалейкум! – деп, ауыздарын толтыра амандасқан ағайынды азаматтар қартқа қарай қалбалақтай ұмтылды. Отағасы да амандасу мәселесін олқы қалдырып жатқан жоқ. Сәлемге қатысты қазақ сөзін түгесе айтып, сарқа сөйлеп келіп, бір тоқтаған.

	– Болашақ қайын атаң! – деді Аңқыр тағы бір тың мәліметті қалқасындағы жігітке табан астында сыбырлап үлгіріп.



	Лып етіп тұрып кеткен бәйбіше отағасыны меймандармен оңаша қалдырды. Екеуінің көздерінен де жылт ете түскен әлдеқандай үміт ұшқыны ұшып шыққандай.

	Уәлаятолланың қашанда шабандау ойлайтын миының бір мүйісінде «Неге өйтті екен?» деген ой мимырттап барып оянды:

	– Әлде бұл кісілер Аңқыр ағаны тани ма екен? Ой, қайдағы! – деді өзіне өзі сәлден кейін. – Қазір біздің бұйымтаймымызды естісе... Ой-ой, бәріне де дайын отыру керек. Ит қосып қуатын шығар бізді. Аға екеумізді қосақтап қойып сабап жүрмесе де әуелі... үйінен қызын алғанды кім жақсы көрсін. Айтпақшы, онысы қайда? Көрінбейді ғой... Маған соны тезірек көру керек».

	Меймандардың келуіне орай үй ішінде, анығырақ айтқанда, аула ішінде аздап қарбалас пайда болды. Ұсақ балалар көбейіп, басына орамал тартқан бір-екі келіншек бүкеңдей жүгіріп жүр. Дастарқан жаңғырып, шал-кемпірдің арасында тұрған селқос самауыр енді күшіне мініп, күжілдеп қайта оралды.

	Ниет қылып келген негізгі шаруаны ортаға салудың алғы шарты осылайша пісіп-жетілгендей еді. Енді кібіртектеп кідіре берудің жөні жоқ.

	– Мына бала – менің немере інім... – деді Аңқыр парасатты үлкендерге тән тәсілмен әңгімені әріден өрбітіп. Сонан інісін тәптіштей таныстырып әкеткен... – Қысқасы, бұл балада барлығы да бар. Тек ендігі жетпей тұрғаны бір-ақ нәрсе. – «Ол не екен?» деген пішінмен қарт изеп отырған басын қалтаңдатып көтеріп алды. – Қысқасы, осы баланың аяғын тұсап, келін түсіру керек болып тұр, – деді Аңқыр ешкінің ішегіндей әлсіз шыдам үзілуге айналғанда барып. Неге екенін кім білсін, әншейінде ақкөңіл азамат осы жерге келгенде салмақты адамдай сыздана түсіп, тіпті жылжымай тұрып алғаны.

	– Иә, сосын, – деген сөз шығып кетті кенет отағасының аузынан. Дәрменінен айырылған жандай дегбірсізденіп, сөздің соңын естігенше шыдамай барады.

	– Қысқасы, сіздің үйде бір бала бар дегенді естіп... Бұйымтайымыз сол еді, ақсақал, – деді де, Аңқыр басын көтеріп алды. Дегенімен өзі маладес, төтелеп келіп, төбесінен қойып қалмай, кәнігі дипломаттарша сонау алыстан орағытып әкелді. Шамасы, құдалық рөл деген осындай болуы керек-ау.

	Анау пәле Уәлаятолланы нақ осы жерге келгенде қысты. «Анау пәле» деп тұрғанымыз басқа ештеңе емес, әлгі ұят деп аталатын ұлы сезім. Малдасын құрған күйі төмен қарап, тұқшыңдай береді. Бедел ретінде бетіне ұстап отырған шаңырақтай көзәйнегі де жоқ жерден дымданып, одан ары тершіген тарбақ танауына қарай тайғанақтай бастапты.

	Шалдың, яғни, болашақ қайын атасының осы сәтте қандай күйді басынан өткеріп жатқанын кім білсін. «Ә, сүмелек! Саған қыз керек екен ғой. Мә, саған қыз!» деп, қақ маңдайынан таяқпен жіберсе, кім қой дер еді. «Ит қосып қуалап жүрсе, қайтемін. Құдай-ай десеңші, қыз айттырған қандай жаман!..»

	Жоқ, қаупі бекер сияқты. Мінезі шатақтау көрінген шал тарапынан ондай оқыс қатердің нышаны әзірше байқалар емес. Кемпірі де кейбіреулер сияқты кекірейе қалып, «кет» деген жоқ. Керісінше, аула ішіндегі қонақжайлық қасиет күшейе түсті. Шал шоқша сақалын шошаң еткізіп көтеріп қалуы мұң екен, бозғылт көзді екі бозбала құйрығы салбыраған сарқ қойды дедектетіп әкелді де, дік еткізді. Аңқылдаған Аңқыр апалақтап тұрып, алақан жайып, бата жасады. Орамал тартқан орта бойлы келіншектердің ерсілі-қарсылы ентелеуі жиіледі.

	Ең бастысы – аңқасы кепкен аңқылдақ Аңқырдың алдына түпсіз іше беретін түссіз «алғызып қойғызу» объектісі де желпілдеп жетті-ау. Әрине, Аңқырдың алақтаған ала көздерінің «алғызып қоймай» жатып-ақ, қалайша жайнаңдап шыға келгенін тәптіштеудің қажеті болмас.

	Аға мейман мен отағасы арасында парасатты әңгіме арнасын енді тауып, өрістей бастады:

	– Иә, бізде бір баланың бары рас. Ол да кезінде оқуын бітірген. Әлгі нені айтам... Иә, осындағы онжылдық мектепті тамам қылған. Сосын ана, әне бір оқуды да тауысып алды. Жүдә, аты қалай еді соның? Тезеген, тездетіп айтып жіберші, – деп отағасы енді мана ат байлаған шортылы ұлға бұрылды. – Қалай еді әлгі... Қотырша әпкеңнің бітірген оқуы. Осы жастар болмаса, біздің тіліміз келе ме сол оқуға?

	Иә, колежін бітірді... Әлгі деплом дей ме. Онысы да, шүкіршілік қалтасында. Сондықтан, Аңқыр шырағым, біздің бала да ол жағынан құр алақан емес...

	– Әй, Тезеген! – деді отағасы оты тұтанған кішірек көздерін жан-жағына кезек жүгіртіп. – Шақыршы әлгі жеңгелерінің бірін. Мына баланы Қотырша апаңа ертіп апарсын.

	Уәлаятолланың лыпылдап соғып тұрған жүрегі үркек тайдай тулап, дүрсілдеп ала жөнелді. Көптен күткен шешуші сәт! Қазір ол өзі арнайы іздеп келген қалыңдығын тұңғыш рет көрмекші. Қалайша толқымасын. «Міне, керемет! – дейді өзіне тән тұйық мінезбен іштей ғана тебіреніп. – Маған қазір қалыңдықты көрсетеді. Екеуіміз оңашада кездесеміз... Кәдімгі Абай мен Тоғжанның кездескені сияқты. Сол оңаша жерде бір-бірімізге ынтыға қараймыз... Бәрі ол романдағыдай болады... Иә, иә, романдағы романтика. Тек Қотырша деген аты біртүрлілеу екен».

	«Иә, менің де атым Абай емес. Оқасы жоқ» деп қойды жетектей жөнелген жеңгейдің соңынан ілесе беріп. Орамал тартқан орта бойлы жеңеше ауланың үстінен қарап тұрған еңселі үйге қарай тартты. Үй іші шыбын адасатындай алакөлеңке екен. Аяғыңды аңдып баспасаң, алдыңдағы әлденеге соғылып қалуың ықтимал. Сондықтан шығар, жеңгей Уәлаятолланың білегінен білемдеп ұстап алды. Адам бойын алыпқашпа әлдеқандай асау әрі жұмбақ сезім билейтін, белгісіздік бетіңе тақайтын тамаша сәт.

	«Құтты Абай романындағыдай» деген ой Уәлаятолланы екінші жағынан жетектеп келеді.

	Бір жерге жеткенде жеңгей кідірді де:

	– Енді ары қарай өзің бар, – деді құлағына сыбырлап. Құлақты қытықтаған ыстық леппен араласып: – Көрімдік! – деген майдақоңыр үн қоса естілді: – Қызды көрсеткенім үшін көрімдік қайда?

	– Не дейсіз? – деді жігіт қайталай сұрап. Онысы заңды да еді – өйткені айтқан сөзді дереу ұғып алу дағдысында бұрыннан жоқ болса, қайтсін.

	«Көрімдік» дейді. Уәлаятолла үсті-басын сипалап, сасқалақтап қалды. Қойнына қолын сұғып жіберіп, амалсыз әмиянын алып шықты да, қараңғыда аузын ашты. Сосын құлақ атаулының қай түріне де таныс шытырлаған ана бір әдемі дыбыс естілген. Ірілі-уақты ақшаларын уқалаған Уәлаятолла күйбеңдеп бөгеліп тұр.

	– Қане, қолға тиген біреуін бере салсаңшы, – деді жеңгей дегбірсіздене.

	– Қазір... қарап алайын.

	– Ой, құдай-ай! Ірі ақша кетіп қалады деп қорқып тұрсың ба? Өзің сараң болармысың, сірә.

	Уәлаятолла ләм деп уәж айтпаған күйі терезенің алдына барды. Жеңгей желпілдеткенімен бола ма, шынында да ақшаның ірісі кетіп қалса қайтпек.

	Жарайды, қайыр, хош. Көрімдікке кеткен құны белгісіз ақшаның тағдырын тәптіштеп жатқанымыз – біздің Уәлаятолла батыр бұл мәселеге келгенде сергектеу еді. Шамалы ғана сараңдығы бар. Өзі әлі өңін көрмеген, солай бола тұрса да, өмірлік жарына жарап кетуі әбден мүмкін қалыңдығына қарай алғашқы қадам жасарда ақша шаруасына бола қатты қиналып қалғаны сондықтан. Тіпті қазіргі шешуші тарихи жағдайды да байқамай, бір сәт есіне шығарып алып еді.

	Жарайды, қайыр, хош. Құны белгісіз шытырлақ қағазды лып еткізіп іліп алған пысық жеңгей алдыңғы есікті ептеп ашты да, жігітті шөмиген жауырынынан итеріп қалды.

	Табалдырықты тақымы дірілдей аттаған Уәлаятолла әуелі тіпті түк көрген жоқ. Терезелері тас бүркелген бөгде бөлменің ішінде нәзік қалыңдық емес, адамның иманын ұшыратын үрейлі құбыжық бар сияқты. Өйткені бұл бөлме алдыңғыларыңнан да гөрі қараңғы екен.

	Шалбар киетін «еркек» есімді әлеуметтік топқа жататынын әупірімдеп еске түсірген жігіт дереу бар қайратын бойына шақырып, жүрек тоқтатқысы келді. Сөйтті де, үрейді жеңу жолын қарастыра бастады. Сол-ақ екен, төр жақтан қыбырлаған әлденені көз қиығы шалғандай болды. Бір басып, екі басып, солай қарай бет алған. Әлгі дегені әлдене емес, кәдімгі әп-әдемі қалыңдық болып шықты. Төр алдындағы төсек үстінде барын киіп, бақанын іліп дегендей жаланып отыр. Нәп-нәзік, сып-сыпайы, қыбыр етіп қозғалған сайын өзінен махаббат лебі еседі.

	Тұмшаланған қараңғылықтан мұның бәрін Уәлаятолла айпарадай анық көре алған жоқ, әрине. Көкірегі ояу, сезімтал, сергек жігіт осының бәрін көңілімен сезді, санасымен таныды. Қалыңдығынан ескен махаббат лебінен басы айналды. Бас салып бауырыңа басуға батылы бармағандықтан, нәзік денені ойша құшып, ойпыл-тойпыл күй кешті. «Қотырша деген қораш есімді жөнсіз теліп, осындай аруды қор қылған қай ақымақ екен?» дейді іштей күңіреніп.

	Әңгімелері ә дегеннен жарасқан. Алғашқы жұғысудан кейін-ақ Уәлаятолланың өзіне қарағанда қалыңдықтың ақылды екені анықталып қалды. Оңды-солды есіп-есіп сөйлеп, андай-мұндай әңгімелердің өрісін кеңейтіп, сөзге есе берер емес. Әрі-беріден кейін арнайы іздеп келген жігіттің өзіне намысқа тимес насихат айтып, ақыл үйретуге айналды...

	Күйеу – сын үстіндегі адам. Қалыңдығымен алғаш кездескенде үнді шайын сораптап ішкендей ұзақ отырып алуға болмайды. Сыртта қанша адам қолдан қараңғыланған үйдің есігін торып, баспалай бақылап жүр. Қазір екеуі де сахнаға шыққан артистердей әркімнің назарында. Терлеп-тепшіп берекесі кете бастаған Уәлаятолла сондықтан да еңселі үйден көп ұзамай сумаң етіп шыға келді.

	Ақсақалмен әмпей-жәмпей болып, алдындағысын алып отырған Аңқырдың екі көзі – немере інісінде. «Иә, қалай болды? Ұнады ма?» дегенді көзқарасымен ұқтырып, изеңдете иегін көтерді. Көзәйнек тағып, көру қасиеті күшейе түскен Уәлаятолланың қысық көздері жапалақтың жанары емес, әрине. Ағасының асығыс жасаған ишарасын ілкерлеп болса да, түсінді. Түсінді де, Аңқырдың санын мыти қасына отырды. Әншейінде батыл әркетке бара бермейтін екі езуі екі құлағына қарай ұмтылып-ұмтылып қояды...

	Аңқыр мәселенің мәнін заматында-ақ ұғып ала қойды...

	– Ал, құда? – деді ары қарай мәймөңкелеп жатпай-ақ, бірден тікесінен. – Балалар көңіл жарастырыпты. Енді несіне іркілеміз?.. Қуаныштарыңыз құтты болсын! Міне, ойламаған жерден құда болып шыға келдік. Ал, қане, сол үшін!..

	Мына хабарды естіп, отағасы да от басып алғандай орнынан шошаң етіп атып тұрды. Бір сәт жасы келген егде адам екені де есінен шығып кетіпті.

	«Бітті! – деген ой сарт ете қалды Уәлаятолланының басына. – ...Ит қосып қуады... Қазір айдап шығады...» Жоқ, бұл жолғы күдігі де орнын таппай, омақасып түсті. Дауыстары жарқын-жарқын шығып, жарқылдай күліседі.

	– Е-е, дұрыс, ұнаса бопты, жүдә, – деді шал шешіле түсіп. – Баллардың бір-біріне ұнағаны жақсы... ең бастысы сол – көңілдің жарастығы.

	– Жасыратыны жоқ, осы балаға әркім-әркім келіп сөйлесіп кетеді, – деді шешілген үстіне шешіле түскен шал шамалыдан кейін. – Бірақ, көңілдері жараспай ма, қалай, ешкімнің дәмі тартпай жүр... Баламыз былай, жүдә, жаман емес. Ерге шықпай отырып қалғаны болмаса.

	«Отырып қалған?.. Не дейді тағы?» Уәлаятолла шошына шоршыса да, тосын сезімін сыртына шығара алған жоқ. Түрпідей тиген тұрпайы сөз ішін тоқпақтап әкетіп барады. «Қой, қағыс естіген шығармын, – деді сосын жүгіріп кеткелі тұрған жүрегін басуға тырысып, – жаңғыдай періште... Өзінен махаббат лебі аңқып тұр... Қылығы нәзік... Бүгінгі күннің толысқан Тоғжаны... Жоқ, мүмкін емес. Отырып қалуы мүмкін емес...»

	Сонан не керек, айналадағы аулалардан адамдар аңдыздап, сәкі үстіндегі сәнді дастарқан даладай болып далиды да кетті. Ауылды жерге той-томалаққа барсаңыз, алдыңыздан шыға келетін кәдімгі тоқ дастарқан.

	«Жоқ, отырып қалуы мүмкін емес, – деді Уәлаятолла өзіне-өзі тағы да дем беріп. – Мына шал бізді сынағалы әдейі айтып отыр... Қызы жаман күйеуге ұрынып қала ма деп қауіптенеді. Отағасының опық жегісі келмейді-ау. Бұл ендеше нағыз қу шал болды... Иә, сөйткен. Бізді сынағысы келген...»

	Манадан бері қызмет көрсетіп жүрген қыз-келіншектер бар емес пе. Солардың біреуі уақытсыз уақытта Уәлаятолланы төңіректей бастағаны. Рас, жұрттың бәрі де жаңа күйеу баланы жандары қалмай күтуде. Бірақ солардың ішінде әлгі қарашұбар ұрғашының ықыласы алабөтен. Төңіректеп жүріп, төбесінен сипап кетеді, төменгі жағынан төтелей келіп, тостаған ұсынады. Уақытсыз уақытта төңіректеді дейтініміз – құда түсе келген жігітті жол ортада айналдырғанды кім көрген.

	Жағалап келіп, жанасып кетіп жүрген әлгі ұрғашыға Уәлаятолла бір сәт үркектей сөз салды. Ажары ат тепкендей қиқы-жиқы көріксіз біреу. Лай судан ұсталып, лас күйінде қақтала салған көтерем балықтай қатқан қара. Сонысына қарамай, қысық көздері жанды ұшқын шашып, мөлиіп отырған момақан жігітті іркілместен ішіп-жеп барады.

	Уәлаятолланың басындағы бастапқы ойды енді амалсыздан туған жаңа біреуі ығыстыра бастады. Ой дейтін оңып тұрған ой да емес, салпаң құлақ жалғыз сұрақ: «Бұл кім өзі?.. Сонша менде несі бар?» Әуреленіп отырып, өзі қойған сұраққа жауапты да өзі берді; «Е-е, жеңгелерінің бірі болды... менен тағы да алдап ақша сұрап алмақ қой. Жоқ, енді ол бола қоймас... Айтпақшы, жаңа ана жеңгесіне қанша сом бердім екен? Әжетханаға барып, ақшамды санап алуым керек еді».

	«Айтпақшы, Қотыршаның өзі қайда жүр? Шыбыны жоқ қараңғы бөлмеде әлі қамалап отыр ма? Қалай іші пыспайды? Ауқат ішпей ме, әжетханаға шықпай ма? Неғып отыр ол? Әлде аяғы ауырып жүр ме екен? Әй, сол сондай бірдеңе болып шыға алмай қалған-ау!.. Қазір өзім тағы солай барайыншы...» деді ішінен бір әредікте. Сәкінің үсті жалықтыра бастағандай қалақ басын қалтылдатып, жан-жағына бұрды.

	– Қотырша шырағым, бері таяп отыр!.. Ана балаға жақындасаңшы, – деп, қалды осы сәтте отағасы оқыстан. Селк ете түскен Уәлаятолла жан дәрмен көзәйнегіне жармасты. Сүртіп-сүртіп жіберіп, жан-жағына қараған. Бағанадан аңсай аңдып отырған адамы емес пе, қай жағынан шыға келді екен? Тіпті жаңа ғана жоқ еді ғой қасында.

	Олжаның иісін сезген қаршығадай жан-жағына жалт-жұлт қарағанымен, қалыңдығын көре алмай, пұшайман болған. Сонда мына қайынатасының айтып отырғаны қайдағы Қотырша?!

	Апалақтап айналасына жалтақтай қараған жігіттің жанына келіп, сол екі арада біреу лып етіп отыра берген. Іле желке жақтан жеңгейдің:

	– Еркем-ау, былай тақасаңшы! Жеп қоймас сені... – деген дегбірсіз даусы жарыса шықты. Жанындағы адамға жалт қараған жігіт... ой, сұмдық-ай, сіздің басыңызға бермесін бұны.

	Мұның қасындағы... анығырақ айтқанда, жанына жалп етіп, жамбас жанастырып отыра кеткен – өзге емес... я, әлгі үйден көрген қалыңдығы емес, әлгінде қашатын тушадай қайта-қайта сүйкеніп кетіп жүрген жаңағы қарашұбар ұрғашы болып шықты. Жаңа ғана төсектен бірге тұрған адамдай-ақ сарғыштау тістерін көрсетіп, бұған ыржия қарайды. Ыржаң-ыржаң етіп, «тақай отыр» деген жаңағы жалғыз әмірді тап-тұйнақтай етіп орындап жатыр.

	– Сіз... – деген сөз шығып кетті Уәлаятолланың аузынан. «Сіз Қотыршаны білесіз бе?» деп сұрау керек сияқты еді. Бірақ, оны айтуға еріні епке келмеді. – Сіз отырасыз ба... менің қасыма? – болды бар айтқаны.

	Құдай төбеден ұрды деген осы.

	Сөйтсе... я оны тәптіштеп түсіндіріп жататын несі бар? Жаңағы қараңғы бөлмеде қамалып, махаббат әуеніне елітіп, еміреніп отырған да, арбаң-арбаң етіп қотыр ешкідей сүйкеніп кетіп, мұны сүйіп алуға шақ қалып жүрген де... бәрі бір-ақ қыз... то-есть, бір-ақ ұрғашы болып шықты.

	Тұмшаланып тұншыққан жаңағы қараңғы бөлме емес, күннің нұры күлімдеген жап-жарық жер. Қасындағы адамға қадала қараған Уәлаятолла енді оның сәл кекселеу екенін де қапысыз аңғарды. Кекселігі сондай – өзінен едәуір ересек сияқты. Отағасының «Отырып қалған» деген манағы сөзі жабылған есіктей есіне сарт ете түсті. «Е, бәсе!.. Өтпей отыр деп еді-ау тағы да...»

	Жә, неге өтпей отыруының себебін мына дыр-думанның үстінде қадалып қазбаламай-ақ қояйық...

	Енді аңғарса... Әншейінде екіге екіні қосқанда неше боларын жарты күн ойланатын Уәлаятолланың шабан қимылды миы нақ осы арада жапон компьютеріндей жарқ-жарқ ете түсті. Сонымен енді аңғарса, үй иелері қулықтарын асырып, сиықсыз қыздан құтылып қалмақшы болыпты. Қотыршаның қараңғы бөлмеде неге отырғаны енді түсінікті: қараңғылықтың құдіретін сәтімен пайдаланып, көріксіздігін жасырған. Сол жердегі әңгімені пісіріп, сырттағы сөз байланғаннан кейін, құдандаласу туралы қол алысылып, қой сойылғаннан кейін барып далаға бір-ақ шыққан.

	«Қой, мүмкін емес, – деген қарсы бір ой қасқая бас көтеріп алды. – Жаңа мен көрген бойынан махаббат лебі аңқыған бөлек жан болатын... Лез арасында дәрменнен айырылып, ғашық болып қалдым емес пе. Ал мынау...»

	Қанша қылымсығанымен, шұбар «сұлуға» шырай беріп, шырқ үйірілген жоқ. Керісінше, оның бетіне қараса болғаны жүрегі айнып, ішкен-жегенін ірікіліссіз шығарып тастауға шақ қалып отыр. Қысқасы, ине жұтқан иттей ілмиіп, судан шыққан әтештей сүмірейіп қалған.

	Жас күйеудің жоқ жерден жүдеп-жадап жұқарып қалғанында Қотырша қалыңдықтың тіпті шаруасы шамалы. Денесімен демеп, демімен күйдіргісі келгендей өңмеңдеп қояды. Жалғыз Қотырша ғана емес, отағасы мен Аңқыр ағасы құшақтасқан күйі ән айтпақ болып әлектеніп, бар дауыстарымен барылдап отыр. «Сен же, мен же» десіп, дүрілдеген дүйім топ ауыз жаппастан, жаппай гуілдеседі...

	Ауылдан аулақтай түскен қос салт аттының жүрісі шылбыр сүйреткендей сылбыр. Қызара бөртіп, қызып алған Аңқыр етегін желпілдеткен желмен бірге желпіне түсіпті. Жаңа құданың өзіне керемет ұнағанын, құдашалардың қоңды жерлеріне қол жүгіртіп, қалжыңдасқанын айтып, алақандай аузына дамыл берер деген не.

	– Міне, жаман ағаң осал емес, бауырым. Қызды қалай тез таптым.

	Құданы қалай жылдам көндірдім? Ал, айтшы, ә? Бір дегенен-ақ шаруаны тастай қылдым емес пе. Көрдің ғой жаман ағаңның кім екенін...

	– Аға, – деді манадан бері Аңқырдың аузын бағып, пауза күтіп келе жатқан Уәлаятолла осы жерде тәуекел етіп. – Аға, маған ол қыз... жаңағы Қотырша... не... жалпы неткен жоқ.

	– Неме-не?..

	– Сөздің қысқасы ол маған ұнаған жоқ... Қысқасы, мен бұл қызға үйленбеймін.

	– Не дейт!.. – Ашулы ағаның қаһарынан қанша қаймықса да, Уәлаятолланың уәж тауып, шегінер жері қайсы? Маңқа болған баладай міңгірлеп тұрып, айтқаны – дастарқан басында отырғанда-ақ келген шұғыл шешім болатын.

	Аңқар бұдан әрі сөзге келген жоқ. Төбел торыны сырғи сипалап келе жатқан момақан қамшы лып ете түсіп, үнді кобрасындай ысылдай бас көтеріп алды. Сонан кейін Уәлаятолланың шөмиген қушық жауырынын сатырлаған нөсердей сабалап келіп берсін. Жаны құрғыр жаңғақтан да тәтті екен, салт атты бозбала қайқаң етіп, тайғанақтай қашқан. Екі арада көзәйнегі де ұшып кетті.

	– Ой, құдай, төбеңнен ұрсын! Ұрғанда тура қос қолдап ұрсын. Не оттап келесің, ей? Ойбай-ау, мен жаңа ғана сенің қайын атаңмен құда-құдағи десіп, құйрық-бауыр жестім емес пе?.. Келесі аптада құда жіберетін болып келістім. Ал тойды бір айдан кейін жасайтын болдық.... Осының бәрін бағана-ақ айтпайсың ба. Ей, Дүлей?

	– Ұялдым...

	– Ұялмай ұраға кір! О, ұраға кіргір сол!.. – Қаншама жұртты әуреге салып, қарашы, ей...

	Торы төбелді борсылдата бір салып қалған Аңқыр кешкі таза ауаны аузына келген анайылау сөздермен ластап, ауылға тырқыратып шаба жөнелді. Жігіттің әке-шешесіне, құдаларға не бетімді айтамын деп жағы талмай, зарлап барады.

	Уәлаятолланың ендігі уайымы – біреу-ақ. «Қайран көрімдік-ай! Жеңгесі құрғырға қанша сом бердім екен? Қанша болса да, босқа кетіп, бордай тозды ғой.

	Қайран көрімдік-ай!.. Босқа кеткенін қарашы!»





Учаскелік алыпсатар




	Қызметке қолы жаңа жеткен адамның өзіне жүктелген жұмысты битін салып істейтін әдеті емес пе? Меңгерушінің айтқан әрбір сөзін анадайдан қағып алып, қалтқысыз орындап жүргенім сондықтан. Кең кабинеттегі бір орындықты меншіктеп, бөксеммен сықырлатып езгілей бастаған күннің ертеңінде-ақ көкөніс базасына қарай жұмсалып кеттім. Қаладағы мекемелердің белгілі бір кәсіпорынға қол күшімен қолғабыс беріп тұратын тәуір салты бар ғой. Содан кейін-ақ бейне бір қалыңдығым сағынып отырғандай, солай қарай күн аралатып салып ұрып жетіп баратынды шығардым. Әлдекімдер сияқты «Қара жұмыс істеуге неге мен ғана баруым керек?» деп, келмей жатып кергуге әддім қайсы? Әріптес әпкелерімнің көңіліне келмей-ақ қойсын, осынау бөлмеде ошарылған он бес адамның жас жағынан ең кішісі ... мына мен болып қалыппын. Және ең бастысы... он төрт әйелдің ішіндегі жалғыз еркеккіндікті болу құрметі де менің үлесіме тигенін айтсаңшы.

	Көкөніс базасын жарылқап тастап, ертеңінде қайтадан жетіп келетінім – ойсырап тұрған өз орным. «Сіздер үшін шірік картоп пен босаған капустаны сорттап келдім. Белімнің ауырып, тырнағымның тызылдағанын міндет қылмаймын» деймін. Әрине, ішімен ғана. Әрқайсысының жүзіне жаутандай қарап, себепсіз жымиятыным бар. Бірақ мен өстіп қанша қарасам да: «І-м-м, мына жаңа келген жас жігіт біздің орнымызға барып, жанын қинап келген екен-ау. Бұрын әрқайсысымыз кезек-кезек барушы едік. Енді мына жас жігіттің арқасында арқа-басымыз кеңейіп, ұзын да қызыл тырнақтарға зақым тимейтін болды. Пейіл білдіріп, өзін бір есіркей салайықшы» деп, жатқан тағы ешқайсысы жоқ.

	Дегенмен мәселе онда емес, мәселе – мынада. Мен жұмысқа барып қайтқан сайын әріптес әпкелерімнің өзгеріп қалатынын байқаймын. Анығын айтқанда, өзгеретін – өздері емес, үсті-бастары. Мысалы, алдыңғы аптада бәрі жылтылдаған бір әдемі қара сумка ұстап үлгіріпті. Жұмыстың ара-арасында столдың үстіне қойып, әрқайсысы әлгі сумкаларға әлденелерді алып-салып әуреге түседі. Сосын «інішек, мынаны көрдің бе» дегендей, әрқайсысы өз орындығының арқалығына салаңдатып іліп тастайды.

	«Үлкен қаладан алып келген біреудің тамаша тәбәрігі шығар» дедім де қойдым. Тиісті командировкама тағы бір барып келсем, аяулы әпкелерімнің бәрі де бөтен мінез тауып, тағы өзгере қалыпты. Қайта-қайта құнжындасып қарай берісетіні – стол асты. Жай қарамайды, тепсініп қойып, телміріседі.

	«Астарынан су шықты ма, не болды?» деген күмілжіңкі күдік көмейімді күл-күлге толтырып, мен де еріксіз елеңдедім. Жаңғалақ басым әуеліде ештеңе байқап, жарытпаппын. Жоқ жоғалтқан адамдай әр апайдың астыңғы жағына... жо-жоқ, әр столдың астына мен де тесілем.

	Иә, енді байқадым, ұштары қасықтай ғана сүп-сүйкімді қара туфлилер әр столдың астынан менмұндалап сығалай қарап тұр екен. «Мені көрдің бе?» дегендей әрқайсысы көлеңке астынан-ақ көз суырып, жандары қалмай жылт-жылт етіседі. Кең кабинеттегі барлық столдың астын андаусыз ғана асықпай шолып өттім. Бір-біріне егіздің сыңарындай ұқсас шетінен сұлу туфлилер. Бірақ сол туфлиге сұғылған аяқтардың бәрін өйтіп жомарт бағалай салу қиындау. Құдіреті күшті әсем аяқкиім кейбір кем-кетік жерлердің де тігісін жатқызып, түзеп жіберген секілді.

	Енді қарасам, бүгінгі әңгіме өзегі жалғыз-ақ. Сөйтсем, үсті-бастарын күн сайын құлпыртып, отыруға кұмар менің қымбатты әйел әріптестерім кеше тегіс туфлилі болып, қуанышқа кенелген екен.

	Не керек, әсем туфли мен әрқилы балтыр иелерінің барлығы да бірауыздан мәз. Сол екі арада: «Япыр-ай! – деген таңырқаулы ойдың тасадан шыға келіп, тарпа бас салғаны. – Сонда бұл қалай? Әнеукүні сумка... Бүгін туфли. Менің аса қымбатты апайларымды бүйтіп жарылқап жүрген кім өзі?..».

	Бір әредікте апайлардың ең жасы Епбикеден ептеп сыр тартып көріп едім, жұмбақ жымиғаны болмаса, жақ ашып, жарытымды жауап берген жоқ.

	– Өзің тіпті любопытный екенсің. Көп білсең, тез қартаясың, – деді де, сықылықтай күліп, сырғытпа сөзге салды. Мемлекеттік маңызы бар құпияны жасырып тұрғандай бәлсініп айтар емес. Әлгі сауалымды салқынқанды түрде тағы қайталадым. Епбикеге емес, қарапайымдау көрінетін басқа біреуіне. Бірақ оның да аузынан:

	– Е, сондай бір кісі бар, – дегеннен артық жарытымды жауап шыға қоймады. Маңдайымды тасқа ұрғандай, тағы тығырыққа тірелдім. Жұмбақ шиеленісе түсті.

	Ертеңінде көкөніс базасында жүрген кезімде де бас деген мықтының басқа ойда шаруасы бола қойған жоқ. Бейне бір өмірдегі ең басты мәселе тек сол секілді азғана ақылымның барлығы осы жалғыз сауалдың төңірегінен шыр айналып шықпай-ақ қойғаны.

	Тамаққа тұрған сүйек сынды көлденең ойдан құтыла алмаған күйі кеңсеге кірдім. Кірсем... кең кабинеттің іші абыр-сабыр. Баж ете түскен тырақы дауыспен бірге бағжаң етіп, көздер де бақырая қалған. Әлдеқандай жұп-жұмыр жалаңаш дене жалп етіп, табылған тасаға тығыла берді. Ашылған ауызды жұмып та үлгіргенім жоқ, әлдекім кеудемнен итеріп қалды да, тура танауымның астынан еңсегей есіктің сарт ете түскенін бір-ақ білдім. Ал түсініп қөр. Ел аман, жұрт тынышта кабинеттен қуылам деп кім ойлаған. Өзгенікі емес, өгейсіп жүрсем де, өз кабинетім емес пе. Онда менің жұмыс столым қалды. «Қой, не болса да, мекеме бастығына кірейін» деген ашулы ойдың арынымен бұрыла бергенімде, әлдекімнің бүйірімді бүлк еткізіп түртіп қалғаны. Жалт қарасам... кертік танау кетпектей келіншек Епбике. «Ой-бу, мына жігітті жазықсыз жәбірлеп, ұят жасаппыз» дейтін сыңайы байқалмайды. Енді денесін емес, кесектеу тістерін жалаңаштап, өзінше мәз. Қызыл далап еркін жеткен езуінде – сол кешегі жұмбақ жымиыс.

	Сөйтсем, қайдан білейін, қызметтес әпкелер қызу қарбалас үстінде екен ғой. Барлығы да қолдарына жаңа ғана тиген көркем көйлекті иықтарына іліп, өлшеп көріп жатыпты. Әрқайсысына бір-біреуден екен. Біріне дәл келгені екіншісіне дәл келмей... біріне ұнағаны екіншісіне ұнамай... сондай апақ-сапақта сақтық атты салиқалы сезім санадан шығып кеткен... есік ашық қалған. Әдейі аңдып жүрген тіміскі жандай менің сап ете қалғаным. Сол кезде Епбике мені қайтадан ертіп кіргенде, кабинет іші сәл саябыр тауып үлгірген екен. Инкубатор балапандарындай тегіс қызыл ала көйлек киіп жағалай отырғандар жаңа біреулер емес, менің аса құрметті апайларымның нақ өздері. Енді жалаңаштануға қолы жеткен дене мүшелері тек бет пен балтыр ғана емес. Не керек, менің аса қымбатты әпкелерім тағы бір жасты шотпен шығарып, тегіс жасарып шыға келгендей.

	Алайда көңіл күйлеріне қарағанда барлығын да мәз-мәйрам деп айту қиын. Бір-екеуінің түрлері пияз жеген адамдікіндей тыжырыңқы:

	– Қарашы, сұмырайдың алдап соққанын!

	– Бәлем, осыдан келсін енді. Шашын жұлып, қолына бермесем бе?

	Тунеядец! Арамтамақ! Заңның қандай боларын ұмытқан екен. Көзіне көк шыбын үймелетіп жіберейін...

	Ашулана шыққан ауыр сөздерді аямай төгіп жатқан көкбеттеу апайдың есімі – Шағымша. Осындағы он үш құрбысының ішінен көлденең көзге бұрынырақ түсетін белгілі бике. Керемет көркімен немесе майысқан мінезімен емес, кез-келген құрбысында кездесе бермейтін етжеңді мол денесімен. Өзге әйелдерге жараса кеткен жаңағы шыт көйлек бұл кісінің үстінде шықпа жаным, шықпамен шыт-шыт сөгіле жаздап, әрең ілініп тұр екен. Кеуде, қарын, бөксе тәрізді бөлектенуге бейім мүшелерді өші бардай қылғындара қысып, өзі тарапынан ол да мол денеге қолдан келген қысымын жасап бағуда. Ел аман, жұрт тынышта, әсем көйлектің қызығын көре алмай, қарадай ғаріп күйге түскесін, тепсініп шықпай қайтсін. Әлгі кісінің осындай тар дүниені тарту еткен белгісіз жарылқаушыны жерден алып, жерге салып жатқаны сондықтан.

	Сонан көкейімде сауал болып беріштенген жұмбақ түйіннің жоқ жерден шешіле кеткені бар емес пе? Шағымша апайдың аузынан шабытпен шыққан шайпау сөздерінен аңғарғаным мынау.

	Біздің мекемеде қызмет істейтін қыздар қауымын тапшы заттармен тұрақты түрде қамтамасыз етіп тұратын бір қоғамдық сатушы бар екен. Менің апайларымның ұдайы өзгеріп отырулары, міне, сол құрметті кісінің арқасы. Көзқұртындай зәру дүниелерді ол кісінің қайдан, қайтіп қағыстырып әкелетінінде кімнің қандай шаруасы бар. Әйтеуір, жарылқаушы жеңгейдің төбесі көріне қалса, бұл мекемеде елең етпейтін төменетекті жоқ. Жеңгейдің екі жағына теңделген тоқ сумкасы қол ашық құдағидың қоржынындай тегі жомарт. Тек қалаған затыңның үстіне бес-он теңгені артығырақ қоссаң болғаны...

	Сол жарылқаушы жеңгей бүгін Шағымша апайдың «шағындау» денесіне шап-шақ көйлек таба алмапты. Ондай қорлыққа шыдамаған апайтөс апайдың шаңқылдай дауыс көтеруге правосы жоқ деп кім айтпақ?

	– Вообще, мұндай тунеядецтің тұқымын тұздай кұрту керек, – деді ол әріптес әйелдері айтқан басуды тыңдап, бәсеңсіген сәтте. – «Еңбексіз табыс тапқандармен күресу керек» деп жатыр емес пе өкімет. Сонда ондайларды неге құртпайды, ә? Біз сияқты аңқауларды алдап... Келесі жолы келсінші, бәлем, учасковыйға звандап, әкесін таныта қояйын.....

	Менің әйелдер атынан қара жұмысқа жіберілуім сирекси бастаған кез. Шиқылдақ орындыққа қадалған қалпы қағаз кеміріп отыр едім, кенеттен дәліз жақтан «келді» деген қуанышты хабардың желпілдей жеткені.

	– Кім? – деді көрші кабинеттен біреу.

	– Кім болушы еді? Әлгі өзіміздің қоғамдық сатушы да.

	Сол сол-ақ екен, кең бөлмеде қамалып отырған он төрт әйел тұқшиып отырған қағаздарын тастай салып, әуе дабылы берілгендей атып-атып тұрысты. Сонан етектерін ұстай, есікке қарай лап қойған. Ең алдарында – іркілдеген ірі денені еркін игеріп, ұршықша үйірген Шағымша апай. «Бітті! – деген суық ой миымды қарып, сумандай жүгірді. – Енді аямайды. Шашын жұлатын болды... Милицияға тапсыратын болды...».

	Міне, қызық! Өткен жолғы тегеуіріңді қоқан-лоққы мен қаптаған қарғап-сілеудің қуаты қайда кеткен десеңші. Кең кабинетке кіріп үлгірмей-ақ, алыпсатар жеңгей хан-талапайға түсті де қалды. Анығырақ айтқанда, талауға түскен жеңгейдің өзі емес, құдағидың қоржынындай қорбиған қос сумкасы. Жер шарының арғы бетінен қапшығын көтеріп әрең жеткен Аяз атаға да бүйтіп ешкім ұмтылмас. Тіпті өткен жолы көзіне көрінсе, тескентау асырып жіберердей болып тепсінген Шағымша апайдың өзі де:

	– Маған мынауын! Маған мынауын! – деп өктемдіқ көрсете өршеленіп кетті.

	Сонан не керек, темекі тартым мезгіл өтті ме, өтпеді ме, іші жеңілдік алған қос сумканың қарыны қабысып шыға келді. Оның есесіне алыпсатар жеңгейдің әдемі әмияны аузы-мұрнынан шыға қақалып, қалтаға сүңгіді.

	Сауда сақал сипағанша. Шаруасы біткесін, жарылқаушы жеңгей қайдан кідірсін. Қайқая басып, ғайып болды. Назаға толы наразы үндердің естіле бастағаны содан кейін ғана:

	– Осы қатын ба, осы қатын бізді ондырмайды. Қарашы, маған берген орамалының түрін.

	– Епбике, саған ылғи тәуірін береді. Ал маған неге өйтпейді?

	– Айттым ғой өзін учасковыйға ұстап беру керек деп...

	Қысқасы, не керек, сол күні жұмыс уақыты біткенше орамалды болған әйелдердің біразы алыпсатар жеңгейдің сыбағасын береміз деп, әбден әуреге түсіпті. Әрине, сырттай.

	– Давай, онда біз басқасын табайық, – деді жанарлары жапалақкөзденіп жалт-жұлт еткен Епбике.

	– Нені табамыз? Орамалды ма?

	– Жоқ, мен тағы біреуін білемін...

	– Қайдағы біреуді айтасың?

	–Тағы бір алыпсатар, то-есть қоғамдық сатушы деймін. Бізді енді сол обеспечить етіп тұрса қайтеді.

	– Ой, ондай адам бар ма? Бар болса, сөйте қойшы. Тілеуің берсің, тіпті. Әйтпесе мынауынды бір күні учасковыйға тапсырып жүрермін, – деді Шағымша.

	Епбике сөзінде тұрды. Бір күні мұрнынан жетектеп жаңа жарылқаушыны алып кетіпті. Алдыңғысындай емес, жастау. Аңыздағы дуадақтай екі жағына теңселіп, мамырлай баспайды. Сұқсыр үйректей зуылдай зырлайды екен. Тендеген қос сумканың орнына иыққа артқан сәнді рюкзак.

	Тәмпіш танауына дейін тәптіштей беріп қайтейін, әйтеуір апайларды үлде мен бүлдеге бөлеп, қарық қылды да кетті. Езулері сырғаларына жеткен әпкелерім әбден мәз. Тек ешқашан разы болмай, күңкілдеп жүретін Шағымшаның ғана даусы шаңқылдап шығады.

	– Қарашы, жарымағырды. Мынауың да жетісіп тұрған жоқ екен. Анау мұндайға бес сом қосушы еді, мынау он сом қосыпты. Осы кейінгі жастар бар ғой, оңбайды...

	Өзі тауып әкелген жарылқаушыны жақтап, Епбике де есе берер емес.Зәру затқа кенелген келіншектер енді екіге жарылды. Көпшілігі Епбикені қоштап, жаңа саудагердің жақсы қасиеттерін баса айтуда.

	Сөйтіп жүргенде артынып-тартынған құдағидай болып алғашқы алыпсатар апайдың да қабаттаса келіп қалмасы бар емес пе? Келе, есікті сарт еткізіп жауып, әдетінше қара сумканың аузын бақадай ашып қойды. Бірақ әріптес әпкелер бұл жолы әдепкі әдеттерінен жаңылыпты. Сумкадан шыққан зәру заттарға сүтке тойған мысықтай сүлесоқ қана көз тастайды. Өйткені алдында ғана өздері нақ осындай заттарды таласа-тармаса сатып алып қойған. Әрине, басқа адамнан. Екіншіден, үстемесін қоса төлеп, қалталары да қаңсып қалған.

	Сонан не керек, әшейінде тасы өрге домалап тұратын алыпсатар апайдың саудасы аяқ астынан осылайша саудаға түсті. Тойған жерге тоғыз кел демей ме? Бір күні қарасақ, иығына рюкзак артқан жас саудагер келіншек, яғни, қоғамдық сатушы босағаға сүйеніп, тағы қарап тұр. Шаруасын лыпылдатып бітіріп, сыртқа шыға берген оның алдынан әлгі ананың... шыға келгені. Жо-жоқ, учасковый емес. Алдында келіп жүретің «стажды» алыпсатар.

	Сонан....

	Екеуі шарт та шұрт болды да қалды. Алдымен соқтыққан – стажы көп, ысылған ысқаяқ саудагер.

	– Бұл – менің учаскем. Сандалмай, ары жүр. Осыдан алдымды кес-кестей берсең бар ғой, крышама айтып, сирағынды шағам! – деп тап-тап береді. Кішісі де тайсалар емес, дәлелді сылтау тауып, салғыласып кеп берді. Ысқаяқ апай ызалана ысқырынған екен деп ығыса қояр жасың көрінбейді.

	Олар кеткеннен кейін бүкіл денесімен ісіне долданған Шағымша апай:

	– Тунеядцы! Шіркін, екеуін де учасковыйға тапсырар ма еді.. – деді тістеніп тұрып. Езуін сәнмен епке келтіріп алған Епбике мына шешімді естіп, ал кеп сықылықтай күлсін:

	– Ойбай, Шағымша апай-ау! Бұлардың өзі учасковый ғой. Ал сен тапсырам дейсің.

	– Тек! Не дейді? Қайдағы учасковый?

	– Кәдімгі учасковый. Тек милиция емес. Учасковый алыпсатар. Бұлардың әрқайсысының өз учаскесі бар көрінеді.

	– Ойпыр-ай, солай ма екен?

	– Енді қалай деп едің? Бұлар қаланы өздері учаскеге бөліп алыпты ғой. Өздерінің заңдары бойынша бірінің территориясына басқаларының кіруіне болмайды екен және әрқайсысының өз «крышалары» бар. Ал бұлар бір учаскеде екеу болып тұр ғой. Кім білсін екеуінің қайсысы жеңерің.

	Сонан былай біздің мекемеге рюкзак арқалаған жас саудагер ғана келіп тұратын болды. Шамасы, бұның «крышасы» ананікіне гөрі мықтырақ па екен? Алдыңғы апай алыпсатары жоқ бос учаске тауып, бір қисынын келтірді ме, әйтеуір сол қалпы қарасын батырды.





Дон Жуанның қалыңдығы


	әңгіме



	...Бүкіл денем сал-сал болып, бейкүнә баладай тұяқ серппестен қатып қалған екенмін. Жанымды да, тәнімді де баураған әлдебір рахат күйдің құшағынан ажырағым келер емес. Ұйқымның әбден қанып қалғанын сезсем де, жаңағы тәтті, ләззатты күй өз ырқынан шығаруға көнбей, бүкіл тұла бойымды иектеп басып алған сияқты. Кірпігімді қағып, көзімді қанша жыпылықтатсам да, біразға дейін өзіме өзім келе алсамшы.

	Мауыққан мысықтай болып, қашанғы аунақшып жатарсың. Ақыр көзімді жыртита ашып, жан-жағыма қараған болдым. Сөйтсем... жанымда тірі жан, тісті бақа жоқ. Кілегейленген көзіммен кең бөлменің қуыс-қуысын тінте қарап шықтым. Көзге тұтылар айғақ іздеп, алас ұрып жүрмін ғой баяғы. Түнде шалбар-жейдесін, кеудешесін әр жерге лақтырып тастай салғанын байқап қалғанмын. Енді бәрі жылан жалағандай жым-жылас.

	Мені төсегімнен жұлқа көтерген күш те осы – өзімнің үй ішінде жалғыз қалғандығым. Стол үстін, төсектің басын, тумбочканың тартпасын дегендей, әйтеуір барлық жерді сапырылыстырып, іздеген болып жатырмын. «Ой, шиқан шыққыр, импотент болғыр! — дедім ақыр күйіктен шыдай алмай. – Қыл аяғы соқыр тиын да қалдырмағаны ма мына жексұрынның?.. Рахаттануды біледі, аунап-қунағаны ешкімнен кем емес. Ең құрығанда, адамды сыйлап, бірдеме қалдырмай ма? Қалтасы қаңсыған сараң».

	Үмітімді үзбестен, жоқ іздеуді одан әрі жалғастыра түстім. Енді екпеттеп алып сипалап жатқаным — едендегі кілемнің үсті. Қолыма тістері бүп-бүтін қоңырқай тарақ іліге кетті. Кәдімгі ер адамдар жиі қолданатын тісі қатқыл, дөкір тарақ.

	Бұрқ ете қалған ашуымды тағы тежей алсамшы: «Мазақ қылғаны ма, ей, сонда мені?» Сол ашуланған қалпы қолымдағыны терезенің тор көзінен ары қарай тоғытып жібере жаздағаным. Қолымды құлаштап сермей беріп, олақ жасалған мүсіндей қаттым да қалдым. Мені тоқтатқан – басқа ештеңе емес, кеше түнгі жойқын арпалыс, оның маған сыйлаған ләззатты шақтары... Сараңы сараң-ау, бірақ адамды иітіп әкететін еркектік ебі керемет. Осынау жиырма тоғыз жасыма дейін нақ осындай шынайы жігітті кездестірдім десем, өтірік айтқан болар едім... сіз сұрамай-ақ қойыңыз, мен де ар жағын қазбаламайын.

	Бір кезде қарасам, бөлме ортасында өзімді-өзім құшақтаған күйі әлі тұрмын. Оң қолымда — төсек астынан табылған жаңағы тарақ. Түнде жамбас жанастырған кісіден қалған жалғыз белгі. Танауымның астына тақата, олай-былай жүгіртіп қойдым. Сараң неменің иісі шығатын сияқты. Иіс болғанда да, бойымды балқытып, ойымды он саққа жүгіртіп, құмықтырып жұта беретін жұпар.

	Сол-ақ екен, денем лезде бусанып қоя бергендей болды да, ойран ботқасы шығып, шашылып жатқан төсек үстіне солқ еткізіп отыра кеттім...

	Өзіме өзім келіп, тас түйін болып бекініп алғаным — суық суға жуынып, иығыма киімімді ілгеннен кейін ғана. Босаға жақтағы айнаға қарап тұрып, өзіме-өзім серт бердім. Сіреспе ойдан шыққан ол сертімнің ұзын-ырғасы мынау:

	«Енді бұдан былай Рәпілбек дегенді желкемнің шұқыры көрсін, бұдан былай жаныма жолатсам, неғыл дерсің? Бұл — бір. Осы есіктің босағасынан аттап көрсін енді. Өзім телефон соқпаймын, хабарласпаймын. Бұл — екі. Өзі мазалап жатса, амал жоқ, сөйлесуге тура келер. Иә, әрі кетсе, тек телефонмен сөйлесуден арыға бармаймын. Бұл — үш. Сараң неменің мені бір тиын құрлы көрмейтін мазағына көне берер жайым жоқ. Бітті осымен».

	Арада бірер күн өтті. Мен нан тауып жүрген компанияның жұмысы бастан асады. Жылпос Рәпілбек тұрмақ, одан зорғы министрдің баласы келсе де, осы сірескенім – сірескен.

	Ол туралы ойдың төңіректейтіні – түнге қарай. Осы бар ғой, түн мезгілі мен Рәпілбектің бір ажырамас байланысы бар сияқты. Неге екенін білмеймін, жалаңаштанып шешініп, басым жастыққа тие берісімен-ақ, Рәпілбектің елесі еңкеңдеп жаныма жетіп келеді. Әр жерін ақ шалған қалың қара қасын, әйелдікіне ұқсас шаралы көздерін көрген сияқтанам. Сіңірлі қолдарымен бауырына басқандай ма-ау... Аймалап, құшақтай ма-ау. Әр жерімді ұстап, мытығандай бола ма-ау, әйтеуір қасымда жүретін сияқты. Сөйтіп өзімді қинап, қиналып жатып, қайта-қайта аунап түсіп, талығып жатып, әрең дегенде барып көзім ілінгендей болады-ау.

	Ал күндіз ол туралы ойды былай қойғанда, елесі жылт етсе, неғыл дерсіз.

	Сенбі күні еді. Жалғыз басты адамда әкетіп бара жатқан қайбір тірлік бар. Асықпай тұрып, кішкене шыныаяқтағы «Neskafe» кафесіне ерінімді күйдіріп отырғам. Есіктің қоңыр дауысты қоңырауы жан біткендей күмбірлеп қоя берді. "Сол болмаса не қылсын? Жоқ, ашпаймын". Қатулы қабақпен тас түйін қалпы тақалып келіп, сығыласам, әйел адам.

	– Сізге жеделхат. Міне, мына жерге "алдым" деп қол қоя салыңыз.

	Біреулердің телефон соққаны болмаса, маған жеделхат күнде келе бермейді. Әуелде түсіне алмай, қайыра оқыдым. "Жексенбі күні түскі сағат 13 00-де кездесейік. Жолығатын жеріміз мынау" деп мекен-жайды нақты көрсетіпті. Көшесі, үйі, пәтері бәрі тайға таңба басқандай сайрап тұр. Соңына Рәпілбек деп қол қойылған.

	Сол-ақ екен, бәрі жайына қалды. Неше күннен бері өзіме берген сөзім де, тас түйін болған көңілім де, айнаға қарап тұрып, дауыстап айтылған сертім де. Керісінше, ертеңгі күнді ойлаумен қайта-қайта уақытты санап, дегбірсіздене бастадым. "Менің мұным не?.. Өзіме өзім берген уәде қайда? Тоқылдақтың тәубесі сияқты болды-ау мұным..." деп өзімді қайраған боламын. Сол түнгі ұйқымның да ұйқы сияғы болмай, төсек үстінде қиялмен аласұрдым-ау деймін.

	Таң атысымен-ақ кездесуге дайындала бастадым. Гардероб толы көйлектің нешеуін киіп, нешеуін шештім десейші. Мақтанбай айтайыншы, маған киім атаулының бәрі жараса кетеді. Ортадан гөрі сұңғақтау бойлы, арық денелі, ашаң өңді, қой көзді, ересек қызды көз алдыңызға елестетіңіз. Керемет маржандай болмаса да, тістері түгел. Тек үлкендеу жанардың кірпікке тапшылығын, танауының етек жағы сәл жайылыңқырап кеткенін айтпағанда, былай жаман емес қой, ә? Киім жараспай көрсін ендеше. "Бұнысы кім тағы?" деп, басыңызды қатырмай-ақ қойыңыз, бұл – басқа ешкім емес, сізге осы әңгімені шертіп отырған бойжеткеннің нақ өзі.

	Иіссудың да түр-түрін таңдаумен өзіме өзім әлек тауып алдым. Ақыры ұзатылатын күнгі қалыңдықтай болып, даярлық кезеңін тәмамдадым-ау. Енді оның кез келген сөзіне, кез келген қимылына дайын тұруға, бір сөзбен айтқанда, құшағына құлай кетуге сақадай саймын.

	Тек түсінбегенім — жеделхатта көрсетілген мекен-жай маған бейтаныс. "Қалада туыстарым көп, тіпті нағашыларымның да қолайлы пәтері бар" деп мақтанып жүруші еді, мынау солардың бірі болмағай.

	Әдемі сумкамды иығыма асып, биік өкшемді нық қадап, бұраңдай басқан күйі баспалдақпен көтеріліп келемін. Көрсетілген мезгілден сәл-пәл ерте келіп қойған сияқтымын ба, қалай? Кеше ғана ит терісін басына қаптағым келіп, ашуланып тұрғаным қайда? Енді, міне, сол сараңның құшағына құлағанша тағат табар емеспін. «Сонда бұл не қылғаным? Не қылған күш мені оған тартатын?» деймін өзіме-өзім ұрсып.

	Міне, іздеп келе жатқан пәтерім. Жүрегім лүпілдей соғып, дегбірсіздене қоңырау бастым. Есік ашылған сәтте алға қарай ұмсына бердім де, қайта серпілдім. Өйткені, есікті ашқан... Рәпілбек емес, басқа адам. Адам деймін-ау, өзім сияқты ұзын етек ұрғашы. Қыз ба, келіншек пе, қайсы бірін ажыратып жатарсың мұндайда. Тек ұлты қазақ емес, кәдімгі көк көзді орыс. Сасып қалғаным болар:

	– Извините... извините! Я, кажется, ошиблась, – дедім де, кейін қарай кілт бұрыла бердім.

	– Жоқ, сіз жаңылған жоқсыз. Рәпілбекті іздесеңіз, онда сіздің бет алған пәтеріңіз осы.

	Найзағайдай жарқ етіп, ойымды осып өткен сұрақ: "Неғыл дейді? Рәпілбектің мұнысы несі? Есі дұрыс па өзі? Қайдағы бір орыс әйелдің үйіне свиданиеге шақырып..." Содан аттап үйге кірейін.

	– Менің есімім — Надя. Ал сіздің ше? — деді жаңағы жас әйел маған жұп-жұмсақ қолдарын ұсынып. Сол сәтте өзі бір сүйкімді жан сияқты көрініп кетті. Мен есімімді айттым.

	– Ендеше былай қарай жүріңіз, — деп, демеген күйі әкеп кіргізіп жібергені – бір кең бөлме. Аттай бере, кекжең етіп, тағы да кейін серпілсем керек.

	– Қорықпаңыз, жайғасып отыра беріңіз, — деген үн, әрине, жаңағы Надянікі. Жиналыс өтіп жатқан шығар деп қалдым. Қазір не көп — жиналыс көп. "Мэри Кей", "Орифлейм", "Золотой конек" сататындардың семинар-сабақтары, кришнайттардың немесе Иегово куәгерлерінің уағыздары сияқты бәлелер қаптап кетті емес пе.



	Бастапқыда басыма келгені: "Е, біздің Рәліпбек те осындай тіршілікпен айналысады екен ғой. Маған неғып айтпаған онысын?" деген ой болды.

	Бір шеттен орын тауып, өзімше үлбіреп келіп отырғаннан кейін байқасам, бөлмедегілердің барлығы да әйел затынан екен. Әйел болғанда да жасы менің о жақ, бұ жағымдағылар. Тіпті бір-екеуі он жастай кіші ме деп те қалдым.

	Оны қойшы. Көз қыдырта қарасам, барлығы да өзім сияқты барын іліп, бақанын асып дегендей, шеттерінен сәнді киінген. Жайшылықта танауыңа тақай бермейтін небір қымбат әтірлердің иістері, |қалыңдатылған, ұзартылған кірпіктер, қызарған еріндер. Қаздай әсем мойындар.

	Өзара сөйлесіп, әңгімелесіп жатқан да ешкім жоқ. Бөлме іші құлаққа ұрған танадай тыныштық. Бір бөлмеге сығылысып, әрең сыйысып отырған осыншама әйел затының бір бірімен жуыспай, жаңа көргендей одырайысып отыруы тіпті түсініксіз. Үн-түнсіз отырғандары былай тұрсын, қара торысы, бидай өңдісі, ақ сарысы, борықтай аппақ өңділері бар, бәрі өзара бір біріне жауыға қарайтын сияқты. Бір бірінің қабақтарын торып, аңдысып қалған. Албырттанып, дызақтаған көңіл күйім сап басылып, ақыл-есім енді орнына келгендей еді. "Қайда тап болдым мен? — деген кезекті ой жылт ете түсті басымда. — Мынау не қылған сұлулар? Біреудің қанын ішкелі отырғандай шеттерінен суық қой өздері! Әлде Рәпілбектің атын жамыпып, жеделхатты басқа біреу салды ма екен?.. Әй, сөйткен-ау. Мыналардың түрі жаман, осы жерден аман-есен шықсам жарар еді..." Енді бәрін былай жиып қойып бас амандығын ойлайтын жағдайға тап болған сияқтымын. Бойыма өстіп үрей үйіріле бастаған сәтте:

	– Абыржымаңдар, ханымдар! — деп саңқ ете түскен дауыс қорқынышты ойларымды түйе тепкендей қылып шашып жіберді. Тағы да табалдырық күзеткен Надя: — Бәріңді шақырған — басқа ешкім емес, сол Рәпілбектің өзі. Үйленер алында ашыналарымен қоштасқысы келіпті.

	Үстерінен әлдекім суық су шашып жібергендей сірескен сұлулар бір кісідей селк ете түсті.

	– Не дейді! Сіз нені айтып тұрсыз? — деген мағынадағы әнтек ащы дауыстар да естіліп қалды. Суық көздердің сұғына қадалғаны —әрине, жаңағы Надядан басқа кім болсын. Осы сәтте бәрімізді тағы бір елең еткізген кезекті қоңырау даусы шықты. Неде болса, тағы бір сұлу ентігіп келген-ау, шамасы. Жоқ, құлағыма жеткені – еркінси амандасқан ер адамның даусы, сонымен бірге жағаласа шыққан шөп еткен сүйіс үні.

	– Кір мына бөлмеге, – деген қатқылдау үн, әрине, Надянікі. Бәріміз жалт қарадық. Залдың босағасынан ішке қарай аттай берген… кім дейсіз ғой, әрине, Рәпілбек мырзаның тақ өзі. Алдыңғы күні түнде ғана менің қасымнан кетіп, сараңдығы үшін зығырданымды қайнатқан Рәпілбек, менің Рәпілбегім.

	Орнымнан көтеріле беріп, қайта отырдым-ау деймін. Мен ғана емес, бөлмедегі сұлулардың бей-жай қалған ешқайсысы жоқ. Бәрінің көкірегінен күрсініске жақын әр түрлі үн жарыса шыққанда, бөлме іші шу ете түскендей болды. Әлдеқандай ырғақты үн ду ете қалғанда, бөлме ішіндегі жаңағы тұнжыраңқы тыныштық сыртқа қашып шықты.

	Келбетті кескіні күлбеттеніп құп-қу болып үлгірген екен. Жалт бұрылып, кейін серпілді, тарсылдап кеткен есік тұтқасы болса керек.

	– Кір қайтадан! – деген Надяның зәрлі даусы шықты. Апыр-топыр болып әлдекімдер жұлқыласып кеткен сияқты, шет жақта отырған мен біреулермен қабаттаса бөлмеден атып шықтым. Әрине, солар екен. Жалғыз жігіт жанталасып сыртқа қарай қашып шығудың қамында. Бірақ оған болар емес, Надя есіктің кілтін алып қойған, үшінші қабаттан секіріп кету ақымақтық – ауға түскен шортандай шоршыған жігіт лажсыз Надяның тұтқынына айналды. Тек қана Надяның болса бір сәрі ғой. Жаңағы тыныштық құсап жігіт те қашып шыққысы келді-ау деймін, бірақ байғұс шыға алмады.

	– Ә, солай ма? Солай ма? Жоқ, бәрін шақырмапсың, шақырылмай қалып қойғандары да бар екен, – дейді енді Надяға арсыздана қарап. Өзін қапияда жау қолына түсіп қалып, қасқая құарап тұрған батыр барлаушы дерсің тіпті.

	– Ә, солай ма? Осы қыздардың адресін алу үшін қанша сандалдым десейші. Сенің басқан ізіңді аңдып, нешеме ай бойы табанымнан тоздым. Сонда мен білмей қалғандар да бар екен-ау. Ай, сорлы басым, кімге тұрмысқа шыққалы жатырмын мен? Дон Жуанның өзі садаға кетсін сенен. Қыздар, қараңдар, көріңдер ме менің күйеуімнің түрін.

	– Ол жағын білмеймін, — деді Рәпілбек иығын қиқаңдатып.

	– Қалай білмейсің, осы бір жеті бұрын ғана емес пе сенің енді үйленем деп ант еткенің.

	– Иә, дедім. Бірақ дәл саған үйленемін деп айттым ба осы?

	– Әй, сен... сен енді өйтіп қиқаңдама. Осынша қыздың етегін ашсаң да, көзімді жұмып, тәуекелге барып тұрмын. Қыздар, сендерге көз қылу үшін әдейі айтып тұр. Рәпілбекте де ұят бар екен... — деді Надя адуындана сөйлеп. Осы кезде отырған жұрттың арасынан бойы дерендей биік біреуі атып тұрды. Жексұрын неме өзі сұңғақ бойлы, арық қыздарды жақсы көре ме деймін. Бұған сонда модельдің мүсіні керек екен ғой.

	– Сен, Надя! – деді әлгі ұзын қатқыл дауыспен. – Сен біздің арамызға от жаққанды қой. Менің жыныма тию үшін әдейі айтып отырсың. Рафихтың сөз берген адамы – мына менмін. Ол менен басқа ешкімге де үйленбейді. Солай деп жігіттік сөзін берген.

	Сол-ақ екен, бөлмедегілер жапырлай түрегеліп кетті де, Рәпілбекті тұтас бойымен көру қиынға айналды. Әлдене шарт ете түскенде, менің де көзімнің оты жарқ ете қалғандай болды. Сөйтсем, қыздардың біреуі ләм-мим деместен, тура жанына келіп, бүгінгі заманның Дон Жуанын шапалақпен шарт еткізіпті. Іле:

	– Қане, кілтті бер! – деген әмірлі үн естілді де, есік сатыр-сұтыр ашылды. Оның соңынан тағы біреулер баспалдақты тарсылдатып, құлдилай жүгірісіп бара жатты. Енді осы тарсылға ілесе жарыса көтерілген кезекті шу ол жылаған дауыстар еді. Менің дәл ту желке тұсымнан әлдекім Рәпілбекті қарғай жөнелді. Адамның иманы қасым болар неткен ащы сөздер десеңші. Тіпті жайбарақат тыңдап тұруға дәтім жетер емес. Ауылдың шарқыш қатыны мұның қасында садаға кетсін.

	Қаншама арсыз болса да, осыдан кейін Рәпілбектің күні күн емес болар. Оңбағанның жүзін енді көрсем бар ғой, шыдай алмай, құсып жіберетін сияқтымын. Тынысым тарылып, жүрегім көтеріліп бара жатқандай болған соң, жанталаса далаға қалай атып шықтым.

	Бір кезде қарасам, қалың адамның қақпақылына түсіп, көшеге шығып кетіппін. Екі етегім делеңдеп, бетке жаққан бояуды көз жасым іртік-іртік етіп ірітіп жіберсе керек.

	"Бұл дүние не болып барады?" деген уайым-қайғыны басыма үйіріп. жалғыз көшеде сенделектеп едәуір жүріп қалыппын. Бір жағы таң қалғанымнан есімді жинай алар емеспін. «Бұл не деген керемет! Жалаң аяқ, жалаң бұт жүріп, сонша қыздың басын қалай айналдырған? Бәріне сый-сияпат көрсетуге қайдан ақша тапқан? Осындай жігітке көне беретін бүгінгінің қыздары да ақымақ қой. Рәпілбек емес, нағыз Дон Жуан екен-ау мынау!».

	Сонан таксилетіп үйге жетсем, подьездің алдында жайбарақат газет қарап... отыр. Көре салып, кейін қарай жалт бұрылдым-ау деймін. Бетім ауған жаққа қарай өкшем бездеңдеп безіп барамын. Желке жағымнан бір тысырлаған дыбыс шыққандай болды да, қарап үлгіргенімше әлдекімнің өңкілдеп келіп бас салмасы бар емес пе. Бұлқынып шығайын десем, тас қылып құшақтап алған қарулы қолдар босатар деген не? Қайдағы-жайдағыны айтып, тулаған болдым. Бірақ жөп-шөңкіге мойып, көне салатын Рәпілбек пе? Ана қыздардың бәрі «дежурный» қыздар екендігін, солардың ішінде негізгі адамның мен екенімді айтып сендірмек болып әуре.

	Кешкі арпалыс кезінде оған күйеуге шығамын деп келісімімді қалай беріп қойғанымды білмей қалдым. Маған бұйырғаны осы шығар, қайтейін деп ойладым-ау деймін.

	Оның үстіне жалғыз басты тіршілік әбден жалықтырып жіберген еді.

	Амандық болса, келесі жылы отызға шығамын ғой.





ЖҰМЫС ІЗДЕГЕН ҚЫЗ




	– Дәл сол қыздардың сенен асып бара жатқаны жоқ. Бәрі де ВУЗ-ға түспек... Балдары жетпей қалса, коммерциялық бөлімдер бар емес пе? Ал сонда сенікі не жұрттан ала бөтен?

	– Оқу ешқайда қашпас... Биылша қоя тұрайын деп тұрмын. Біздің үйдің жағдайын білесің ғой...

	– Не бопты жағдайға? Құдайға шүкір, ешкімнен кем емессіңдер. Папам ауырады дейсің... Ал ана Маликаның тіпті папасы да жоқ. Кетіп барады ғой колледжге. Екеуара тәжікелесқен сыныптас құрбылар бір пәтуаға келе алмай, кеңірдектерін созып әлек.

	Ақыры кететін болсаң, не болса да заграницаға неғып тартып кетпейсің? Ана жылғы Аселя құсап... Немесе ана кім еді астыңғы көшеде тұратын ақ шашты ағайдың кызы болып еді ғой, немесе сол құсап... – деді Майра өршіген даудың артын өртке айналдырмайын дегендей айпарадай анық айғақтарды көлденең тарта сөйлеп. «Енді қайтер екенсің?» дегеп пішінмен сыныптасына сынай қарап қалған. Бірақ атымның сыры өзіме мәлім емес пе, қашанда таңдайы тақылдап, дес бере қоймайтын Сәнияны сөзден мүдіртемін деу құр далбасалық әшейін. Қарсы уәж айтып, таңдайын тақылдата жөнелгенде, құрбысы кірпіктерін жыпылықтата беруді ғана білді.

	– Мені, немене, сол Аселя сияқты дурочкаға санайсың ба? Мен сондай қыздардың қайсысы қайда кеткенін түгел изучать етіп алғанмын. Аселя Турцияға хабарландыру бойынша кеткен. «Өңі түзу официантка керек» деп жазыпты онда. Немене, ондай официант сол Турцияның өзінен табылмай қалып па? Жай көз алдау ғой әшейін... Сен оның қазір не істеп жүргенін естідің бе?..

	– Жоқ, то-есть... Официант болып жүрген шығар.

	– Тісіңнен шықпасын. Ол ана неде... істейді екен. – Бұлар отырған скамейкаға таяу маңда ошаң еткен бөтен ешкім көрінбесе де, Сәния Майраның құлағын өзіне жақындатып алып, күбір ете қалды. Сол-ақ екен, ақсұр кыздың көк аметист көзді күміс сырға тағылған кішкене құлағы қызарып сала берді. Сосын құрбысына қарай жалт қараған.

	– Қой, мүмкін емес... Кім айтты оны саған? – дейді тұтыға дауыстап.

	– Ақ ақ шашты ағайдың қызы... Ол жан-жағына қарап жатпастан, бірден Астанаға тартып отырған болатын. Есіңде ме сұлу еді ғой ол қыз. Сол сұлулығына сеніп, «Лексус» джип мінген бір бизнесменнің тізесіне отырып аламын деп ойласа керек... Бір ай болмай жатып, зар еңіреп қайтып келген. Ақ шашты ағай таныстарына қарай асырып жіберсе керек, содан жоқ қой... Солардың бәрін көріп тұрып, біліп тұрып, мен, немене?.. Оның үстіне «Хабардан» да көрсетіп жатады ғой... Қыздарды алдап кететін алаяқтарды. Солардың бәрін көріп тұрып... Мені бір дурочкаға санайсың ғой деймін...

	Жаны ашығандықтан барып, шыдамай айтып салғаны ғой. Әйтпесе сөзі өтпей, жігерім құм болып барып жеңілермін деген ой Майранын қаперінде жоқ. «Былай карасаң, дәлелінің бәрі дұрыс... Өлер жерін білетін қыз бұл Сәния. Әйтпесе сыныптас ұлдарды бір шыбықпен айдар ма еді, мұғалімдермен дауласар ма еді? Көзін бақырайтып аспанға қарап тұратын салпыауызың Сәния емес. «Бір жерді тесіп шығады бұл» деп айтушы еді ғой сынып жетекшісі. Тесіп шығар шынында да мына түрімен. Бәрін әбден зерттеп алыпты ғой өзі...» – деп, ой тоқыратып, өзін сабырға шақырған. Майраның мұнан кейінгі аузынан шыққан сөздер енді бірыңғай сұрақтар ғана:

	– Ақыр кетеді екенсің, онда неге Астанаға кетпейсің? Өзің айтқан «Хабар» күніне Астананы неше рет көрсетеді. Үйлері қандай күшті...

	– Әй, қазір қаптаған мәмбет ол жерде орын қалдырды деймісің... Ал Алматы... Жері жақсы. Күні жылы... бірдеме етіп күн көруге болады. Ол жағын да изучать етіп тастадым...

	«Алдымен аздап өмір көрейін, жұмыс істеп ақша табайын. Оқитын болсам, сонан кейін де оқи жатармын. Оқу қайда қашар дейсің, тіпті күйеуге тиіп кетіп жатсам да, әйтеуір түбі бір оқимын ғой» деген ойдың Сәнияның басына мықтап бекіп алғаны – дәл мектеп бітіруге таяған кезде. Шешесі де бәлендей қарсы бола қойған жоқ. Түйінді сөзі:

	– Диплом алғандарды да көріп жүрміз ғой... Қызыл дипломмен бітіріп келіп, жұмыс таба алмай жүргендері. Баяғы Совет заманындағы біздің кез емес... Талап қылып көргенің дұрыс. Тек бірдемеге ұрынып қалып жүрмесең болғаны... Есті қызсың ғой ондайға бармайтыныңды білемін... – деген мазмұнда еді.

	Жолы болып купелі вагонға іліккенін жақсылыққа жорыды. Қанша айтқанымен, ауылдан шығып көрмеген жас қыз емес пе, құрбысының алдында білгішсініп, қаншалықты ірі сөйлегенімен, үлкен шаһарға шындап бет алған сәтте Сәния кәдімгідей қобалжи бастаған. «Қала, қала...» деп қаншама желіксе де, өзегінен суырылып шығатын сұрақ көп. «Ең алдымен, қайда барып тоқтамақ? Арзан пәтерді қалай таппақ? Жұмысты ше? Біреулер тисіп жүрсе, не істемек? Күнкөріс жағы қымбат болып кетсе ше?» деген тәрізді сауалдар бірінен кейін бірі тізіліп, жан алқымнан алып бара жатқандай.

	Купелес басқа үш жолаушының бұған үйір бола кеткені – жасы отыздардың о жақ, бұ жағындағы жігіт ағасы. Тек үйір болып қана қоймай, үйіріліп түскендей. Алматыға жеткенше бар ықыласы осынау жас бойжеткеннің үстінде болып еді.

	Вокзалдан түсе салғаннан кейін алдынан жарқ етіп шыға келген қаланың әсері шексіз. Теледидардан көріп, ауылға келіп-кетіп жатқан кісілерден естіп жүр ғой, бірақ қала деген жарықтықты өзің аралап, ішінде жүріп тамашалағандай болмайды екен. Әлі тұрақтап орналасып та үлгерген жоқ, ал аралап, қыдыруға деген құлшынысын тежей алсашы.

	Әйтеуір сәтін салып, пәтерге де орналасты. Өзі шамалағаннан гөрі едәуір қымбаттау екен, бірақ таңдап-талғап, сандалып жүретін жағдай қайда? Ал жанына батып, қиындау тиіп тұрғаны – жұмысқа ілігу. Барған жерінен алдынан қайта-қайта андыздап шыға берген – «Мамандығың қандай? Дипломың бар ма? Қандай жұмысты істей аласың?» деген сұрақтар. Бұның мектепті жаңадан ғана бітіріп келген жас талап екендігімен ешкімнің шаруасы жоқ тәрізді.

	Еріксіз тығырыққа тірелді. «Осы мен бекер жұмыс іздеп келдім-ау!» деген сыңайдағы өкініш сезімі де жағалай бастаған.

	Қаланы білмейтін адамның беталды қаңғи беруі де қисынға келе қоймайтын нәрсе. Көбінесе аял қылатыны – жалдаған пәтеріне таяу мандағы шағын сквер. Орталық саябақтардай емес, күтімі шамалы, жұпынылау ағаштар, сынық, көнетоз орындықтар. Шаршаған шақта ат басын бұратыны – солардың шет жағасындағысы. Күн еңкейе бере, бүгін де сол жерден табылған. Ой дейтіндей есі дұрыс ой да жоқ, бір мең-зең қалпы. Жұмыс таба алмай, дағдарған жас адам не ойлай қоюшы еді.

	Таянған алақанынан жағын ажыратып, басын көтеріп алса, ортадан биік бойлы, арықша жігіт анадай орындыққа отырып жатыр екен. Өткен жолы бір-екі рет көрген адамы. Орындық үстіне әлденені төсеп барып қана тізе бүккен. Түк көрмеген ауылдың қызы болғанымен, заты пысық жан емес пе, осы жолы Сәния бөтен кісімен тіл қатысып еді.

	Қанат есімді бұл жігіттің жұмыс тауып беруге шамасы жоқ көрінеді.

	Солай болса да, екеуі жақсы танысып кетті.

	Табанынан таусылып, қанша сарсылғанымен, жұмыстың ыңғайын келтіре алмауы... ол аз болғандай көшеде жігіттердің тиісе бастауы былайша ауылда өжет болып көрінетін қызды шаршатып жіберді. Осындайда қол ұшын бере қоятын бір адам болса ғой... «Қол ұшын» деген сөздің ойына оралғаны сол еді, есіне сарт түсе қалғаны.

	Баяғы пойыз үстіндегі ересек жігіт ше? Алматыда мұны қалдырып, Шымкентке қарай ары өтіп кетіп еді ғой. Қыз түсер алдында бір жапырақ қағазға қаламын сүйкектете салып, ұсына берді. Қараса, әлдеқандай телефонның номері екен.

	– Бұны қайтемін, Мәлік ағай? – деді қыз өзінше тақылдай сөйлеп.

	– Звандайсың. Жұмыс табуыңа көмектесемін.

	– Ой, рахмет, ағай, – деп сәл отырды да, қайтадан жалт қарады: – Сіз осы Шымкетке бара жатқан жоқсыз ба?

	– Иә, Шымкентке.

	– Ал мен Алматыға барамын ғой. Сонда басқа қалада тұрып, мені қалай орналастырасыз? Мені жұмысқа дегенім ғой...

	Мәлік ағай қызыл иегін жалаңаштай, кеңкілдеп тұрып күліп алды.

	– Дегенмен, өзің бәлекет қыз екенсің. Айтайын, мен Шымкентте тұрсам да, бұл дөдеңнің таныстары Алматыда ғана емес, Астанада да жетеді. Солардың кез-келгеніне айта аламын. Ол жағынан саспа.

	Жол бойғы әңгіменің ең маңыздысы да, үлкені де осы болды. Пойыздан түспей жатып-ақ Сәния сол бір аспандағы айға қол жеткізгендей күйде еді. Мәлік қызбен перронға түсіп тұрып қоштасты. Пойыз орнынан жылжи бергенде жаңа танысқан жас бойжеткенді қарулы құшағына орап алып, бетінен екі мәрте құшырлана сүйді. Бұдан Сәния бой тартып, үрке қойған жоқ. Бөтен жігіттің күтпеген жерден тарпа бас салып, оспадарсыздау құшақтап алып, ерін тигізгені сол қалпы көз алдында.

	«Қазақтелеком» деген қалааралық сөйлесу пунктінің қайда екенін біліп алған. Келгелі ауылымен де бір-екі рет сөйлескен. Кезек тез өтеді мұнда... Ақыры естілді-ау күткен дауыс. Бірден таныды. Сол дауыстан айырылып қалардай бөгде сөзге орын қалдырмай, тоқтаусыз сөйлеп кетті.

	– Ағай!.. Мәлік ағай!.. Мен Сәния ғой. Пойызда танысып едік қой. Сіз қол ұшын беремін дегенсіз. Сонан кейін звандап жатырмын. Ағай, тез көмектеспесеңіз, ақшам да таусылып барады. Сөйтіңізші, ағай!..

	Жоқ, ағайы ұмытпапты. Сәниядай сұлу да ақылды қызды ұмыту мүмкін емес екен. Көмектеседі, әрине. Сөзсіз жәрдем береді. Тек ертең кешкі бесте қайта звандауы керек. Сонда айтады не істеу керектігін.

	Өзі де ақымақ қой осы Сәния. Келе салып Мәлік ағайға неғып звандамаған? Ешкімге ілігін артпай, салмағын салмай, өзі тауып ала қоймақ болды ғой. Енді байқаса, онысы құр далбаса екен. Келе салып, Мәлік ағайға звандағанда ғой...

	Келісім бойынша Сәния ертеңгі кешкі бесті тағатсыздана күтті. Жұмыс іздеп, әбден қалжыраған ол сол күні тыпыр етіп қозғалғысы келмеген. Телефонның ар жағындағы кешегі қоңыр дауысты таныған кезде қуанып кеткенін айтып сұрама. Өкінішке орай, Мәліктің жауабы қысқа ғана болды, бір телефон номерін жазғызды да, өз атынан хабарласа беру керектігін жеткізді.

	Шәрлі жерде жиі кездесетін кәдімгі жалдамалы жұмыс. Аптасына үш рет барып бір ауқатты адамның үйін жинастырып тұруы керек. Алғашқы естігенде, қатты қайран қалғаны рас. Әлгі ішектей созылып, жуырмаңда таусыла қоймайтын Мексика сериалдарында бір үй жинаушылар жүруші еді ғой. Сәнияның түсінігінше, ондай шаруа тек шетелде ғана болуы тиіс сияқты еді. Сөйтсе...

	Қаланың жоғары жақ бөлігіндегі бір ауқатты кісінің үйі екен.– Куәлігің бар ма? – деді толықтау келген қысқа мойынды қазақ әйелі. Үй иесі болса керек, өзін-өзі ұстауы тіптен мығым. Өзінен бойы сәл қалқыңқы Сәнияға астамси қарап тұрғанын көрмеймісің. Қанша пысық болғанымен, ауыл қызын қаймықтырар өктемдік.

	– Бар. Қайсысын айтасыз, тоғызжылдықты бітіргенім туралы куәлік пе?

	– Маған қай жылдықты бітірсең де бәрібір. Жеке бас куәлігіңді айтамын.

	Паспорт. Ну, и мамбетка.

	– Иә, бар.

	Түрі жұпынылау болса да, жаңа деген аты бар кішкене қоңыр сумкасының ішін ақтарып жіберіп, тез тауып алды да, жып еткізіп ұсына қойды.

	– Іһі, қай жерде тіркелгенсің? Пропискаңды айтамын.

	Ауылдан шығып көрмегендіктен бе, қанша алғыр болса да, тіркеу дегенді түсіну Сәнияға ауырлау соқты. Өктем әйелдің ашуы да жан қалтасында жүретін адам екен, қыздың ауызын ашып, сәл кідіріп қалғаны үшін-ақ дауысын да қолма-қол көтеріп үлгерді.

	– Ну, и ты мамбетка. Тормоз что ли?

	Жеке куәліктің ауылда тіркелуі ашушаң қожабикенің көңілін орнықтыра қойған жоқ. Салат түстес бозғыл жасыл куәлікті сосиска тәрізденген саусақтарымен қыса тұрып, шұқшия үңіледі. Көптен бері ұстатпай жүрген қылмыскерді қолға түсірген полиция қызметкері бұдан садаға кетсін, тіпті:

	– Ерболсынова Сәния Мекебайқызы. 1989 жылы туған... Өзің бір жаман облыста туыпсың ғой. Білем, ол жақтың халқы көбінесе надан болып келеді. Так, так... Қалада тіркелмегенсің, тұрақты үйің жоқ. Бір күні бәрін сыпырып алып, қашып кетуің де мүмкін ғой... Сондықтан мына куәлік менде болады.

	«Кетем» деген күні қайтарып беремін. Тек ондай жағдайда ойыңды екі апта бұрын айтуың керек. Біздің үйде осындай қыз істеп жатыр деп данныйларыңды учасковойға да беріп қоямын. Так что, ешқайда қашып құтыла алмайсың.

	– Апай, мені Малик біледі ғой...

	– Сол Малик айтқаннан кейін алғалы тұрмын ғой. Әйтпесе сендей мамбетканы маңайымнан жүргіземін бе?

	Қожабикенің манадан бері қорлай айтқан сөздерінің барлығына тілін тістеп алып, төзіп тұр еді, енді құтын қашырып жібергені – «құтыла алмайсың» деген сесі. Табанынан таусылып жүріп, әрең тапқан жұмысынан қашып құтылатындай не көрініпті бұған?

	Алматы ертегідегідей ғажап қала болғанымен, мына қожабике жақсы әсер қалдыратын адам деуге ауыз бара қоймас. Не деген қатқыл, зорлықшыл жан еді!

	Бірақ Сәнияның бұнысы алғашқы әсер ғана екен. Жұмысқа кірісіп кеткеннен кейін ол кісімен тығыз араласудың реті келе бермеді. Алғашқыда ызбарлы сөйлегенімен, бұған қытымырлық көрсетті, қанаушылық жасады десек, күпіршілік болар. Соншама бай тұрып, түсі сирек жылитын кісі екен.

	«Сіз не жұмыс істейсіз?» деп, сұрауға батыла да бармады, тіпті оның қажеті де жоқ екен. Тиісті еңбекақысын уақытында төлеп тұрса, болды емес пе.

	Үйренді... Адам үш күннен кейін көрге де үйренеді дейді ғой. Ал бұл көр емес, керісінше, жер бетіндегі жұмақ десе де жарасар. Алғашында аузын ашып, көзін жұмған. Қаланың жоғары бөлігіндегі екі қабатты, көп бөлмелі үй. Ішінде жанға керектінің бәрі бар. Тек ішінде ғана болса бір сәрі ғой... Бұл – теледидардан тамашалағанын есепке алмағанда, өңі түгіл түсінде көрмеген нәрсесі. Жаңадан қылтиған ендігі арманы – «Шіркін, осының бір бұрышында мен де тұрсам ғой!»

	Ауылды жерде үй тіршілігіне пысып-ширап қалыптасқан еті тірі қыз емес пе, қала байларының күтушісі болуға шапшаң бейімделіп алды. Тек ауылдағыдай арсың-күрсің етіп жұмыс жасауға болмайды екен. Абайлап, ептілікпен істеу керек. Ара-арасында осындағы адамдардың қас-қабағына қарап отырмасаң, тағы қиын. Жасыңқырай сөйлеген жас қыздың өзін-өзі ұстау қалпын, қимылының ширақтығын, пысықтығын байқап, көңілдеріне жаққан сыңайлы.

	Бұл жерде шелек пен шүберекті ұстаудың да жөні бөлек екен. Қысқасы, Сәния өзіне таныс жұмыстарды шаршамай-шалдықпай, ынтамен атқарып жүрді.

	Көңілге демеу болатын тағы бір нәрсе – Мәлік ағайымен күн ара хабарласып, жағдай білісіп тұрады. Анығырақ айтқанда, хабарласып, осы үйге телефон шалып тұратын Мәлік ағаның өзі. Әдемілеп иінін келтіре сөйлейді. Әзіл-қалжыңын араластырып, Алматыға баруға ынталы-ақ екендігін, өткендегі екеуі бірге келген сапардан кейін тыныштығының бұзылып жүргенін жіңішкелеп сездіре қояды. Алғашында қалжыңға балаған. Бірақ ағасы әр сөйлескен сайын осы әңгіменің шетін шығаруды ұмытқан емес. Мұндайда телефонның бер жағындағы қыз аузына маржан салып алғандай, тырс етіп дыбыс шығармастан, үндемей қалады. Соны байқаған Мәлік кейде мұнысын әзілге сайып, жуып-шая бастайды.

	Ақыры айтқанында тұрды. Қызбен бетінен сүйіп амандасты. Өзі көптен сағынып қалған адамдай Сәнияның жүзіне ұзағырақ қарап қалды. Бәлкім, тіпті көз ала алмай қарайтын шығар. Жігіттердің өзіне тесіле қарауына ептеп үйрене бастаған кезі. Өйткені сыныптағы өңді қыздардың біріне саналатынын, мүсіні де қиқы-жиқы емес екенін бұрыннан білетін. Кейбір ұлдар кәдімгідей өзіне ғашық та болып жүретін. Сондықтан жігіттердің сүзіле қарап қалуы бір түрлі жазылмаған заңдылық сияқты көрінуші еді. Мына мелжемді жігіттің де қайта-қайта көз тоқтата қарауында оғаш ештеңе жоқ сияқты көрінгені сондықтан. Қарасын, қарай берсін. Тек жасы үлкендеу демесең...

	Сонан кейін... сонан кейінгі осы, он сегіз жасқа келгенше көрмеген қызықтарын көрді. Әрине, жолда құдай кезіктіре салған Мәлік ағасының арқасында. Алдымен мейрамханаға апарды, көздің жауын алып, жарқыраған ғимарат, өзі атын білмейтін дәмді тағамдар... Онан кейін желдей ескен шетелдік автокөлік... Алматының әсем жерлері, Медеу, Көктөбе... – ауызын ашып, көзін жұмды. Тіпті бұлай деп суреттеудің өзі олқы, ғажайыптардан көрген әсерінен ес жия алмай, есеңгіреп қалды. Өзі туып-өскен ауылда мұның бірі жоқ қой. Өзін жұмысқа орналастырған, өмірі көрмеген қызықтарын көрсеткен, өзіне бар мейірім-шапағатын төккен Мәлік ағасына енді қалай енжар қарауға болады. Неткен дархандық... Автокөлік ішінде құшақтап, аймалаған кезде түк көрмеген ана бір жабайы, жадағай қыздар құсап үрке қашқан жоқ... Керісінше, мол денелі азаматтың бауырына тығыла түсті... Тіпті өзіне тартып тұрған мейірімі мол осы жылы бауырдан шыққысы келмейтін де сияқты. Жас жүрегі дүріс-дүріс соғады, тәні қалағаннан тіпті де қашқысы келмейтіндей. Қайта рахатты басқа жігіттен гөрі, осындай жаны жомарт, мейірбан ағасынан көргені дұрыс сияқты.

	Қол ұстасқан қалпы келген жерлері – қонақ үй емес, жеке пәтер. Кәдімгідей күнделікті тіршілікке керектінің бәрі бар, сайлы баспана. Сәнияның:

	– Бұл кімнің үйі, аға? – деген сұрағын Мәлік жас қыздың кезекті аңқаулығына балағандай мырс-мырс күліп қойды.

	– Айттым ғой, Алматы да менің қалам деп... Ештеңеден қысылма.

	Мұның бәрі өзіміздікі.

	Оңашадағы ұсыныстардың ешқайсысынан бәлсініп, тартынған жоқ. Әдемі бокалға құйылған жеңіл шараптан да, жанын шығара қысатын қарулы құшақтан да... Тұла бойы дірілдей түсіп, тамылжығандай болып, әлсірей берді. «Болса, болса екен... Онда тұрған не бар?.. Шіркін-ай!.. Бұл неғылған алапат күш әкетіп бара жатқан! Қарсыласудың... не керегі бар?.. Мұндайда өзіңді тежеу барып тұрған ақымақтық екен-ау!.. Жоқ, шыдай алар емеспін... Не болса да...» деген сияқты арғы жағынан өзек талдырып, ышқына жеткен бір керемет құмарлық.

	Бүкіл жас денені уысына ұстап, бұлтартпай сығымдап әкетіп бара жатқан жаңағы жігіт те емес... шексіз құштарлық. Ештеңені ойландырмайды да, бір сәт өзіне-өзі: «Осы мен не істеп отырмын?» деген салиқалы ойды ес таптырмай сабалап, тым-тырақай қуып әкетіп бара жатқан бір тылсым күш. Адамның өз ішінен басын қақшаң еткізіп, өрби түрегелген, өзі мекен етіп отырған денені аяқ астынан буындырып, әлсіретіп, сілекейін шұбырта, есінен тандырып әкетіп бара жатқан... тыныс алдырмастан, құмықтырып апарып, құмарлықтың құдығына тастап жіберген – сол сол бір құдіретті қуат. Енді сол құдықтан сілекейін шұбыртып тұрып қанып ішпей, мейірін қандырып, өңезесі кепкен қу нәпсінің өңешін әбден тығындап алмай... сол құдықтан шығып кетемін деу... – құр әурешілік, бұл қазір тұла бойын исіндіріп, уылжытып әкетіп бара жатқан сол қу нәпсінің құлы, отымен кіріп, күлімен шығар күңі ғана... Бұлыңғыр тартқан санасына әлдеқандай қараңғы түпкірден келіп, айналып соғып кетіп тұрған: «Бітті, бітті... жоқ, мен біттім... Ой, жаным-ай, бұл не қылған масқара өрт еді! Адамның жанын кіргізетін тылсым күш қой мынау...» деген сыңайдағы үзік-үзік бірдеңелер.

	Айтып-айтпай не керек, осыдан кейін-ақ қыз бен жігіттің жігі жымдасып, жұбы жарасып кеткендей болды. Көзқарас кереғарлығы, жас алшақтығы, тағы басқадай үйлесімсіз жақтары қандай... деген мәселені ойлап жатқан бұлар жоқ. Естияр азамат қой, бәлкім, жігіттің ойлауы да. Ал бірақ, Сәния үшін бұндай ұғымдардың ауылы алыс. «Бізді ортақ етіп, соншалықты жақын етіп тұрған не нәрсе?» дегенді парықтайтын сыңайы да жоқ. Ол жағын ойлайын десе, басы басар емес. Бар білетіні, Мәлікпен көбірек болғысы, бірге қатар жүргісі, күндіз-түні айырылып қалмағысы келеді. Бәлкім, тіпті көрмесе, тұра алмайтын да сияқты.

	Алайда, уақыт шіркіннің қашанда өлшеулі екендігін ескермепті ғой... Бір жайма-шуақ күні Мәлік аяқ астынан Шымкентке қайтатын болып қалды.

	– Е, неге? – деді Сәния шаралы жанарлары жыпылықтай қарап.

	– Негесі қалай, жұмыс, семья... Осылайша салаңдап жүре береді дейсің бе?

	Ой сияқты бір нәрсенің Сәнияның басына көптен бері келгені осы кез:

	«Расында да солай екен-ау!..»

	– Ал мен қайтемін?

	– Қайткені несі? Жұмысың бар... Баспананы әлі де қатырамыз. Екі қаланың арасы онша қашық емес. Келіп тұрамын ғой. Әлі талай беймарал отырып, демаламыз.

	Осыны айтты да, жігіт қыздың ернінен үзілдіріп тұрып сүйді. Қатты да, ақырын да емес... Тұла бойды тамылжытып, исіндіріп әкететін бір бапты сүйіс. Жоғарғы жағын қалың мұрт басқан кеберсіген қоңыр еріндер. Сүйген кезде әбден сіңісіп қалған темекінің дәмі келді.

	Ұялы телефонның ұялмастай сыңғырлай әуендетіп қоя бергені осы сәтте. Мәліктің қарлығыңқылау келген қоңыр үні ар жағынан ентіге жеткен көп сауалдың тігісін жаймалап, сауал иесін сабырға қарай қайырып әлек:

	– Кішкене есіңді жишы енді. Иә, иә, билет алып қойдым. Бүгін кешке «Отырарға» отырамын. Жұмыс бітпей... Барғаннан кейін айтармын. Айттым ғой кішкене ауырып қалдым деп... Құда қаласа... Беймарал жатып алған жоқпын. Үйге жеткенше асығып... Ой, қаяқтан... Кім болушы еді... Өздерің қалайсыңдар? Көкем ше?

	Трубканы орнына қойғаннан кейін өзін мөлдірей қарап тұрған кірпікті жанарларды және шөп еткізді.

	Қаншалықты болбырау дегенімен, Қанаттың да заты жігіт емес пе, бір күні ол да құшақтаған. Мәлік құсап өзімсіне ожар қимыл көрсетпесе де, біртіндеп жанасып, ұзақ икемдеді. Сондай сәттердің бірінде қыздың арғы жағынан әлдеқандай құштарлық ұшқыны жылт ете қалғандай болды.

	Мәлікке қарағанда өз қатары десе де болады. Бірақ көңілін тербеп, жүрегін қозғамайды. Оның үстіне тегеурінді құштарлықпен келіп, тарпа бас салатын Мәліктей емес, ананы-мынаны айтып, ұзағынан орағытып тұрып алады. Мәлікті аңсап жүрген күндерінің бірінде Қанаттың да қайрат көрсетіп, жігіттік танытуға талпыныс жасағаны. Сол-ақ екен, жас денесіне ие бола алмай, ана жолғыдай... тағы да еріп бара жатқанын сезді. Тіпті екеуара қатынасқа Қанаттан бұрын өзі мұрындық болған сияқты ма, қалай?

	«Ештеңе етпес, – деді Сәния өзін-өзі жұбатып. – Қай кезде де көзіме Мәлікті елестетіп жүр емеспін бе? Менімен болған Мәлік деп санайыншы».

	Сонан аз уақыттың ішінде Қанат та өзінің қызға ғашық болып қалғанын айтып, күн құрғатпауға айналды. Несі бар, бірер жас қана үлкендігі бар қатары, басы бос бойдақ. Бірақ ана Мәліктей айналаға ықпалы жоқ, әлі қалыптаспаған босбелбеу жігіттердің бірі. Сөйтіп жүргенде ниет танытып, ықылас көрсеткен тағы біреулер тағы біреулер пайда болды. Олар да үйіріліп түсті деуге болар. Өңі тәуір қызға кім көңіл бөлмейді. Оның үстіне жігіттердің ешқайсысына тоң теріс мінез танытпай, қай-қайсысымен де майыса сөйлесе...

	Кейбір түндерде, оңаша қалған сәттерде өзі аңсап қалатын, тәтті сезімге елітіп, әлдеқайда шым батырып нәпсі ұйығына қарай ұйытып әкете жөнелетін сол бір алапат күш. Еріп бара жатты... «Осылай ери берсемші, қимылдасаңшы» деп ойлады. Бір кезде қараса, ырқынан тыс ыңғайға жығылып... тасқындаған сел сезімнің ырқында... ығып барады екен; ындыны құрып, барлығын осы жолда ысырап қылғысы келгендей... ынтызарлықтың бет қаратпас жалынына тірідей өртеніп барады екен.

	Өліп-өшті...

	Уақыт ұзара бастаған сайын, жаңағы тәтті сәттер алыстай түскен сайын... ләззат жібінен айырылып қалардай қайтадан қалады. Танауы рабайсыз шуылдап, ішкі жағынан әлдеқандай жағымсыздау дыбыстар сыртқа қарай лап қоюда. Өзі ұзынынан сұлап... ұмытылып жатты. Бір кезде қараса, мұның талмаусыраған мүшкіл халінде жігіттің шаруасы жа жоқ, өзі тойып алса болғаны, басқаның уайымына бас ауыртпайтын баспақ сыңайлы қалып. Қыры сынбаған сымын оқтай қылып киіп алған, тоқмейіл жүзінде үлкен бір шаруаны тастай ғып тындырып тастағандай мардымсу басым. Сол үлкен шаруаның әлі бітпегенімен, керісінше енді ғана басталып келе жатқанымен, мүлде шаруасы жоқ секілді.

	Ай, сонда жек көргені-ай сол бір Қанат деген немені. Еркек денесін иемденіп жүрген болбыр байғұсты. Жастықты жұмарлай бауырына басқандай дыбыс шығарып, аласұрды-ау жараған аттай болып тұрған денсаулығы мықты балғын бойжеткен. Қандай дыбыс шығарып, қалайша боздағанын айтып жату әбестік болмаса да, артық болар-ау.

	Сонан... жек көріп кетті. Өлердей. Тіпті иттің етіндей. Неше күн бойы қарағысы келмей, қашып жүрді. Әсіресе бетіне. Бұны ысырап қылып, мүлде тоздырып жібергенін қалай ғана ұмытсын, қайтіп қана кешірсін.

	Шиыршық атып, өртеп жібередей болып тұрған шағында ұрғашы екен-ау деп есіркемей, сұлу екен деп сұғын қадамай, елеместен, ит рәсуасын шығарды да тастап... тайып тұрды емес пе. Әлдеқандай деловой кездесуі бар екен. Шіркіннің деловойын. Құрысын өйткен кездесуі.

	Бірақ Мәлік болса, алыста. Есесіне соңынан қалмай, салпақтап келіп жүргені. Қанша қарағысы келмегенімен, дені сау жас тәннің өз қажеттілігі, өз құштарлығы бар. Ойға жеңдіріп, басып-жаншып, енді қайтып тілеместей тұншықтырып тастағысы келсе де... ақылға көнбейтін, уағызға уанбайтын жаны сірі неме екен. Ештеңеге бағынбайтын өзінше бір өгей патшалық. Мәлік болса алыста. Амал жоқ, сондай сәттерде Қанатты қайыра бір көруге аңсары ауа қалады.

	Мүмкін, бұл жолы... дұрыс болып кетер. Тәжірибесі аз жас жігітті жазғыра беру де артық шығар. Бірақ үміті құрғыр қашан ақтала берген. Тағы да көңілі қалды. Ендігіәрі бойына мүлде жолатпастай болған. Басқаны емес, Қанат есімді сол бір өлез немені. Кейде бір нәрседен жолың болмас, екінші бір шаруаның орайы келе кететіні бар ғой. Мәлікті аңсап, жастықты құшумен қалжырап жүрген күндерінің бірінде... жолыға кеткені бар емес пе.

	Қай жерде танысқанын, аты кім екенін, қалай тіл табысып, қалай жанысқанын тәптіштеп айту шарт емес болар. Бүгінгі заманда ол жағы проблема ма, тәйірі? Ең бастысы – жігіттің өз көңілінен шыққаны. Талайдан бері бой бермей, лағып ала қашып жүрген нәпсі деген сумақай немені аз да болса бұғалықтап, жыланын қайтаруға көмектескені. Екеуі түте-түтелері шығып арпалысып жатқанда, шыр-шыр етіп телефонның-ақ мазасы кете қалғаны. Болмай әкетіп бара жатқан соң, құлағын көтермеске амал қайсы?

	– Сәния, – деген дауысты естіген сәтте... не күйге түскенін білмейді. Өзіндегі ой жобасына қарағанда жүрегі жарыла қуануы керек еді. Құштарлықтың құшағына берілмей, бой-бой болып терлемей, қалыпты халде тұрған жағдайда санын шапалақтап, алақайлай қуанарына иманы кәміл. Ал бірақ қазір... закон подлости деген осы-ау. Сәл кідіріп барып:

	– Мәлік! – деп, өзіне жат дауыспен қышқыра айқай салды. – Сен екенсің ғой...

	– Иә, мен. Неғып сонша уақыт телефонды көтермедің?

	– Жай, әшейін... Жеткенімше сол болды.

	– Неғып ентігіп тұрсың. Дауысың да бір түрлі ғой өзі.

	– Астыңғы этаждан көтерілгенше... Сасып қалдым. – Толық алып болмаған ләззаттың жыланын қайыра алмай, арпалысқа түсіп тұрғанын Мәлік қайдан білсін.

	– Жақсы-жақсы... мен сені сағындым. Шыдамай жүрмін.

	– Өтірік, – деді қыз телефон тұтқасын құлағына жанталаса жапсырып. Онысы арғы жақтағы сөзді қасындағы адам естіп қоймасын деген далбасасы еді. – Мүлдем хабарсыз кеттің ғой.

	– Енді әңгіме былай... Буынып-түйініп даярлана бер. Скоро алып кетемін.

	Қыз телефонның сөзқағарын тершіген алақанымен жапты да, жамбас жағында жымдасып жатқан жігітке қарап:

	– Қазір... – деді ақырын ғана. – Ағайым ғой... Семейный мәселелер... кішкене шыдай тұршы. – Қайта айғайға басты. – Неге? Қой, шын ба? Жоқ қасымда ешкім жоқ дедім ғой... жай, сасқалақтап тұрғаным... Шын айтам, кім болушы еді...

	Бұл жолы да жолы болмады. Бірақ алуға тиісті ләззатым күйіп кетті деп өкінудің реті жоқ еді. Телефонмен жеткен қуанышты хабар ондай өкінішке жол бермеді. Ләззатты күйді басынан кешкені – әлгінде ғана ортақ ләззатты бөліспек болған шала таныс жігітті шығарып салғаннан кейін. Екі қолдың саусақтарын ілгішек ете, төбесінен аса созып керілді де, диванның арқалығына қарай шалқая берді. Шынында да бұдан өткен нендей қуаныш болсын...

	Бірер күнде Мәлік келетін болыпты. Жай келмейді, Сәнияны өзімен бірге ала кетеді. Жақсы жұмыс тауып қойыпты. Сырттай оқуға да түсірмек екен. Ең бастысы – баспана тауып, қасында ұстайды. Өйткені Сәния оған өте керек екен. Неге деуге бола ма, махаббат жаңа ашылған жанартаудай аспанға жалын атып, жанын жаулап әкетіп бара жатса...

	Майрамен ауылда кездесті. Кездейсоқ емес, екеуі ұялы телефон арқылы неше рет сөйлесіп, жолығуға сөз байласты емес пе. Құрбысының бұрынғыдай емес, едәуір өзгеріп қалғанын Майра бірден байқады. Сымбатты денесі сәл-пәл толысып, бұрыннан өңді ажары одан әрмен құлпыра түскен бе қалай? Әр тұстан ноқаттанып тұратын болмашы безеулері енді қараса, әдемі беттен мүлде безіп, зым-зия жоғалыпты.

	– Неғып сонша байсалды болып қалғансың? – деді Майра оның осы қалпына қызыға да қызғана да барлай қарап тұрып. – Осыдан үш ай бұрынғы тыз етпе Сәния қайда кеткен? Айтпайсың осы уақыт ішінде біраз қиыншылық көрген жан деп. Ел көрген деген жақсы ғой, қызымыздың мінезі түзеліпті деп мамаң мәз. Жаздағыдай емес, «Енді қалаға қорықпай жіберемін» дейді. Тек мына қалпыңмен Алматыдан ары асып кетіп жүрмесең болғаны...





СЫЙЛАШЫ ЖҰЛДЫЗДАРЫН ЖАНАРЫҢНЫҢ...


	Новелла



	Көкжиек қызыл шымылдық қымтана бастады. Сол шымылдықтың етегіне оранып, маужырап қисаюға айналған бүгінгі күнмен екеуіміз үнсіз ғана қоштастық.

	Аспан ашық, ауа тымық еді. Тымық ауа күндізгі шіліңгір ыстықтан іш тартып, енді бойына қоңыржай леп сіңіре бастаған сыңайлы. Артымыздағы ауыл кешкі қарбаластың быжынаған шуына қанығып, бұл күнді де ризалықпен ұзатып жатыр. Машинаның гүрілі, сиырдың мөңіреуі, үйрек-қаздың қаңқылы мен «әукім-әукімдеген» әйел дауысы бейбіт кештің құлаққа етене құжынаған ырғағы. Әне, ауыл шетінде велосипедтерінің рулі батар күнмен жалт-жұлт ойнап, безіп бара жатқан балалар, алаяқ торысын жетектеп, өзенге еңкейген менің атам.

	Төбесіне қара түтін лақтырып, шайқалақтаған «Беларусь» қырдан ылдилады. Шөптен ерте қайтқан тракторшы бүгін бір жақсылап тынығайын деп аптығып келе ме? Мүмкін, оның көңілін дәйектетпей қуалап әкелген алып-қашпа жүріс көршіміздің күлімкөз, қызыл шырайлы қызына деген азын-аулақ сағыныштың садағасы-ақ шығар. Тұтасып кеткен шаруа науқанының жігін тауып, еншілеген өлшеулі уақытын жүрекпен жазып, жанымен оқыр сыршыл шаққа ғана бағыштағысы келе ме?

	Біз екеуміздің де жұмыс уақыты аяқталысымен, аптығып келіп асыға табысқанымыз әлгінде ғана. Қысқа ғана тіл қатысқаннан кейін, сұқтанған көген көздерден аулақ ауыл сыртына, кеңпейіл табиғаттың мамыражай төріне және ең бастысы сол табиғат-ананың аясындағы тыныштық әлдиіне асыққанбыз. Бет алғанымыз – селдір-селдір талдардың арасы.

	Аттаған сайын қоңырқай балтырыңды әбден пісіп, бүршіктенген шөп бастары қағады. Түбінен бір буып, бос тастаған қолаң шаш екі жаурынға кезек аунап, тыным таппаса, сыртқа қашқан бірен-саран талдары құбыланың қызылын жұтып, құбылып қалады. Мен үшін осының бәрі сән, осының бәрі жазылған ән сынды.

	Тұла бойың кешкі арайға малшынғанда, езуінде қауыз жарған гүл-жымиыс шаршаңқы жанымды жадыратып, көтеріңкі көңіл-күймен қауыштырды мені.

	Осы жұпыны қалпыңда-ақ ет жүрегімді исіндіріп, бұйығы сезімге «әуез тамызып», тек жақсылыққа талпындыратының қандай тамаша.

	Балапан қиялдарымды баулап, сезімімді күнәсіз кештің сәби жырларымен сусындатасың сен.

	Сенің балғын мүсініңді көзіме қанар жалқы көрініс етіп келе жатып, ой құшағынан одағай шыға алсамшы. Бәрі басқаша басталып еді-ау!

	... Оқуға түсе алмасам да, қалаға байланып, екі жыл сандалдым. Ауылға құрқол, салбырап қайта оралудан қаймыққандық емес, қызығы мен шыжығы жетерлік шаһар өмірінен шеттегім келмеген. Мен ғана емес, оқуға түсе алмай, ауылдан оқшауланып шыққан талай жас сіңіп кетіп жатқан жер. Жұмыстан да береке таппай, қашанғы жүрерім белгісіз еді.

	Ауылға баруға мүлде құлықсыз едім. Қаладағы бір қадірменді ағайдың айтқанынан шыға алмадым. Сыйлайтын адамым қой, көкейіме қонбаса да, берген ақылының ығында кеттім. «Екі жыл текке сенделгенің жетеді. Ауылға барып, құрыса бір жыл жұмыс істе. Сосын сол жерден жолдама алып, ауылшаруашылық институтына кел. Еңбекпен жеген нанның дәмі өзгеше болады. Бұлғақтама, жөнел». Амалсыз жолға шығуға тура келді.

	Ойда-жоқта салаң етіп жетіп келгенім үй-ішін елең еткізді. Әке-шешеме аман оралғаным шүкіршілік. Не оқуға түсе алмай не дым бітірмей, босқа уақыт өлтіріп, құнсызданған сүлдерімді қайта көрсеткеніме әсіресе інім ренжулі. «Неменеге қаңғисың, түк бітірмесең. Елді ұятты қылғанша».

	Сөйтсем мақтаншақ неме жолдастарына «ағам қалада, үлкен оқуда» деп, дабырайтып жүреді екен ғой. Мен келіп, оны жерге қаратыппын. Онымен қоймай, бел шешіп қара жұмысқа кіріспекпін.

	Әкемнің де реніші біртоға мінезімен қымтаулы екен, сыздықтатып шетін шығарғаны. «Бала, сымпиып кейпіңе келіп қалыпсың. Бәсе, неғып қаладан шықпайды бұл азамат десем, әлеулайым болуға талап қылып жүр екенсің қой. Әке-шешенің тапқан-таянғанымен бұзықтыққа жетіп болсаң, тірлікке кіріс енді».

	Дау айтуға дәрмен қайда? Шет жағалап кеңсе, мекеме маңынан жұмыс іздеген болдым. Ыңғайлы орын табылмады. Кімнің баласы екенімді, қайдан келгендігімді білісімен-ақ, үсті-басымды көздерімен шимайлап, тайсақтай береді бәрі. Тікмінез біреулер көмейіндегісін ірікпей, бетіме салық қылды:

	– Енді мұнда жетпегені – сен сияқты селтеңбай еді. Әке-шешенің арқасында қиындық көрмей, қалада өсіп ең. Жеңіл жұмыс істегің келеді, ә? Мұндағы жұмыс саған қол бола қояр ма екен?

	Менің қағаз қызметін қарастырып жүргенімді білгенде әкемнің қысық көздері өңменімнен өтіп, зәрленгені-ай! Даусы да мұнша ащы болар ма:

	– Әй, енді қалмағаны осы ма еді? Бәленшенің ұлы қалада қаңғып жүр деген ат алғанымыз аз болғандай. Айналып-үйіріліп жаманатың бізге шоқпар болып тиеді жер ортаға келгенде. Қиқаңды қой да, ел құсап қара жұмыс істе. Бәлем, қолыма тидің, енді табаныңды тіліп тұрып, айдаймын. Осыдан көр де тұр. Ойыңа кіріп-шықпайды екен еңбек ету. Осы жасқа келгенше өбектенгенге тойынған екенсің...

	Әке ашуының көптен запыран болып, кеудесін қыжылдатып жүргені анық. Мінді үнсіз мойындап, бас шұлғи бергеннен бөтен амал жоқ. Басыма бастапқыда келгені – «Не болса да, айтқан жеріне барайын, артын көре жатармын» деген ой ғана.

	Осы жасқа келгенше бұл менің ауыл жұмысына алғаш араласуым еді. Мектепті қаладағы интернатта бітіргемін. Оқуға түсе алмай, әскерге аттандым. Қайта келген соң қалада қалып тағы екі жыл сандалғаным рас. Не оқу, не жұмыс жоқ болып көше таптаған көп күндерім мұндағы елдің ойына кіріп-шықпаған оқиғаларға толы. Бұл уақыттың ішінде бір жұмыстан шығып, екіншісіне кіріп, өзім сықпыттанған сері жігіттердің желеуінде қаншама қаңғырдым десеңізші. Үй ішін оқуда жүрмін деп алдаған кезім есіме түссе, жерге кірердей боламын әлі де. Әйтеуір қысылғанымда тарықтырмаған – ата-ананың ай сайынғы қаражаты. Ол қаражатты қыздармен қыдырып, жолдастармен ішіп, судай шашқанымнан да бұл кісілер хабарсыз. Бір-екі рет ессіз қалып, айықтырғышқа түскенім, топ төбелеске қатысамын деп, он бес тәуліктік түрмеде түгендеп шыққаным да әлі беймәлім болуы керек.

	«Ауылдың жұмысы не тәйірі. Бұл бас – не көрмеген бас. Үйреніп аламын» дегенім астамшылық екен. Мен келгенде жұрттың бәрі шөп шабу науқанына жұмылдырылыпты, әкемнің сілтеуімен шабындықтан бір-ақ шыққам. Бригадир «тепсе, темір үзетін тың азамат келді» деп жонымнан қақты да, айыр темірді ұстатты қолыма. Міндетім – престелген бума шөптерді тракторға тиеу. Келдім де, қатулы қарттың ырқынан шыға алмай, қара жұмысқа кірістім. Екі жылғы селтеңбай тірлік бос белбеу етіп жіберген бе, қара жұмысқа да қарайып қалыппын. Алдымен шөп тасушыларға қосылған. Бума көтеріп, тіркемеге тиеуден-ақ титығым құрыды.

	Өзім сияқты жігіттердің қалай төтеп жүргенін қайдам, намысқа тырысып, төрт күнге әзер шыдадым. Бел мен білек сыр берді алдымен. Алақаным да күлдіреп ойылып түсті.

	Бесінші күні сынған айырды сылтау етіп, бригадирмен боқтастым да, сызып бердім. Үйге барғамын жоқ. Әке сыры белгілі. Шеше де қайбір жетісер дейсің.

	Ақыры оншақты күн қаңғып жүріп, аудан орталығындағы жылжымалы құрлыс бригадасына кірдім. Онда да әке ашуынан қорыққандықтан. Арнайы мамандығым жоқ болса да, әскерде құрылыс жұмысында істегенім бар.

	Қара жұмыстың аты – қара жұмыс. Мұның да жеңіл ештеңесі көрінбейді. Әйтеуір, көбіне түзде жүріп, елді мекеннен тыс жердегі қыстау, қырман, база сияқты оқшау объектілерді жөндеуден өткіземіз. Елсіз далада кірпіш көтеріп, лай илеп жүріп, мұндай сорлы қылған тағдырыма назаланып, лағнет айтамын. Бұрын да боқтампаз едім, енді тіпті нағыздың өзі болып алдым. Қалалық ақшыл өңім күреңітіп, модалы ұзын шаш білте-білте болып, ұсқынымнан да айырылдым.

	Өмірімде тұңғыш рет еңбек қиыншылығын, тіршілік тауқыметін тарттым. Аз күнде азып-тозып кеткендей сезіндім. Алғашында тырмысып-ақ едім. Қалай екенін қайдам, ел қатарлы қимылдасам да, тез болдырттым. Болдырған соң, қозғалуға да құлқың кемиді. Бір-екі рет «жалқаусың» деген сөзді естіп, кекселеу бір жұмысшымен түс шайысып алдым. Өліп-талып, енді болғанда бұл жерден де тайып тұрсам қайтеді деп ойлай бастағанмын. Арты не боларына көз жүгіртпестен, ойға алған нәрсемді дереу іске асыра салу – қалыптасқан әдетім.

	Совхоздың көкөніс еккен бақшасының басындағы қалқиған жалғыз тамды жөндеуге кіріскенбіз. Күн торғайдың миы қайнаған шіліңгір. Ай дала. Әшейінде төніп тұрған таулар да бұлың-бұлың сағымға іріп, көкжиекке қарай жүзіп кеткен. Совхоз орталығы сонау ойда. Одан бергі алқап – бөлімшенің бау-бақшасы. Қошқыл жапырақтардың арасында қалқып, шөп отап, жеміс түптеп жүрген әйелдер.

	Көптен табиғаттың бел ортасында болып, бой үйретпегендік пе, көз жетерлік кеңістік тым кеңейіп кеткендей. Далиып, көкжиекті әрі тартқан байтақ әлемде қайнаған жанды тіршілік осы маңайда ғана қалған сыңайлы. Қаншама мың адам қаптап келсе де, мына жалпақ жазира жым-жылас сіңіріп алып, төңіректі иесіз етіп көрсететін секілді.

	Уақыт кері шегініп, мені тарихтың қайдағы бірі артқы белесіне шығарып тастағандай. Әр сағатынан ғасыр тынысы, дүбірлі өмір арыны адуындаған қала, цивилизацияның өміршең өзегі мүлде сезілмейді. Жанталасқан тоқтаусыз қозғалыс, құбылған алуан түс пен қилы дыбыстар ырғағын аңсап, көңілім құлазыды. Быжынаған тіршілік дүбірі әлдеқайдан әбден талып естіліп, еріксіз елегізітеді.

	Қаланып жатқан қабырғаның күннен таса көлеңкесін пана тұтып, есінеп отырғанымда, қиялымды баурап әкететін – тағы да қала тірлігі. Кеберсіген таңдай бұлақ бастауының мұздай суын місе тұтпай, қашаннан дәмдес сыралғы сыраны көксейді. «Шіркін-ай!», – деп ойлаймын қалқа болар қауқары жоқ тамның түбінде күнге шыжғырылып отырып. – Неменеге сандалып келе қалдым екен мұнда? Өзімді өзім азапқа байлап беріп... Қазір ғой, қаладағы достарым Маркел мен Рафик қыздарды қасына алып паркте жүр... Ал сен энтузиаст отыр осылай сорың қайнап!».

	Терезенің кәсегін қиыстырамын деп жатып, бармағымды балтаға жаншып алғаным. Терісі мылжаланып, қан қақсады. «Осыны сылтау етіп, кешке қайтайын, – деп шештім. – Сонан соң бұл жерді желкемнің шұқыры көрсін!»

	Пұшайман болған бармағымды шүберекпен орап алып, ілбіп қозғалғансып жүрдім.

	Күн тақ төбеден шақырайғанда бақша жұмысшылары түскі тамаққа қайта бастады.

	Асты шифер лапастың астында ішеміз. Құрылысшылар бір бөлек, бақшашылар бір бөлек. Манадан бір жағы өзегім талып, әрең отыр ем, әйелдердің келе жатқанын көріп, бұрынырақ орын алуға ұмтылдым. Менің жаланып жетіп келгенімді аспаз әйел жаратпады. Ыдыс сүртетін орамалмен лапас астындағы шыбындарды желпи жүріп, көз қиығын қиғаштай тастады:

	– Немене, әкетіп бара ма? Алдымен ана бақшашылар ішеді. Еркек басыңмен итініп келіп тұрғанын. Қатыннан арман әлжуаз болармысың.

	Анадай жерде ошарылып тұрған жігіттер сылқ-сылқ күлісті. Өздері де тықыршып тұр, сонда да әдеп сақтаған түрлері.

	– Ол – городской. Байқап сөйлеңіз, апай.

	– Е, городской болса, одан әрмен. Бәсе, шашы жалбырап... Онан да мына баспананы бітірмеймісің. Елдің жатар орны жоқ.

	Шыдауын әрең шыдадым. Шаршаңқы кейіпте әйелге бұрылдым да:

	– Көп айқайламаңызшы. Менің шаруам жоқ онда. Қазір тамақ ішіп аламын да, кетемін, – дедім салғырттау ғана. Ақырын айтсам да, ермек қып екеумізге қарап отырған құрылысшылар да елең ете қалды. Наразы болатыны белгілі. Құрылыс бітпей, кім жібере қоюшы еді мені.

	– Не болып қалды? – деп, шар еткен үн аспаздікі. Одырайып маған қарап тұр.

	– Саусағын ауыртып алып еді. Соған бола! Хе, хе.

	Мұртты құрылысшы мазақ қылғандай кеңк-кеңк күлді. Өзгелер де ілесе жымыңдайды:

	– Әшейін айтады. Қалжыңы ғой...

	– Қараңыз да тұрыңыз, қалай кетпес екем. Ауырып әкетіп барады.

	Жібермейміз дейді еще!

	Қиқарлығым ұстап, қиқайып отырмын. Әлгінде ғана осы маңда менен жаман адам жоқтай біраз жерге апарып тастаған аспаз әйел орамалын желпіп, қасыма жетіп келді. Қоңырқай қатпа өңі сараң тершіп, кішірек көздеріне шіліңгір ыстықтың бір тамшысы дарығандай, жылып қоя берген:

	– Қай жерің, қане, көрсетші.

	Мен кір шүберекпен добалдай ғып ораған қолымды жеңіме басып, далдалаған болдым.

	– Бұны ауырсынатын кім деп тұрсыз? Бірақ, кірпіш көтеруге жарамайды.

	Әйел қоярда қоймай орауды шешіп, еті мылжаланған бармағымды көрді.

	– Қазір марганцовкамен жуып, орап берейін, – деді сосын. Сол екі арада бақшашылар да шайынып, үздік-создық бері қарай беттеген. – Бұрын мұндайды көрмеген бота тірсексің ғой тегі.

	Аспаз тамақ қамымен болып кетті де, бригадиріміз маған шұқшиды:

	– Әй, сенің жаңағың не сөз, ойының ба, шының ба?

	– Сізбен ойнап маған не көрініпті. Дәрігерге қолымды көрсетем.

	Екеуіміздің керілдескен үніміз столға жайғасқан әйелдердің де назарын аударды.

	– Не боп қалып еді? – деген әуесқой сыбыр да құлаққа тиіп жатыр.

	Жаңағы аспаз сорпа-суын таси жүріп, дауыстап қояды. Сөз мәніне қарағанда енді мені жақтаса қалыпты.

	– Өздері жетпегендей қолы ауырған баланы да жұмысқа қуалап...

	– Қайтер дейсің!.. Ер жігіт. Істесін. Мына қыз бала құрлы жоқ па? – деді толықтау кексе әйел. – Таңертең тәпкімен аяғын ұрып алып еді. Демал десек, болмай, ақсаңдап жұмыс істеп жүр. Қалай өзі әлі ауырмай ма? – деп орындық шетінде бір қырын жайғасқан қара қызға бұрылды. Жасы менен кішілеу болар, қысықтау көздерін мен жаққа елеусіз тастап, орамалын желпінген күйі басын шайқап қояды.

	Бәріне қолды бір сілтеп, кете берер ме едім, қайтер едім, егер де сол жерде сен кезіге кетпесең.

	Жаншылған бармағымды сылтауратып, қасымдағы жігіттерге кететінімді сездіріп ем, наразы үндерден бас көтере алмай қалдым.

	Бақшашы әйелдер де бейсаубат керіске әуестене зер салды:

	– Мына қыз құрлы жоқ па? Сомадай болып алып, қарашы өзін. Жібермеңдер. Құрығанда жатын орынды жөндеп кетіңдер.

	Мәселе мен күтпеген жерден аяқ астынан шешіле кетті.

	Түс қайта мен ішіне шаң толтырып салдырлаған Уазик машинасының ішінде селкілдеп кетіп бара жаттым.

	Бригадир екі күнге жіберді. Сөз ләмінен белгілі болғандай, оның түпкі мақсаты мені қайырып әкеліп, қайтадан жұмысқа қосу. Машинаның мені селкілдетіп отырып әкеліп, тастап кетуге тиісті жері – совхоз орталығындағы дәрігерлік пункт. «Иә, әкеңнің басы, барар Шөдең ол фельдшеріңе. Машинадан түскесін, шаңымды бір-ақ бұрқ еткізерімін» деген ойды бригадирге айтып жындымын ба?

	Айтпақшы, манағы аяғын жаралап алған қызды да менімен бірге машинаға салып жіберген. Жолға шыққаннан кейін неге екенімді білмеймін, манадан ширығып тұрған жүйкем босап, өзімнен өзім көңілденіп сала бердім. Көңілденгенім сондай – көлік ішіндегі тағдырлас бойжеткенмен тіл қатыса бастадым. «Бойжеткен» дегенге аһ бір сұлу екен деп, үміттеніп қалудың керегі шамалы-ау осы. Әкетіп бара жатқан ештеңесі жоқ, ауылдың кәдімгі тәмпіш танау, бидай өңді қызы. Бидай өңді болғанымен, күнге күйіп, жел қағып дегендей, бетінің әр жері қарала-торыалау көрінді. Тек көз тоқтатуға жарайтын мүшесі– үлкендеу қоңыр жанарлары. Әуеліде маған ұзын кірпіктері бұзаудікі сияқты көрінетін. Енді қарасам, ештеңесі жоқ, кәдімгі қою кірпік. Бірақ неге екенін қайдам, өзі ұялшақтау. Ұялшақ адамдар көбіне тартыншақ келеді ғой, жаңа әйелдер жабылып жүріп, өзін машинаға әрең міңгізді. Сондағы уәжі: «Бармай-ақ қояйыншы, өзі-ақ жазылып кетеді». Мені ғой, бригадир жібермей жатыр, ал мына қыз болса, кежегесінен кейін тартып, осынау ит байласа тұрғысыз айдалада өл десе, соны орындай салуға құлшына ұмтылатын түрі бар. «Дәрігерге көрінбесе болмайды, гангрена болып кетсе, қайтесің? Сенің жарақатың үшін мен басыммен жауап беремін» деп тұрып алды бақшашылар бастығы. Бірдеме етіп мына уазикті шақыртқан да сол көрінеді. Міне, қайырымдылық деп осыны айт, біздің бригадир ғой, жұмысшыға жаны бар адам деп емес, тек қара күштің иесі өгіз деп қараудан арыға бара ма десеңші.

	Бір қоста бес-алты күн бойы қатар еңбек етіп жүріп, осы қызды неғып байқамағанмын? Өзі былай ажары орташа, қалпы бостау, момақан болса да, адамға жұғымы бар жан ба деймін. Әлде осылайша тым жақын қатар отырып қалғаннан кейін бе екен?

	Әйтеуір онша жарасып кетпесек те, екеуіміз әңгіме тиегін әжептәуір ағытып тастадық. Бізді арлы-берлі лақтырып әкеле жатқан шоқалақ жолдың тез бітіп қалғаны әлде сондықтан ба екен?

	Уазик шоферының:

	– Әй, сачоктар, түсіңдер! – деген жарқышақтау даусы шыққан кезде шаң басқан әйнектен сыртқа қарай сығаласам, ауыл ортасында тұрған сияқтымыз. Тіпті дәрігерлік пункттің тура алды болмаса неғылсын. Манағы «Түскеннен кейін бір жөнімді табармын» деп, өзіме өзі берген уәдемнің қайда кеткенін білмеймін, бір кезде қарасам, Арыскүлге (тәмпіш танау қыздың аты ) ілесіп, мен де дәрігерлік пункттің ішіне кіріп кетіппін.

	– Сіз бірінші кіріңіз, – дейді қыз мені алдыға жіберіп. Баяғы ұялшақтығына басып именіп тұрғаны белгілі. Жұрттар жақтырмай, көкжалқау, сачок деп кемітсе де, жігіті атым бар емес пе, әйел баласының алдына түсіп, мені не қара басыпты.

	Қолымды тазалатып, байлатып, қайта шықсам, дәлізде бірге келген тағдырлас бойжеткеннің көлеңкесі де жоқ. «Мені тосуға ұялып тайып тұрған ғой. Әлде түсінігі осындай топастау ма екен? Сау бол деуге де мәдениеті жетпегені ме?» деген оймен, сыртқа шықтым. Жан-жағаыма қарап шамалы тұрдым да, ілби басып жүре бергем. Сөйтсем, анадай жердегі шағын дүкеннен шығып Арыскүлім келе жатыр. Жаралы башпайлары ауырта ма, аяғын бір түрлі имене басады.

	Кейін білдім, қыз мені тосып тұруға шынында да ұялып, әдейі дүкенге кіріп кеткен екен ғой. Соның ішінде тұрып, көзінің бір қиығымен дәрігерлік пункттің есігін күзеткен. Оны маған кейін Арыскүл емес, дүкенші әйел айтты.

	– Қане, маған сүйеніп жүр, – деп, қызды қолтығынан демеп, икемдей бердім. Сол-ақ екен, қолын шоқ басып алғандай ары қарай шоршып түскені. Екінші қайыра талап қылғанымда:

	– Арман, керегі жоқ. Ауыл іші ғой, жұрт көріп қояды, – деді шынымен қысылған түр танытып. Жаңағы қолына тиген шоқ енді алыстан шарпып кеткендей лез арасында бидай өңі қызғылттанып шыға келді. Менің ықыласыма бар берген жауабы – қолындағы түйіншегін ұстатқаны.

	Бірі қолын, екіншісі аяғын ораған екі жаралы ауылдың шаң басқан көшесімен асықпай аяңдап келеміз. Абырой болғанда, көшеде ошаң еткен тірі жан көрінсе неғыл дерсіз. Жан-жағыма жіті көз тастап келемін. Бір кезде анадай жердегі көлденең қисық көшеден бір арбалы қиыстап өте берді. Боқтампаздықтан әбден жуандап кеткен зор дауысымды аяймын ба, айқайлап, солай қарай тұра жүгірдім. Қалпақ киген екі бала екен, өздері пысынап терлеп отыр, біреуі күнге әбден тотығып, қап-қара болып кетіпті.

	Арыскүлді арбаға демеп отырғыздым да, делбені алып, қағып-қағып жібердім...

	Қаладан жаңа келген жігіттердің бір әдеті – аяқтарының басы қайқайып, ауыл қыздарын менсінбей қалады ғой. Шәрлі жердің көлеңкеде өсіп, тал бойын күтумен айналысатын кербез сұлуларымен салыстырады да, ауылдың шаруа баққан балпыаяқтары көздеріне тым жадағай, жұпыны болып көрінеді. Мұны айтып отырған себебім – өз басымда бар жағдай. Дала қосында жүріп алғашқыда Арыскүл сияқты қыздарға анадайдан пысқырып қарамауымның себебі де осында жатыр-ау.

	Сол күні кешкісін Арыскүлдің үйін төңіректедім. Бригада басына қайта келуіме кім себеп болғанын ондағыларға жария етпегенім ақылдылық болды ғой деп ойлаймын.

	Екеуіміз кешкісін қыдыруға шығамыз. Қыдырғанда қаладағыдай мұнда саябақ немесе гүлзар бар дейсің бе? Үсті-басымызды шыбын-шіркейге, масаға шақтырып, пісіп кеткен шалғынды жапыра әрлі-берлі жүре беретініміз сондықтан.

	Көкірек қамауында дүбірлескен қос жүрек өзіңдік ділмен екеуара ғана үндесіп, ұғысып жатқандай. Байып батқан күн сұлудың құбақан нұрын ашқарақ аспан жұтып қоймай тұрып, келбетіңнің көз қуандырар құдіретіне қанып қалмаққа тырыстым.

	...Көңіліне келмесін, керемет дейтіңдей көрікті емес едің. Ер атаулы ессіз емірене, еріксіз тамсана сұқтанар үр сипатты сұлулық үстірт қана сылап-сипап өте шығыпты. Ұшыратқанымда – алғаш айқын аңдай алмаған екенмін: болмыс-бітімің, жүріс-тұрысың жасаңдылық атаулыдан алыс, көңіл иітер ізеттілікке бейім екен. Мен сол жолы сенің тұла бойындағы бұйығып жатқан, селқос сезімді сергітіп жетер әдеміліктің негізін тек жұғыса келе, түсінгенімде, қайран қалғаным жадыма оралса, қазір де қарадай қысыламын.

	Сені ұшырату арқылы мен өзімді өзім енді танығандаймын. Баяғы ұрда-жық сотқар, парықсыз да жауапсыз Арман қайда кеткен десеңші. Менің осы аз уақытта өзгеріп шыға келгеніме себепкер жан... енді осыны атап айту керек пе? Сені қаншама жақсы көрсем де, жігіттік намыс дегеннің желкемнен тартып жібермей жатқанын көрмеймісің. Кейбір жігітсымақтардың сезімталдығына жоғарыдан мысқылдай қарап, мимырт тіршіліктеріне, мияулаған қалыптарына мысқылдай күлуші едім. Енді келіп сол кепті өзім кигенім қалай?..

	Жұмсақ жымиыспен шырайланған күнқақты өңінде әлі оянбаған уыз таңның шапағатты тазалығы тұнып тұр екен. Қазақ қыздарының көбіне тән дөңгелек жүзінің қызғылтым әрі шымылдығына әлгінде ғана жасырынған күн сұлудың аманат жұғыны іспетті. Күн ұзақ далада жүріп, қарасуыққа қақталған бетіңнің ұшы аздап жарылыпты.

	Қолыңды ұстадым: қара жұмыс қажаған алақандарың қатқылдау, әрі ыстық та: сен дәл осы тұрған қалпында да мынау күллі тірлік иелерінің бастау-байлығы табиғат ананың өз алақанында әлпештеп өсірген аяулы бойжеткенісің. Осы жұпыны күйінде-ақ маған қымбатсың.

	Еңбек есейткен қимыл-қозғалысың көктемнің көкірек сарайыңды ашар ерке самалындай желпінген еркіндікке толы.

	Сен күлсең, маржан тістеріңнің арасынан шадымандық әуезін айналаңа шашу етіп, алаңсыз ақтарасың. Жадырап атқан көктем таңындай жан қуантар сәтіңнің бірі осы.

	Сен қабақ шытсаң, нөсер үйірген қара бұлттай қошқыл түске қасындағыларды да амалсыз кіріптар етесің. Қысқасы, бар бітімің ару табиғатпен ажыраспастай болып астасып жатқандай көрініп едің маған.

	Егер қазіргі күн мен түн орын алмасып жатқан бейуақ шақта да жалт беріп жоғалсаң, төңірек өгейсіп, елегізіп қалардай.

	Кеш аунап барады. Бейуақ шақтың салқын самалы шайып, тоңази бастаған білегіңе алақанымды жылжыттым: терісі шытынап, жарылса да, түрпідей жайсыз тиген жоқ. Керісінше, жұмыспен жұмырланған қонырқай білек қуатты қарапайымдылықты, қарапайымдылықтың сұлулығын ұрандамай, ұяла жария ететіндей.

	Кешкі тылсым шақтың қымсыныңқы құпиясын көмкеріп үлгерген қою кірпікті жанарларың жігіт бойындағы жалған, лақпа сезімдерді жұлып тастау үшін жаралғандай еді.

	«Асылы бояуға үйірсек болу сұлулық мұқтаждығынан туатын құбылыс-ау» деп ойладым мен. Жігіт жанын жадыратар табиғи тазалығыңа /ол тазалық дегеніміз сұлулық серісі емес пе/ опа-далапты жуытпай, аман сақтағаның үшін; жан дүниенді жасаңдылыққа жаулатып алмай, ақ шаңқан қалыпта кірпияз күткенің үшін; адамгершілік асылдарын шашау шығармай, пәктік шарасында мөлдіреткенің үшін... үздіге ынтықпасқа, ынты-шынтыммен рухани байлығыңа ұмтылмасқа шарам қайсы?

	Ымырт үйірілді. Кеш артын қуалай жүгіріп еткен сусыма самал сылаң қағып барып тыншыған. Қоңыр кештің аспан етегінде аялдап тұрған соңғы шұғыласы түн аранына жұтыла беріп, жақұт жұлдыздар шашты.

	...Осылай тура берсек деп ойладым. Сені сүймей, тіпті құшырланып құшақтамай да, ашық әлемді жамылған күйі екеуіміз ғана егіз тұра беруге құлықтымын. Дәл қазір қандай да бір қимыл жасасам, осы әдемі күйді күйретіп, тұнық сезімдерді шайқап алардай шайлығатын секілдімін. Бар бітірген шаруам түнгі қарашықтарға имене үңілгенмін: төбемізден быжынап төніп тұрған сансыз жұлдыздың қос ұшқыны жанарында дірілдеп тұр екен.

	Жеңіл ғана күрсіндің де, басыңды иіп әкеп, кеудеме тапсырдың...





ЕРКЕГҮЛДІҢ ЕКІ КҮЙЕУІ


	(Әңгіме)



	– Бес жыл болды, – деді Арманбек күрсіне тіл қатып. Сәл тыныстап алды да, құлаққа жетер-жетпес бәсең үнмен тағы бірдеңені күбірледі.

	Өз ойына өзі шомып, бей-жай күйде отырған Еркегүл әдепкіде бұл сөздердің мағынасын түсінген жоқ. Күйеуінің өзіне суықтау көзбен үнсіз бажырая қарағанын сезді де:

	– Не дейсің, неменеге? – деді кідіре сөйлеп. Тақ еткен қысқа ғана жауап:

	– Не, ұмытып қалдың ба? Сенің Қабыкеновтер әулетіне келін болып түскенің.

	«Аһ, құрығыр-ай, не деген иісалмас едім. Есімнен тарс шығып кете қалыпты ғой. Мұның артында анау әңгіме тұр ғой... Сол тұр ғой, қап, әттеген-ай!».

	Еркегүл өз ырқынан тыс лып етіп орнынан атып тұрды. Күйеуінің қасына қалай жүгіріп барғанын да байқамай қалған. Бес жылдық мерейтоймен құттықтап емес, жұбата сөйлеп, көңілін алаңдатып, бірдеме айту керек сияқты. Бірақ аузына жібі түзу оңды сөз түсе қояр деген не?

	Ас-су қамымен жүріп, анда-санда көзінің астымен жасқана қарап қояды.

	Күйеуінің қабағын алыстан торыған түрі.

	Шай үнсіз ішілді деуге болады. Шай емес, әркім өздерінің суық ойларын кері жұтып отырғандай. Орындарынан тұра бергенде, Арманбектің кеудесінен тағы да «уһ» деген ауыр леп сыртқа тепті. Жас еркек адамға, тепсе темір үзетін атан жілік сымбатты жігітке жараспайтын ауыр күрсініс. Ыдыс-аяғын салдырлата түсіп, теріс айналған Еркегүлдің жанары мұнартып кетті. Ас үйдің қабырғасындағы шағын айнадан байқағаны – қысықтау көздерін оңай толтырып үлгеріп, төмен қарай дереу лықси жөнелген жас тамшылары.

	Арманбектің дәл қазір жанын жегідей жеп, тынысып тұншықтырып, булықтырып тұрған арманның не екенін атап айту шарт емес. Қолымен қойғандай бәрі белгілі жайт. Үйде оңаша қалған жас келіншек булыққан күйін одан әрі тежей алған жоқ... Бар ащы зары, іштегі күйігі сыртқа қарай лап етті де, запыран болып ақтарылды.

	Арманбекке не өкпе бар? Бес жыл бойы төзіммен күтуде. Бірақ күткені көрінер емес.

	«Қайтесің, тағдыр ғой» – деп, тікелей тағдырға жаба салуға болар еді. Үлкен кісілер, ағайын-туғандар солай деп айтып та жүр. «Әлі жассыңдар, болашақтарың алда» – деп, жұбата сөйлейтіндер де аз емес. Иә, жиі айтылатын жаттанды сөзге не дауа? Десе дей берсін. Бірақ...

	Иә, бірақ бұның тағдыр емес екенін, бар кінәнің өзінде екенін Еркегүл ғана біледі. Соңғы сыныпта оқып жүрген жылы. Жастық жігер, асау сезім ақыл-сананы тұмшалап, билеп алып, өктем билік құрып тұрған уақыт. Мектептің соңғы жылы жас жігіттердің арасынан жұбын таба алмай, жеке-дара саяқсып жүрген бойжеткен жоқтың қасы десе де болады. Әкетіп бара жатқан ерекше қасиеті айғайлап тұрмаса да, Еркегүлдің де қол ұстасқан жігіті болды. Кім екенін, қайдан шыққанын, аты-жөнін тәптіштеп айтудың қазір қажеті не? Әйтеуір бірінсіз бірі тұра алмайтын сияқты еді. Ауылдың бой жете бастаған көп қыздарына тән тіршілік. Ағаларын алыстан айналып өтіп, шешесінен шеттей қашып жүріп, мұғалімдеріне де із тастайтын дәлелсіз себептер айтып... кешке қарай жиі-жиі кездесуге шығушы еді. Бір-біріне тартқан албырт асау сезім, көзсіз құштарлық артынан неге апарып соғатынын... түсінбеді деуге болмас, бірақ мәніне жете көз салмаған сияқты.

	Мектепті бітірісімен-ақ сезіп еді жағдайының қиындағанын. Жүрген баласы оқуға түсемін деп, абитуриенттердің алдыңғы легімен алыстағы қалаға аттаныпты. Бар сенгені, болған сырдың бір түйірін тастамай ақтарып айтқаны, ағарып айтқаны – өзі жастайынан жақын көретін немере әпкесі. Оның кесімі жалғыз-ақ болды: «Құтыл, өзім көмектесем, масқара болатындай ештеңе жоқ, болашағыңды ойла». Тығырыққа тіреліп, одан шығардың амалын таба алмай аласұрған жас қыз үшін әпкенің айтқаны ата заңнан кем болған жоқ. Көзді жұмып, тәуекел етті. Өзінің сол бір ауыр күндердегі бар ойы, ышқынған жалғыз мақсаты да сол болатын. Аудан орталығындағы бір дәрігер арқылы ешкімге сездірместен... түсік тастатты.

	Бұдан кейінгі ойы кідірместен, өзінің көзін құрту болатын. Сонан дереу маңдайға алғаны – қала жақ. Алматы емес, Астана емес, таныстары аз кездесетін басқа қала. Жастықтың екпіндеген жігерлі күндері уақыттың да, қыздың да аяқ-қолын жерге тигізбей алға қарай дедектете жөнелді.

	Қызығы, думаны мол студенттік шақ. Бірде тоқ, бірде аш қызықты күндер. Сонан соңғы курста Арманбек екеуі бір-біріне алыстан көз тастасты. Сымбатты денелі, қабағы қалыңдау, шықшыты кең сұрша жігіт бойы жұмбаққа толы тылсым жан секілді. Біреуден ілгері, біреуден кейін көрінетін қарапайым қалпында Еркегүл де ажарсыз қыз емес. Бойындағы бар міні көзінің қысықтығы болмаса, оның да амалын тауып, бүгінгі күннің талаптарына сай келістіріп бояп қоятын.

	Оның бәрін қойшы, үйленгендеріне, міне, бүгін тура бес жыл толыпты. Бірақ үйдің ішінен былдыр-былдыр бөбек үні неге естілмейді? Неге бақырып-шақырып аттандап жылап, есік пен төрдің арасын ыбырсытып жататын бала жок. «Тағдыр» деседі тағы да үлкендер. Сол тағдырдың осынау ауыр үкіміне Арманбек те мойын ұсынған сынайлы. Тек ауыр күрсінісі, келіншегінің бетіне тік қарай алмай, алып қаша беретін тұнжыр көзқарасы. Сол күні кешкісін күйеуінің көтеріліп басылып тұрған апай төсін құшақтап жатып:

	– Арманым, – деді Еркегүл ақырын ғана. Дауысы әдеттегіден жіңішкіре түсіп, бір түрлі нәзік шықты. — Осы біз бала асырап алсақ қайтеді?

	Ауыр мінезді жігіттің қастары дір ете түскендей болғанымен, бірден жауап бере қойған жоқ. Төбедегі көзге көрінбес асылын түгендегендей шалқасынан ұзақ жатты да:

	– Рас, мынауың идея екен, – деді қаттырақ дауыстап. Екеуі осы мәселені қанша сөз еткенін кім білсін, әйтеуір ұзақ сөйлескен сияқты. Талығып барып түннің бір уағында ғана көз іліктірген.

	Әңгімені ұзаққа созған жоқ. Әрқайсысы өз ата-аналарына хабар салып, ақылдасқан болды. Тіпті олардың акылдарының бұл жерде қажеті де шамалы сияқты еді. Бөбекхананы асықпай аралап жүріп, ақыры дегендеріне қол жеткізді-ау, екі айлық қыз бала. Дәрігерлердің берген қорытындысы бойынша, денсаулығы жақсы.

	Сол-ақ екен, үйдің ішіндегі неше жылдан бері қабырғаларды керіп, сіреп тұрып алған ызғарлы тоң лезде сейіліп сала берді. Қабағын қарыс жауған беймәлім көңілсіз көлеңке де әлдеқайда зым-зия жоғалғандай. Екеуі де мәз-мәйрам. Жас нәрестемен бірге ілесе кірген қат-қабат қалың шаруа да үйдің ішін үйірімен толтырып жіберген. Жас баласы бар отаудың бел жаздырмас белгілі қарбаласы.

	Әсіресе төбеден төнген қара бұлттай бір-біріне тақаса түйіліп, түйісіп жатып алған қалың қабақтардың жазылғанын айтсаңшы. Бұрынғдай күрсіне бермей, күліп сөйлейтін Арманбек енді мүлде басқаша жан сияқты. Өзі айтқандай, Қабыкеновтер әулетінің бақытты бір шағы еді ол. Бірақ, амал не, ол шақ ұзаққа созыла алған жоқ. Бірер ай өткеннен кейін Арманбектің Маржанға (кішкене қыздың атын жас жұбайлар өздерінше осылай қойған) деген мейірімі сарқыла бастады. Енді бұрынғыдай көп қолға ала бермейтін болған. Алғашқыдай есіктен арсалаңдай кірген бойы жаялықта жатқан бейкүнә нәрестенің асты-үстіне түсіп еркелетпейді. Мейірлене келіп, мекірене иіскегенін де Еркегүл байқамайды. Әлде бала ұнамай жүр ме екен деген оймен суыртпақтап сыр тартып көріп еді, естіген жауабы біреу-ақ:

	«Бәрі прекрасно, тамаша, тек әншейін...». Бар гәпті бүгіп, тұншықтырып жатқан сол «әншейінде» деген сөзі сияқты.

	Кішкене Маржанды айтасыз. Арманбектің үйдегілермен қарым-қатынасында басқа да бір өзгерістің лебі еседі. Оны Еркегүлдің аңғарғаны бірер күннен кейін. Сөйтсе Арманбек бұның өзіне де салқын тартып қалғандай. Алғашқыдай еміреніп әкетіп бара жатпаса да, анда-санда «Еркеш... Ерико» деп келіншегін алдына отырғызып, еркелетіп тұратын. Көңілі түскенде әлуетті, мығым қолдарымен қыса құшақтап, жоғары серпітіп алатын. Бала көтермей жүрген жылдары «Уайым қылма, әлі жаспыз ғой...» деген сипаттағы жұбату сөздеріне қанжығасында даяр жүруші еді...

	Ал соңғы айларда... бір түрлі суысып, сыртын беріп, сырғақсып жүр. Тағы да ана бір кездердей уайым басқан сәтіндегідей тартына сөйлеп, жоқтан өзгеге тарыла қалады. «Әлде... Әлде... намыстана ма екен? Өзінен болмай, асырап алғанына... Біреулердің айдап салуы да мүмкін-ау».

	Еркегүл осы соңғы болжамына берік тоқталды. Иә, былай қарап тұрсаң, басқадай себебі жоқ секілді. Өзі ашылып ештеңе айтпайды. Бір мәселені екі рет сөз қылуды жақтырмайтын күйеуінің мінезі өзіне белгілі. Ақырып жіберіп, беттен ала түсуге әзір. Мылжыңдап сөйлей берсең, түп-түгел өзіңді кінәлі етіп шығарып, ағаш атқа оп-оңай мінгізе салмақ. Мұндайда Еркегүлдің ұстанатыны – аш бәледен қаш бәле қағидаты.

	Үйдің іші нәрестенің қыңқылына толғанымен, сұрғылттанып алған сүреңсіз күндер қайта басты. Әйтеуір Еркегүлдің ойын бөлетін — қазіргі алданышы. Жұмысынан баяғыда-ақ декретті демалысқа шыққан ол ендігі уақытының қалай өтіп жатқанын ажыратуға дәрменсіз. Маржан да ширап, әпіл-тәпіл жүруге қам жасағысы келетін сияқты.

	– Тұсауын кесу керек, – деді бір күні Еркегүл. – Қай күнге белгілесек екен, Арман?

	Тұнжыраңқы кезде күйеуінен қолма-қол жауап алу оңайшылыққа соға қоймайды. Дегенімен, келіншек бұған мойымастан, сәлден кейін әлгі сұрағын тағы қайталады. Ақыры естіген жауабы тым мардымсыз болып шықты:

	– Білмеймін... Өздерін шешіңдер, бұл өзі әйелдердің шаруасы емес пе? Осыны айтты да, Арманбек қолындағы пульттің нүктесін басып, жалп-жалп еткізіп телеарналарды ауыстыра бастады.

	Ұзамай шағын отаудың шатқаяқтап тұрған әлсіз шаңырағына жай түсті. Жаздың әдемі бір күнінде Арманбек әдеттегісіндей төмен қарап, тұнжырап отырды да, кесімді сөзін бір-ақ айтты:

	– Мен кетемін, – деді жуандау дауысы дірілдеңкіреп. — Сөйтпесе болмайтын болып тұр. Маржан екеуің бірдеме қып күндеріңді көрерсіңдер. Өзім де көмектесіп тұрамын ғой.

	Балалы болғандарына жарты жылға жетер-жетпес қана уақыт өткен, нәрестелік өмірдің ыстық-суығы әлі басыла қоймаған, керісінше, қызығы көбейе түскен кезде өзін бұрынғысынан әлдеқайда бақытты сезінудің не оғаштығы бар? Кеудесі күмбірлеп, күй шертіп тұрмаса да, Еркегүл алақайлаудың аз-ақ алдында емес пе еді? Сондықтан Арманбектің мына сөзінің ашық күнгі найзағайдан несі кем? Біреу құлақ шекесінен жақсылап тұрып қондырып жібергендей тәлтіректеп барып, диванға гүрс ете түсті. Қайта Маржанның қолында болмай, манежде жатқандығын айтпаймысың. Ішкі жағынан шыңғырып жеткен әлде бір үн: «Жоқ, олай емес. Мүмкін емес», деп атой салып аттандап тұрғандай. Көз алдының қарауытып, айналасының жалқы сәтте ғана шыр айналып, шырқырап кеткені несі?

	Құдай басқа қатынның басына бермесін, еркектің миына кету туралы ой түссе, біткені екен ғой. Артынан естісе, әңгіме былай болыпты.

	Арманбек қыз-келіншектің көзінен қаға беріс тасада қалатын жігіттердің санатынан емес. Өзі бедеу әйелдің күйеуі болса, басқа біреуден белін суытпай, салаңдап қалай бос жүрсін. Маржанды үйге әкеліп, мәре-сәре болып жатқан кезде бұл әңгімені естуте Еркегүлдің мұршасы бар ма еді. Сөздің қысқасы, бұлардың үйіне нәресте қалай кірді — Арманбектің Еркегүл білмейтін нақсүйерінің де аяғы солай ауырлапты. Перзентханаға түскені жуырда ғана.

	Сөйтіп бес жыл бойы сарыла күткен баласына жуырда ғана қол жеткізіпті. Бала болғанда қандай – балпанақтай кәдімгі ұл. Тек оны сыйлаған – некелі келіншегі емес...

	Еркегүлдің қолынан не келеді? Бақырып-шакырып қанша жылағанмен, бет алған жағынан күйеуді енді қайтара алмайсың. Бұл күндері Арманбек – күйеу ғана емес, бақытты әке де ғой... Бәлкім, ол өзінің шын шаңырағын жаңа тапқан шығар. Жүрегімен жақсы көретін сүйікті адамы, ол өмірге әкелген өзінің бел баласы... Енді не керек? «Қайт үйге» деп жата калып, жалбарынудың қисынсыз екенін Еркегүл жақсы түсінді.

	Алданышымен өткізген уақыт қиыншылықсыз болды деп айта алмайды. Бірақ Еркегүл бәрібір өзін сорлы алам ретінде сезініп көрген емес. Кішкене ширап, жүруге жарасымен-ақ, Маржанды балалар бақшасына өткізді. Көп нәрсені көңіліне алмауға тырысып, бұрынғы атқарып жүрген қызметіне де құлшына кіріскен. Сонан бір күні...

	Иә, оқиғаның бәрі осы бір күннен басталады ғой. Бір күні Маржанды балабақшадан әдеттегідей жетектеп алып шыға берген. Қоршаудың сыртында бері қарай күн сала қарап, бір жігіт тұр екен. Қасынан өте берген Еркегүлге бас-аяғы жоқ:

	– Сәлеметсіз бе? – деді жайраңдай амандасып. «Таныстардың бірі болар, кара басып танымай қалғаным ба?» деген оймен келіншек әлгі азаматқа еріксіз бұрыла қарады. Құр ернін жыбырлатқаны болмаса, дұрыстап амандасқан да жоқ. Бейтанысқа үңіле түскен қысық көздерде – «Бұл кім?» деген жалғыз сауал ғана. Қанша қадалғанымен, шырамыта алар емес.

	– Кешіріңіз, – деді әлігі жігіт жанасалай жүріп. – Көңіл-күйіңіз жақсы ма? Танымағаннан кейін бе, Еркегүл енді тіктеу кетті:

	– Менің көңіл-күйімнің сізге керегі қанша? — деді қатаңдау үнмен. Сол кезде басына бір ой сақ ете қалған: «Апырым-ай осыны... Арманбек жіберіп жүрмесе, қызын көріп, жағдайын біліп кайт деді ме, солай-ау шамасы». Осы ой басына келуі мұң екен, Еркегүл жүрісін жеделдете түсті. Сүрініп-қабына бастаған Маржаннын қыңқылын қараған жоқ. Кейіндеп артта қалған жігіттің:

	– Қарындас, неге қаштыңыз? Сөйлесейін деп едім... – деген дауысына қайырылмады.

	«Дәл солай екен. Арманбектің жансызы ғой... Менде несі бар десеңші. Кетті ме екен, енді жайымен жүрсін. Артымнан біреуді сүмеңдетіп салып қоймай».

	Ертеңгісін балабақшаға келсе... міне, ғажап! Тағы да сол жігіт, жай жүрген жоқ, Маржанды жетектеп алыпты. Қасында тұрған топ тәрбиешісіне де назар аударар емес.

	– Неңіз бар сәбиде? Біз сізді танымаймыз ғой, – деді Еркегүл алыстан-ақ ышқына айғайлап. — Бөтен адамды неге жолатасыз? – деп тәрбиешіге де ұрсып тастады. Бірақ бұған селт етіп, айылын жиған жігіт байқалмайды. Қайта масайрап, өзінше қалжың қағыстырған болып жатыр:

	– Қызыңыз тамаша екен! Тіфә-тіфә... И шешесі де жаман емес. Бірақ, жұтынып тұрған осындай тамаша келіншекке ашушаңдық жараспайды екен.

	Өзі бір шамданып шамырқануға асықпайтын терісі кеңдеу жігіт болар. Дудыраңқы қоңыр шаштары тарақпен араз ба, немене, берекесін кетіріп, үдірейіп тұр. Тіпті түптері шылқылдай аққан терімен сыбағысып қалыпты. Киім киісі де олпы-солпылау. Бірақ осынау келіссіз нұсқасына қарамастан, екі езуі екі құлағына жетіп, мәз. Еркегүл қанша шаптыққанымен жігіттің қолындағы қызын жұлып алуды әбестік санады. Сосын жаймен ғана:

	– Біз үйге қайтатын едік, — деп, Маржанды екініші қолынан ұстай берген.

	Жігіттің түр-түсіне мұнан кейін дұрыстап қараған да жоқ. Келіншектің бір қайран қалғаны әлгі бөтен кісінің қасында Маржанның өзін-өзі ұстауы болды. Әдетте қалпы анадайдан көрінісімен-ақ, өзіне қарай «Мамалап» тұра жүгіретін қызы қазір аттандап, әлекке түскен жоқ. Бұны бас салып құшақтауды да ұмытып кеткен сияқты.

	Сол күні әлгі бейтаныс жігіт қояр да қоймай бұлармен ілесе жүрді. Аты Жантас екен. Орта бойлы, олпы-солпы етжеңділеу жігіт. Жайраң қағып күлген кезде баладай мәз болуға бейім екендігі байқалады. Бойынан ескен тері иісінен Еркегүл сәл-пәл тіксініп қалғандай болды. Бірақ алғашқы күндегідей құйындай ұшып, безіп жоғалған жоқ.

	Келесі күні балабақшаға барар жолда басына келген ой «Тағы да тұрған шығар» болды. Бірақ ол күні Жантас көріне қоймаған. Балабақшаға келе жатқан сайын енді Еркегүлдің өзі соны іздейтін сияқты ма қалай?

	Күндердің күнінде Жантас келіншекке гүл ұсынды ғой. Өзі Арманбек сияқты емес, сөзшең жігіт екен. Жүйесіздеу болғанымен, балпылдай сөйлеп, айтатын әңгімесі бір таусылмайды.

	Сонан не керек, сол жылдың күзіне қарсы шамаданын көтерген Жантас Еркегүлдің үйіне кіріп алды. Жүрегінің түбінде осынау қарапайым да ақкөңіл жігітке деген бір нәзік сезім оянғандай. Жантастың ұсынысына қарсы болмағаны да сондықтан. Бейне бір жаңа үйленген жас қалыңдықтай қайтадан қутың қаққан келіншектің жүзі баяғындай нұрланып сала берген. Бұған дейінгі өмірінде Арманбек есімді мінезді азамат болмағандай. Жар төсегіне бұрын-соңды жатып көрмегендей. Жантастың алғаш оңашада жақындасуынан тұла бойы қалтырап, басына ноқта салынбаған байталдай дір-дір етті...

	Екеуі үй болысымен-ақ жақсы тіл табысқан секілді. Әне-міне дегенше ыстық-суығы басылмаған жарты жыл да желіп өте шығып еді. Жантастың өсіресе кішкене Маржанға деген ықыласы ала бөтен. Балабақшадан барып өзі алады, өзі әкеледі. Үйге келгесін, өзі тамақтандырып, өзі ойнатады. Тіпті ай-шайға қарамай, сәбиін ваннаға салып, шомылдыратын да өзі. Еркегүлдің жұмысы бірден жеңілдеп сала берді. Бір рақатты сезімнің әлдиінен арыла алар емес. «Қандай балажан жігіт, – деді ішінен таң қалып. — Арманбек өктем, мықты болғанымен, мұндай балажан емес еді ғой».

	Бірақ келе-келе байқағаны — Жантастың өзіне ептеп салқындай бастағаны. Салқындағанда бұған қатты сөйлемейді, қолынан итермейді, мін тағып, мыңқылдамайды. Жымия қарап қойып, жүгіріп жүргені. Салқындады дейтіні – әңгіме түнгі мінез-құлығында болып тұр. Алғашқы арыны басылып қалған ба, немене, түнде жатысымен, бас салып құшақтауды азайтқан. Емірене сүйіп, емексітуге айқара жатқызып қойып, аймалауға да әуес емес. Кыңқылдағандай бәсең үн шығарып, жанына жақындаған келіншектің нәзік білектерін ақырын ғана итеріп тастайтынын қайтерсіз. Сөйтіп теріс қараған күйі әңгіме айтқан болып жатып, қолапайсыз түрде қор ете түседі.

	Кетер алдында Арманбек те сөйтті емес пе? «Әлде... Әлде бұның да біреуі болып жүрмесін» деген ой сақ ете қалды Еркегүлге. Бұрынғыдай емес, күйеу мәселесінде аузы күйіп, тісі шығып қалған келіншек бір түні Жантасты сауалмен аулап, ес жиғызбастан, бұрышқа тықты.

	– Шыныңды айт! — деді ақыры мәселені төтесінен қойып. – Сенің біреуің бар ғой, ә?

	– Бары қалай? Біреуі несі? — деді Жантас сол теріс қарап жатса да, басын көтеріп.

	– Сенің сүйген бір адамың бар-ау? Қыз ба, келіншек пе, әйтеуір біреу. — Күйеуінің үндемей кідіріп қалғанын көрді де, Еркегүл одан әрі бастырмалата түсті. Оңға-солға бұлталақтап бұрылуға мұрша берер емес. Бастырмалай қойылған сұраққа жауап беруден басқа амалы қалған жоқ еді Жантастың. Сөйтсе әңгіме былай болыпты.

	Вахталық әдіспен Атырауға барып-келіп жұмыс істеп жүріпті. Төлейтін айлығы мол болғандықтан, бұл жұмысқа сұранушылар жыртылып-айырылады. Әйтеуір жігіттерден қалмай жүріп, Жантас та бригадаға іліккен. Бір жаманы — вахтамен жұмыс істейтіндер төрт-бес айға бір-ақ кетеді екен. Жолға шығар алдында Жантастың сөз байласып жүрген қызы екіқабат болып қалады. Қайта айналып келгенше босана қоймайтын шығар деп ойлаған Жантас бастапқыда телефон арқылы хабарласып тұрған. Кейін ол қыздан мүлде дерек болмай кетеді. Вахталық жұмыс уақыты бітіп, шағын қалаға кайта оралған Жантас дереу сүйген қызын іздеуге кіріспей ме. Еш жерде із-тозы жоқ. Ақыры бір таныстары арқылы қыздың дерегіне қанығады. Республиканың жаңа астанасы Астана қаласында мәдениет ошақтары кеңінен дамып келе жатқан кез. Жантастың қызын сондағы мықты бизнесмендердің бірі мейрамханада би билеуге шақырған екен. Аяғы ауыр бойжеткен баласын босана салып, алды-артына қарамастан, дереу солай қарай аттаныпты.

	Ал бала... Баланы осы қаладағы перзентханада қалдырып кеткен көрінеді. Астанаға бармай тұрып, Жантас жанұшыра сәбиін іздемей ме. Перзентханада да, тастанды балаларды паналататын бөбекханаларда да бұрынғыдай тек тіркеу журналына ғана жазумен шектелмей, жазбаларды дереу компьютерге де енгізіп тастайды екен. Сондықтан, Жантастың өз сәбиін тауып алуы онша қиынға соға қоймайды. Шешесінің аты-жөні, туатын мезгілі белгілі. Ақыры ізбен қуалай отырып, ол сәбиді Еркегүлдің асырап алғанын біледі. Бірақ заңды түрде әкесі болып саналмайтындықтан, баланы меншіктеуге Жантастың ешқандай құқығы жоқ еді. Ойлап-ойлап тапқан бір амалы – басы бос келіншекке үйленіп алу болыпты.

	Осы әңгімені естінеде Еркегүлдің кеудесін әлдебір жіңішке нәрсе тіліп өткендей болды. Жанына батқаны — Жантастың махаббатпен емес, есеппен үйленгені. Екінші жағынан алып қарағанда, байғұс жігіттің жазығы да жоқ. Көкек анадан туған жалғыз қызы үшін жанұшырып жүр.

	Сол күннен бастап Еркегүл қатты өзгерді. Баяғы Арманбектің ізімен тұйықталып, тұнжырай түскендей. Көп ойланды. Сарсылып жатып, талай таңдарда ұйқысыз атқызды-ау. Сол ұйықысыз түндер оның бір нәзік сезімін нығайта түсуге қызмет еткен екен. Оны күйеуі вахталық жұмысқа тағы аттанған кезде сезді. Күндер санап, күн аралата телефонмен сөйлеседі. Сөйлескен кезде тек кішкене Маржанның ғана емес, менің де жағдайымды сұраса екен, көңіл-күйімді білгісі келсе екен, жан дүниемнен хабар алуға ықылас танытса екен деп тілейді.

	Кім біледі, мейірман әке қандай махаббатқа да бейім шығар. Әйтеуір қайырымды жанның қатігез боларына көңіл сенбейді.





КӨНБІС БӘЙБІШЕ




	– Әй, немене, көрмегелі талай заман болды ғой, мен әбден мезі қылған жандай неге қашқалақтайсың? Қойшы әрі тіпті, мінезі ауыр деген сайын қайтеді-ей, – деп Сәнімгүл әңгімеге қаныға алмай, қаны қайнауға шақ тұр. Оның мылжыңына құлақ құрышын қандырып, рахаттана тыңдайтын дегбір қайда. Бағила қарлығыңқы қоңыр даусымен өз отбасының жағдайына қысқаша ғана тоқталып өткен. Үш баласының үшеуі де осы қаланың әр жерінде бөлек-бөлек күн кешуде. Біреуден ілгері, біреуден кейін дегендей, замана ағымына ілескен қалыптары бар.

	– Е, үйде шалың екеуің ғана екенсіңдер ғой, әй, рахат сендердікі екен ғой, – деп Сәнімгүл осынау шағын мағлұматтан терең мағына тауып ала қойды.

	– Ой, Сәнімгүл-ай, сен де айтады екенсің. Әңгіме сол шалда болып тұр емес пе.

	– Шалда дейді? Пенсияға шығып алғасын, жатқан шығар шәлжиіп... аспанға шырт-шырт түкіріп қойып...

	– Сырқаттанып... больницаға да жатып шықты... соның көңіл-күйіне қарап, жағдайын жасап... әжептәуір сырқаттанып қалғаны...

	Сәнімгүлдің санаулы сыйлас адамдарының бірі – осы Бағиланың жұбайы Ожарбек. Тіпті ескі құрбысы мына Бағилаға қарағанда сол кісімен сөзі жарасып, әзілі астасып жатушы еді. Сырқатының жайын тәптіштей сұрап алды да:

	– Әй, саған еркелегені шығар... уайым қылып тұрғаның сол ма сонда? – деді.

	Екі әйелдің басы қосылса, бұзау емізетін-ақ жағдай. Бірақ құрбысының құлықсыздау түрін көріп, Сәнімгүл бұдан әрі жібі түзу әңгіменің шықпайтынын шамалай бастады. Ентігін басып, көрші құрбысынан басына бостандығын қайырып алғаннан кейін Бағила тыңайып қалғандай орнынан лып етіп қозғала берді.

	Есікті тықырын білдірмей өз кілтімен ашқаны – қоңырау безілдетіп, үйдегі ауру кісіні қорқытып алмау. Қолындағы заттарын қойып, қысқа пальтосын да шешіп үлгерген. Төргі бөлмеден еміс-еміс жеткен үнді осыдан кейін барып бір-ақ естіді. Көздерімен кіреберісті тінте шолып өткенімен, үйге кірген бөгде адамнын белгісі байқалмайды. «Сонда бұл Ожарбек... кіммен сөйлесіп жатыр екен?».

	– ... Жатқаным сол... Иә... Иә.. Әрине, әрине... Жоқ, қашып жүргенім жоқ, процедураға уақытында бармаса болмайды ғой. Кездесеміз деймін... Сәл шыдасаңшы. Иә, түсінем ғой.

	Құлағына жеткен осынау үзік-үзік сөздердің басын біріктіріп, мағынасына көз жүгірту керектігі Бағиланың қаперіне де келген жоқ. Есіктен қараса, күйеуі терезе алдында далаға қарап сөйлесіп тұр. Телефон трубкасын құлағына жапсырып, талтайыңқырап тұрған түрі өзі күнде көріп жүрген Ожарбектен басқаша. «Тфә, тфә, – деп Бағила оның осы қалпына қуанып кетіп, – сақайып қалған сияқты... Енді ұзамай жазылып та кетер. Әнеугүннен бергі ем-домның шипасы тигені ғой». Сөйтті де, ас үйге қарай бұрылып, күнделікті күйбең тірлігіне кірісіп кетті. Сәлден кейін қайтып келіп қараса, күйеуі көптен мекен етіп алған меншікті қоңыр диванына қайта қисайған екен.

	– Ойбай-ау, неғып жата қалдың? Жаңа ғана саңқылдай сөйлеп, кеңкілдей күлгенің жақсы еді. Дәу де болса ана Әлекең шығар сені орныңнан жұлып алған.

	– Иә, иә... Сол, білесің ғой оны... Еріксіз күлдіреді. Қалай тұрып кеткенімді өзім де байқамаппын, – деді Ожарбек жеңді білегімен шекесін жауып.

	Бағиланың күйеуі жастайынан салмақты, әрбір сөзін екшеп сөйлейтін, үсті-басы қашан да мұнтаздай, бір кірпияз жан. Жүрген ортасында жарқырап көзге түспесе де, көрген адамына бірсыдырғы тәуір әсер қалдырады. Бір көргенде зиялы, сыпайы, тіпті ғұлама жан секілді болып танылатыны да бар. Алайда көп уақыт бойы араласып, карым-қатынас жасай келе, бұл кісінің сол мөлшерлі шектен әрі шықпайтын, біркелкі қоңырқай тірліктің ғана адамы екеніне көзіңіз жетеді. Тапсырылған шаруасына тындырымды болғанымен, өз тарапынан «Сөйте қояйық» деп ынта көрсететін кезі сирек, бәлкім жоқ та болуы. Өзінің жұмыстағы қызметін осындай қалыпта тиянақты атқара жүріп, бір күні аяқ астынан лып етіп зейнеткерлікке шықты да кетті.

	«Бұл Ожарбек өмірінің келесі асуынан асыпты, қолы босапты... Енді аспанға шырт-шырт түкіріп, шалқасынан жатқан шығар... Барып көңілін көтере қояйықшы», – деп жатқан адам сирек. Анда-санда телефон соғып, өзінше тексеріс жасап қоятын құрдасы Әлекең ғана. Зейнеткерлікке шығу өзіне ауыр соғып кетті ме, созбалақтап аурып жүріп, бір күні ұзыннан бір-ақ түсті. Содан бері Бағиланың да күйбеңі көбейіп, уайымы молайған.

	Соңғы күндері байқағаны – осы Ожарбектің телефонмен сөйлескіш болып алғандығы. Оның сөзіне құлақ түріп, мән беріп жатқан Бағила жоқ. Тек анда-санда сөз арасынан: «Иә, сөйтейік, жолығайық... Бүгін емес, ертең...» –деген сияқты сөздерді тергіштеп қалатыны бар. Оған назар аударатыны әлгіндей әдепті әрі нақты әңгімелер Ожарбектің сөз сөйлеу мәнеріне сай келе бермейді. Бір-екі мәрте:

	– Сенің осы телефонмен сөйлесе беретінің кім? – деп сұрап қойғаны бар еді, естіген жауабы тиянағы жоқ, буалдырлау болып шықты. Бұндайда күмәнді нәрсені керегінше індетіп, көз алдындағы тұманын айықтырғанша тыным таппайтын беймаза әйелің Бағила емес. Көмейіне сығалап келіп тұрып алған жіңішке күдікті сыртына шығармастан, сүлесоқтау жүріп жатқан.

	Бір күні түс әлетінде көзі ілініп кеткен екен, сырт ете қалған сыртқы есіктің дыбысынан оянды. Баспалап қарап, бөлмесіне бас сұқса, Ожарбектің орны ойсырап жатыр. Үш бөлмелі үйді адақтап шығу қаншалықты бір қиын шаруа дейсің. Ауыр денесін асығыстау қозғап, аула жаққа қарайтын терезеге ұмтылған. Ірі панелді үй болғанымен, лифтінің гуілдеп жүріп-тұрғаны естіліп жатады. Алтыншы қабаттан төмен қарай телміріп ұзақ күтіп тұрудың реті келген жоқ. Дөңгелек сусар бөрікті, етек-жеңі қайып тігілген қоңыр тонды төбесінен төніп тұрып-ақ таныды. Асықпай басатын өзінің мәнері. Ақырын аяңдаған күйі көрші үйдің қабатында тұрған жеңіл ақ машинаға қарай беттеді. Оны айналып өтті де... сол машинаның алдыңғы есігін аша берді. Жылы киінген зейнеткерді сылп еткізіп жұтып қойған ақ машина дыбысын да, түтінін де шығармастан, қайқайып алып жөнеле бергені.

	Бұл түсініксіз жүрістің мәнісін ашуға талпыныстың жасалғаны кешкісін ғана. Бағиланың аузынан шығуға тиісті:

	– Бағана қайда бардың?.. Ана машина кімдікі?.. Ауырып жүріп, көшеге шығып кеткенің не?.. Маған неғып айта салмадың?.. – деген сияқты тізілген сұрақтардың жұмбақ шешімі табан астында табыла қалды деп айтуға болмайды. Әйтеуір құйрығын ұстатпай, бұлдыратқан бір әңгіме. Тек соңғы сұрақтың ғана мәнісіне өзінше қанағаттанған болды.

	– «Қай бір жетісіп жүр дейсің. Байғұс әбден шаршады ғой, кішкене мызғып алсыншы. Мазаламай-ақ өзім кете берейін» дегенім ғой баяғы, – деді Ожарбек. Дегенмен ерлі-зайыпты екеуінің арасында бұрын-соңды бола бермейтін бір құпиялау құбылыстың орын алғаны күмәнсіз еді. Мінезі ауыр Ожарбектен тиянақты жауап естудің қиын боп қалғаны өз алдына, әлгі түсініксіз телефон қоңырауы үйдегі алаңсыз ахуалдың етегін желпілдетіп жібергендей.

	Ожарбектің орнын сипап қалудың бұл басы ғана екен. Бірер күннен кейін пәтердің есігін баппен ашып кірген Бағила жетімсіреп иесіз қалған бос диванды тағы көрді. Жанталасып ұялы телефонына қарай ұмтылды. Іле-шала дыңылдаған музыка үнінің естілген жағы – Ожарбектің бөлмесі. Әдетте жанынан тастамайтын байланыс құралын күйеуі бұл жолы столына қалдырып кетіпті.

	...Есіктен ентіге кірген адамның бет пішініне әжептәуір байыппен барлай қарап, қозғалмастан біраз тұрып қалыпты. Әжім торлаған аққұбалау бетінің екі ұшы сәл-пәл қызарыңқы тартақандай. «Аяз шымшыған болар», – деп ойлаған Бағила артық тіл қатпастан, күйеуінің жылы тонын жұлмаламай, бипаздай шешті. Бәтіңкесінің бауын еркін ағытсын деп ас үйден табуретканы да алып берген. Жанаса беріп, байқап қалды – өзінен жеңіл хош иіс лекитін сияқты. «Ана жолы балалары сыйға тартқан шетелдік әтірді пайдаланған екен ғой», –деді тағы да Бағила. Бірақ ойларының ешқайсысын сыртқа шығармай, ішінен ғана түйді.

	Қанша айтқанмен міндеті емес пе, «Қайда болдың?..» деген сыңайдағы кезекті сұрақты сыналап қойған болып еді, тағы да көңіл тұшытар тиянақты жауап ести алсашы. Естімесе ештеңе етпес, күйеуінің қайда болғанын қазбалап, мазалай беретін адамың Бағила емес. Өзінің аурудан тұрғаны кеше ғана, оның үстіне жүрген-тұрғанын тізбелеп баян қылу қашаннан бері әдетінде болушы еді, Ожарбектің де жауапқа қандырып жатқаны шамалы. Тіпті жас кезінің өзінде әңгімеге жарытып, айызын қандыру жағына жоқ еді ғой. «Апама жездем сай» дегендей, екеуінің осындай қарым-қатынасынан көлденең адам тосын өрескелдік таба алмас еді. Тек сөз десе, жанып түсетін, өсек десе, өртеніп кете жаздайтын Сәнімгүл болмаса.

	Бір күні шыр ете түскен телефонның тұтқасын көтерудің реті келіп қалды. Сол-ақ екен, оқып жатқан газетін тастай салып, Ожарбек те оқыс қимылмен орнынан тұра берген. Бірақ әңгімені әйелі бастап қойғаннан соң, дымы құрыған адамның кейпімен не түрегелген емес, не отырған емес, бір қызықты қалыпта ербиіңкіреп тұра берді. Сәл-пәл жыпылық қаққан қысықтау көздері – Бағиланың жүзінде.

	Ар жағындағы Сәнімгүл екен. Қашан да қамшы салдырмайтын жорғалығына басып, сайрап ала жөнелсін. Алдымен өзі білетін адамдардың бәрін тізбелеп, барлы-жоқты жаңалықты жездей қақтады. Тек әңгімесінің соңында ғана сөз арасы қып:

	– Немене, Ожарбекке мәшине жалдағасыңдар ма? Бір ақ «Мерседеске» мініп алып, қайқайып бара жатады ғой. Айына қанша алады анау шопырларың? – деп тосын әңгіменің шетін шығара қойғаны. Тосын емес-ау, Бағиланың көкейінде көптен түйткілге айналған, өзі үшін шетін мәселе.

	Өзінің өткендегі көргенін Сәнімгүлдің айтқанымен тұздықтап алып, Бағила сол күні кешкісін генеральный шабуылды бастап кеп жіберсін. Қаншама олай-бұлай бұлтақтағанымен, Ожарбектің барар жері, басар тауы қалмаған сияқтанды. Сөзінің аяғын жұтып, күмілжіп келіп, ақыр соңында:

	– Иә, барамын... – деп келіп бір тоқтады.

	– Бильярдта танысқан жігіттер ғой, мәшина жіберген соң бармау ұят, – деп тағы бір тыныс жасады.

	– Сенің де қайбір жетіскен денсаулығың бар, мазасы кетпесін, ауырып қалмасын деп әдейі айтпай жүр едім, – деп келіп, сөзінің соңын нанымды уәжбен түйіндеген сыңай танытты. Іштей толық қанағаттанбай қалғанымен, әңгімені әрі қарай індетіп, нақты жауап алудың ретін келтіре алмаған

	Бағиланың тергеуі осымен тамамдалды. Екеуі бұдан әрі көңілді алаңдататын ештеңе болмағандай сөз ауанын басқа тақырыпка бұра берген.

	Сонан көп ұзамай-ақ өз көзімен көрді. Баяғы ақ автомобиль өткен жолғы орнында тұр екен. Қиғаштай жүріп өте бере, елеусіздеу ғана көз қиығын салды. Машинадағы отырған адам жалғыз. Жанасалай келіп, көз сала қарады да, жаны түршігіп кетті. Рульдегі адам – тап-тұйнақтай боп киініп алған... жас әйел. Кірпіктерін сирек қағып, алдына қараған күйі бей-жай отыр. Одан ары жүз тоқтата үңілуге Бағиланың дәті бармады. Жүрегі құрғыр атқалақтап, кеуде тұсын тепкілеп барады. Көз алды ептеп тұманданып кеткен сияқты ма?

	Бір кезде қараса, жаңағы келген жағына қарай кері бұрылып алыпты. Оқшаулау жерде тұрып күтпекші. Сонан не керек, ұзақ зарықтырған жоқ. Подъезден өзіне мейлінше таныс дөңгелек бөрікті, қоңыр тонды адам салмақпен басып шыға берді. Ол да баяғысынша жан-жағына көз салмастан, ауырлау қозғалса да, аяқтарын нық басып, машинаның алдыңғы жағын айнала берді. Жас кептеліп үлгірген көздеріне жеңін апарып, күйбіжіктеп қайтадан қараймын дегенше... ақ машина лезде ғайып болды. Тіпті орнында түтіні де, түтіннің иісі де қалған жоқ.

	Пәтерге кіргесін, әдеттегісіндей сырт киіміне жармаспастан, сылқ етіп орындыққа отыра кетті. Көргеніне көңілдің көк дөненін жеткізе алмай, байыпты бір нәрсені тиянақ ете алмай, мең-зең. Ой дейтін ой шіркіннің өзі маңайынан құйынперен болып безіп кеткендей.

	Сонда бұл не жұмбақ?.. Жолдастарының жіберіп жүрген шофері жаңағы жас әйел болғаны ма? Әлде бүгін онысы ауырып қалып, жаңағы ұрғашыны рульге отырғызып қоя берді ме екен? Жан-жақтан қамалаған қалың ойды қалай қуаласа да, сары масадай буып, сейілер емес. Телефон тұтқасын көтеріп, Әлекеңді іздеді.

	Жоқ, ешқандай бильярдтан хабары жоқ болып шықты. Ана бір Ерғазы деген жолдасы карта болмаса, бильярдтың ауылына қоңсы қона алмайтын кісі көрінеді. Одан кейін Ербол, Ниязбек... Бильярдқа қатысы бар осы соңғысы ғана екен. Бірақ ақ машинаның жағдайын мүлде естімеген.

	Қанша ұстамды болғанымен, заты әйел емес пе, күйеуі көзіне қалай көрінді, солай сілкілеуге кірісті. Шайпаулығы да, адуындылығы да өлшеулі адамға қиын екен, дәрменсіз әйелдің әлжуаздау ызыңы деңгейінен аса алған жоқ. Жігері де, тегеуіріні де жетпегесін, көрген күнің осы да. Қауқары шыбын шаққандай ғана әсерсіз ұрыс.

	Дегенімен Ожарбектің бетпақтығы шамалы ғой. Көптеген еркектердей бір мойын дүлей де емес, әпербақандық дегеннен әу бастан ада. Алғашқысында бет бақтырмай, басын ала қашқан сияқты көрінгенімен, екеуара кикілжің сәл бәсеңсіп, пәтер ішін лезде ауыр үнсіздік меңдеп алды. Соның өзі ширыққан жүйкені одан әрі жұқартып, төзіміңе темір қари бастағандай. Бір кезде өз бөлмесінен Ожарбек бабымен адымдап, ас үйге оралды. Қайдан тапқаны белгісіз, бір уыс шекілдеуікті алдына қойып, терезеге қарап шағып отырған Бағила селт еткен жоқ. Күйеуінің қасына келгенін, тынысы жиілеп, ентіге дем алғанын сезсе де, мойын бұрмады. Өзі келді деген сөз – шындығын айтуға қам жасады деген нышан ғой. Қандай жағдайда да ештеңені мойындамай, іштен тіреп жатып алатын бетпақтығы жоқ кісі.

	Амал не, кешегі-бүгінгі күдігі шындыққа айналуға шақ қалды. Рульдегі жас әйел мен Ожарбектің арасында... жасырын қарым-қатынастың бары рас екен. «Арамызда бәлендей ештеңе жоқ. Бірақ... Солай болды. Ренжімессің оған» деген сияқты сүйейсалды бұлыңғырлау сөздермен ащы шындықтың беті ептеп ашыла бастады.

	Ары қарай әңгімені тереңдете түсудің қажеті шамалы сияқты. Өз ойымен өзі алысып, қасындағы адамнан оқшаулана берді. Иә, солай-ақ дейік, зейнеткер күйеуі жаңағы келіншекпен (мүмкін, қыз шығар) көңіл қосыпты дейік, жарасып қалыпты дейік. Өмірде не болмай жатыр? Әлгі Мексика фильмдерінен көретін оқиғалар біздің елде емес, тек соларда ғана кезігетін сияқты көрінуші еді. Өз өмірімізді білмегендіктен, сөйтіп аңғалдыққа жориды екенбіз-ау. Осындай қисынсыз оқиғалардың шет-жағасын Бағила өзі де әлдекімдерден естіп қалып жүруші еді. Енді сондай жағдай мысықтабандай жылжып, өз басына келеді-ау деген ой үш ұйықтаса түсіне кірмепті.

	Бірақ көңілінде көгендей тізілген жауапсыз жетім сұрақтар қайта-қайта жәутеңдейді: «Сонда бұл не қылған ессіз ұрғашы? Соншалықты қызығатындай Ожарбектің алып бара жатқан байлығы немесе ел танитын беделі жоқ. Жарайды ғайыптан тайып, екеуінің көңілі ептеп жарасып қалған екен дейік. Сонда бұларға ортақ қандай сезім, қандай әңгіме болуы мүмкін? Ақ машина мініп жүргеніне қарағанда, ол әйелің де жер тіреп отырған кембағалдар тұқымынан емес. Ажарына кез-келген еркегің үйіріліп түсері сөзсіз. Ендеше өзі бай, өзі сұлу келіншек мұның ырбиған жаман күйеуінен не тапты?».

	Осынау ойлардың түпкіріне сол күні ғана емес, ертең де, онан кейінгі күндері де жете алған жоқ. Жеткісі келген сияқты болып еді, миы шаршап, өзінен-өзі тозуға айналды.

	Мұндай жағдайда аттан сала ойбайлап, айналасын жапырып жіберетін ашушаң адам болған жақсы ма деймін. Айналаға айтып күйеуінің бет пішінін айпарадай, абыройын айрандай қылатын. Бірақ табиғатында жоқ ондай тегеурінді қуат енді ұлғайған шағында Бағилаға қайдан келсін. Өзінен өзі күбірлеп, тек іштен тынды. Іштей мүжіліп, түнгі ұйқыдан қалды

	Екеуі ұрысқан да жоқ, бет жыртысып, кикілжіңдеспеді де, бір-біріне кінә артысып, кінәліні де іздеуге құлықсыз сияқты. Үй ішіндегі жағдай дүрдараздыққа дейін ушықпағанымен, қолайсыздау бір нәумез ахуал өз билігін жүргізе бастаған. Қысқа ғана тіл қатысып, үнсіз шәй ішіледі. Әрқайсысы өзінше аһылап-уһілейді. Сәнімгүлдің жетіп келе қалғаны – сондай күндердің бірінде. Есікті жұлқи ашқан бойы:

	– Қайда анау, арсыз неме! Қартайғанда тарлан боз шығайын деген екен. Бұл не басынуы-ей оның? Бәлем... Жұлып қолына берейін... Кімді басынады-ей бұл!

	Ол есік ашқаннан төгіліп берген осындай ашулы сөздерді есту үшін қызармайтын қалқан құлақ керек шығар. Бейне бір тапталып жатқан Бағиланың емес, өзінің ары сияқты анадайдан аттандап, аузынан жалын шаша, түтіндете кірді. Бетіне адам баласы дәл қазір тіктеп қарай алмайтындай. Аяғын да шешпестен, үш бөлмеге бір-бір басып сұғып шықты.

	Абырой болғанда жоқ еді. Бағила болса оған үйге қабаған ит кіріп кеткенін көрген баладай әрі таңырқай, әрі ептеп сескене қарап қалыпты. Қашаңғы арпылдай берсін, бір кезде Сәнімгүлдің де даусы қарлығыңқырап, қабарып алған қатаң жүзіндегі ызғар сынғандай болды.

	– Қап! – деді ол қатты өкінген үнмен Бағила ұсынған орындыққа жалп етіп отыра кетіп. – Әдейілеп келгенде үйде болмай қалғанын қарашы. Әкесін танытатын едім. Бөріктінің намысы бір деген... Мына сұмдықты естіп, шыдай алсамшы. Бағила, сенің момындығыңнан ғой осының бәрі айналып келгенде. Басынып алған ғой әбден. Мен болсам бар ғой, көзіне көк шыбын үймелетіп, айдап шығар едім. Ай-шайға қаратапас едім... Барсын ана ақ машина мінген салдақысына. Кім екенін білдің бе, ей? Білсең, телефонын берші маған. Ожарбегіне қосып ит қосып қуайын.

	Сәнімгүлдің қолынан ұстап, сабырға шақырды. Өзін емес, өзінен ары жәбірленген құрбысын аяп кеткен сыңайлы. Көк долы әйелді сабасына түсірудің қамымен шай қойды. Екеуінің әңгімесі жуыр маңда таусыла қоятын емес. Бірақ мына мәселеге байланысты келісе алмайтын, ұғыса алмайтын жерлері де бар екені байқалып қалды. Тек байқалып қана қойған жоқ-ау, екеуінің көзқарасы үйлеспей, ойлары қайта-қайта екі жаққа қарай лағып, алып қаша береді. Ақыры тақымдап болмағасын, Сәнімгүл Бағиланың ультиматумына келіскен сыңай танытты. Тұжырымдай келгенде, ол ультиматумның түйіні мынау еді.

	Бірінші – Ожарбектің басын айналдырып жүрген ақ машиналы келіншекті дереу тауып алып, әкесін таныту керек.

	Екінші – Ожарбекті үйге қамап ұстап, бүкіл жарық әлеммен байланысын үзу керек. Ұялып тұрмай, ұялы телефонын да жұлып алған жөн.

	Үшішпі – оған көнбесе, қолына қара чемоданын ұстатып, үйден қуып жіберу керек.

	Төртінші – осынау болған жайды айдай әлемге дабыра қылып, жұрттың бәріне жаю керек.

	Бесінші – көнсін-көнбесін, ажырасу жөнінде сотқа арыз түсіру керек. Сәнімгүлдің аузынан шыққан сөздердің бәрі бірыңғай осындай «керек», «қажет» сияқты бұйрық райлы етістіктермен түйінделді.

	Бағиланың үндемей ғана бас изей беруін келіскені деп пайымдаудан басқаға жору қиын.

	Бұрынғысындай көп үйде отырмайтын болды. Біресе бөлек тұратын балаларына, біресе құда-жекжаттарына, енді бірде туыс, достарына ат басын тіреп, қыдырыстап ктедінді шығарды. Онысы бір есептен дұрыс та сияқты. Көңілдегі ауыр ойлар серпіліп, іштей сергіп қайтатындай.

	Бір күні автобустың терезесінен ығы-жығы қала көрінісіне тұнжырай қарап отырған. Екпіндеп келе жатқан қоғамдық көліктің жүрісі сәлден соң тұсалған аттай кібіртіктей берді. Қаптаған машиналар тіпті жаяу адамдарды да жүргізер емес. Терезеден әлемді жаңғырта сызылған әлдеқандай созылыңқы ашық үн естіледі. Көшедегі көліктерді жүргізбей жатқан – ағылған қалың халық. Жеке машиналарын айдалаға қалдырып, жаяу шұбыруда. «Бұнысы несі? Тағы оппозиция ма митингі жасап жатқан?.. Осылар-ақ шаршамайды екен...» деген ойдың басына келгені сол еді, автобустың әр тұсынан:

	– Есікті аш! Түсеміз!

	– Қарағым, мен шыққанша тоқтай тұршы... – деген сияқты жапырлаған үндер жамырай шықты.

	Осынша халықтың бір мақсаттағы мына қимылына қарап, аңырып қалған Бағила қасындағы біреуден:

	– Неғып бұлардың бәрі митингшіл болып қалған? – деп сұрады әлі де ештеңенін байыбына бара алмай.

	– Бүгін күн жұма ғой. Жұрттың әлгі мешітке барып құран оқытатын күні... садақа береді, – деп жауап қатты қасындағы егделеу еркек.

	– Аға, ол ғана емес, – деген сөзге жалт қараса, жастау жігіт екен. – Ең бастысы – түсіп жатқан мына кісілердің барлығы намаз оқуға асығуда. Бәрі Алладан медет тілеуге...

	Одан әрі сөзін аяқтамастан, лықси сыртқа төгілген көпшіліктің қабатында жас жігіт те бірге кетті.

	Енді қараса, автобустың іші лезде үңірейіп, босап-ақ қалған екен. Мешіт аялдамасынан түсіп қалған соңғы жолаушының... өзі екенін аңғарды. Оны көпшілік жамағатқа ілестіріп жетектей жөнелген. «Қой, мен де барайын... Мешітке... Күйеуім үшін Алладан кешірім сұрайын... Бәлкім, күнәсін азайтар» деген тосын ой.

	Қалың жұртшылықпен мешіттің дарбазасынан ене бергенде: «Әлгі екеуі осында келіп, некелерін қиғызса ғой... Осыны Ожарбекке неге айтпай жүрмін?» деген тағы бір тың ойдың көлденеңдей оралғаны.

	Қол сөмкесінен тауып алған орамалын басына салды да, Бағила бір Алладан медет тілеген қалың жамағаттың арасына тамшыдай сіңіп, тұтасып кете барды.





Жігіт таңдаудың шебері




	– О-О-О!.. – деп шу ете қалысты бәрі. Сөйтетіндерін өзім де біліп келе жатқанмын.

	– Өзі саған қалампырдан басқа ештеңе сыйламайды екен. Талғамыңды білмейді-ау шамасы, – деді Лаура көздерін қолымдағы гүл шоғынан айыра алмай. – Бірақ бұл жолы қызылын таңдаған екен.

	Сөйтіп айтатынын білгенмін. Өзімнің өңім де сол сәтте осы қызыл қалампырға жедеғабыл болып тұтанып кетсе керек. Айнаға қарамай-ақ біліп тұрмын.

	– Қыздар, қараңдаршы енді! Біздің Бақыткүл бүгін қандай әдемі болып кеткен. Бақытты болғаны сондай, екі беті тіпті алаулап жанып тұр ғой...

	Ауызы жеңілдеу Гүлмираның да осылай деп бір лепіртіп тастайтынын білгенмін. Жаңа кеңсеге келе жатқанымда, «Менің осы қалпыма кім қалай қарар екен? Біреулерден ұят болып жүрмей ме?» деген ой еріксіз кес-кестеп тұрып алды емес пе? Сонда әрқайсысының айтар сөзін, көрсетер қылығын өзімше нобайлап қойғанмын. Менің сол долбарым бойынша, қызметтес қыздардың арасынан ләм-мим деп тіс жармай қалатыны біреу-ақ болуға тиісті. Сол ойым келді де қойды, төр жақты толтырып отыратын түксигендеу қара торы, етжеңді қыз Нұргүл мен жаққа қарай мойнын еріне бұрды да, тырс етіп, үн шығаруға жарамады. Жобам дәл келді, осы байғұс менің бақытыма аздап іштарлық жасайтын сияқты.

	– Сен енді осылай бәріміздің ішегімізді созып, шаршата берме. Жетеді енді, онымен бізді таныстыруың керек, – деді Әсел нықтай сөйлеп. – Солай емес пе, қыздар? Мысалы, мен өзімнің жақын подружкамның қандай жігітпен жүріп жүргенін білгім келеді.

	Бұл мен үшін тосын әңгіме еді. Бәрін күткен кезде осындай әңгіме шығады деп ойлай алмай қалғаным қалай? Онсыз да алаулап тұрған бетім тағы да шым ете түскендей болды. Мені селт еткізгені – екі мәселе. Біріншіден, жігітті таныстыру керек екендігі. Бұрын да шет жағалап ойымда жүрген нәрсе еді. Екінші мені таң қалдырғаны – Әселдің мені «ең жақын подружкам» дегені. Кез-келгенді бойына жуытып, шеніне ала бермейді, әйтпесе осы отырған қыздардың қай-қайсысы да оның достық көңіліне кет әрі бола қоймайтыны анық. Ол сияқты Өзі көрікті, өзі ақылды, өзі сартылдатып бәрін біліп тұрған мұндай бойжеткенмен кімнің дос болғысы келмейді дейсің. Қай мәселені сұрасаң да, тақылдап тұрған жауабы қашанда қалтасында, ойыңды мазалаған кез-келген сұраққа жауабы даяр. Сондықтан болар, әркімнің қолы жете бермейтін бедел деген жарықтық басқамыздан бұрын ең алдымен осы Әселді адаспай-ақ тез тауып ала қояды. Әсіресе осы ұжымның ішінде.

	Өйткені Әсел кез келген тығырықтан шапшаң жол тауып ала қоятын ерекше жаратылған жан. Құлақ түріп отырсаң, айтқан сөздері көңіліңнің түпкіріндегі ойларды тап басып жатады. Менің өз басымның «Рас-ау онысы» деп үнсіз мойындайтын кездерім аз емес. Осы отырған қыздардың қай-қайсысы да, тіпті ана менің жігітім жайлы әңгіме бола қалса, қарадай түксиіп, айдынын сыртқа сала қоятын етжеңді Нұргүл де онымен санаспай тұра алмайды. Осы бесеуіміздің заңды бастығымыз Нұргүл емес, кейде осы Әсел сияқты көрініп кететінін қайтерсің.

	Менің бағамдауымша, Әсел – бұл өмірден нені қажет ететінін жаңылмай, тап баса қоятын адам. Өз басым осы бірге істейтін бір жарым жыл ішінде бір жаңсақ басқанын, жағының жаңылғанын көрмеппін. Мен оның қасында отырып, тіпті жіп есе аламын ба десеңші. Шынын айту керек, жігітім бар деп іштей марқайғаныммен, көркім де онша емес қой.

	– Шынында да, – деп қалды жеңіл ауыз Гүлмира да қарап тұрмай, – алдағы сенбіде вечер жасаймыз ғой. Давай, сен жігітіңді соған алып кел. Бәріміз көрейік, танысайық.

	– Білмеймін, – дедім міңгірлей сөйлеп. – Қалай болар екен?..

	– Дәл ойымнан шықтың, Гуля, – деді Әсел ай-шайға қаратпастан, бастырмалатып сөйлей жөнелді: – Қалай болар екен дегенді қой. Бітті, алып келесің. Все..

	Шегінерге жол қалмағаны анық.. Қыздардың ұсынысына бөркін аспанға атып, аттандамағанымен, Омарбай қуана-қуана келісті. Жолай қалай таныстырсам екен деп қипақтаумен болдым. Біз келгенде, кеш енді басталайын деп жатыр екен. Біздің келгеніміз құлақтарына тиісімен, қыздардың бәрі есікке қарай шуылдасып лап қойды. Мен таныстырайын деп аузымды аша бергенім сол еді:

	– Омарбай, – деді жігітім салтанатты түрде.

	– Білеміз. Бәсе, осал жігітпен жүрмесе керек-ті біздің Бақыткүл, – деген лебізді айтып үлгірген, әрине, аузы шапшаң Гүлмира.

	– Тәп-тәуір жігіт екен, – деді бір қағаберісте Лаура.

	– Иә, жаман бала емес... Өзі тіпті сүйкімді де сияқты. Кештің аяғына дейін жақын таныса түсерміз әлі.

	Қонақтардың қатары жаңа жігіттермен толығатүсті. Олардың кейбіреуі маған бұрыннан таныс та. Жастар бас қосқан кеш қашан көңілсіз болушы еді, Абай атамыз айтқандай, «асау той, тентек жиын опыр-топыр» барған сайын күшейіп, қарқын алып бара жатты.

	Ас үйде қыздармен әңгімелесіп тұр едім, табақ көтеріп Лаура кірді:

	– Омарбайыңды тезірек құтқармасаң, болатын емес. Ана Әсел миын жеп қоятын түрі бар.

	Залдың бір жақ бұрышында тұрғандарын байқадым. Кештің көңілді ырду-дырдуы оларға әсер етпеген сыңайлы. Езулерінен күлкі, қабақтарынан жарқыл байқалмайды. Екеуара әңгімелері әлдеқандай солғындау болып көрінді.

	– Жағдайларың қалай? – дедім қастарына сәл-пәл жасқана басып келіп.

	– Тамаша, – деді Әсел сол байсалды өңін онша жібіте қоймай. – Сен қызғанып қалып жүрме. Жай сөйлесіп отырмыз. Бір сәт саған да кезек берейін енді...

	Сөйтті де, созалаңдай көтеріліп, гүжілдесіп тұрған қалың топқа қарай қадам басты.

	– Иә, қалай екен менің подругам? – дедім екеуіміз оңаша қаласымен, басқа сөз аузыма түспей.

	– Соңғы рет мектепте оқып жүргенімде тергеді-ау деймін мені. Сенің бұл подружкаң өзі қауіпсіздік комитетінде істемей ме?

	Жастардың сауық кеші қашан ерте тараушы еді. Омарбай екеуіміз сонда да шаршағанымыз жоқ, сергек қайттық.

	Дүйсенбі күні кеңсеге кіргенім сол еді, Әсел компьютерден басын көтеріп алды да, маған иек қақты. «Айтатын әңгіме бар» деді сосын. Екеуіміз екінші қабаттағы шағын кафеге түстік.

	– Иә, менің не айтқалы отырғанымды өзің де түсініп тұрған шығарсың, – деді айбынды құрбым шырын таяқшасына енді ерін тигізе берген кезде. Мен құр көзімді жыпылықтаттым. – Ендеше былай. Сенің ана әлдеқандай қылып жүрген Омарбайың...

	– Иә, – деген кезде жүрегім сусылдап төмен түсіп бара жатқандай болды.

	– Омарбайың саған лайық емес.

	Бұл мен мүлде күтпеген әңгіме еді. Өкшеме қарай құлдилап кеп берген жүрегім орта жолда бір жерде солқ етіп, тоқтай қалғандай болды. Ептеп есімді жиып алғаннан кейін қайта-қайта үстемелей бергенім:

	– Неге? – деген жалғыз сұрақ. – Ол өзі мен туралы саған бірдеме айтты ма? Әлде...

	– Жоқ, ол сен жайлы бір жаман нәрсе айтып көрсін. Танауын бет қылайын. Әңгіме онда емес.

	– Енді неде?

	– Менің көңіліме қонбай тұрғаны – сол Омарбайдың айналысатын тіршілігі, істейтін ісі.

	– Ол канализацияларды жөндейді.

	– Міне, мәселе осында ғой. Өзің де айтып тұрсың.

	– Онда тұрған не бар? Жаман жұмыс емес. Айлығын да уақытында алып тұратын көрінеді.

	– Бері қарашы, Бақыткүл. Ол ғой, канализацияларды жөндейді екен. Былайша айтқанда кәдімгі сантехник. Ал сен жә деген экономиссің. Маркетингті біліміңді тағы жетілдіріп жүрсің. Сонда ғой екеуіңнің араларың жер мен көктей. Солай емес пе? Соны байқауыңа болады ғой басқасын былай қойғанда.

	– Е, онда тұрған не бар? Ең бастысы қатар жүргенде екеуімізге де жақсы болса болды емес пе?

	– Бақыткүл, жарайды сенің ауылдың қызы екеніңді түсінем. Қаланың жағдайына әлі үйрен бей келе жатқан шығарсың. Бірақ енді соншалықты аңқау болу керек пе? Сен ұдайы өсіп келе жатқан бүгінгі заманның адамы емессің бе? Жоғары білімді мамансың. Онымен шектеліп қалмай, тағы біліміңді жетілдіргің келіп жүр. Көзің ашық. Интернет арқылы жер дүниені шарлайсың. Ал ол...

	– Немене ол? – деген кезде дауысым да қаттырақ шығып кетті-ау деймін. Бірақ жөпшөңкіге сасып, жүйкесіне ие бола алмай қалатын Әсел ме, өзіне сенімді нық үнмен сөзін әрі қарай сабақтай т үсті:

	– Ол сол бүгінгі деңгейінен шыға алмай, қалып қоятын адам. Уақыт өткен сайын екеуіңнің араларың алшақтай береді. Қашан айттың деме. Сонан ақыр соңында осындай жігітпен жүргеніңе өзің ұялатын боласың. Тіпті өкінуің де мүмкін.

	Бұл мен мүлде күтпеген әңгіме еді. Басым салбырап, жанарым жасқа толып кетті ғой деймін. Өйткені көз алдым жауынды күнгі терезедей болып бұлдырап бара жатты. Тығылып жылап жібермесем неғылсын. Мен осы күйзелісімді Әсел, әрине, байқады. Оның мені дереу сабырға шақыруы бекер деймісің:

	– Бері қара, Бақыткүл. Дос жылатып айтады, дұшпан күлдіріп айтады деген. Байқаймын, сен оған әлі басыңды беретіндей болып ғашық бола қоймаған сияқтысың. Әшейін дежурный жігіт ретінде ғана жүріп жүрген сияқтысың. Саған оңай болмайтынын да сеземін. Бірақ бұдан әрі тереңдемей тұрғанда, басыңды ажыратып ал. Өйткені екеуің бүйтіп жүре берсеңдер... мұндай жүрістің болашағы бар деп айта алмаймын-ау.

	Осыдан кейін Әселге қарсы ләм-мим деп жақ аша алмай қалдым. Күні бойы ойлағаным тек осы әңгіме. Іштей Әселмен таласып қаламын да, оның сол бір айтқан сөздерін қайтадан сарапқа саламын. Айтып отырғаны шындық сияқты былай қарап тұрсаң. Шын-ау... Мен үшін өте ауыр нәрсе, бірақ шындық. Қалай ақтасам да, Омарбай екеуіміздің арамызда өздеріміз ашып айтпаған, талқыға салмаған, тіпті солай болады-ау деп те ойламаған бір бөгесін жатқандай көрінуші еді. Сөйтсем, ол осы екен-ау.

	Күні бойы ойладым деймін-ау, ол ойлағаным жай ғана екен, еңсемді басқан ауыр сезімнің бас көтертпестен, тыныс алдырмастан, иектеп алғаны түнге қарай. Рас айтып отырғаны. Басқа біреу болса, бәлкім, пысқырмас та едім. Ал Әсел... Әселдің қателесуі мүмкін емес.. Бәріміз оның пікірімен санасуға, айтқанын орындауға дағдыланып кеткенбіз. Бөлімнің бастығы Нұргүл болғанымен, Әсел бәріміздің бейресми жетекшіміз тәрізді емес пе. Оның кейбір сөздерін өзінше сынап-мінеп жүргенімен, ұжымдағы негізгі бақталасы Нұргүлдің өзі де іштей мойындайды. Ал өткен жолы ол мені өзінің ең жақын досым деп айтты ғой. Ол бұлайша ашып тастамас да, осынау ақылды да әсем қызды ырқымнан тыс мойындап келгенім қайда. Ендеше оның қателесуі... мүмкін емес.

	Мен осылай деп ұйғардым. Омарбаймен қарым-қатынасымды күрт тыйғаным сол әңгімеден былай қарай. Оның мен үшін таңдап сатып алған гүлдері тиісті жеріне жетпей, көктей солып жатты. Телефонмен дұрыс сөйлеспеймін, СМС-пен ұзақ жазған нетүрлі хаттарына жауап бермеймін. Кеңсенің есік алдында сарылып, ұзақ тосып тұрғанын көрсем де, ғимараттың артындағы қосалы есіктен шығып кетуге бой үйрете бастадым.

	– Не болды саған? – деді бір күні Лаура маған үкі көздерін жыпылықтата, таңдана қарап. Сезікті секірер деген ғой:

	– Не болғаны қалай? – деппін жұлып алғандай.

	– Гүлің қайда? Омарбай енді сараңдана бастаған ба, немене? Міне, неше күн болды жұмысқа құрқол келе бастағаныңа. Не болды?...

	– Омарбай... – дей бердім де, тілімді жұтып қойғандай мүдіріп қалдым.

	– Сен не, Омарбаймен жолығуды қойғансың ба? – деді мұндайда көлденең сөзді қалт жібере қоймайтын Әсел компьютерден басын жұлып алып.

	– Иә... не жоқ. қазір кездеспейтін болдым.

	– Ой, жарайсың! – Осылай деді де, Әсел ұшып тұрып, менің қасыма келді. – Менің ақылымды тыңдағаның жөн болған. Әрине, бастапқыда саған әжептәуір қиын болады. Бір түрлі қимайтындай көрінесің. Бірақ уақыт емші дейді ғой, келе-келе, оны ұмытасың. Тек енді өзіңе лайықты жігітті қарастыра жүру керек.

	«Ұмытасың» деу айтқанға оңай-ақ, ал менің осы күндердің ішінде қандай халде жүргенімді бұл Әсел білсе ғой. Ұйқының былай қойғанда, тамаққа деген тәбетімнің ұшты-күйлі қайда кете қалғанын да білмеймін. Өткенде мамам беріп жіберген қазыны бір кертіп кессем де, аузыма сала алмадым десем, бұл ақылды қыз сенер ме екен? Рас, мен Омарбайға өле ғашық емеспін, күйіп-жанып әкетіп бара жатқан ештеңем де жоқ. Сонда одан саналы түрде бас тартқаннан кейін менің аяқ астынан мынандай кепке ұшырағанымдыі қай қисынға жоруға болады? Түсіне алмаймын. Оны іштей іздейтінімді айтсам ғой, қыздардың әңгімесіне таптырмайтын азық тауып берер едім.

	Ал Әселге оп-оңай-ау.

	– Сен мұдайыңды қой, – деді Лаура келесі күні. – Не мынауың – ел аман, жұрт тынышта күн жаумай су болып жүргенің. Әбден жүнжіп кетіпсің. Қой мұндайды...

	Өзімді өзім қайрап, менің де ширағым келеді, бірақ ырқыма бағына алар емеспін. Мен енді Бақыткүлдің өзі емес, басқа бір түрі болып бара жатқан сияқтымын. Жұмыстан елдің ең соңын ала бір-ақ қайтуға тырысамын.

	Бір күні компьютерлерді тексеріп, жарықтарды сөндіріп, жаңа дағдым бойынша офистен жұрттың ең соңын ала шыққанмын. Арт жақтағы қосалқы есік түбінде әлдекімдермен соқтығысып қала жаздағаным. Тас қылып құшақтасып алып, аймаласып тұрған қыз бен жігіт екен. Қараңғылыққа әлі үйрене қоймаған көздерім жыпылықтап кетті. Білегіммен сүртіп жіберіп, қайта қарадым. Сол... Соның өзі. Сәл өтіңкіреп барып, орағыта бұрылып, жаңағы екеуден көз ала алсамшы. Абырой болғанда, шабыттана шөпілдесіп тұрып, әбден исініп тұрған олардың мені байқайтын жағдайлары жоқ сияқты. Жаңылысып қалмайын деп, тым тақап келіп, қайтадан қадала қарағаным да содан.

	Жоқ, қателеспеппін, анық өзі. Ал оның тас кенедей жабысып тұрғаны... тағы да өз көзіме өзім сенбей, үңіле түстім. Қоймада автокар жүргізетін ана бір жүндестеу келген ала көз жігіт. Көрші республикалардың бірінен келіп, уақытша жұмысқа әрең ілігіп жүрген гастрабайтер. Жоғары білімді былай қойғанда, осының бұл қалада тіркеуі де, аяғын көсіліп жататын баспанасы да жоқ. Жайшылықта қыз бен жігіттің үйлесімділігі жөнінде тақылдап теория соғатын білімпаз құрбымның бұл қылығын түсініп көр енді осыдан кейін.

	Шынын айтқанда, мен оны түсінгім де келмеді. Бірақ арқамнан әлдеқандай ауыр жүк сыпырылып түскендей болып, жүрегім атқалақтай соғып кетті.

	Жарты сағат өтер-өтпесте Омарбайға телефон соқтым. Асып-сасып сәл-пәл быдықтана сөйлеген жігітімнің қарлығыңқы үні. Неше күннен бері ести алмай, зар болып жүргенім осы емес пе еді. Енді сәл болғанда, мына қалпымен жылап жіберуден тайынатын түрі жоқ...

	Енді біздің арамызға Әселдің араласа алмайтынына анық көзім жеткен еді.





	https://t.me/kzkitap





