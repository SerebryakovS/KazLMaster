	Алекс Ла Гума

	Тас ғалам





	Aударған Сайын Мұратбеков





	(Роман)





БІРІНШІ БӨЛІМ




	1

	Рождество мейрамында да осында отырғанымыз ғой, енді, – деді Джордж Адамс.

	Бала-жігіт жауап қатқан жоқ.

	Бұлар бір камерада екеу ғана еді. Джордж Адамс темір торлы кішкене терезеге қарап есік алдында тұр. Оған бұл тұрысында абақтының бүкіл екінші

	қабатына созылған ұзыннан-ұзақ бетон коридор, онан әрі түкпірдегі бірінші қабатқа түсетін басқыш түгел көрінеді. Ал басқыштың тұсындағы терезеден – түрме қорасының алақандай асфальт аумағы ғана көзге ілінеді. Күннің шақырайғаны сонша, терезеден көрінген тоқымдай асфальтқа сары әйнек арқылы қарап тұрғандай боласың.

	Джордж Адамс төс қалтасын тінтініп сигарет алды да шылым тартты. Түтінді сыздықтата шығарып, оның торкөзге қалай соғылғанын, онан коридорды жағалап қалықтай бастағанын қарап біраз тұрды.

	– Қазір сағат неше деп ойлайсыз, сіздіңше? – деп сұрады Касбабала атанған жап-жас жігіт.

	– Білмеймін. Сағат төрттің шамасы шығар, – деді Джордж Адамс, сол сәтте ол Касба-баланың мына тас қапастан енді қайтып шықпайтынын, ол тұрсын көп ұзамай тірлікпен мәңгі қоштасатынын есіне алды.

	– Кешкі тамақтың мезгілі де боп қалды. Бірақ, бәрібір, бізге ертеңге дейін нәр татырмайды, қу құлқындар! – деді бала-жігіт. Даусы ызбарлы әрі немқұрайды шықты. Соққыдан күлдіреп ісінген үстіңгі ерні қыбырлаған да жоқ.

	– Оқасы жоқ, есесін ертең қайтарамыз. Өзімізге тиесі жүгері ботқасын аламыз әлі. Сенің қарның аш па еді?

	– Сол мәлтік бастарға күнімді түсірмедім, – деп күңк етті бала жігіт. Әдетте бұл өз айтқандарын өзі сырттай тыңдап отырған адамша өте аз сөйлейтін. Енді қазір Джордж Адамс екеуі жеке қалған сәтте, өзін онша тежеп күдіктенбейтін тәрізді. Бірақ сонысына қарамастан онымен әрбір тіл қатысқан сайын Джордж Адамс тістесіп қалған сейфтің аузын ашқандай күйге түсетін.

	Түскі тамақ пен кешкі тамақ берілмейтін жазаға Джордж Адамс та іліккен, енді, міне, жүрегі сазып, қарны ашып отыр. Ал ертеңгісін де тамақ ішпеген көршісінің аштық азаптаған күйі тіпті мүшкіл екенін сезеді, бірақ оның ешуақытта онысын мойындамайтынын да біледі. «Әй, мейлі! Өкініш етердей қайбір жетіскен тамақ дейсің осылардың берері, – деп ойлады Джордж Адамс, – тіл үйірген үйдің тамағы болса бір сәрі».

	Камера іші қапырық еді, Касба-бала тозығы жеткен ескі джинси мен резеңке туфлиін шешпестен жыртық одеял жабулы кенеп төсеніштің үстінде жатқан. Камера қабырғасының төменгі тұсы жол үстіндегі кеменің кенересіндей сұрғылт та, ал жоғарғы тұсы ақшылсарғылт болатын, баттасқан кір, қайда қарасаң да қарындашпен, яки бояуды тырнап жазған адамның адамға деген озбырлығын күйттейтін кәдімгі түрменің үйреншікті шатпақтары: «Мұнда құлып бұзып ұрлық жасағаны үшін Гус отырды», «Джонни Брил, сен оңбағансың», «Мен енді қайтып көк аспанды көрмеймін», «Мұнда сойқан жігіттер отырады», «Қатынға сенбе, өкінесің», «Жиырма екінші май күні Уилли Кинг әйел зорлағаны үшін төрт жылға кесілді», «Мені дарға аспақ, түкірдім бәріне де», – деген сияқты былапыт жазулар.

	Шамадан тыс толықсыта салынған тыржалаңаш әйел мүсіндері, ақ пен қара бояу қиюластырған таңғажайып көркем натюрморттар, тас үңгірге қайта қамалған XX ғасыр адамының тәңірге құлдық ұрған сансыз жалбарынулары бар.

	Әлде қайда сыртта бұзылған краннан жәйімен тоқтаусыз су тамшылап тұр.

	Джордж Адамс темір есіктен кері бұрылып өз төсенішіне келді де қабырғадағы жазуларға арқасын сүйеп отыра кетті. Ол бойшаң емес еді, тотыққан ескі мыстай күрең түсті, мойылдай қара бұйра шашты, қалың қасты, бет әлпеті сәл негр іспеттес, жаңа тиынша жарқыраған ойнақы шүңірек көзі мейірім шаша қарайтын.

	Ол сигаретін балықтан босаған темір қалбырға – күлсалғышқа тастай бермек боп, кенет қолын кейін тартып алды да, темекі тұқылын бала жігітке ұсынды.

	– Бір-екі сорасың ба?

	– Рахмет.

	– Ернің қалай?

	– Тәуір.

	Ешбір артық қимыл жасамастан, Касба-бала темекі тұқылын алып сорды да түтінін төбеге қарай үрледі.

	Жақын қатардан тымырсық тыныштықты бұзып, ышқынған зарлы үнмен біреу: «Өзіңе таяу келдім, тәңі-рім-ау», – деп күңіренді.

	Касба-бала көлкіген түтін арасынан тістене сөйлеп:

	– Жаназа! – деді, онан соң өзін өзі күштегендей: – Рождество кезінде сіздің мұнда отырғаныңыз жоқ па еді? – деп сұрады.

	Джордж Адамс жымиып қойды.

	– Жо-жоқ. Әрине, мерекені үйде семьяңмен қарсы алған жақсы ғой.

	– Иә, ішесің. Шіркеуге барасың.

	– Сіз шіркеуге барып тұрасыз ба, мистер?

	– Бала кезімде баратынмын.

	Бала жігіт тартып болған темекінің тұқылын мыжып өшірді де тұрып барып бұрыштағы кеспектен темір кружкаға су құйып алды. Суды қылғытып жұта тұрып ара-арасында сөйлеп қояды:

	– Жұмақ... тамұқ... Маған бәрібір... Дарға асқаннан кейінгі жерде қайсысына түссем де, мейлі.

	Оның даусы вокзалдағы радиодан кезекті поездің кететінін хабарлағандай солғын, немқұрайды шықты. Джордж Адамс бала жігітке қарап көкірегі сыздап кетті. Әлде қайда жақыннан, басқа дүниеге енген тәубашыл қылмыскер, аятты зарлатып соза түскен.

	Касба-бала кружканы орнына қойды да ісінген ернін алақанымен ептеп сүрте түсіп, өзінің кенеп төсенішіне қарай жүрді.

	Оның жасы он тоғызда еді, ширақ қимылды денесі және қысқақысқа қырқылған шашы оны тұтқынға түскен жапон сияқты көрсететін. Дүрдиіп ісінген үстіңгі ұртында тебіндеген ұсақ мұрттары бар.

	Ол төсегіне жатып, қолтығының астын қаси бастады. Джордж Адамс одан көз алмастан:

	– Ал сен өзің, сірә, ештеңені ойламайсың ба? – деп сұрады.

	– Нені айтасыз?

	– Жұмақты не тамұқты айтып тұрғам жоқ, әлгі.... Анау... – Сол бір сөзді оның дауыстап айтқысы келмеді, – егерде сені...

	– Егерде мені дарға асса ма?

	– Иә, деймін... де.

	– Түкірдім. Бері қараңыз, мистер, күндердің күнінде мына сіз де өлесіз ғой, дұрыс па? Бәріміз де өлеміз. Мына, мен, бір жігітті пышақтадым. Ол өлді. Өйткені маңдайына жазылғаны солай. Мен былай ойлаймын: әр кімнің ажалы туғанында маңдайында жазулы болады. – Ол ойлы күйде тырнағын тістелеп Адамсқа қарап қойды.

	– Менің де, мына сіздің де, және әлгі Қасапшының да.

	– Маңдайына жазылған дейсің бе? Сен солай ойлайсың ба? Егерде біздің өміріміз өйтіп алдын ала белгіленіп қойған болса, онда оны өзгертеміз деп күресудің қандай қажеті бар?

	– Ешқандай қажеті жоқ, мистер. Ештеңені де өзгертуге болмайды. Ол басбармағының көбесін тістелеп қойды.

	– Жо, олай деме! Адам дүниені өзгертем деп үнемі күресумен болады.

	– Дұрыс. Және сол үшін оған сымбыл да тимейді.

	Джордж Адамс оған тесіле қарап, басын жабырқай шайқады. Онан соң:

	– Әрине, қазір енді ол жайлы сөз қозғау кеш те шығар, алайда өзің өлтірген адамға жаның ашып аямайсың ба? – деп сұрады.

	– Касба-бала оған бастан-аяқ қарап өтті.

	– Кімді? Ә, әлгі жігітті ме? Оны неменеге аяймын? Мен сізге айттым ғой, мистер, маңдайына солай жазылған деп. Тыңдай беріңіз, мен подъезда тұрғам. Ал әлгі ашық ауыз жанымнан өте берді, өзі ішіп алған екен. Мен оны тоқтаттым да қалталарын ақтара бастадым. Алтын бауы бар сағат тағып алған екен, әлгіні бермейді, оңбаған. Қарсылық көрсетіп төбелескені. Пышақ жұмсауға тура келді... Мені үш аптадан кейін қолға түсіріп, әлгі сағатты тауып алды. Бар оқиға осы, мистер. Мен бұған өкініп отырғам жоқ. Демек, менің маңдайыма жазылған жазу осылай болғаны ғой, рас па?

	– Алайда сен, тыңдашы...

	Касба-бала қитығып, оның сөзін бөліп жіберді.

	– Жетеді, мистер. Сіз ақылды көрінесіз ғой, тіліңіз де сайрап тұр, жарайды, бұған араласпаңыз, ұқтыңыз ба?! Мені дарға асса, ассын. Түкірдім бәріне де, менің әкем де дарға асылған, онда тұрған не бар екен?!

	– Сенің әкеңді де дарға асып па еді? – деп сұрады Джорд Адамс.

	– Осы сенің әкеңді?..

	Бірақ Касба-бала іргеге қарай аунап түсті де, меңіреу үнсіздікке батып кетті. Бұл кезде әлгі аят оқушы: «Біз балаусаға түрен салып, ізгіліктің дәнін себеміз», – деген сүреге көшкен еді.

	Енді оның зарлы әуеніне басқа дыбыстар да қосақтаса бастаған. Абақтыдан тыс, төмендегі ас үйде қазандардың қақпағы салдырлап, дауыстар шықты: «Қаралар үшін үш жүз алпыс бес. Банту үшін ботқа алдың ба? Лазаретке жиырма үш. Каторжниктердің тамағы дайын ба?» Аят оқушы әлі де зарлай берген еді, бірақ осы тұста надзиратель оған үніңді өшір деп бұйырды. Ауыр есіктердің сықырлап ашылғаны естілді, әлде қайдан алыстан жамыраған қойдай, көптеген дауыстардың гу-гу көмескі күңгірі шықты, – кешкі ас әкелініп, қамаудағылар камераларынан шығарылған еді.

	Джордж Адамс төсеніштің үстіне ыңғайлана жатып созыла түсті, ол өзінің қарсысындағы әкесі дарға асылған бала жігіт жайын ойлаумен жатыр еді.



	2

	Іші лық толы түрме фургоны алға қарай жұлқи ытқығанда ішіндегі адамдар ұмар-жұмар боп, шынтақтары бір-бірінің қабырғалары мен бет сүйектеріне батып құлай бастаған, даң-дұң шу, боқтық естілді. Сәлден кейін фургон бірқалыпты жүріске түскен еді, енді біреулер әндете бастады. Үлкен болат қорапқа күштеп қамалған адамдар темір орындыққа сығылысып, одан еденде ұйлығып, ал мүлде тізе бүгуге орын жетпегендері әзер деп темір төбеден қарманып қалтқұлт етіп тұр, тымырсық ауада ащы тердің, қышқыл демнің және кір киімнің иісі аралас шығады.

	Джордж Адамс фургонға әуелгі кіргендердің бірі еді, енді, міне, тері езілген бұлшық еттерден, темірдей тізелерден және алма-кезек езгілеген аяқтардан ығып кабинаға сығылып кеп тұр. Төңірегі толы сан алуан бет-әлпеттер, кәрінің беті, жастың беті, егденің беті, сақал-мұрты тікенектенген бет те, тыртық бет те бар; күлдіреп іскен немесе әбден қажыған беттер; ызалы кейіп, мейірімді әлпет; күйреуік немесе сүлесоқ, көңілді яки үрейлі, қатыгез пішіндер. Осынау болат қораптың ішіндегі тар кеңістіктің өзі бүкіл адамзат тәжірибесін сыйғызып тұрған тәрізді. Енді бір сәт әнге бәрі қосылды. Кейбіреулер фургон қабырғаларындағы ауа кіретін саңылауларға жабысып, көшеден бірдеңе көре қалғандай болса, ысқырып, ішегін тартып таңырқап, басқаларға хабарлайды. Ән, ысқырық, айқай-шу – бәрі бір арнаға қосылып дүмпулі үн боп естіледі. Фургон оқыс бұрылғанда ұйлыққан жұрт толқи жапырылып, әнді боқтық сөздер басып кетті.

	Джордж Адамс төңірегіндегілерге көз сала тұрып, дұрыстап жуынып алған теріс болмас еді деп ойлады. Дамылсыз терден өне бойы желім жаққандай жабысқақ еді, сақалын қырынбағанына да бірнеше күн өтті, ал аузында кермек дәм. «Ванна болар ма еді!» – деп ойлап еді, іле күлкісі келді. «Ваннаға түсу» деген тәлпіш сөйлейтіндердің тілінде «түрмеге түсу» деген түсінікті білдіретін. Темекі тартқысы келіп еді, бірақ өзін тықсырып, жаншып тұрғандардан илігіп, қалтасындағы сигаретіне қолын сала алмады. Жапырлаған бастар Джефферсонды қалқалап көрсетпей қойды.

	Кенет күрең жүзін әжім торлаған біреу бұған қарап ыржияды, көкшіл тартып шіріген тістері көрінеді. Ауыр демімен мұны тұншықтыра түсіп:

	– Ештеңе етпейді, ағайын! Оқасы жоқ! Солай ма? – деп дауыстай сөйледі.

	– Солай.

	Джордж Адамс та оған жауап бере күлімсіреді. Әжімді жүз бұған күлімсірей түсіп басын изейді, осы тұста оның мұнда қандай қылмыспен түскенін Адамстың білгісі келді.

	Фургон болса әлі ілгері қарай сырғып келеді, тек бір кезде ғана тормоздары баж-бұж етіп барып тоқтады. Сот үйінен түрмеге дейінгі жолға ширек сағат уақыт кеткен еді. Ән атаулы сап тыйылып, ұйып қалған денелер сыртқа шығуға асықты.

	Түрме қала мен порттың жоғарғы жағында биікте тұр, көк-сұр тастан сұр сылақпен бетондалып қаланған, ал ішкі құрылысы сан бұралаң тар қуыстар кірпішпен және сол көк-сұр таспен бөлінген.

	Бұл түрме өткен ғасырда королева Викторияның кезінде салынып, онан кейін ұзақ жылдар бойы қосымша корпустармен кеңейтіліп, үнемі қайта салынумен болған, ал сыртқы қабырғадан тысқары шығуға болмайтын болған соң түрменің ішкі жағы қоянның іні ғұсап толып жатқан жықпылдарға: камераларға, карцерларға, дәліздер мен аулаларға айналған.

	Сыртынан қарағанда оның сұстылығын әсем өскен гүл шоқтары жұмсартып тұратын: қаныпезер жендеттің бетін бүркеген перде сияқты. Үлкен есіктің мыс әлеміштері жарқырата ысқыланып, оның алдындағы қиыршық тас төселген жаяу жол мейлінше таза тұратын, әрбір минут сайын мұнда жоғары мәртебелі жандар келетіндей сес болатын. Түрменің бұл бейнесі – қаперінде күдігі жоқ келімсекті құшақ жая күтіп отырған тыржалаңаш дімкес жезөкше әйелдей еді.

	Фургон артымен шегіншектеп ағаш пен темірден құрсауланған үлкен қақпаның алдына кеп тоқтады. Іштегілерге фургон есігінің сыртылдап ашылғаны естілді, шыдамсызданған жұрт апыр-топыр боп кетті. Есік ашылған, бір қолымен соны қайыра ұстаған түрме формасындағы надзиратель қамаудағыларды шаншыла қараған.

	Екінші қолында қысып ұстаған қалың пропускілері бар. Есіктің сыртында кабурасында пистолеті бар екінші надзиратель тұр.

	Әлгі есікті ұстап тұрған: – Шығыңдар! Шығыңдар! Шығыңдар! – деп дауыстауға кірісті.

	Қорап ішіндегілер алға ұмтылды, енді арестанттар бір-бірлеп темір басқыштан секіріп түсіп, есіктің сыртындағы қақпаға қарай сүңгіп кетіп жатты. Надзирательдер шыққандарды санап тұр.

	Джордж Адамс, неліктен екені белгісіз, соңын ала шыққысы келгендердің арасынан сытылып өтіп, таза ауаны рахаттана жұтты. Жерге секіріп түсісімен табалдырықтан аттаған. Есіктің сыртында қолында үлкен кілті бар тағы бір надзиратель мұны және санады. Ол өзі қызыл шырайлы жүзі қырынан қарағандағы қазанның қақпағындай қушық, әрі қатқыл еді, алдынан өткендерге самарқау, салқын көз тастап, ерні қыбырлап санап тұр:

	– Жиырма үш, жиырма төрт... Отыз бір...

	Қолындағы кілтін, роботтың темір саусағынша, сан ырғағына қарай шошаңдатып қояды.

	– ...Отыз сегіз, отыз тоғыз...

	Осы надзирательдің ту сыртындағы темір тор ұсталған қуыс есіктен әрі ауланың алды көрінеді. Ал тордан өтер есікте қолында кілті бар тағы бір надзиратель алдынан өткен арестанттарды және санауда.

	Алдыңғы аулада корпус кеңсесінің алдында оларды басқа надзирательдер мен бұттарына шұбар ала қауырлақ шалбар, үстеріне көкшіл куртка киген каторжниктер күтіп тұр. Надзиратель бұйыра айқайлайды:

	– Сапқа тұрыңдар! Сапқа! Екеуден тұрыңдар! Екеуден!

	Сақтықшыл қожалары әперген күйкі биліксымақтарын өздерінше сес көріп қоқаңдаса айғайлайды: ұйлыға арсылдасқан төбеттерше боқтық пен жұдырықты бірдей жаудырып, сылбыр басқан арестанттарды екі қатардан сапқа тұрғызды.

	Темір тордың табалдырығынан аттағаннан кейін-ақ аула ішінде күндізгі қапырық ыстық лезде жоғалып, азынаған суық есіп тұрғандай болды. Ауланың төңірегіндегі тас қоршаулар да мынау бет-әлпеттері сұрланған тайпақ фуражкелі надзирательдер сияқты үрейлі, солардың қыбыр еткен жаңсақ қимылға күдіктене қадалған тікенек көздері тәрізді.

	Надзирательдер де, қамаудағылар да, басқа бір дүниенің, басқа бір құлақ естіп, көз көрмеген елдің еріксіз тұрғындары еді. Бұл дүние әсемдік атаулыдан жұрдай, тек тас қоршау, қиюласқан темір, жабулы есіктер дүниесі. Бұл дүниеде ағаш та өспейді, сондықтан көлеңке тек сұсты тас қабырғалардан ғана түседі: бұл араның «хош иісі» дәрет сындыратын ыдыстар мен канализаңияның қолқаны атқан қаңсықтарынан тарайды. Жазда бұл дүние өрттей қапырық ыстықтан қаталаса, ал қыста суықтан тісі-тісіне тимей сақылдайды. Түрме ережесі бір ғана ырғақты мойындайды, жалаңаяқ табандардың тыпыры, етіктердің дүбірі, ақырған дауыс, ауыр кілттердің есіктерді ашып, жапқандағы сылдыры. Бұлардан өзге дыбыстарға тыйым салынған.

	Арестанттар екі-екіден сап түзеген кезде, әлгі қолында уыстаған пропускісі бар надзиратель фамилияларды айқайлап шақыра бастады да, арестанттар бірінен кейін бірі үн қатып, кеңсе корпусының есігінен ішке еніп жатты. Кейбір күйбіжіктеп қалғандарды каторжниктер желкелеп жіберді, ал тағы бір надзиратель ащы үнмен дауыстап шақырып тұр:

	– Джеймс Хэннес...

	– Мұндамын, баас.

	– Филипп Мартин...

	– Мен, баас!

	– Генри Сэмпсон...

	– Мен мұндамын, қожайын.

	Қайыршы күйдегі алба-жұлбалар, қалт-құлт еткен алкоголиктер, алабажақ арзан костюмдер киген, көздерімен төңіректі тінтінген бұзақылар, кісі өлтірушілер, тонаушылар, есік бұзушылар, қалтаға түсетіндер, әйел зорлаушылар, қаңғыбастар және мерзімді уақытын өткізіп алғандар – бәрі сүріне-қабына тізбектеліп ашық есікке қарай өтіп жатты.

	Бір рет надзиратель африкан фамилиясын дұрыс айта алмай, шақырылған адам бірден жауап бере қоймаған, әлгіге боқтық аралас балағат қарша борады.

	– Бас аяғыңды, жексұрын қара! Немене, әкеңнің үйінде тұрмысың?

	– Энтони Лангефельт...

	– Мен, баас.

	– Самуэл Принс...

	– Мұндамын, баас.

	– Уильям Панагаай...

	– Мына менмін.

	– Бұл қандай фамилия тағы? Сайтан алғыр, осындай да фамилия болар ма!

	Арестант жағымпаздана сықылықтады, артынша басқалар да күле бастаған.

	– Кәне, жабыңдар ауыздарыңды, сұмырайлар! Немене, цирк көріп жетісіп тұрсыңдар ма?

	Бірден тыныштық орнады, қызараңдаған надзиратель арестанттарға ызғарлы сұспен шүйліге қарап өтті де, қайтадан барбиған жуан шеңгеліндегі пропускілерге көз сүзді.

	Джордж Адамс кеп Джефферсонның қатарына тұрды да, оны жеңінен тартып сыбыр етті:

	– Міне, енді біргеміз, бауырым.

	– Былжырақ! – деді Джефферсон күбірлеп. – Мен мұның бәрінен бір рет өткемін де. Айрықша жағдай хабарланған кезде.

	– Біз бірге бола аламыз ба?

	– Өкінішке қарай бола алмаймыз. Мынау тар түрме – бұлардың бүкіл елді осындай күйге айналдырсақ деп көксейтін үлгісі ғой. Мұнда: ақ нәсіл өзінше, африкандық өзінше, қара нәсіл өзінше жеке-жеке отырады, бауырым. Әр қайсысына ереже бар және қолына пистолет пен кеспелтек шоқпар ұстаған ақ нәсілден бақылаушы қойылған, – деп ол жарқыраған тістерін көрсетіп жымиды.

	Джефферсонның бойы Джордж Адамспен бірдей еді, тек кең жауырынды болатын. Африкандық жалпақ бетті, жалт-жұлт еткен көзі гекко кесірткеше тынымсыз ойнақшып тұрады.

	– Жә, бәрі де сәтті болады әлі, – деді ол ойын тұжырымдап. – Сайтан соқсын бұларды!

	– Сайтан соқсын, – деп қостаған Джордж Адамс, бірақ осы сәтте өз фамилиясын естіп, жүрегі шымырлап кетті, дереу өзінің алдында шақырылған арестанттың соңынап томпаңдай жөнелді. Ол есіктен еніп, әбден таптанды ақ және қызғылт плиталар төсеулі тар коридормен асыға жүрді. Плиталар әбден тозығы жеткен тақтай еденге жалғасты – енді басқа коридорға өткен екен. Шаң мен көгерген иіс аңқиды. Мұнан әрі ол тақтай еденді, сұрғылт қабырғаларын полкалар бойлаған, тұстарына жап-жалпақ тіркеу кітаптары ілінген үлкен бөлмеге тап болды. Бөлменің түпкі жағы жалпақ тосқауылмен қоршалыпты.

	Арестанттар талған аяқтарын кезек алмастырып, сыбырласып, қабырғаны жағалай шоғырланып тұр, ал тосқауылдың арғы жағында камаудағы ақ нәсілдерден тағайындалған түрменің екі старостасы мен түрме писарлері анкеталарды іріктеп, үлкен кітапшаларды ақтарыстыруда. Кейінірек кіргендер Джордж Адамсты сығыстырып қалың топтың ішіне кіргізіп жіберді.

	Енді оның жүрегі бірқалыпты соғайын деді, алайда көңілі әлі де болса жат елге тап болған, алдағы күні не болары беймағлұм жандай мазасыз еді. Біртіндеп ол әлгі сезімді басып, өзін күштеп оны ұмытуға тырысты, тіпті бірауық осалдығы үшін өзін кінәлап, ондай сезім атаулыны тереңге құлыптап тастады. Мұздай суық суға түскеніңде әуелі қатты тітіркенесің, ал онан соң біртіндеп көндігіп басыңды жоғары ұстайсың.

	Ол мойнын созып кейін бұрылған, арттағы адамның ашқылтым демі бетіне тиді. Джордж Адамс Джефферсонды іздеген, ол соңғы қатарда тұр екен. Джефферсон ыржия күліп, көңілі орныққандай бас бармағын көрсетті.

	Енді пропускілерді тосқауылдың арғы жағындағы писарь қолына алды, түрме старосталарының бірі тегіс тақташаны сиямен бояп, басбармақтардың ізін басып алуға әзірленді, – әрбір арестант түрмеге келісімен өзінің анкетасына бас бармақтарын басуы тиіс болатын. Бір-бірлеп шақыру қайта басталды.

	– Сулейман Адамс...

	– Менмін, баас.

	Шақырылған адам алға шыққан, надзиратель оған бас бармағыңды соз деп ақырды да, әуелі бір бармағын, онан соң екінші бармағын басты. Анкетаға сол бас бармақтың, онан соң оң бас бармақтың іздері түсті, енді арестантқа былай шығып тұру бұйрылды.

	– Самуэль де Бренк...

	– Мұндамын, баас.

	– Альберт Марч...

	– Джон Соломонс...

	– Дап-дайынмын!

	Столға әбден әккі болған қылмыскердің билей басқан қалжақ жүрісімен арық тәштек кеп, анкетаға бармақтарын басты. Онан соң саусақтарының сиясын шашына сүртті де өзі төменгі зат сақтау камерасына қарай апаратын екі баспалдақты кең қақпаға қарай жүрді.

	– Әй, қайда безіп барасың?

	– Бастық-ау, менің баратын жағым осы жақ емес пе?

	– Қәне, кейін қайт, малғұн!

	Тәштек сүйретіле кейін жүрді, басқа арестанттарға көзін қысып, ыржиып қояды.

	– Джозеф Экермен...

	– Осында!

	– Титес Бикмен...

	– Ол менмін.

	Әлі кезегі жетпегендер өзара күбірлеп сөйлесіп тұр.

	– Сен білмейсің бе, Горилла Абрамс әлі алдын ала қамауда жаза күтіп отыр ма екен?

	– Жоқ, жарқыным. Өткен айда он бес жылға кесілген.

	– Қайдасың?

	– Үлкен камерада.

	– Оның бола қоймас. Сен әлі жаза күткен адамсың. Қайда тықса, сонда барасың.

	Бұл кезде жазаға кесілгендерге шетке шығып, шешініңдер деген бұйрық айтылған. Енді олар киімдерін түйіншектеп орап алып, ұйлығып, тізім бойынша тағы да бір шақырылып, өздеріне қазынаның шалбары мен көйлегі берілуін күтіп тұрды. Оларды кіші надзиратель бақылап тұрды, бұл өзі үстінде түсі оңып кеткен гимиастеркасы бар, тайқазандай үлкен тропикалық шлем кішкентай басына мүлде келіспеген, қара түсті жас бозбала еді. Қабағын түйіп сұстанып, қол астындағылардың бір-біріне көз қысып, бұған күле қарағандарын байқамауға тырысып, өзінше саябыр сеспен тұр.

	Арқаның астынан баспалдақпен тағы бір надзиратель көтерілді – төртбақ келген, кеудесі мен иығы жас аюдың пошымындай. Күлгін түсті шалбары бар, шимпанзенің аяғындай қисық та жуан бұтын тырситып қысып тұр. Ақсары шашы машинкамен алынған. Етжеңдеу дөңгелек жүзінде аузы оймақтай ғана боп бүрілген, ақсары қасты қабақтың астында кішкентай көк көздері шыныша жылтырайды. Әдеттегі қызыл шырайлы кескіні кәзір ыза мен тағатсыздықтан түтігіп кеткен. Кең бөлмеге кіре бере ол кенет жолында тұрған арестанттарға шаптыға ұмтылған, – жұрт қабырғаға қарай жапырыла құлап, шатқаяқтап, қолдарын ретсіз ербеңдеткен.

	– Қырылғырлар! – деп күркіреді ол. – Немене, сыраханада тұр ма едіңдер?

	Ол осынау шаң тұтқан, төбесі викториандық өрнекпен өрілген, сұрқай қабырғалары сұрықсыз салтанат бөлмесінің қақ ортасына кеп тоқтады. Көк көздері қабырғаға жабысқан арестанттарға ызғармен тесірейе қадалды да, онан соң бұрылып тосқауыл жаққа қарады.

	– Қашанғы созасыңдар енді? Мен мына жексұрындардың кәкіршүкірлерін тіркеуім керек қой.

	Бармақтардың табын түсіріп ап тұрған надзиратель:

	– Біз аяқтап қалдық. Тек Мьюлон әлі карточкаларды толтыруы керек, – деген.

	– Мен де шамамның келгенінше тездетіп жатырмын, – деді писарь тістеніп. Ол тосқауылдың артындағы столда біртіндеп берілген анкеталарға қарап қойып, кішкентай карточкаларды толтырып отырған. Карточкаға арестанттың фамилиясы мен номері және оған тағылған айып жазылады.

	– Менің кезекшілігім бітіп қалды, – деді әлгі былшиған ақсары күлімдеп. – Енді осынау қоқырсықтарға бола осында отыруым керек!

	Ол бөлме ішін ызалы көзбен сүзіп өтті. Өздерінің долы дұшпанын сезген арестанттар тым-тырыс тына қалды.

	Кенет ол ешбір себепсіз өзінен өзі тағы да шаптығып қаһарлы айқайға басты.

	– Немене, мұнда дем алуға келіп пе едіңдер? Бұл сендерге санаторий емес, түрме! Ұқтыңдар ма?

	Өкшесімен шұғыл айналып, баспалдақпен төменгі бөлмеге қарай түсіп кетті.

	Әлгінің дігерлеуі қамшы боп, басқа надзирательдер де асыға бастады. Фамилияларды біріне-бірін қосақтай айқайлап, арестанттар бірін-бірі итере тосқауылға қарай ұмтылды. Тіркеу карточкаларын толтырып отырған писарь күңкілдеп, дайын карточканы басын көтерместен лақтырып тастай бере келесісін қолына алады, арестанттар бірінің карточкасын бірі қағып алып шатасуда.

	– Абрахем Хендрикс... Уильям Джонсон, есік бұзып ұрлық жасаған... Сайтан алғыр-ақ фамилиялар екен өздері... Джозеф Коллинз... Питерсон... Обри... Сэм Баатьес, әйел зорлаған дей ме?

	Жас надзиратель тыржалаңаш каторжниктерге соларға деп арналған киімдер: көкшіл бөзден немесе сайтан терісінен тігілген шалбар мен түсі оңып кеткен қызыл жейделер толы қап алып келді. Писарьмен жарысқа түскендей надзиратель фамилияларды дауыстап айқайлаумен болды. Тосқауылдың тұсындағы темір торлы терезеден түсіп тұрған күн сәулесі күңгірт тарта бастады.

	– Джордж Адамс! – деп дауыстады писарь, онан соң кенет жазғандарын қайталап оқып шықты да басын көтеріп Джордж Адамсқа қарады. – Тағы бір коммунист! Және өзі қара маймен сыланған ба? Мынау сасыған түрмені коммунистермен-ақ толтырды ғой.

	Писарь мысқылдап мырс етті – түнерген кескіні балтамен шапқандай қақ айырылып, екі езуі екі құлағына дейін жетті. Ол енді қасындағы жолдасына бұрылды.

	– Әй, қартым, мына біреудің ұсқынына қарашы! Сеніңше қалай, осы премьер-мннистр болар ма екен?

	Бармақтардың табын түсіріп алып тұрған надзиратель бұрылып қарады да өз ісін тоқтатпаған күйі кекесін үнмен:

	– Қайдан болсын! Бойы қортық екен, – деді.

	Қарқылдай күлген писарь Джордж Адамстың карточкасын лақтырып жіберді, анау оны жерге түсірмей лып етіп қағып алды да, іштей бір сыбап шеттей берді, ал писарь болса айқайлап:

	– Альберт Марч, кісі өлтірген... – деді.

	Джордж Адамс тосқауыл қасынан өткендердің қасына барып енді өзінің карточкасына қарады. Онда: «Н. түрмесі. Сот алдындағы қамау», – деп жазылыпты. Онан әрі номері, фамилиясы, ай-күні және «тағылған айып: жасырын ұйымдарға қатысушы» екені жазылған. Ол карточкасын төс қалтасына салып, әлі өз кезегін күтіп тұрған Джефферсонға таянды.

	– Қарточкаңды алдың ба? – деді Джефферсон. – Енді оны сақтайтын бол. Ылғи өзіңмен ұстауға міндеттісің. Байқа, жоғалтып алма, әйтпесе мына голландықтар әкеңді танытады, – күле тұрып және айтқаны: – Карточка деген мұнда сенің тұру куәлігің боп саналады.

	– Егер бұл жердің жексұрындары өздерінше бірдеңе істер болса, мен шатақ шығарамын, – деп жауап берді Джордж Адамс, – көресің әлі.

	Ол қолын жейдесінің астына жүгіртіп, қолтығының астын қасып қойды. Шіркін, жуынар ма еді кәзір! Сақалын қырынса, әйтпесе бет-аузы егеу сияқты боп тұр.

	Жандарында тұрған адам оған барлай қарады да:

	– Немене, екеуің де саяси қылмыстыларсыңдар ма? – деп сұрады.

	– Иә, – деді Джордж Адамс.

	– Біздің үкіметіміз үкімет емес, қоқырсық. Кеше сендердің біраз адамдарыңды кепілмен босатты.

	– Солай ма? Неше адамды?

	– Дәл қанша екенін білмеймін, достым. Тек мынаның тобынан ешкімді босатқан жоқ, – деп ол Джефферсон жақты мезгеп қойды.

	– Менің ісімді бір айға кейінге қалдырды. Кепілге шығуыма рұқсат жоқ, – деді Джордж Адамс.

	– Үкімет емес, нағыз қоқырсық, – деді әлгі адам сыбырлай жауап қатып.

	– Бізге ри... риверлюция қажет.

	Осы тұста оларды арқаның астындағы төменгі бөлмеге қол заттарын тексеруге қуып апарды. Қол заттары полиция участогінен арнайы қапшықтармен жөнелтілетін, оларды түрмеде иелерінің қатысуымен қабылдап алатын. Барлығы тағы да барьердің алдына кеп сап түзеп тұрды, әлгіндегі таныс боп қалған қатыгез ақсары надзиратель және оған көмектесуші түрменің старостасы екеуі қабылдап отыр.

	Арестанттарды бірінен кейін бірін барьерге шақырды. Староста қапшық ішіндегілерді бір ырғақты үнмен судыратып тізіп шығады да, надзиратель оларды тізім қағазымен салыстырады. Сот үкіміне дейінгі қамауда ұстауына болатын заттар осы арада иесіне қайтарылады. Джордж Адамсқа сақал ұстарасы, жарты пачка сигареті қайтарылып берілді және түрмеде елу сегіз центке счеті ашылғанын хабарлады.

	Ол ұстарасын айналдыра қарап, барьерден аулақ кетті. Бет орамалы берілді, бірақ бұл тұрған пәтер иесі әйелдің полиция участогіне бұған деп салып жіберген ұстара лезвиелерін қайтарған жоқ, демек, ендігі жерде сақал жіберген дұрыс шығар деп ойлады ол. Өз орнына қайтып келе жатып ол абайсызда біреумен соқтығысып қалды, ауыр ойдан селт еткен ол:

	– Кешір, бауырым, – деді күбірлеп.

	Әлгі адам екеуі қабырғаға қатарлас келіп тұрды, Джордж Адамс мүлдем балғын, сәбидің жүзіндей екі шекесі торсиған, ернін қышырлана тістенген жасөспірімді көрді. Қой көзі теңіз жағалауындағы толқын жуып жатқан малта тастай салқын еді, – ешуақытта күлмеген шығар, деп түйді Джордж Адамс. Шашы машинкамен тықырланып алынған, басы да доп-домалақ кішкентай екен, терісі сарғыш тартып тұр, бұрынырақта тақырлап мүжілген сүйек тәрізді.

	Онымен сөз бастағысы келген Джордж Адамс сыбырлап қана:

	– Ал қалай, бауырым? – деді.

	– Ештеңе емес, – деді бала-жігіт тіл қатып. Малта тастай қой көзі бұрынғысынша Джордж Адамсқа емес, басқа жаққа қарайды.

	– Сен мұнда не үшін түстің?

	– Кісі өлтіріп, – деді ықылассыз үнмен. «Құдай-ау! – деп ойлады Джордж Адамс, – кісі өлтіріп дейді. Өзі со қалпы әлі бала ғой!» Оның мынау саябыр салқын күйі Джордж Адамсты шамырқандырып жіберді.

	Осы сәтте надзиратель: «Альберт Марч» – деп саңқ етті де әлгі жасөспірім барьерге қарай кетті. Джордж Адамстың қасына, өзінің бұрынғы орнына ол қайтып тұрған жоқ.

	Джордж Адамс жанындағы Джефферсонға сыбырлай сөйледі:

	– Со күйі әлі бала, өзі кісі өлтірген! – деп шытына түсті де онан әрі тағы: – Мүмкін, бір қателік болған шығар, – деді.

	Ол бұл жайлы, надзирательдер айқайлап боқтанып, африкандықтар мен ақ адамдарды екіге бөле бастаған кезде де ойлаумен болды.

	– Ал, әзірге, Джордж! – Джефферсон ыржия көзін қысып, оны иығымен сүйкеп өтті де арка астына қарай кетті.

	Қалғандарын екіден сапқа тұрғызды да надзиратель:

	– Жүріңдер! –деп бұйырды.

	Екі баспалдақ арқылы бұлар алғашқы залға көтерілді, түрме писарьлері мен старосталары әлі де тізімдермен, тіркеу кітаптарымен әлек боп отыр екен, олардан өтіп, аулаға қайта шықты. Күн сәулесі қайтып, тас қабырғалар күңгірт тарта бастапты, тек сонау биікте бұларды келемеж еткендей көк аспанның күмбезі жарқырайды, бұлар ауладан өтіп, қиғаштап төменгі есікке қарай жүрді, алдында – ертедегі желкенді кеменің тұмсығындағы ағаш мүсінше тапжылмай қатып, алысқа қарап қалған қара нәсілді часовой тұрды. Тағы бір надзиратель шарбақты есікті ашты, бұлар осы кешкі мерзімде, тірі жан жоқ, екінші бір бос ауладан кеп шықты. Екі жақты бойлап камералар тізілген: темір есіктердің көздері темір қақпақшалармен жабылған, дәл бір жалғыз көзді дәулер қаз-қатар тізіле тұрып, маңдайларындағы жалғыз көздеріне жамау жапсырып желімдеп алғандай көрінеді. Ішкі камералары екі қабаттан орналасқан корпустардың артқы қабырғалары да осы жаққа қарайды екен. Бұлар бұл ауладан да өтті, жаңа надзиратель тағы бір шарбақты есікті ашты, мұнан әрі екі корпустың аралығындағы төбесі жабылған туннельмен жүрді. Туннельден өтіп, бұлар әкімшілік корпусымен, ас бөлме, арғы жағында аурухана орналасқан аркалы қабырға және биік шарбақпен бөлінген бірі ақ нәсілге, бірі қара нәсілге арналған, үкім шыққанға дейінгілер қамалатын екі секцияның аралығындағы үшінші ауладан кеп шыққан.

	Жоғарыдан күн сәулесінің қиығы ауладағы асфальт бетіне ұрланып кеп түсіп, сұрғылт жалпақ көлеңкелердің ортасын оюландырып әлдеқандай бір абстракты өрнек салған.

	Ауланы бойлап ас бөлмеге қарай борсиып семірген түрменің мысығы жүгіріп өтті.

	Бұларды ертіп әкелуші:

	– Кәне, шешініңдер! – деп бұйырды.

	Кейбіреулер ол бұйрықты күтпестен-ақ шешіне бастаған болатын, енді басқалары да шешінуге кірісті. Надзиратель қолындағы резеңке таяқшасының бауымен өз қоншын сартылдатып қаға түсіп, бұларды жіті бақылап тұр. Сағатына қарап қойып, ол кілт алып, үлкен аула мен кіші ауланы бөліп тұрған решеткенің есігін ашты.

	– Жуыныңдар! Жуыныңдар! – деп бұйырды ол, сонсоң: – Неге осынша кеш келдіңдер? – деді бастап әкелушіге.

	– Осы жолғы аса бір көп тобыр боқтықтар екен, – деді анау күңкілдеп.

	Джордж Адамс шалбары мен күрткесін шешіп, жейдесінің түймелерін ағыта бастады. Бұрын шешініп болғандар тыржалаңаш, есікке қарай ұмтылысты, надзиратель олардың шешкен киімдерін тінтіп, жейделері мен шалбарларын қарап, дәл бір жұқпалы заттармен істес ғалымдай аса абай ақтарыстырады. Джордж Адамс душқа өте беремін дегенше надзиратель сағатына тағы бір қарап:

	– Әй, жетеді енді! – деді дауыстап. Онан соң ол ертіп әкелушіге:

	– Енді күтіп тұрар шамам жоқ. Кетуім керек. Мына сүмелек ертең де жуынып үлгерер, сайтан соққыр. Артық сағат жұмыс істер жайым жоқ! – деп түсіндірді.

	Ертіп әкелуші иығын қозғап қойды, надзиратель енді Джордж Адамспен бірге белгі күтіп тұрғандарға кішкене аулаға кіріңдер дегендей қолын сілтеді.

	– Тез, тез! Болыңдар! – деп бұйырды.

	Бұлар киімдерін түйіншектеп қолдарына алды, ал суға түсіп шыққандар сәл де болса үстерін дегдітпек боп бір секіріп, бір отырып, барлығы тегіс ішкі аулаға енді. Надзирательдер бұларды дереу шетінен камераларға бөліп кіргізіп, есіктерді жаба бастады.

	Джордж Адамс ұзақты күнге күн жылытқан ауладағы бетонның жылуын шұлығының сыртынан сезіп теңселіп жүрген. Ол тек шалбарын ғана киіп үлгеріп, күрткесі мен башпағын қолтығына қысып алған еді. Надзирательдің әлуетті қолы оны камераға итеріп жіберді, ол кенеп төсеніштер үстінде бұған қарап қасынып қойып отырған төрт адамның үстіне кірді. Есік сарт жабылды, құлпының кілттенгені естілді, отырғандардың бірі:

	– Бауырым, сенің заттарыңды өзіңе қайтарып берді ме? – деп сұрады.

	– Иә, достым, – деді Джордж Адамс жымиып, өзінің ақыры жуына алмағанын есіне алды.



	3

	Кеңсе залында писарь стол басынан тұрып, бір топ документтерді сілтей ұстап барьер сыртына шықты.

	– Әлгі қайыра сотталатындар қайда?

	– Анда, – деді оның жолдасы бүйірдегі есіктердің бірін нұсқап. – Бұлар әлгі надзирательге шабуыл жасағандар.

	Писарь есікке келіп:

	– Әй, шығыңдар бері! – деп шаңқ етті.

	Есіктен: үстерінде түрменің ақшыл боз күртесі, қызыл жейде және шолақ шалбар киген, аяқтары жалаңаяқ үш адам шықты. Қабырғаны жағалай кеп тұрған, олардың тіркеу карточкаларын өз қағаздарымен салыстыра қарап шыққан писарь столға қайта оралды. Ол мына үшеуді басқа түрмеден әкелген надзирательдің іс қағазына қол қойып қайыра ұсынды. Енді осы қалалық түрмеде бұл үшеуі өздеріне болатын сотты күтуі тиіс еді.

	Үшеуі де тапжылмастан тұр, бет әлпеттерінен ештеңе сездірмейді, түрме өмірінің бар сырларына қанық, әбден әккі болған тәжірибелі жандар. Төңіректе не болып жатқанын сезбейтін тәрізді көрінгенмен, шындығына келгенде үшеуі де, ток күші жалғастырылған электр счетчигі сияқты, оқиғаға кез келғен сәтте араласа кетуге дайын тұр. Біреуінің сол жақ қабағынан иегінің астына дейін бір шекесі тегіс пышақ тілген іздің тыртығынан қисайып, бет-пішіні арасына сабан тықпалап асығыста тіге салғандай көрінеді. Үшеуінің де шаштары ұстарамен сыпырылған, еріндерін тістене жымқырынған.

	Жалпы тіркелу жүргенге дейін бұлар ішкі есік жақтан бәрін сырттай бақылап тұрған. Қортық бойлы Джон Соломонс өз фамилиясын ести сала клоунша билей жөнелгенде, қалған екеуі кенет күліп жіберді. Солли бұларға қайырыла қарап, түрін түкке түсінбей ызаланған кескінге салып айқайлап қойды: «Неменеге жетісе қалғансыңдар, өлексе немелер?». Осы тұста оның өзіне надзиратель ақырып қалды да, ол билей басқан күйі әрі кетті, бір шекесінің тыртығы бар адам тістерін ақсита жымиды.

	Енді олар қабырғаны жағалай тұра қап бұйрықты күтті де, онан соң надзирательдің соңынан шұбырып ере жөнелді. Надзиратель оларды тым-тырыс аулалар арқылы өткізіп, сотқа дейін қамалатындар секциясының қарсысындағы қараңғы тартқан изолятор корпусының алдына әкелді.



	4

	Үлкен камераның төбесіндегі қалың плафонды шамның жарығы сарғыш тартып өлусіреп, бұрыш-бұрыштарға жетпей тұр. Дәл төбеге тиіп тұрған екі терезенің шаң тұтқан темір торлары кешкі көкшіл аспанның ымырт сәулесін бүркеген. Еденде умашталған жамылғыштар үстінде бірі отырған, бірі жатқан камера тұрғындары – жалпы саны қырықтан аса адам. Біразы саябыр басып теңселіп жүр, біразы қабырғаға сүйеніп тұр.

	Қамераға тұтқындармен бірге күндізгі қапырық ыстықты да қамап шығармай, көзге кәрінбес ылжыраған, жабысқақ мақтаны тұншықтырар қоңсық иістермен шылқытып қойған тәрізді. Рас, сотқа дейін қамалатындардың сыртқы киімдері мен башмақтарын түнге қарай алып қояды екен, бірақ одан келер пәлендей сеп жоқ. Тек жалаңаш және жартылай жалаңаш тәндер мен кір одеялдардан аңқыған тер иістері ащырақ білінеді. Сасық иістер мен тымырсық ыстық онан сайын қоюлап, камера ішіндегі мезі қылар шумен астасып төңіректі қаумалап торлап жұтып жіберердей болады.

	Біреуі бір әнді айтса, екіншісі басқа әнді айтады, енді біреулері ән салғандардан дауысын асырмақ боп әлдеқандай әңгіме соғады, ал тағы біреулер даурығыса дауласады немесе аттандағысы кеп айқай салады, осының бәрі қосылып құлақ тұндырар гуілге айналады.

	Біреулері қолдан жасалған немесе камераға жасырын әкелген, қолдың тері сіңіп қожалақтанған ойын картасын араластыра түседі, енді біреулері еденге тырнап сызылған тақтаға қағаздан умаждап немесе көмір кесектерінен істелген тастарды жылжытып дойбы ойнайды, үшінші біреулері киім-кешектерін салып не ұтып, не ұтқызып сүйек тастау ойнауда. Бұл бірінші қабаттағы жалпы камера болатын. Мұның үстіндегі дәл осындай камерадағы жағдай мұнан екі есе нашар еді.

	Анда-санда секцияны аралап жүретін кезекші надзиратель темір есіктегі көзді ашып түрме тәртібін бұзушыларға айқайлаған кезде шу едәуір басылып қалатын.

	Қасапшы Уильямс:

	– Сендерді не үшін ұстады, қаспақтар? – деп сұрады.

	Ол жаңа келген топты бұрышқа әкеп тығып, қанталаған көзімен ішіп-жеп тұрған.

	Қарақшылардың басшысы және камераны билеп-төстеуші қожасы өзінің қатыгездігі мен күшінің арқасында және өзі сияқты қаныпезер әумесерлердің қолдауымен ол қабыландай зұлым, қорқау қасқырдай қанқұйлы, сілеусіндей ішмерез болатын. Бұрышқа тығып, сұрақ алып тұрғандар оның құтырынған кескінінен тайсақтап, сипақтап, қозғалақтай береді.

	Жалғыз Солли ғана мүлдем саспайтын тәрізді. Әжімді жүзін қисаңдата ыржиып, шақырған әтештей шықылықтай күледі.

	– Мас болып төбелескеніміз үшін, достым! – деді ол күлкіге түйіле саңқылдап: – Маскүнемдігіміз үшін, достым!

	– Сені ме? – деген Қасапшы тыжырына ыржиып. – Сені білем ғой, Солли, маскүнем екенің рас. Ал төбелесіңе сенбеймін. Төбелес сенің қай теңің? Жә, бөспеші әрі.

	– Рас айтам, рас айтам, – деді Солли дүлей күштің алдында сиықсыз бимен селтеңдеген қуыршақтай қыт-қыттап. Бұл өзі әбден сілікпесі шығып мыжырайған, адам бейнесіндегі сарғыш тартқан сүлде еді, әжімді қабақ астында жылтыңдаған көздері парықсыз жымыңдайды, ауыз орнында – әжімді жақшаның арасын қоса салған болар-болмас сызықша бар. Бас терісі күлдіреген ұсақ бұйра шашты, ал маңдайында толып жатқан терең әжім іздері. Шүйкедей арық денесіне киген лайықсыз үлкен жейде көлбеңдеп тізесіне дейін жетіп тұр.

	Ол Қасапшы бетіне қарап тіссіз қызыл иектерін көрсете ыржиып, сүйелденген алақандарын шапақтап қойып билей түсті.

	– Рас айтам, Қасапшы, төбелестім! – деп қыт-қыттайды. – Рас айтам, достым!

	– Кет әрі! – деп күңкілдеді Қасапшы. Оның беліне дейін жалаңаш, жүндес алып кеудесі инемен сұққылап жасалған суреттер еді: сәлемдескен екі қол, ағылшын жалауы, бас сүйекпен айқасқан қос жіліншік сүйектер, ұшынан қан тамшылаған қанжар және де басқа тағылық талғамдағы белгілер.

	Ол жуан білектерін беліне таянып, сиқырлы күлкімен күлімсіреп Соллиға төне кеп қарайды.

	– Жә, бөспесеңші, – деді қарлыққан үнмен. – Сенің шамаң балаға да жетпейді.

	– Жо, сен тыңдап алсаңшы әуелі, – деп сықылықтаған Солли енді жаңа әуенге көшті. – Әуелі тыңдап ал, достым.

	Қасапшының көңілі басқа жаққа ауғанын пайдаланып, қыспақта тұрғандар ақырындап бұрыштан сытылып шыға бастады.

	– Жо, сен тыңдасаңшы, – деп қояды Солли Қасапшыға. – Тыңдашы өзің. «Герб Веллингтонда» отырғам. Забегаловкада. Өзің де білетін шығарсың ол жерді? Міне, сонда стойкаға жүрелеген күйі виски алып, ішіп отырғам. Бір кезде әлгі жігіт кіріп келді.

	– Қайдағы жігіт? – деп күңкілдеді Қасапшы.

	– Сен тыңдасаңшы әуелі, тыңда! Мен айтып шығайын да. Сөйтіп әлгі фраер кірді де стойкаға таяп кеп: «Маған банан ликэ-эруін беріңіз», – деп шаңқ етті. Мен оған қарап: «Банан ликэ-эруі ме? Ә, банан ликэ-эруі керек екен ғой. Достым, сен өзің қайда кіргеніңді білесің бе? Бұл жер саған Гранд-отель ме еді? Ау, бұ қоқырсыған жерде сенің нең бар? Банан ликэ-эрі дейді-ау? Қатындардың сусыны ғой ол», – дедім. Ал фраер маған қарап қойып: «Сенің шаруаң болмасын», – дейді. «Ә, солай дейсің бе, – деймін мен, – ей, әлдеқандай болған май қоңыз!» «Кет әрі жәйіңе, – дейді фраер – Сен массың». Әлгінің өзінше тұмсық көтергені ұнамай кетті де мен оған: «Немене, ішуге болмай ма? Қайдағы бір май қоңыздар кіріп, адамға тыныштықпен ішкізуді де қойды. Банан ликэ-эрін ішкісі келген екен, шіркін? Мен саған банан ликэ-эрін көрсетермін!» Мен оның жағасына жармаса түскем, осы кезде...

	Камераның екінші бұрышынан шыққан шаң-шұң оның даусын естіртпей жіберді. Қасапшы өзінің құждай басын көтеріп:

	– Кәне, жексұрын үндеріңді өшіріңдер, өлекселер! – деді. Шу бірден тына қалған. Қасапшы қайта Соллиға бұрылып:

	– Соқ, әрі қарай, – деп дүңк етті.

	– Сонымен, – деді қыт-қыттаған Солли, – мен әлгі жігітті жағадан ала түсіп: «Не былшылдап тұрсың өзің ә?» – дегем, бармен болса маған: «Әй, қой енді!» – дейді. Мен оны да сыбап бір жібергем, осы кезде әлгі фраер желкемнен қойып қалды. Мен оған қайтадан бұрылып: «Сөйтіп, ұрдың ба, мені? Бәлем тұра тұр!» – дедім. Сөйттім де былай еттім оны!

	Кенет Солли Қасапшының иығына шап беріп жабысты да, шүйкедей денесі атылып жоғары көтерілді, доп-домалақ басы зеңберек добындай ауада қалқып тұрып алды.

	Қасапшы зорға деп иегін тартып әкетті де, қортықты бойынан сілкіп тастады.

	– Мен саған тек көрсетейін дедім ғой! – деп сықылық қаққан Солли, әжімді жүзі күлкіден селкілдеп кетті.

	– Сен ондайыңды қой! – деді Қасапшы зекіп. – Ал, соқ әрі қарай.

	– Мақұл. Сөйтіп оның костюмі былғанды. Екеуміз ұмар-жұмар боп еденде алпарыстық, столдар аударылып, стакандар ұшып түсіп жатыр, ал мен болсам, оны баспен түйгіштеп жүрмін. Міне, көрдің бе?

	Солли басын еңкейтіп, қу түбіртек сияқты кір саусағымен ісіктері мен жараларын сипалап қойды. Онан соң әңгімесін әрі жалғастырды.

	– Әлгі фраер бір-екі рет тізесімен тепкен, мен болсам іштей:

	«Ә, сен аяғыңды жұмсадың ғой, өлексе? Мен саған көкеңді таныстырайын ендеше!» – деп, баспен түйгіштей жөнеліп ем, әлгі шіріктің аузынан да, мұрнынан да қан бұрқ ете қалды, көзі бітиіп ісіп кетті. Тек, оңбаған бармен полицияға хабарлап, тағы бір екі фраер үшеуі жабылып мені ұстап алғандары. Мен, әрине, шу шығарып, тәртіп бұзғым келмеді, тым-тырыс полицияның келуін күттім. Пәлендей бір қылмыс ісгегенім жоқ қой, рас па? Бәріне кінәлі банан ликэ-эрін сұраған жігіттің өзі! Банан ликэ-эрі дейді-ау!

	– Ал сонымен қандай жаза тарттың? – деп сұрады Қасапшы. – Екі фунт айып төлеу ме, әлде он күн бе? Қайсысы саған ауыр жаза?

	– Құрып кетсін бәрі де! Мен оларға өзімді кінәлі санамаймын дедім.

	– Мойындамайсың ба? Ол қай сандырағың? – деп мырс етті Қасапшы. – Оныңнан түк шықпайды. Ендігі ғой, он күніңнің біразы бітіп те қалатын еді.

	Солли қулана көзін сығырайтты да әтешше шақырып қойып, тағы да өзінің сөлекет биін билей бастады.

	– Ал маған осынысының өзі ұнайды.

	Қасапшы оған сезіктене көз тастап өтті де: «Кет әрі!» – деп, өзінің есіктей жалпақ жауырынын көрсетіп қортықтан теріс айналды. Еденде жатқандарды аяғымен итеріп, гүрілдеген күйі алға жылжыды.

	– Әлгі жаңа келгендердің өзгелері қайда? Енді солармен сөйлескім келеді.

	Ол өз төсек-орнына жетті де, төңірегінде жатқан басқа тұтқындардың жамылғыларын сыпырып алып, бетон еденнің үстіне ыңғайлы етіп төсек салды, басына жастық жасау үшін және бірнеше одеялды бүктеді. Төсегіне жайғасып отырған соң, камераны қаһарлы кейіппен бір сүзіп өтті, төңірегіне Тормоз Питерсон, Шикіл және Қыли Самуэлс сияқты достары топырлай қалған. Бұлардың бәрі басшыларына берілгендіктерін елжірей еміренген жымиыстарымен білдіріп тұр, алайда абайлап бақылаған адам олардың бұл жымиыстарының астарында өшпенділік пен қыжырту барын байқар еді.

	Қасапшы кеудесін кере түсіп созыла жатқан, көкірегіндегі суреттер жан бітіп қозғалғандай болды. Ол өзінің алып кеудесі мен екі иығын күректей қолымен шапақтап қойды. Жылтыраған кішірек көзі қоламта шоғындай жайнап кетті.

	– Ал кәне! – деп гүж етті. – Мен білмейтін тағы кім қалды мұнда? Оның жанары анадай жерде шүйілген күшігенше түнеріп тұрған, бетінің қорасан дағы бар шұбар адамға аялдады.

	– Әй, жігіт! Бері кел! Тез! Анау селт еткен жоқ.

	– Кімге айтып тұрмын, бол тез! – деді Қасапшы тістерін шақырлатып.

	Мұның түймеше жылтыраған көзіне тіктеп қараған әлгі адам қасақана қыр көрсеткендей түкіріп қойды.

	– Әкеңдер ананы менің алдыма, – деп бұйырды Қасапшы, қас қағым сәтте әлгі адамды желкесі мен шалбарынан сүйретіп, камера әміршісінің алдына әкелді. Шой балғадай жұдырық сермелген, жапырылған танаудан қан ытып кетті. Әлгі шұбар әлі бітіп, өзін сүйреп әкелген қолдарға асылды. Қасапшы оны белбеуінен тік көтеріп алды да камераның түпкір бұрышына қарай атып жіберді. Тұтқындар жапырыла бұғып қалды, шұбардың денесі қабырғаға барып соғылып, былш етіп еденге түсті. Жаралы аңның ұлығанындай ыңырана ыңырсығаны естілді.

	Қасапшы қырылдай күліп, достары шықылықтаса мәз болды. Енді жылтыраған кішірек көз арықша келген, бірақ шымыр денелі, барлық лашық балалары сияқты, өңі ескі тартқан жасөспірім жігітті байқап қалды.

	– Ал мынау не қылған бала? – деді Қасапшы қырылдаған үнмен, даусының зақымданғанын сездіріп.

	– Мұның аты Касба-бала, – деп жауап қатты, бетінің бір жағы ғана адам тәрізді Тормоз Питерсон. Бетінің екінші жартысы жан түршігердей бұжыр-бұжыр тыртық болатын, ылғи ұрып-соғып, қорлай берген соң көңілдес әйелі бірде түнде бұл ұйықтап жатқанда сол бетіне қып-қызыл боп қызған утюгті басқан екен.

	– Оны дарға асады, – деп түсіндірді Тормоз күле сөйлеп. – Ауыр қылмыспен түсіпті.

	– Қарай гөр, баланы! – деді Қасапшы да қырылдай күліп. – Кәне, бері кел, бала.

	Касба-бала асықпай оның қасына келді, төбедегі шамның бұлдыр жарығында оның көздері күңгірт, әрі жансыз көрінді. Ол басбармағының көбесін тісімен тістеп тастады да тек сонан кейін ғана Қасапшыға қарады.

	Дәудің ойдақ-сойдақ тістері көрініп, еріндері қыбырлады.

	– Атың кім, бала?

	– Марч. Альберт Марч.

	– Иә, нендей қылмыс істеп ең, бала?

	– Кісі өлтірдім.

	Ол бұл сөзді дәл бір шалбарының ышқырын көтергенін немесе шашын тарағанын айтқандай, со күйі сүлесоқ, немқұрайды айтты.

	– Иә, сөйле, сөйлей бер.

	– Мен сөйлегенді ұнатпаймын, – деп жауап қайырған Касбабала, саусағының көбесін тағы тістеледі де, Қасапшының өзіне қадала қарап қалғанына көңіл аудармастан, тырнақтарын қарай бастады.

	– Қарап қой, баланың қайсарын. Саусағын шалбарына сүрткен бала жігіт:

	– Біреулер сөйлегенді ұнатады, ал мен ұнатпаймын, – деп күңк етті.

	– Былай, шырағым: сен менімен сөйлескенде, кіммен сөйлесіп тұрғаның есіңде тұратын болсын, – бала жігіттің жағын шапалақ осып өтті.

	Касба-бала шетке қарай ұшып түсіп, қасқағым сәттей еденде сұлап жатты. Бір секундтан кейін ол әлдене деп күңкілдеп серпіле ұшып тұрды. Келесі секундта ол жиырыла түсіп, онан соң басымен Қасапшының ішіне дәлдеп атылған. Егер ол өзінің жүз жиырма фунт салмағымен атылған бойда басымен барып көздеген жеріне тигенде аңдаусыз тұрған таусоғар өкпе тұсынан ұрған соққыдан екі бүктеліп түсері анық еді, бәлкім, есінен де танар ма еді. Алайда ол да сай тұр екен, қарсы соққыны дәл берді.

	Бүктетіле беріп ол тізесін төсей қойды – бала жігіт бетімен былш етіп соған соғылды.

	Касба-бала көзін ашқан кезде жұрттың бәрі ұйқыда болатын, біреулер жамылғышқа оранып, енді біреулер ыстықтап ашылып жатыр. Ол әрең деп орнынан көтеріліп, опырылған тісін түкіріп тастап, көнтиген ернін сипап көрді. Ол Қасапшыдан кек алу керек пе, жоқ па деп ойланған да жоқ. Кек алу керегі өзінен-өзі айқын еді және ондай ой оның санасына жақсы майланған дөңгелек тістерінің шынжырға орала кететіні сияқты оп-оңай оралды.

	Ол тұрып барып кеспектегі сумен бетінің қанын жуды, шөліркей тұрып ішті. Онан соң қатты қырыл ырғағымен бір көтеріліп, бір басылып жатқан алып кеуделі Қасапшы жаққа қарады, бұрылып камера ішін тінтіне бастады.

	Ұйықтап жатқандардың арасымен тысырсыз аттай жүріп, ол еденнен біреулердің күл салғыш етіп қойған балық консервіден босаған ескі темір қалбырын тауып алды да, жүрелей отырып, қалбырды бұрап ашқан шеге-кілтті босатып, суырып алды. Онан кейін қабырғаға таяу бос орын тауып, сол жерге отырды да ақырындап әлгі шеге-кілтті өткірлеп, бетон еденге егеуге кірісті. Ол асықпай отырып егеді, біреу-міреу бір жамбасынан екінші жамбасына аударылып түскен кезде сәл кідіреді де, онан соң қайтадан іске кіріседі, біртіндеп шеге-кілт кіп-кішкентай кездікке айналған еді.



	5

	Джордж Адамс кірген кезде карта ойыны үзілген болатын, – тықыр етіп есік ашылған сәтте-ақ ойыншылар қожалақ картаны лып дегізіп одеял астына тыға салған еді. Көмескі шамның жарығында еденде бүрісіп отырған үш ойыншының да түрлері суқансыз көрінген: кір-кір шолақ шалбарлары, көптен жуылмаған жейделері алқа-салқа. Есік сыртынан жабылған соң, олар да Джордж Адамспен бастарын изеп немкетті адамдасты да, ойындарын қайта жалғады.

	Камера іші тар, әрі тымырсық. Есіктің бір жақ бұрышында дәрет сындыратын параша тұр, екінші бұрышта су құйылған кеспек. Төбеге жақын торкөз терезе баттасқан қалың кір. Решеткеге байланған ілмек сым темірге төрт кружка ілінген.

	Джордж Адамс отыратын орын іздеп жалтақтап тұрып қалған осы кезде, әлгінде мұнан киім-кешегі жайлы сұраған камерадағы төртінші адам тіл қатты:

	– Мына терезеге жақын жерден орын теп, достым! – деді.

	Дауысы ойнақы, көңілді еді. Ойыншылардың бірін арқасынан аяғымен итеріп қап, немқұрайды үнмен:

	– Әй, ары сырғышы. Мына жігітке отыратын орын бер, – деді. Ойыншылар картадан көздерін айырмаған күйі ығыса сырғып, одеялдың жартысын босатып берді.

	– Рахмет, жігіттер, – деген Джордж Адамс, бірақ оған ешкім де көңіл аударған жоқ, енді ол әлгі төртінші адамға қарап жымиып қойды.

	Әуелі башпағын шешіп, іргеге қойды да, курткасын дұрыстап бүктеп соның үстіне тастады, онан соң көңілі жай тапқандай аяғын созып отыра кетті. Жүрегі айныған камера іші күйігіп тымырсықтана түсті. Әлдеқайдан жақыннан бірнеше дауыс «Гэллуэй бұғазын» созылта әндетті, одан әріректен темір тақаның баспалдақтарға тақ-тақ тигені естілді.

	– Жағдай осы, достым, – деді камераның төртінші тұрғыны, – естіп жадап-жүдеп күңіреніп отырмыз.

	Джордж Адамс оған тағы да жымия қараған, анау да көңілдене күлімсіреп жауап қайырды. Онан соң:

	– Саған одеял берген жоқ па? – деп сұрады.

	– Бізді кеш әкелді ғой, сондықтан надзирательдің қойманы ашқысы келмеген болар, – деп түсіндірді Джордж Адамс.

	– Ол кәззәптар өздеріне қажет болмаса аяқтарын қия аттап баспайды. Онда былай ет, достым, ертеңгісін бәрімізді тамаққа шығарғанда секция бастығынан одеял мен кружка сұрап ал. Егер өзің айтпасаң олардың қаперіне де келмейді, ұқтың ба?

	– Жақсы, – деді Джордж Адамс, мынадай дос пейіл әңгімеден көңілі едәуір өсіп қалған еді.

	Осынау темір мен тас қоршаудың ортасындағы қапас дүниенің өзіне тән ызалы заңы бар еді: әркім тек өз қарабасын сауғалап, өзгенің бәрін жау тұтатын. Джордж Адамсқа ұнамайтын мүлде жат рух еді. Алайда өзі де қапас ортада өскен ол адамдардың санқилы: – зұлым да айлакер, қорқақ, яки ез, қытымыр немесе өктем, аянкес, ішмерез, ынжық болатынын білетін. Әлі жеткендердің әлсіздерді қанайтынын және сол күштілер мен қатыгездердің өзгелерді өздеріне бағынышты ғып, қорқытып ұстауы үшін өзара оп-оңай мәмлеге кеп, тұтаса қалатынын да білетін.

	Төртінші адамның даусы Джордж Адамстың ойын бөліп жіберді.

	– Түрмеге бірінші рет түсуің бе, бауырым?

	– Иә. Учаскелерде бұрын да отырып көргенім бар, ал нағыз түрмеге бірінші рет түсуім.

	Джордж Адамс оған көз тоқтата қарады. Тарамыстанған арық, қағылез арқасын қабырғаға сүйеп бұрышта отыр: ақ-сары ашаң жүзі көрікті еді, қолдан салған біркелкі аппақ тістерін көрсетіп күлімсіреп қояды. Өзгелер сияқты мұның үстінде де өз киімдері, алайда ол осы түрменің ішінде де үсті-басына мұқият тәрізді, шымқай жасыл жейдесі мен шалбары бүгерленбеген таза көрінеді. Бұл джентльменше сесті көрінген, қылмыс дүниесінің ақсүйектер тобына жататын гангстер еді, жо, бұл көше бұрыштарын торуылдап жүретін қалтаға түсер ұсақ-түйек бұзақы емес, кәдімгі Ганноверстрит пен Кейлдонстриттегі биллиардтардың үйірсегі, қалың темекі түтінінің ортасында биллиард шарларын сартылдатып ұра жүріп, ғаламат ұрлықтар мен тонауларды жоспарлайтын топтан.

	Ол сасық парашадан алыс бұрышқа жайғасқан ұзын бойлы, жіңішке, өз-өзіне нық сенімді, ұстарадай қылпыған қауіпті жан.

	Дос пейіл көрсете отырып, ол жұрттың бәрі сұрайтын дағдылы сұраққа көшті.

	– Неден жазып мұнда түсіп жүрсің, достым?

	Джордж Адамс тымырсық ыстықтан тынысы тарылып, маңдайы шып-шып терлеп, жейдесінің түймесін ағыта бастаған.

	– Саясат үшін. Үкіметке қарсы сөз айтқаным үшін, – деп жауап қайтарды.

	Үнсіз отырған үш ойыншы бір сәтке бастарын көтеріп, бұған таңырқаса қарай қалған, ал камераның әлгі төртінші тұрғыны басын изеп күлді де:

	– Ә! Үкіметке қарсылар ғой! Газеттерден оқығам! – деді. Көзі жалт етіп ұшқын шаша, өзі алға еңкейді де: – Ержүрек жігіттер... Естігенім бар, бір жігіттердің теміржол компаниясының қоймасын жарғаны туралы. Рас қой? Қатерлі шаруа-а, ә?

	Джордж Адамс шалбарын шешіп, майка-трусимен ғана қалған.

	Ол енді абайлап жауап берді:

	– Мені ұйымдастырушылық жұмыстарым мен басқа да әртүрлі істерім үшін ұстады.

	Ол тер басқан маңдайын саусағымен сүртіп қойды. Ойыншылар карталарына қайта тұқшиды. Күрткесін ақтарып Джордж Адамс мыжылған сигаретін тауып алды. Төртеуі ғана қалған екен. Ол әуелі сигаретін тарамыс жігітке ұсынып еді, анау басын шайқады да:

	– Өзіңе сақта, достым. Менің өз темекім бар, – деп көзін қысып қойды. – Менің ашынам темекісіз қалдырмайды.

	Джордж Адамстың бір сигаретаны алып, өзіне таяу отырған ойыншыға ұсынғанын көріп, әлгі тарамыс қату үнмен:

	– Жә, темекіңді текке құртпа! Бұл қаспақтар өздері тауып шексін, – деді.

	– Қойшы әрі сен! – деді Джордж Адамс. – Мынау сасыған түрмеде бірге отырып не бөліп-жаратынымыз бар?

	Ойыншы темекіні алып, Джордж Адамсқа күлімсіреп қойған, ал әлгі тарамыс тағы да:

	– Жігіттер, үшеуіңе сол бір темекі жетеді, – деді.

	– Мақұл, мистер, – деп екінші ойыншы алғысын білдіріп, саусағын маңдайына тигізді.

	Тарамыс жігіт оттығын жағып, Джордж Адамстың темекісін тұтатты. Ол Адамсты нағыз ірі қылмыстар жолына түскен әккі маман деп біліп, өзіне тең санады да, ал әлгі ойыншыға болса, оттықты жиіркене тұрып амалсыз ұсынды. Оттығын тыға отырып:

	– Айтпақшы, достым, менің атым Юсуф Ибраһим болады. Ал достарым мені Юсуф Түрік деп атайды, – деді.

	Джордж Адамс өзінің аты-жөнін айтты, онан соң темекі түтінін аузынан сыздықтатып шығара отырып:

	– Ал сен өзің қалай түстің мұнда, достым? – деп сұраған.

	Юсуф Түрік ақырын ғана күлді де, кенет қабағын шытынды, еңсесін көтеріп түзеле отырып, Джордж Адамстың көзіне тіктеп қарады.

	– Ол оңбағандар маған есік бұзған бір ұрлықты таңып отыр, – деп, ол басын шайқаған еді, сәндеп тараған шашы жылтырап көрінді. – Мені бір фабриканы тонауға көмектестің дейді. Бұл сайтан алғыр, дүрегей иттер қолдарына іліккен адамды ұстай салады ғой.

	– Ондай-ондай болады, – деп құптаған Джордж Адамс, тымырсық ауада қалықтап тұрып алған буда-буда түтінге қарады. Өзгелері мынау тұншығардай тымырсыққа көңіл аударар емес.

	Юсуф Түрік сұқ қолын безей отырып сөзін жалғастыра түсті.

	– Бері қара, тыңдашы өзің, достым. Сен ғой, жөн-жосықты білетін адамсың, солай ма? Үкіметке қарсы сөз айтып жүрсең, әрине, заңды да білесің?

	– Пәлендей білемін, жақсы білемін дей алмаймын, – деп жауап қатты Джордж Адамс.

	– Жарайды, солай-ақ де! Өзің тыңдашы, достым. Мен сол, әлгі Солт-Ривердегі фабриканың қақпасының қасында тұрғам. Тіпті ештеңе де істегем жоқ: жәй әрлі-берлі қыдырыстап жүргенім болмаса. Айнала төңіректе жан көрінбейді. Тек анадай жерде бір машина ғана тұр. Мен тіпті ештеңе істегем жоқ. Жәй қыдырыстап жүрдім де қойдым. Осы кезде қақпадан бір бейтаныс жігіттер қап сияқты бірдеңені көтеріп алып жүгіре шықты.

	Ол сәл бөгеліп, қолтығының астына қолын тығып жіберді де, қайта суырып алып қолына іліккен битке үңіле қарады, онан қабырғаға езіп жаға салды. Ойыншылардың бірі тұрып парашаға қарай жүрді.

	– Жә, сонымен, – деп Юсуф Түрік әңгімесін жалғады. – Әлгі жігіттер қап көтеріп қақпадан жүгіре шыққан. Осы сәтте бұрыштан патруль машинасы зыр етіп келе қалды. Асыққандары сонша аударылып түсе жаздап, екі дөңгелекпен бұрылған шығар. Енді, әрі қарай тыңдап көр. Әлгі екі жігіт көтерген қаптарын тастай сала, көшені шиырлай безді дейсің...

	Тыстан жабылған есіктің сықыры және етіктің бетонды дүңкілдете басқаны естілген. Юсуф Түрік Джордж Адамсқа темекіңді жасыр дегендей белгі жасады, ал ойыншылар болса, карталарын жым-жылас тығып, өздері одеял үстіне сұлай-сұлай жата кетті.

	Түнгі күзетші жөтеліп қойып, есіктен есікке өте бастады. Бұлардың есігіндегі тор көздің де қақпағы көтерілген, Джордж Адамс өздеріне шүйліге қараған надзирательдің көзін анық көрді. Онан соң көз әрі кетті де кішкене қақпа қайта жабылды. Аяқ дыбысының алыстағаны, тым-тырыс тына қалғаны, онан соң екінші қабаттың галереясына апаратын темір баспалдақпен жүргені – бәрі естіліп тұрды.

	Ойыншылардың бірі:

	– Жататын уақыт таяп қалды. Мен енді ойнамаймын, – деген.

	– Мақұл, – деп қостады оны бір жолдасы. – Жатсақ та болады.

	– Ылғи өстіп сығалап қарап жүргендері, – деп Юсуф Түрік күңкілдеп қойды да, өз тарихына қайта көшті. – Сөйтіп әлгі жігіттер көше бойлап қаша жөнелді, ал мен болсам түктен-түк бейхабар жанмын, өзімше тұрмын. Ал осындайда әлгі дөрегейлер не істейді, сеніңше? – Арық саусақ ауаны осып жіберді. – Машиналарын тоқтатып, мені кеп бассалды! – Ол ызалана мырс етті. – Қалай, саған ұнай ма, осылары? Мен не істеппін? Бар айыбым сол сәтте, сол арада тұрғаным ба.

	Джордж Адамс иығын қозғап қойған.

	– Осының бәрін адвокатыңа айтсаңшы.

	– Әй, со адвокат дегендерді қойшы, – деді Юсуф Түрік тыжырынып. – Мен өзім де сөйлей аламын. Алла атымен ант етемін, мен сол фабрика алдында тұрғаным болмаса, ештеңе істегенім жоқ, енді ғой, міне ұрлыққа араласы бар деп қамауда отырмын. – Ол басын шайқай түсіп орнынан тұрды да, кружкасын алып су тұрған бакқа беттеді. – Сеніңше осы әділеттілік пе?

	– Патруль тым тез орала кетіп тұр, – деген Джордж Адамс.

	Юсуф Түрік кружканы толтыра су ішті де өз бұрышына қайтып келді, одеялға жайлана жатып, екі езуі құлағына жете ыржия күлді.

	– Күзетшіні бос байлаған екенбіз. Біз фабриканы астан-кестен етіп жатқанымызда, ол ит босанып кетіп, полицияға хабарлапты. Әне, уақыт бопты жататын, ұйықтайық енді.



	6

	Ескі автомобильдің артқы бампері мүлде босап, жүрген сайын сартылдай берді. Джефферсон Мполомен қатар отырған Джордж Адамстың есіне бұл дыбыс бір кезде өзі жұмыс істеген завод цехындағы машиналардың ызың-шуын түсірді. Маңдай алдындағы шаң тұтқан әйнектен көз айырмай отырған Джефферсон машинаны емін-еркін сенімді айдап келеді. Арқалықтың тысы жыртылған екен, сорайып шыққан пружина Джордж Адамстың қабырғасына батып мазалайды. Бұлар тыныш көшені бойлап, шамдары жарқыраған верандалы үйлердің, сырты қоршаулы бақтардың, асфальт үстінде буалдыр жарық себелеп тұрған көше шамдарының тұсынан өтті.

	– Әлі алыс па, Джордж? – деп сұрады Джефферсон.

	– Тура жүре бер, – деді Адамс. – Біраз жүрген соң оңға бұрыламыз.

	Мен өзім айтам әлі.

	Ықылықтаған Джефферсон:

	– Кешкі аста балықты көп жеп қойыппын. Қатты шөлдеп келем, – деді.

	– Сеніңше қалай, олар дайын тұра ма? – деп сұрады Адамс. – Біз енді текке отырып қалмайық.

	– Егер дайын болмаса, мен өзім сөйлесем ғой, олармен, – деді Джефферсон. – Мен үйге ертерек қайтуым керек. Лина ауырып қалған еді.

	– Дәрігер шақырдың ба?

	– Жоқ. Сәл салқын тиген екен. Былай да сауығып кетеді ғой.

	Бұлар әлі де со жып-жинақы әдемі үйлердің тұсынан өтіп келеді. Бақтарында үлкен-үлкен пальма ағаштары бар, үйлерінің сыртын жабайы жүзім жапырақтары көмкерген, верандалары саналуан түсті шынылармен әйнектелген үйлер. Жан-жағына көз сала отырып Джордж Адамс осы үйлерде тұратындар туралы ойлаған, – олар Адамс шыққан ортаның пысықай тобына жататын бетке ұстарлары еді: дәрігерлер, заң қызметкерлері, ұсақ чиновниктер мен кәсіпқойлар, орта қолды саудашылар және бұлардан өзге: өмір бойы өздерінің сәл де болса аққұбалау боп тумағандары үшін қынжылумен өтетіндер, олай болған күнде ақ нәсіл санатында жүрер еді.

	– Қалай болған күнде де мұнда фараондар жортуылдап жүрмейді, – деген ол көңілдене.

	– Мұнда, сонда, зиялы жандар тұрады-ау, ә? – деді Джефферсон да тіл қатып.

	– Көр де тұр, көп ұзамай үкімет бұл ауданда ақ нәсілдер тұруы тиіс деген үкім шығарады әлі, байғұстар сонда бұл арадан кетуге мәжбүр болады-ау, – дей түсіп, Адамс сарғыш әйнектен алға көз тастады да:

	– Екінші бұрылыста оңға, Джеффи, – деді. – Анау верандасы биік үйдің тұсында.

	Салдыр-гүлдір етіп бұлар көлденең көшеге бұрылған.

	– Астыртын жүргеніміздің түрін-ай. Мына салдырлағың өліктің өзін де оятар, – деді Джордж Адамс.

	– Жә, байқап сөйле! – деп күлді Джефферсон, – Көрші-қолаңдарым үшін бұл Роллс-Ройдан кем емес. Мен капиталиспін ғой!

	– Ондайыңды кім білген! – деп Адамс та күлді. – Осы араға тоқта.

	Ары қарай жаяу барамыз.

	Ескі машина селкілдеп барып тоқтады, моторы қатты түшкірініп қап сөнді. Сыртқы тұтқасы лекер тұрған есікті Адамс абайлап қана ашты да, аяқты қақпанша қысатын ескі үлгілі табалдырықтан аттап өтті. Онан соң есікті ашылмайтындай етіп, барынша қатты тартып жапты да Джефферсонды күтті.

	Түн қапырық болатын, алайда осынау тау бөктерінде самал соғып тұр. Сонау төменде қала мен порттың оттары жарқырайды, теңіз төсіндегі кеме мачталары антенналарға ұқсап көрінеді. Рекламалардың неон жарқылдары қала үстінде көлбеңдеп, үйлердің төбелері лаулап жанып жатқандай болады.

	– Ал кеттік пе? – деп дауыстады оған Джефферсон.

	– Бері мұнда! – деді Адамс, екеуі аласа қоршаулары бар үйлерді жағалап, көше бойлап жүріп кетті. Перде тұтылған жарық терезелерден іштегі сөйлескен сөз, күлкілер естіледі. Бұлар фонарь жарығы шұбарлап тұрған тағы бір көшені қиып өткен. Джефферсон «Тьюседе станциясын» ақырындап ысқыра әндетіп келеді, ал Джордж шылым тұтатып, жарқ дегізіп шырпыны қараңғылыққа қарай шертіп жіберді. Бұлар қап-қараңғы боп тұрған бақалшы дүкенінің, шаштараздың, дәрі-дәрмек үйлерінің қасынан өтті. Ет дүкенінің алдына жеткенде Джордж Адамс Джефферсонды шынтағынан тартып, екеуі де тоқтай қалды.

	– Осында, – деді Адамс.

	Дүкен іші тастай қараңғылыққа батып тұр. Джордж Адамс жанжаққа көз тастап, жақын маңда ешкім жоқ па дегендей, байқастап алды да, әйнек есікті қақты.

	Джефферсон сыбырлап қана:

	– Мына дүкеннің иесі біздің адам ба? – деп сұрады.

	– Тек тілектес қана адам, – деді Адамс, – Кейде бізге ақшадай жәрдемдесіп тұрады.

	Ол тағы қақты есікті. Құлыптың ішкі жақтан сыртылдағаны естілді де, есік аздап қана ашылды.

	– Бұл мен – Джорджбын ғой, – деді Адамс есік саңылауынан. – Қасымда Джефф бар.

	– Ә! Кіріңдер!

	Есік шалқалай ашылып, бұлар қараңғы дүкенге кірді. Дүкен ішінде шикі еттің, ағаш үгіндісі мен оқ дәрісінің иісі аңқып тұр. Онан арғы арттағы үйден бір қалыпты тықыл естіледі.

	Джордж Адамс дүкеннің түкпіріне қарай өтті. Бұл жақта қабырғаға тұтас үлкен тоңазытқыш жасалыпты, көлденең сәкі тақтай касса тұр.

	Бұларды ішке кіргізген адам:

	– Сәлем, Джефф. Көптен бері көрінбей кеттің ғой, – деді.

	– Жұмыс көп, – деді Джефферсон. – Листовкалар дайын ба тегіс? Джордж Адамс тоңазытқышпен қатарлас есікті ашып, бұлар енді терезелері боялған, еденіне ағаш үгінділері төселген іші жарық шағын бөлмеге кірді. Бір жақ қабырғаға ет бұзатын пышақтар ілініпті, оның қатарында шұжық жасайтын машина тұр. Түкпір бұрышта раковина көрінеді. Үстінде буда-буда листовкалар жатқан столдың қасында листовканы көбейтіп басатын машина сыртылдап жұмыс істеп тұр да оны бір сары қыз төне қарап бақылап тұр. Иегі сия-сия.

	– Джордж, Джефф! – деді бұларды көріп қуанып кеткен қыз.

	– Түу, мен сені көрмегелі тіпті көп болды ғой, Джефф.

	– Сен өткендегі жиналысқа келмедің ғой, – деді Джефферсон, оған қатал үнмен.

	– Еш мүмкіндігім болмады. Рас айтам, – деп қыз дайын листовкаларды жинастырып бүктеп қойды. – Сен маған сол үшін қатты ашулысың ба?

	– Бұл жолы кешірім етем, – деді Джефферсон езу тартып. Ол раковинаға кеп, кранның өзінен сарылдата ағызып су ішті. Аузын сүрте тұрып: – Біз тарататын листовкалар тегіс дайын ба? – деп сұрады.

	– Қазір мына будаларды байлап береміз, болды, – деп жауапты бұларды ішке кіргізген жігіт қайырды. Ол жастығына қарамастан қарны белбеуінен асып салбырап тұратын жуан жігіт еді. Мұрны имектене салбыраған, беті шұбар.

	Джордж Адамс оған бұрыла қарады да, саусағымен ішінен түртіп қалды.

	– Сайтан соққыр, Кассим! Мына қарның тіпті кетіп барады ғой!

	– Расында да, – деді қыз сыңғырлай күліп. – Мен бұған ылғи тамағыңды тыйсаңшы деп үгіттеп әлекпін, сонда да бой бермейді.

	– Күніне төрт реттен кем тамақ ішуді маған ешкім де үгіттеп түсіндіре алмайды бәрібір! – деп Кассим де іле жауап қатты. – Міне қазір мыналарды әдемілеп байлап берісімен, тоқталмай жүріп кетулеріңізге болады.

	Олар Джефферсон үшеуі листовкаларды байластыра бастаған, Джордж Адамс біреуін алып үңіле қарады да:

	– Жаман емес, – деді.

	– Мына жаман машинаның он минут сайын сынатынына қарамастан тәуір басылып жатыр, – деп қойды қыз.

	Кассим жіптің ұшынан тарта тұрып күлді.

	– Базардың жанындағы үлкен қабырғаға тегіс баттитып тұрып ұран жазылыпты. Әлгінде өз көзіммен көрдім.

	– Қой әрі? – деді Джефферсон өп-өтірік таңданған боп: – Оны кім істеп жүр екен? Біреудің үйінің қабырғасын сатпақтауға ұялмады ма екен, шіркіндер?

	Бірнеше буда листовкалар буылып болған кезде Джордж Адамс.

	– Жә, жетер. Алты мың дана. Әлі бұларды таратып үлгіру керек, – деді.

	– Қандай бақыттысыңдар? – деді қыз, – Ал мен болсам, мынау қуыстан шыға алмаймын, мына жаман машинамен әлі қанша ит әуреге түсерімді бір құдай біледі.

	Қассим тағы да қарқылдай күлді.

	– Өзіңнің мамандығың ғой, енді! Хатшылыққа барып нең бар еді?

	Қыз оған қарап тілін шығарды да, шүберекпен қолының бояуын сүртті.

	– Кас, кедергі жасамай кетші, осы сен. Адамс Джефферсонға:

	– Джефф, барып машинаңды бері әкел. Біз сені есік алдында күтеміз, – деді.

	Бұлар буылған листовкаларды алып, Джефферсонның соңын ала дүкенге шықты. Машинасына қайта төнген қыз:

	– Сәтті істеріңе тілектеспін, жігіттер! – деді бұларға.

	Кассим өз қолындағы бумаларды жерге қойып, есікті ашты.

	Джефферсон кеткен кезде Джордж Адамс.

	– Бізді дүкеніне жіберген қасапшың жігіт-ақ екен, – деді.

	– Қойшы соны! – деп күлді Кассим. – Өлердей қорқақ өзі, әзер дегенде көндірдім ғой.

	Қыз ішкі есікті жауып алған, бұлар тастай қараңғы бөлмеде қалды. Адамсқа семіз жігіттің қараңғыда ырсылдап, әзерден тыныстап тұрғаны естіледі, сәлден кейін есік алдына дырылдап кеп шиқ етіп машина тоқтаған.

	Осыдан біраз уақыт өткенде ескі машина селк-селк етіп секіректеп еңіске зулап келе жатты. Таудан соққан жел екпіні күшейіп, бос есікті сарт-сұрт ұрғылайды.

	– Жел қатайып барады, – деді Адамс. – Ертең дауыл тұруы да мүмкін.

	– Мүмкін, – деп қостап қойды Джефферсон. – Сенің бүгінгі адамдарың сенімді ме еді?

	– Сенімді болар. Осы күні адам таңдап жататын жай жоқ қой. Кім тілек білдірсе соны аласың. Көп адам қатерге бастарын тігуге қауіптенеді. Полициядан қорқады.

	– Әйтеуір, бәрі сәтті болар деп үміттенеміз де.

	– Неғып қуыстанып келесің? Әлде бір сезігің бар ма?

	– Жоқ. Жаңа адамдардың көбін білмейміз ғой. Өзің айттың емес пе, осы күні адам таңдап жататын жай жоқ, деп.

	Қайыршылық аудан басталған. Бұлар қап-қараңғы боп тұрған ағаш бұйымдары дүкенінің, бакалей дүкенінің, пісірілген тағамдар дүкенінің, сылақтары қопарылып, кірпіш қабырғалары үңірейген, ілінген афишаларын жел қағып жалп-жұлп еткен, есігі тарс жабық киноның тұстарынан өткен.

	Адамс темекі тұтатты. Оның ойынан артқы орындықта жатқан қатерлі листовкалар бір сәтте шығар емес, көңілі қобалжулы еді. Тезірек бәрін таратып боп үйге қайтар ма еді! Әрине, бұл сужүрек қорқақ жігіт емес, онысын өзі де біледі, тек осындай қатерлі тапсырмалар орындаған кезде ептеп жүрексінетіні бар.

	– Анау арадан бұрыл, – деген соң Джефферсон газ педалін босатып, рульді бұрды. Қараңғы тар көшеде жел ұшырған газет қиындылары қара-сұр боп шұбарланған асфальт үстінде билеп жүрген елестер сияқты көрінеді.

	Джефферсон машинасын Адамс нұсқаған үйдің жанына кеп тоқтатқан еді, көлденең көшеден сып етіп бір адам шыға келді. Ол бетін шамның сарғыш жарығына тоса тұрып ыржия күлді де, қолын ескі шляпасына апарды, одан соң Адамс отырған есікке қарай еңкейді. Өзінің шатысқан шуда жіптей тұтасқан бурыл мұрты бар екен.

	– Ә, Джордж! – деді ол. – Хал қалай? Біз көп күтіп қалдық қой.

	Джордж Адамс кейін қайырылып, екі буда листовканы алды да терезеден әлгі мұрттыға берді.

	– Кешіріңіздер, мистер Питтерс, осынша көп күттіргенім үшін.

	– Оқасы жоқ, Джорджи, ештеңе етпейді. Әйтеуір бәрі дұрыс қой!

	– Дұрыс сияқты. Ал енді әрі қарай не істеу керектігін өзіңіз де білесіз ғой, мистер Питтерс.

	– Әрине ғой. Бізге сенуіңе болады. Мен өзімнің үш жігітімді және солардың екі жолдасын қосып жіберемін.

	– Тамаша. Ал біз кетелік енді.

	– Әлбетте, жолдарыңыз болсын. Қайырлы түн.

	Бұлар үлкен тас жолға шығып алып, қала іргесін шиырлай бастады. Барлық листовкаларды таратып болғанша түн ортасынан ауған еді.

	– Енді екі жер ғана қалды, сонымен бітеміз! – деді Адамс.

	Қазір бұлар далада, жиегіне ағаш отырғызылған тар тастақ жолмен келе жатқан.

	– Осы жолдың біткен жерінде менің байланысшыларымның біреуі күтіп тұруы тиіс болатын, – деді Джефферсон. – Алдап кетпей күтіп тұрған шығар деген үміттемін.

	– Немене, оның күтпеуі де мүмкін бе?

	– Жаңа адам еді, – деп қойды Джефферсон. – Бір-екі рет қана тапсырма орындауға қатысты, іске ықыласы бар сияқты көрінген.

	– Осы жігіттер листовкаларды сол буылған күйінде алғашқы кездескен шұңқырға лақтырып тастап кетіп жүрмесе, мен соған да шүкірлік етіп қуанар едім, – деді Адамс.

	Джефферсон алдағы қараңғылыққа шұқшия қарап машина жүрісін баяулатты. Кірлеген қара-көк матадай аспан төсіне жасанды жылтырақ алмастарды шашып жіберген тәрізді, жұлдыздар ұшқынданып көрінеді, ашық далада жел леки соғып, ағаш бастарын теңселтіп тұр. Алыста сойдақ тістердей кедір-бұдыр дөңденіп, салынып жатқан үйлердің сілемдері қарауытады.

	– Осы бір тұста болса керек, – деп Джефферсон машинаны тоқтатты. Құрылыс жақтан келетін қара жол осы арада тас жолға шығады екен.

	– Сеніңше күткеніміз дұрыс бола ма?

	Кенет қара жол үстінен тас қараңғылықты қақ жарып, бұлардың дәл қарсы алдарынан күшті жарық жарқ етті. Көзді ұялтқан күшті жарықтың аржағынан қараңдап үлкен машина көрінеді.

	– Бұ не болды екен? – деді Джефферсон, осы сәтте қараңғыдан екінші автомобиль зу етіп шыға келді де бұлардың ескі машинасының жолын кес-кестеп кеп көлденең тоқтай қалды.

	Күле сөйлеп, дабырласып әлдеқандай бейтаныс адамдар бері қарай жүрді. Жәй киім киген полицейлер машинаның ішіне үңіле қарап есікті ашты.

	– Ау, мыналар Адамс пен Джефферсон ба? – деді біреуі күле сөйлеп. – Халің қалай, Джефферсон? Осы жеті түнде неғып кеш жүрсіңдер, жігіттер? Қыздарға бара жатқаннан саусыңдар ма?





Қарқылдаса күлген күлкілер естілді, және бір дауыс:

	– Жә, жарайды. Уақытты өткізбейік. Машиналарында не бар екен, соны қарайық, – деді.

	– Кәне, түсіңдер, жолдастар, – деп алғашқы дауыс сықылықтай күліп кекете бұйырды.

	Адамс пен Джефферсон шақырайған күшті жарық пен полицейлердің жарқ-жұрқ еткізіп, бұлардың беттеріне тосқан қол шамдарының дәл ортасына шықты. Джордж Адамс қолын курткасының қалтасына салып тұрды. Ол мыналардың арасынан хауіпсіздік қызметінің біраз тіміскілерін таныған еді. Қасында тұрған Джефферсонның қара-күрең жалпақ өңінде ешқандай белгі білінбейді. Екі полицей машинаны тінткілеп жүр.

	Әлгінде бірінші боп сөйлеген адам күле қарап:

	– Иә, жағдайың қалай, Джордж? Жақсы ма? – дейді.

	Джордж Адамс оған құр қарағаны болмаса, еш жауап қатқан жоқ. Ол дәрменсіз ызаға булығып, қолын қалтасынан алмаған күйі жұдырығын түйе түседі.

	Екінші тіміскі келекелеп мырс етті де:

	– Джорджовский десеңші! Мұның нағыз фамилиясы Джорджовский болады! Сендей оңбағанның орны мұнда емес, Россияда ғой, – деді.

	Машинаны тінткендер де тас жолдың үстіне шықты. Біреуінің қолында буылған листовкалар. Ол ұзын бойлы, бет-аузы қыпқызыл, мұрны жапалақтың тұмсығындай имиген семіз адамға кеп:

	– Тапқанымыз мыналар ғана. Басқа ештеңе жоқ екен, – деді.

	– Бұларымен учаскеде танысармыз, – деді қызыл шырайлы, сірә, осының бәріне басшылық етіп жүрген сол болу керек. Онан соң Джефферсон мен Адамстың қасында тұрған тыңшыларға бұрылып:

	– Сендер осылармен бірге жүресіңдер, ал мен арттарыңнан жүріп отырам, – деп нұсқау берді.

	Әлгі қалжақшыл тыңшы қолын сілтеп, бұларға машинаға қайта отырыңдар дегендей белгі берді. Джордж Адамсты артқы орындыққа өз қатарына отырғызды. Ал Россия жайында айтқан тыңшы алға, Джефтің қасына отырды. Қалғандары өзінің машиналарына кетті, тас жолға көлденең тұрған автомобиль гүр етіп бұрылды да Джефферсонға жол көрсетіп алға жүрді.

	– Осының соңынан жүр, Джефф! – деп бұйырды алдыңғы тыңшы.

	Үш машина жиегіне ағаш отырғызылған тас жолмен жүріп кетті. Джефферсон алға қараған күйде қабағын түйе түседі. Джордж Адамс болса қасындағы көршісінен қашақтай түсіп отыр. Өне бойын кернеген ызадан жарылардай боп, жүрегі атша тулап бұлқынады.

	Алдыда отырған тыңшы:

	– Жаңа машина неге сатып алмайсың, Джефф? Мынауың мүлде қаусап тұр ғой, – деді.

	– Россиядан жібермей ме екен, – деді артта отырған тыңшы.

	Екі тыңшы да қарқылдаса мәз болды, ал машина шам жарығы мол түскен үлкен жолға қарай зулап ағып келе жатты.



	7

	Таңғы сағат бес жарымда алдын ала қамау секциясының қарсысындағы әкімшілік корпусынан надзиратель шығып, дар ағашы тәрізді аспаға ілінген үш бұрышты темірді қаға бастады.

	Таң белгісі енді ғана саз беріп, аспаннан түн пердесін сырып, біртіндеп жұлдыздарды сөндіріп, буалдыр рауан қалықтаған. Түнгі жел таңмен бірге моласына қайтып ғайып болған аруақтай демін тартып, сап тына қалған, тып-тымық ауа алдағы күннің бұлтсыз болатынын жария етіп тұр.

	Ескі түрменің барлық камераларында да илеуі қозғалған құмырсқадай жұрт апыр-топыр боп бірін-бірі итеріп, кимелеп, күңкілдесіп, боқтасып, топырласып, әбігершілік басталды. Еденді сыпыру үшін жамылғыларды бүктестіріп, төсеніштерді орау керек еді. Таң қараңғысынан тұрған асхана қызметіндегілер төрт қатар подносқа ертеңгі асты – темір ыдысқа салынған жүгері ботқасын тізіп қойып жатыр, қаралар үшін тек ботқаның өзі ғана да, ал ақ адамдар үшін ботқаға қоса қант, сүт және бір жапырақ нан берілмек. Джордж Адамс көтеріліп отырып, есінеп, алақанымен бетін уқалап, көзін сүртті. Қатты төсеніш батқан денесі сырқырап, сыздап ауырып отыр. Бірақ ол бұрын полиция учаскесінде түнеп шыққанда денесінің әуелі өстіп ауырсынып, артынан жазылып кететінін жақсы білетін, сондықтан қазір де ауырсынғанына мән берген жоқ.

	Олтүрегепшалбарынкиіп, башпағыныңбауынбайлауғаеңкейген. Арқасы сұққылап кетті. Жейдесін жуынған соң кимек болды. Оның қасындағы көршілері төсеніштері мен жамылғыларын орастырып, есінесіп, керіліп-созылып, жыртиған көздерін сығырайтады. Түрме ішінің азан-қазан даң-дұңы құлақ тұндырып тұр.

	– Иә, қалай ұйықтадың, достым? – деп сұрады Юсуф Түрік, сигарет тұтата тұрып.

	Ол төсек орнын жинап та әуреленген жоқ, оның төсегін басқалар жинап жатыр, Джордж Адамс соларға көмектеспек боп еңкейе берген еді, Юсуф оған:

	– Жә, таста әрі! Мына қаспақтар жинайды ғой. Оның есесіне сыбағасыз қалмайды, – деді.

	– Бәріміз бірге отырмыз ғой, – деді Джордж Адамс қарсыласып.

	– Жұмысты да бәріміз бірлесіп істеуіміз керек.

	Түрік күле тұрып, темекі түтінін төбеге қарай сызылта будақтатты.

	– Байқауымша, достым, сенің әлі көп нәрсені үйренуің керек сияқты. Егер мұның ішінде жақсы тұрғың келсе, мына маған қарап үлгі ал.

	– Өз шаруамды мен өзім-ақ істей алам, – деді Джордж Адамс бой бермей.

	Түрік тағы да күле қарап оны иығынан қағып қалды.

	– Алла атымен ант етейін, достым, сен әлі өзің-ақ үйренесің! Есіңде болсын! Мұның ішінде өзі ештеңе істемей, басқаларды жұмсай білетіндер мен басқаларды қорқыта білетін жуан жұдырықтар және анау надзирательдердің артын жалайтындар ғана тәуір өмір сүре алады. Тек жалақтардың ақыры көбіне қайғылы аяқталады.

	– Мен ешуақытта ондай қорлыққа бармаймын!

	– Оның әбден дұрыс! – деп риза болды Юсуф Түрік. – Алайда, достым, сен ештеңеден тайсақтама, Юсси сені өз қамқорына алатын болады.

	– Рахмет, көкетай, – деді Джордж Адамс мысқыл үнмен.

	Бұл кезде анау үшеу төсеніштерді орастырып, қабырғаға жинап үстінен жамылғыларды жауып, өздері соның үстіне отыра-отыра кетіп, есіктің ашылуын күткен еді.

	Бұрыштағы дәрет сындыратын ыдысқа барған Юсуф Түрік арқасын Адамсқа бере тұрып:

	– Былай болсын: ертеңгі тамақтан кейін секция бастығынан төсеніш пен жамылғы сұрап алатын бол, білдің бе? Екі жамылғы сұра.

	– Мақұл, – деді Джордж Адамс, қалған үшеуімен қатарласа отырып жатып.

	– Есіңде болсын: ол өзі нағыз әккі, жексұрын адам. Сондықтан сыпайылап сұрайтын бол. Әлі өзің де көрерсің менің сөзімнің растығын, ондай жексұрын дүниеде ілу де шалу-ақ шығар.

	Джордж Адамс оған қарап қабағын шытынды.

	– Сыпайылап дейсің бе? О неғылған сыпайыгершілік болмақ сонда? Маған төсеніш пен жамылғы берілуі тиіс қой, рас па. Оны сұрауға менің құқым бар емес пе екен?

	– Құқым дейсің, ә! – деді Түрік күлкісінен тыйылып. – Сен өзіңше осының ішінде әлдеқандай адам санатында еркің, құқың бар деп ойлайсың ба? Жоқ, достым, мұның ішінде тек надзирательдердің ғана құқы бар. Олар саған әлі-ақ қандай еркің, қандай құқың барын түсіндіріп береді.

	– Түрме тәртібінің белгілі бір ережесі бар ғой.

	– Ережесі? Ереже бар ғой, бірақ бұл оңбағандарға бұл ереженің бәрі бірдей ұнай бермейді, ұқтың ба? Сен олардың көңіліне жақпаған бірдеңені сұрап көрші, ереженің көкесін көрсетсін саған, – Ол шытына тұрып суық жымиды. – Бұл түрменің кандай тәртібі барын білесің бе? Ойыңа келгеніңді істей бер, тек олардың мазасын алмасаң болды! Надзирательді мазаламасаң өзіңе де тыныш. Ұқтың ба, достым?

	Юсуфтың айтқандары шындық болар деп ойлады Джордж Адамс, бірақ ол өзі ешкімге жалынышты болмауға бекінді. Егер бұларға қорқатыныңды сездірсең, яки жалтақ көрінсең, онда бұлар өзіңді аш бөрідей бас салады, – ол анық.

	– Несі бар, байқап көреміз, – деді ол немқұрайды үнмен.

	– Юссидің етегінен ұстасаң қор болмайсың, – деді көршісі күле сөйлеп.

	Джордж Адамс өзінің соңғы сигаретін тұтатқан. Бірнеше рет құшырлана сорып, онан соң көршісіне ұсынды, бірақ анау басын шайқады.

	– Өзің тарт, өзің! Ең соңғы темекің ғой.

	– Менің бикешім бүгін сәлем-сауқат әкелуі тиіс, – деді Юсуф Түрік. – Кеше келмеп еді. Е, мейлі, қор жиып алсын. Саған сот қашан болмақ?

	– Ісімізді тыңдау бір айға кейінге қалдырылды, – деді Джордж Адамс. – Ешбір кепіл ұсынуға ерік жоқ.

	Түрік тағы да бірдеңе демек болатын, бірақ осы кезде аулада аяқ топыры шығып, есіктердің сықырлап ашылғандары естілді. Бұлардың құлпы да сырт етіп, есіктері ашылды, бәрі сыртқа ұмтылды.

	– Шығыңдар тез! – деп айқайлады надзиратель. – Тексеру болады.



	8

	Таңның бозғыл жарығы түскен аулаға қамаудағылар саулап шығып жатыр, көпшілігі жалаңаш ытып шыққан күйде киімдерін жүре киініп әлек, ал екінші қабаттан темір баспалдақпен ылғи бір жаңа адамдар түсіп жатыр. Гуілдеген сөздерді ащы дауыстар жарып өтті.

	– Сапқа тұрыңдар! Сапқа!

	Түнгі надзирательдер кезектерін өткізуге асығып қамаудағыларды тексеру сапына тұрғызуға көмектесіп жүр.

	– Төрт-төрттен тұрыңдар! – деп ақырады надзирательдер, қол таяқтарының ұшымен, не баулығымен бастан нұқып, жоталата осып қалып. – Басыңдар аяқтарыңды тез!

	Жүре киініп, түсіріп алған башпақтарына еңкейіп, әлдекімнің ұры қолы тартқылаған заттарын жұлқып алып, бір-бірімен күңкілдесе ұрсысып, боқтасып қамаудағылар қабырғаны бойлап төрт қатардан сапқа тұра бастаған.

	– Төрт-төрттен тұрыңдар! Төрт-төрттен тұрыңдар! – деген үзілген ішектей зыңылдаған бір ащы дауыс.

	Бұл қортық Солли еді, надзирательдерді мазақтап жүрген. Ол өзінің төңірегіндегілерді қабырғаға қарай тықсыра итеріп секіріпсекіріп қояды, жел кеулеген жыртық жейдесінің ұзын етегі далп-дұлп етіп, тозығы жеткен шолақ шалбары тегіс көрініп қалады, – сырт қарағанда жел қағып жалп-жұлп етіп тұрған бақша шетіндегі қарақшы сияқты.

	– Төрт-төрттен тұрыңдар! Төрт-төрттен тұрыңдар! Надзиратель оны таяқшасының баулығымен осып жіберді.

	– Неменеге жетісіп құтырасың? Бұл саған цирк пе еді?

	Солли қарқылдай күлгенде бет-аузы шірік тартқан анардай құж-құж боп кетті, сапта тұрғандарды киіп-жарып Қасапшы тұрған жаққа қарай өтті. Қабырғаға сүйенген Қасапшы жабайы мақұлықша алып иығын үйкелеп тұрған, қабан шошқаның көзіндей кішірек көзі тоңмойын ызаға толы еді. Ол Соллиға жоғарыдан төмен қарап, өзінің шірік тістерін көрсете ыржиып қойды.

	– Бұл жерден саған не керек? – деді күңкілдеп.

	– Қасапшы! Қайырлы таң! – деді қортық жыпылықтап. – Саған ештеңе керек емес пе, достым? Башпақ, яки жейде керек пе? – деп ол алыптың бетіне мүләйімси қарады, анау мұны да өзінің құйыршықтарының қатарына косып алар деген үмітте еді. – Қімнің жейдесі керек десең үстінен шешіп әкеп берем, достым! Сигарет керек пе өзіңе? Қакао ше?

	– Неге сен онда өзіңе кепіл төлеп бұл арадан кетпейсің? – деп шошқа көз Соллиға жеп қоярдай төне қадалды.

	– Текке шығындап қажеті не? – деді қортық сықылықтап. – Және мен мұнда тектен-текке түскемін жоқ. – Ол көзін қысып қойды. – Бір істің жеріне жетсем деймін! – Мұнысы жәй ғана мақтаншақтық емес, өзіне деген сенімнің болуын өтінген, таңдаулылардың тобына енуіне жол ашатын жалған жанығу болатын.

	– Кет аулақ! – деді Қасапшы. Ескектің күрегіндей жалпақ алақанымен жәй ғана қағып қалған. Солли сапта тұрғандардың аяғына оралып ұшып түсті. Саптағылардың қатары бұзылып, әбігер боп қалған, надзиратель ақыра боқтап солай қарай ұмтылды.

	Солли аяқ арасынан әзер деп көтеріле бергені сол еді, әлде кім оған қарамастан бүйірлете теуіп жіберді, ол шарылдаған үнмен шыңғыра дауыстады:

	– Бұл қай оңбаған мені тепкен? Кәне, кім тепті, айтыңдаршы!

	Кім тепті деймін!

	Надзиратель оны жағасынан жұлқа қысып апарып сапқа тұрғызды да:

	– Өле алмай жүрсің бе, иттің баласы? Осыдан аузыңды ашып көрші, көкеңді танытайын! – деді ақырып.

	Солли мүсәпірси қыңқылдап:

	– Баас! Баас! – деді.

	Бұзылған қатарлар қайта сап түзеп, барлығы да тына қалды, надзирательдер төрт-төрт адамнан бөліп, саптағыларды санай бастады. Санау аяқталып, барлығының орын-орнында екендеріне надзирательдердің көзі жеткен соң саптағылар ауланы қоршап тұрған темір шарбаққа қарай жылжыды.

	Жұлдыздар тегіс сөніп, мөлдір көк аспан жарқырай бастады – күн шыққан еді, бірақ күн көзін шаңқай түске дейін, дәл төбеге жеткенше бұлардың ешқайсысы да көре алмайды. Кірпіш және бетон қабырғаларға жарқыраған сәуле құйылып, биік шарбақтың жолақ-жолак көлеңкелері түсе бастады.

	Ас бөлмеден екі каторжник ботқа салынған темір табақтар тізулі бірнеше қабатты носилканы көтеріп алып шыққан. Темір шарбақты ашқанша екеуі қол талдырған ауырлықты жеңілдеткілері келгендей салмақтарын аяқтарына алма-кезек сап тыпыршып тұрды. Есік ашылысымен екеуі жүгіре басып носилканы аула ортасындағы бетон еденге әкеп қойған, қамаудағылар сап түзеген бойда жанай өтіп бір-бір мескейден үлесіп алуға кірісті.

	Осы минутта үлкен аулаға кірген писарь шарбақтың іргесіне кеп, сотқа баратындарды айқайлап шақыра бастады. Қамаудағылардың арасынан наразылық білдіргендер үн шығарды.

	– Ау, біз әлі атауымызды да жегеміз жоқ қой! – деген біреу дауыстап.

	– Ертеңгі тамағымызды ішпей бармаймыз!

	– Бүйтуге қақылары жоқ бұлардың!

	Секция бастығы бұрыла қарап ақырып қалды.

	– Өшіріңдер үндеріңді! Өй, өңшең бейпіл ауыздар! Немене, киноға кеп пе едіңдер? – Онан соң писарьге бұрылып. – Не боп қалып еді? Қазір ертеңгі тамақ кезі ғой, – деді.

	Писарь иығын қиқаң еткізді.

	– Маған бүгінгі сотқа баратындарды шақыр деп бұйырды, фургон күтіп тұр сыртта.

	– Түрме емес, бүрме ғой! – деп надзиратель басын шайқап қойды да, енді қамаудағыларға қайта бұрылып: – Ал кәне, ең әуелі шақырылғандар тамақтарын алғанша қалғандарың күте тұрыңдар! – деді.

	Шақырылғандар ботқаларын алып есік сыртына шыға бере тізерлей отыра қап тез-тез асауға кірісті. Онан соң сап түзеліп, ботқа тағы да рет бойынша берілді. Ботқасын алғандар қабырғаларға сүйене отырып, қолдарымен жентектей уыстап ауыздарына тықпалайды.

	– Әй, достым, қантыңнан қарызға берсең етті!

	– Кетші әрі, басты қатырмай! Немене, қант сатып алуға шамаң келмей ме?

	– Мен барымды темекіге салып ем. Ептеп айырбас жасайық та.

	– Бізге қарағанда шошқаның тамағы да тәуір шығар. Анау ақ адамдарына ғой қант пен сүт береді. Ал бізге беретіндері шошқа жемес бірдеңе.

	– Атбұршақ пен жүгері. Жүгері мен атбұршақ. Бұ шіріген үкіметтің бізге берер басқа түгі жоқ.

	– Және аптасына екі рет түстікке шынашақтай ғып қана кескен шандыр ет береді.

	– Кейбіреулердің ақшасы бар, консервіленген сиыр етін, балық сатып алып тұрады. Ал ақшасы жоқтар не істеуіміз керек?

	– Балық дейсің бе! Бері қара, достым, бұл жерде ғой күнде атбұршақ пен жүгеріден өзге беретіндері жоқ. Ал менің кемпірім не істеп жүр десеңші? Маған күнде балық әкеледі. Ал өзің таңдап көр: не ботқа, не балық же. Құдай біледі, мына ботқа тамағымнан өтпейді, ал балық дегенің ғой!..

	– Әй, әй! Сен өзің қанттан абайлап жесеңші. Оны әлі екі күнге жеткізуіміз керек!

	– Келесі жолы компот аламын.

	– Джем ұзаққа шыдайды, достым.

	– Оттапсың әрі! Джемді ашқаныңмен бәрін бір-ақ жей алмайсың ғой, рас па? Оған сонан кейін не болса сол үймелесін дейсің ғой. Ал компотты бірден қылғытып саласың, рас па? Ішің ауырмауына да пайдалы.

	– Оның да рас. Мынау борсыған ботқа мен атбұршақтан ішегіміз түйнеп өлетін болдық қой.

	– Шіркіндердің ас таңдағыштары-ай. Немене, осы арада сендерге ресторанның түрлі тағамдарын алдарыңа жайып қояды деп пе едіңдер? Аталарыңның басы. Ал маған салса осы жүгері ботқасының өзі де жарайды.

	– Әрине. Сендер түрмеден шыққанда да бұдан өзге асқа ауыздарың жарымайтын немесіңдер ғой.

	– Әй, достым, қойыртпақ сүтіңнен кішкене берші.

	– Кетші әрі! Немене, мені бір миллионер дейсің бе?

	Джордж Адамс қабырғаға сүйене отырған. Ол жүгері ботқаны бір іліп аузына сап көріп, тыжырынып мескейін қоя салды. Екінің бірі деп ойлады ол: не осы быламықты жеуі керек, немесе аш жүруі керек. Бәлкім сырттан біреу тамақ жіберер. Бұл жағын комитет қамдастырар деп ойлады ол. Және қазір жуынып алған жөн болар, өйткені тамақтан кейін оған мұршасы бола ма, жоқ па.

	Ол мескейіндегі өзінен қалған ботқаны біреуге ұсынуға ұялып, шетке қоя берген, осы кезде қураған түбіртектей бір қол мұның шынтағынан ұстай алды, бұл бұрылғанда қарсы алдында бет-аузы қожырлана қатпарланып ыржиған, басының сау-тамтық жері жоқ тыртықталған, шашы күлдей ұсақ бұйраланған қортық тұр екен.

	– Достым! – деді Солли жалыныш үнмен. – Сен мына ботқаңды тастайын дедің бе?

	– Менің жегім келмейді, – деді Джордж Адамс.

	– Онда маған берсеңші, достым. Сақтықта қорлық жоқ деген, мен салып алайын өзіме.

	– Мә, ал онда, достым.

	– Рахмет.

	– Әй, Солли! – деді біреу дауыстап. – Сен үш мескей ботқаны жедің емес пе.

	– Немене, қызғанып отырсың ба? – деп қыт-қыттай сөйлеген қортық, ботқаны апыл-ғұпыл асай бастады.

	– Соның бәрі қай жеріңе кетіп жатыр ей, Солли, сайтан?

	Қортық далпылдаған жейдесінің сыртынан қарнын шапақтап қойды да қайтадан тақақтай жөнелді. Джордж Адамсқа қарап қойып:

	– Қарашы, анау ақымақты! Екеуміздің ғой басымыз жұмыс істейді, ә? – деді, имиген арық саусағымен өз шекесін түртіп. – Біз екеуміздің басымыз жұмыс істейді, достым. – Ол көзін қысып, тіссіз иектерін көрсетіп ыржия күлді. – Олар Соллиды бір ұсақ-түйек деп ойлайды. Ал біз ғой ненің не екенін білеміз ә?

	– Рас, достым, рас, – деді Джордж Адамс.

	– Оның есі дұрыс емес. Есалаң, – деді әлде кім.

	– Әй, ақымактар! – деп Шарылдады тағы бір мескей ботқаны қылғытуға кіріскен Солли. – Сендер нені білуші едіңдер? Өй, өңшең жетесіз немелер, қарт Солли көпті көрген, көпті біледі. Тоқтай тұрыңдар! Анау ақ адамдар да оны-мұныны байқайтын болады әлі, – деді сөзінің соңын сыбырлай аяқтап.

	– Сонда не істей қоймақсың, Солли? – деп көршісі кекете сұраған. – Бұл арадан қашудың жолын ойластырасың ба?

	Солли қоразша қыт-қыттай күлді.

	– Қашу дейсің бе? Әй, мені онсыз да жиырма күннен артық отырғызбайды, немесе тіпті ақтап та жіберулері мүмкін, қашып не жыным бар. Күніне үш мезгіл тегін тамақ, жатын орын, немене, мені қашып ақымақ болады дейсіңдер ме? – Ол қыт-қыттай түсіп, ботқасын қайта асай бастады.

	Джордж Адамс оны иығынан қағып қойды да, орнынан тұрып, бүктісіп отырғандардың ара-арасымен, төңкерулі жатқан мескейлерді басып кетпей абайлап аттап, ащы тер иісінен аулақ шығып күннің сарғыш сәулесі түсіп тұрған аула арқылы душқа қарай жүрді.

	Ашық душ екінші қабаттағы галлерея астында болатын. Қабырғаның бір жағына беті-қол жуынатын ескі раковиналар да екінші қарсысына душтар орналасқан.

	Бет-аузы тышқанға ұқсап бір-ақ уыс боп шүмпиген, оң қолында «әулие» деп инемен жазған жазуы бар тыржалаңаш бұйра бас балаң жігіт орамалдың қиындысымен сүртініп тұр екен. Ол басын көтеріп, Джордж Адамсқа көзін қысып қойды.

	– Хал қалай, әкей?

	– Жаман емес, – деп Джордж Адамс шалбарын шешіне бастады. Ол ертеңгі тамақтың мезгілі бітіп қала ма деген қауіппен асығулы еді.

	Жас жігіт жымың етті де, киімдерін сүйреткен күйі, аулаға жалаңаш шығып кетті.

	Душ астына тұрған Джордж Адамс мұздай судан тітіркенейін деді. Онан соң алақанымен қатты-қатты ысқылана бастады.

	Бір амалын тауып қырынуым керек деп ойлады ол. Сақалын өсіргісі келмеді. Душ астына тұрғанына бір минут та өткен жоқ болатын, осы сәтте надзирательдің:

	– Кеше келгендер аулаға шығыңдар! – деген дауысы шықты. Ой, құдай-ай, тағы не болмақ екен? Ол надзирательдің шыдамсыздана боқтағанын естіді, өзі апыл-ғұпыл сүртінген боп шалбарын жүре киді. Жаңа келгендер есіктен шығып тұр екен, башпағын аяғына ілген Джордж Адамс надзирательді де, түрмені де, – тас қапас түрме болған бүкіл елді де ызалана қарғап-сілеп келеді.

	Есікке ол ең соңы болып жеткен, шыққандарды санап тұрған надзиратель бұған – қысқы түндей ызғарлы, ашу шашқан көзімен тесіп жіберердей боп қадалды.

	– Сен немене, мұнда ұйықтау үшін келіп пе ең?

	Джордж Адамс оған қарамастан іштей кіжінген бойда жанап өте берді.



	9

	Енді бұларды тропикалық шлем киген нәсілшіл надзирательдің бақылауымен үлкен аулада қабырғаны жағалай сапқа тұрғызған. Қүннің көзі әйелдің жұмсақ алақанындай елжірей аймалап тұр. Алайда Джордж Адамс: «Қаңтарып қойғанға құштар-ау» деп ойлады. Өзі алға қараған күйде көршісінен:

	– Бізді мұнда неменеге алып шықты, достым? – деп сұрады.

	– Дәрігер қарайды. Әй, бірақ одан келіп-кетері шамалы.

	Айтушының аузынан бұл сөздер кінәрат таққан үкімдей боп шыққан, бұрыла қараған Джордж Адамс қасында тұрған Альберт Марчты, яғни кісі өлтіріп айыпталған Касба-баланы таныды. Үлкендерге еліктеп үстіңгі ұртының үстіндегі тебіндеген үлпек мұртын өсіріп әлектенген жүдеу өңді балаң жігіттің қабағы түйіліп, танадай көздері сүлесоқ қарайды. Джордж Адамстың байқағаны, оның аузы бұзылып, үстіңгі ерні көгеріп ісіп кетіпті.

	– Халің қалай, достым? – деп сұрады Джордж Адамс ернін қыбырлатпастан, басшылар алдында қамаудағылардың үндерінде өзінен-өзі пайда болатын үнсіз сыбырмен.

	– Тәуір.

	Мұнысы жауаптан гөрі өзімен біреудің сөйлескенін мойындағысы келмеген қайсарлығы еді, – Джордж Адамс балаң жігіттің толқын ортасындағы мызғымайтын қара тастай тістене түйінген күйін аңғарды.

	– Аузыңа не болған?

	– Жай.

	– Дәрігерге көрсетесің бе?

	– Қажеті жоқ.

	Джордж Адамс Касба-баланы сөйлетем деп текке әуре болды, онысы қалайы қасықпен сейфтің аузын ашамын деп әрекет етумен бірдей еді. Ол тағы да сөйлеспек болатын, бірақ осы сәтте кіші надзиратель:

	– Әй, араларыңда аурулар бар ма? – деп саңқ етті.

	Көрші аулаға апаратын аркадан дәрігер шықты. Ол жай киім киінген, шашы тұзды су шайып сұрықсыз тартқан қиыршық құмның түсіндей, қолындағы стетоскопын шыбықша бұлғаңдатып қояды. Ешкім суырылып алға шыққан жоқ.

	Надзиратель дәрігерге честь беріп:

	– Қайырлы таң, доктор. Мұнда ауру адам жоқ, – деді.

	Дәрігер басын изей салды да өлусірей ісінген көзін сүзе тұрып саптағыларды бір қарап өтті. Сөйтті де басын тағы бір изей сап, келесі секцияға қарай өтіп кетті.

	– Міне, біз енді дәрігерден тексеруден өттік! – деді біреу күле сөйлеп, надзиратель оған ақырып қалды, анау тайсалмастан тағы да:

	– жә, мақұл, корпи (ақ нәсіл надзирательдерді солай атайды). Біздер қара адамдармыз ғой, – деді.

	Надзиратель көзін алартып, еріндері шылаушынша жыбырлап, сәл уақыт дірілдеп тұрды да, ақыры сабасына түскендей түсі сұстанып:

	– Өшір үніңді! Кейін жүріңдер! – деді үзіп-үзіп бұйырып.

	Бұлардың ауласында тазалық жүріп жатыр екен: арестанттар сонау түкпір бұрыштағы краннан шелекпен су тасып әкеп еденге шашып, бетонды шүберекпен ысқылап, одан темір мескейлерді жуып, қабырғаға сүйеп қаластырып, жұмысты ойынға айналдырып жүр екен. Желінбей қалған ботқаларды шошқа фермасына жіберу үшін үлкен бір ыдысқа жинап салыпты.

	Әлгі ыдысты төңіректеп пыр-пыр етіп, еріне басып, семіздіктен жүні жылтырап түрме мысығы жүр. Жүндес құйрығын тік шаншып, шашылған ботқа түйіртпектерін қызғылт резеңкедей созылған жіңішке тілімен жалап алады.

	Тағы бір топ арестант старосталардың бақылауымен камералардың ішін сыпырып, парашаларды алып шығып, ауладағы канализация шахтасына төгіп жүр, ал секция бастығы алақанын уқалап қойып, шарбақтың қасында тұр. Ол Джордж Адамсты дәл қарсы алдына кеп тоқтағанда бір-ақ көрді.

	– Ал, не керек боп қалды? – деген дауысы краннан тамған тамшыдай селсоқ шықты. Надзиратель аузын піспектеп тіккен қаптай семіз, қарны салбыраған ауыр денелі еді. Кескіні дөңгелек, етшең, қызыл шырайлы өңінде қаны сыртқа теуіп тұратын, масақша едірейген бидай өңдес мұрты бар, алайда осынау мол пішіліп, кең көрінген әлпетке қарамастан надзирательдің көзі елегізгендей алара қарайтын ішмерез бозғылт еді, жасанды ақықтай нұрсыз, сынап тамшысындай суық көрінеді.

	– Кеше маған төсеніш пен жамылғыш берілмеп еді, – деді Джордж Адамс оның нұрсыз көзіне тура қарап.

	– Ал делік?

	– Соларды бүгін алуыма болмас па екен, сэр?

	Аларған көз енді тікенше қадалып Джордж Адамсты тырнап өтті:

	– Сэр? Сен немене, бұл жерде олай деп айтуға болмайтынын білмеуші ме ең? Бұл жерде «бастық» деу керек, ұқтың ба?

	Джордж Адамс біртіндеп күреңдене бастаған семіз кескінге көз алмастан қарай берген. Надзиратель быртиған жуан, семіз бармағын белдігіне қыстыра тұрып, қалған саусақтарымен жылтыраған жалпақ белдігін тықылдатып шертіп қойып тұрды. Жуан мойнының білеуленген тұсы сәл бүлк-бүлк ете түсті, бірақ көзі со аларған күйінен ауған жоқ.

	– Сен менің айтқанымды естіп тұрсың ба?

	– Иә, сэр, естіп тұрмын, – деді Джордж Адамс, ал өзі іштей: шынымен-ақ осындай болымсыз нәрсе үшін мына тоғышар ұстасар ма екен деп ойлаған.

	Алайда зәрлі көз бұған тағы да бірер сәт қадала түсті де, онан соң надзиратель теріс айналып қоймаға қойылған тұтқынды шақырып алды.

	– Мына жігітке төсеніш пен жамылғыш әкеп бер. Таңдаушы болма. Ал сен, – деп ол қайтадан Джордж Адамсқа бұрылды, – ақылдымсығаныңды қоятын бол. Егер ақылдымси беретін болсаң сайтаныңды қағып жіберу оп-оңай. – Ол сәл үнсіз тұрды да онан соң бірдеңе есіне түскендей: – кәне, карточкаңды әкелші, – деді.

	Джордж Адамс қалтасынан көкшіл карточкасын алды. Кенет ол өз төңірегінің тым-тырыс тына қалғанын байқады. Сол тыныштық біртіндеп жайылған судай бүкіл аулаға тарай қалыпты: су тасып жүргендер шелектерін жерге қойып, еден сүртіп жүргендер сүрткіштеріне таянып – бәрі ақыры немен тынарын күтіп тынған да қалған. Надзирательдермен сөз таластыруға болмайды, ал Джордж Адамс ұсақ-түйек нәрсе болса да, өз дегенінен қайтпай қайсарлық көрсетіп тұр, енді бәрі де бастықтың тас-талқан боп қаһарына мінер шағын күтуде.

	Надзиратель карточканы алып сынаптай бозарған жанарын соған қадады.

	– Жасырын ұйымдарға қатысқаның үшін, ә? Демек сен солардың тобынан екенсің ғой! Сендер коммунистер, ылғи да өстіп бүлік шығаруды ғана ойлайсыңдар. Мақұл, жігітім, енді сені ұмыта қоймаспын. Өзіңе-өзің абай бол, – деп Джордж Адамстың карточкасын қайырып берді. Білеуленген етшең өңі бүлк еткен жоқ, тек масақ мұрттың астындағы еріндері ғана қисаң-қисаң етті.

	Қоймаға кеткен адам қайтып оралып, Джордж Адамстың алдына суы көлкіген бетонға төсеніш пен жамылғыны тастай салды. Джордж Адамс оған бастан-аяқ өлшей қарап қатқыл үнмен:

	– Немене, міндетті түрде өстіп шалшықтың үстіне тастауың керек пе еді? – деп сұрады.

	Анау селкілдей күліп, көзін тайдырып кетті де, надзиратель Джордж Адамстың құлағының түбінен:

	– Кәне, төсек-орныңды ал да тайып тұр, әйтпесе көресіңді көресің енді! – деді ақырып.

	Желкесі мен жотасын күннің өткір сәулесі қыздыра түссе де Джордж Адамстың өне бойы қалтырап мұздап кетті. Жүрегі көкірегіне сыймай бұлқына тулайды. Ол енді надзирательге қарамастан еңкейіп, өзіне тиген төсек-орынды көтерді. Ол со надзирательге қайтып қарамаған, тіл қатпаған бойда төсек-орнын көтеріп, өзіне қарай қалған ызалы жүздер мен зұлым жүздердің, балғын жас жүздер мен әжімді жүздердің, алаңғасар жүздер мен қайсар жүздердің тұстарынан өз камерасына қарай өте берді, енді бір сәтте көңілі кенет жадырап біреулерге көзін қысқан, бұған бағанадан телміре қарап қалған жұрт әлі үнсіз тұр еді, енді олардың арасынан да кейбіреулері сәл жымия күліп жауап ретінде бұған көздерін қысып қойды.

	Надзиратель бұл кезде, тас қабырғаға еріншектей сүйеніп тұрған адамның хайуаны Қасапшыға қараған. Надзиратель сұстана күліп қойып:

	– Бұл әлгі ақылдылардың тобынан көрінеді. Жамандыққа өзі тіленіп тұр, – деді.

	Қасапшы қабырғаға зор иығын үйкей тұрып мырс етті де:

	– Иә, бастық, бұл ақылды неме жамандыққа өзі тіленіп тұр екен, – деді.



	10

	Джордж Адамс камерадан қайта шыққанда жұрт қарсы қабырғаның іргесінде көлеңкеде қатарласып отыр еді. Ресми тәртіп бойынша бұл уақыт серуендейтін кез боп саналатын, бірақ әртүрлі сылтаулармен қамаудағыларды түске дейін осы арада иіріп отырғызып қоятын. Тек түрменің кейбір бетке шығарлары өздеріне әртүрлі артықшылықтар бар деп біліп, камералардың есіктеріне шығып, темекі тартып, күбірлеп сөйлесіп тұратын.

	Көп ұзамай аулаға тағы да писарь келіп, қолындағы тізім бойынша фамилияларды айқайлап шақыра бастады. Қамаудағылар бірінен кейін бірі тұрып, есіктен шығып жатты. Өз фамилиясын естіген Джордж Адамс та үстіне жаңа ғана киген жейдесінің түймесін салып, солардың соңынан ерді. Ол жуан надзирательдің мұны бопбоз көзімен ішіп-жеп қарап, масақ мұрты жыбырлап, ернін тістене зәрлі жымиғанын көрмей-ақ жақсы сезіп, біліп келеді.

	Көңілі сәл насаттанған Джордж Адамс: «Бұ пісіп кепкен жексұрындар бір ауыз қарсы сөз айтқанды ұнатпайды. Енді ғой мына семіздің көзіне шыққан сүйел мен шығармын» – деп ойлады.

	Надзиратель бұларды сапқа тұрғызып әкімшілік корпусы мен ақ нәсілдер үшін алдын ала қамау секциясының жанынан алып өткен. Қамаудағы ақ нәсілдер тегіс дерлік шолақ шалбармен күнге шуақтап, өздерінің надзирательдерімен сөйлесіп отыр. Мұнда қамалған адамдар саны да қаралардың секциясына қарағанда әлде қайда аз екен.

	Бұдан әрі бұлар аркадан өтіп, келесі аулаға ақ нәсілдер қамалатын секция мен кішкене корпустардың: аптека, аурухана, қоймалар және қызметшілерге арналған ас бөлмесінің аралығына өткен. Ауланың бұрышында темір тордың ішінде түрме киімін киген, каторгаға кесілген ақ нәсілдер: көздерінде көзілдірік, қолдарында қалың қолғап, карьерден әкелінген тастарды уатып жатыр екен.

	Қамаудағылар колоннасы түрменің сыртқы қабырғасына жақын келген. Қабырғадағы есікті жоғарғы жағына тікенді сым тартылған биік болат шарбақпен қоршап тастапты. Қамаудағыларға бұл есікті тамбур қалқалап тұр, кіргендерді тек жанында пистолеті бар надзиратель мен оған көмекші түрменің екі старостасы ғана көре алады.

	Бастаушы бәрінің карточкаларын жинап ап есік көзіндегі надзирательге берген. Сәлден кейін анау қамаудағыларды біртіндеп шақырып, сырттан келген сәлемдемелерін бере бастады.

	Джордж Адамсқа ішінде ет консервісі, бір сауыт какао, елу сигарет, бір иіс сабын және тіс жуатын паста салынған қағаз дорба берілген. Ол бұ заттардың анық кімнен екенін, – үй иесі әйелден бе, әлде комитеттен бе, – білмесе де аса қуанып қалды.

	Әрине, сырттан келген адаммен кездесуіне рұқсат болған күні анықталады ғой әлі, алайда бұл үй иесі әйелге екі апта үшін жатын орын ақысын төлей алмай қарыздар боп кетті, сондықтан ол байғұс, қазір бір тиын ақшасыз отырған шығар, шығынданып бұған сәлемсауқат алмақ түгілі ренжіп ашулы отыруы да әбден ықтимал.

	Түрме старосталары тамбур алдында тұрып ап нандарды ұзынынан тіліп, ішінде жасырып салған ештеңесі жоқ па дегендей тексергеннен кейін ғана иесіне беріп тұрды. Шақырылып келгендердің ең соңғысы өзіне деген сәлемдемені алып болған соң, бастаушы бұларды кейін қарай алып жүрді, біреулер алған азықтүліктерін қолына ұстап келеді, енді біреулер бөліп-бөліп қалталарына тыққыштауда.

	Джордж Адамс сигареттер салынған жұқа қорапты төс қалтасына тықты да қағаз дорбасын қысыңқырай орады.

	Ол өз камерасына жете бергенде иығынан әлуетті ауыр бір қол ұстай алған, желкесіне ыстық дем ұрып, қырылдаған жуан дауыс:

	– Хал қалай, достым? Ау, сен өзің бізге бірдеңе әкеле жатқан сияқтысың-ау! – деген.

	Кейін бұрылған Джордж Адамс өзіне жоғарыдан төніп кеп тұрған қанталаған кішірек көзбен ұшырасты, тікенектене өскен сақалды бет, иесіз қалған моланың қына басқан құлпы тасындай көкшіл тартқан шірік тістерін көрсете ыржиған, дүрдиген қызыл еріндер тіпті жақын тұр.

	– Сен бізге бірдеңе әкелдің бе, а, достым?

	Джордж Адамстың бетіне сасық дем ұрды, есіне жуынды мен күл-қоқыс төгетін күресіннің, қала берді тымырсық камерадағы парашаның өкпе қапқан ауыр иістері оралды. Ол ұстамды қалпымен:

	– Туыстарым оны-мұны жіберген екен, – деді.

	– Қарай көр! – деді Қасапшы қырылдап, Джордж Адамс жалпақ алақанның иығын бүре түскенін сезді. Ол мұнан әрі қайтер екен деп күткен еді.

	– Кәне, достым, мына дорбаңда бізге деген не бар екен көрсетші! Біртіндеп төңіректегі дабыр-дұбыр тынып, жүрелей отырған жұрт тегіс енді осыларға қарап қалған, арфаның қатты бұралған ішегіндей зыңылдаған тыныштық орнады. Кенет біреу шиқылдай күлді, мынау шегіне жетіп жарылуға шақ тұрған тыныштықты осып жібергендей, қыш тарелканы атып ұрып күлпарша еткендей әсер етті, осы сәтте Джордж Адамс қанталаған көзге шаншыла қарады да:

	– Кәне, тарт әрі, лас қолыңды! – деді ақырып.

	Қарап тұрғандар еркін бір тыныс алып, енді мойындарын соза түсіп әрі қарайғы қызықты күткен. Надзиратель бұрынғысынша шарбақтың қасында тұр. Ол бұл жаққа қарай аттап басқан жоқ, Джордж Адамс пен ертеңгі өжеттігі үшін осылайша есеп айырысқысы келген тәрізді, одан көмек болмасы анық еді.

	Джордж Адамс ызадан еріндерінің дірілдей бастағанын сезді, иығы бүре түскен темірдей қолдан ұйыған тәрізді. Қырылдаған есалаң дауыс жәдігөйлене:

	– Сен осы бірдеңе дедің бе, достым? – дейді.

	– Тарт мына лас қолыңды! – деп Джордж Адамс, ауладағылардың бәрі естісін дегендей бұрынғыдан да қаттырақ қайталады, сонымен қабат: «бұл сенің мойныңды бұрап алады ғой, неменеге сонша шаптығасың», – деген ой басында шыркөбелек айналып тұрды.

	– Ә, солай дейсің бе? – деді қырылдай күліп, онан соң ол қара қазандай басын бұрып, кейінде камераның аузында езулері құлақтарына жете ыржақтасып тұрған өзінің құйыршықтарына қарап қойды, осы тұста түнеріп шет жүрген Касба-бала да еріксіз күлген еді.

	– Мына шірік сөйлейді-ей, тағы да! – деп Қасапшы қырылдай қарқылдады. – Шамасы келмесе де сөз таластырғанды жақсы көреді екен өзі. Ақылдысын шіркіннің!

	Ол Джордж Адамсқа қайтадан тап берді. Тіміскіленген тыртық көзі төс қалтада бұлтиып тұрған затқа түсті.

	– Кәне, көрсетші! Темекі-ау деймін? Егер менің ұнатқан темекім болса, онда сенің сүйегіңді уатпай-ақ қоямын.

	Оның күректей екінші қолы қалтаға қарай созылған еді, Джордж Адамс дәл тұмсығының астынан бұлтылдаған қалың бұлшық етті, инемен салған қол үстіндегі суретті және тырнағындағы кірі жарты айдай боп тұрған барбиған жуан саусақтарды көрді.

	– Кәне сигаретті де, басқа нәрселеріңді де бері бер.

	«Шабынан мықтап бір тебейін, онан әрі не болса о болсын. Бәлкім ауруханадан бір-ақ шығатын болармын», – деп ойлады Джордж Адамс. Ол байқатпай ғана аяғын кейін тарта түсті. Қолындағы дорбаны тізесін оңтайлап ұмтылған сәтте лақтырмақ боп қыса ұстаған.

	Осы мезетте ойнақы бір дауыс шықты:

	– Саған не көрінген, Қасапшы? Жөні дұрыс адамға тиісіп, – деген.

	Қасапшы да, Джордж Адамс та дауысты танып, екеуі де кенет шыға келген, ұзын бойлы, ұстараның жүзіндей қылпыған Юсуф Түрікке бұрылды. Жылтырай таралған сәнді басын бір жағына сәл қисайтып, тораңғы жүзі аппақ тістерін көрсете жымия күліп тұр.

	– Түрік! – деді Қасапшы, Джордж Адамстың иығын босатпаған күйі. – Қажетсіз жерге килікпе, Түрік. Бұл сен араласатын іс емес.

	– Неге олай дейсің, Қасапшы? – деді Юсуф Түрік сабырлы қалыпта. – Мына түрменің ішіндегінің бәрі біз араласатын іс. Әлде олай емес пе?

	– Менің нені мезгеп тұрғанымды өзің білесің ғой. Мынау жігітпен менің айырықша бір есебім бар еді.

	– Есебім де! – деп күлді Түрік. – Бұлар жақсы жандар ғой, Қасапшы. Сен үзетін жеміс бұл емес. Тіпті менің де есебіме кірмейді. Сен бұл жігітті білесің бе? Жоқ? – Ойнақы үн кенет өзгеріп, енді Түрік өз сөзін зілмен аяқтады: – Кәне, жібер оны.

	Қасапшы қыбыр еткен жоқ, тек қызара қанталаған көзі, іннің түкпіріне кеткен жыртқыштай, қалың қабақтың астына, кір-кір қатпар-қыртыстың арасына тығыла түсті.

	– Әй, Түрік, мен саған адал көңілден ескертемін, – деді қырылдаған дауыс зәрлі уытқа толып.

	Қарап тұрғандардың арасында қозғалыс пайда болды. Қасапшының достары: Тормоз Питерсон, Қыли Самуэлс, Шикіл, Моос және басқалары – бойларын жазып, айқас алаңына қарай жылыстай жақындаған еді. Қасба-бала іскен ернін бір жалап қойып, Қасапшыдан көз айырмастан, қалтасындағы шеге-кілтті қыса түсті.

	Бірақ Юсуф Түрік оларға көз де салған жоқ.

	– Қасапшы, сен өзіңді осындағылардың басшысы санайсың ба?

	– Солай болса ше?

	– Қаспақтарға қожалық етемін де?

	– Солай болса ше?

	– Олай болса мына жігіт менің досым болады, ұқтың ба? Ілінісуші болма.

	Қасапшы басын шайқап, борсыған демін оған бүрке тұрып:

	– Әй, Түрік! – деді зілдене. – Мен сені аяп тұрмын. Сен әліңе қарамай кеуде қаға бастапсың, Түрік, жә, мен сенімен, сірә, бір айналысатын шығармын.

	– Еркің білсін, Қасапшы.

	– Бәлкім, менің камерама бір реті келгенде түнеп шығарсың? Юсуф Түрік суық ызғармен жымиды.

	– Неге түнеп шықпасқа?

	– Демек келістік қой. Джордж Адамс Түрікке:

	– Қойшы соны, Юсуф, – деді.

	– Макұл, достым, – деді анау. – Ал енді Қасапшы сенің иығыңды босататын шығар?

	Кішкене көз Түріктің бетіне қадала қалған, ал бұл болса жай күліп қана тұр, осы мезетте үш бұрышты темір дыңылдап қағылып, сыртқы ауладан надзирательдің:

	– Сапқа тұрыңдар! Сапқа! – деген дауысы шықты.

	Еденде отырғандар ұшып-ұшып тұрған, шиеленіс ыдырап, Қасапшы Джордж Адамстың иығындағы қолын тартып алды.

	– Біз әлі сөйлесерміз, Түрік, – деді ол. Юсуф Түрік жымың етті.



	11

	Бұл жолы бұларды түрме бастығы қарап өтетін болыпты. Бойы аласаларды алға, бойы ұзындарды артқа – төрт-төрттен сапқа тұрғызған, әркім өзінің көкшіл карточкасын қолына ұстап тұрды, өйткені түрме бастығы біреу-міреуімен сөйлескісі келе қалған күнде оның аты-жөнінің кім екенін оқи алатындай болуы керек еді. Секция бастығы таяқшасының баулығымен етігінің қонышын сартылдатып қаға жүріп саптағыларды жағалай қарап қояды, аларған көзі ертеңгі шықтай ызғарлы бозғылт болатын.

	– Кімнің қандай арызы бар? – деп қуыстана сұрады.

	Ешкімнің қыбыр етіп үн қатпасына көзі жеткен соң ол саптың алдынан тағы бір орағытып өтті де:

	– Бас киімдеріңді шешіңдер! Бас киімдеріңді! – деп кіжіне бұйырып, өзі есікке қарай жүрді.

	Түрме бастығын көріп қалған ол лып еткізіп есік ашты да өзі тартыла тұрып честь берді де:

	– Алдын ала қамау секциясы, екі жүз алпыс тоғыз адам. Бәрі де қаз-қалпынша, майор мырза, – деп хабарлады.

	Түрме бастығы оның сәлеміне таяқшасын сілтеп қана ізет қылды да надзирательді ертіп саптың тұсынан өтті. Бұл өзі ұзын бойлы, өте арық, арбиған сүйектері қу ағаштан жонғандай адам еді. Қамаудағылар оны: «Сырық майор» деп атайтын. Бет әлпеті жұмарланған папирос қағазындай жұқа ғана, жыртып тескендей екі көз және көлденең тіле салған бір сызық – ауыз орны бар.

	Ол сапта тұрғандардан әрі өтіп душқа басын сұқты да қақырынып қойды. Бәріне көңілі толған соң қарау осымен бітті дегендей кейін қарай жүрді, секция бастығы жаны қалмай елпілдеп, оның қарсы алдынан есікті аша берді.

	Ол көзден тайысымен-ақ бәрі бірдей жамырай сөйлеп еркінсіп қалды.

	Шал тек бір қақырынды да қойды. Бүгін өзінің көңіл күйі жақсы екен.

	– Көңілді болмай ше, бүгінгі түскі тамақ етсіз ғой. Ол қазынаның еті шығын болатын күні ылғи ашулы жүреді.

	Біздің Семіз де бүгін санымыздан жанылыспапты. Өзіне, сірә, бірдеңе болған шығар?

	– Оны санай біледі деп кім ойлаған! Ха-ха-ха!

	Джордж Адамс әлгіндегі Қасапшының шеңгелі батқан иығын уқалай берді. Иығы сыздап ауырып тұрған: «Малғұнды не болса о болсын тіземен шаптан бір тебуім керек еді», – деп ойлады. Ол өзінің азық-түлігін біреу қағып кететіндей үнемі камерасының есігіне көз қиығын салумен болды. Ет консервісін ол камерадағы жолдастарымен өзара бөлісуге бекінген. Қакаодан да беруге болады, тек оны суық сумен ішуге тура келеді, өйткені ыстық су тек ертеңгісін ғана беріледі екен.

	Жуан надзиратель: «Сапқа тұрыңдар! Сапқа тұрыңдар!» – деп айқайлаған, енді барлығы шарбаққа қарай жылжып, түскі ас салынған тас табақтарын ала бастады. Күштілер алға бұзып-жарып кимелеп өтіп, атбұршақ пен күріш араласқан ботқаны суып кетпей тұрғанда жегенше асық. Түскі асты ертеңгі тамақтың артынша іле-шала әкелген. Ал сағат үш жарымда кешкі ас беріледі де онан соң қамаудағылар камераларына кіргізіліп, келесі таңға дейін тарс бекітіледі.

	Өзіне тиесілі тасаяқты алған Джордж Адамс Түрікті іздеп тауып алды да соның қасына кеп отырды.

	Юсуф атбұршақ пен күрішті ықылассыз күйсеп отырған. Ол Джордж Адамсқа көз қысып:

	– Ал қалай, Профессор? – деді.

	– Бәрі дұрыс, – деді Джордж Адамс шала піскен ботқаны асай беріп. – Фу, осы да ас боп па!

	– Ептеп жеп ал. Иығыңды шығарып жіберген жоқ па, әйтеуір?

	– Жоқ. Тек қатты езгілеп тастады.

	Ат бұршақты қажақтаған күйі Джордж Адамс:

	– Сен неменесіне араластың? – деді. Юсуф Түрік көзін қысып қойды.

	– Немене риза емессің бе? Ол сенің қолыңды түбінен жұлып алуы мүмкін еді. Күштіге не істей аласың?

	– Мен ризамын ғой. Бірақ енді ол саған өшігетін болды, – деп Джордж Адамс достарының ортасында түстеніп отырған Қасапшы жаққа қарап қойды. Ал сен оған қарағанда жұқалаусың, Юсси.

	– Юсси өзін-өзі қорғай алады. Ал мына сен одан аулақтау жүргейсің, Профессор. Сен арпалысатын салмақты адамың ол емес.

	– Мен бе? Ал сен менен де гөрі жеңілсің ғой. Юсуф Түрік атбұршақты түкіріп жіберді де:

	– Атбұршақ емес, тас па дерсің, – деді боқтанып.

	– Жоқ, дегенмен де, сен неге киліктің арамызға? – деп Джордж Адамс қайтадан сұрады. – Сен өзің ғой, мұнда әркім өз басын сауғалайды дегенсің.

	– Иә, дегем. Мына мен сияқты, анау Қасапшы сияқты және өзге де жетесіздер солай етеді, – деді Юсуф Түрік күліп. – Ал мына сен сияқты жігіттерді өзгелер, мына біздер қорғауымыз керек!

	– Рахмет, – деді Джордж Адамс. – Анау Қасапшы өлтіреді ғой сені. Ол да, сен де бір-біріңе қатты кеттіңдер, ал енді оның өз сөзін қайтып алуы қиын.

	– Абыржыма, Профессор. Өлтіруін ол мені өлтірмейді. Бәлкім мен ауруханаға түсермін, ал ондағы күтім бұл жерге қарағанда едәуір тәуір ғой, таза төсекке жатасың.

	Бір топ кептер екінші қабаттың дөдегесіне кеп қонды. Джордж Адамс тасаяқты қоя салды, құрғақ атбұршақты мұнан әрі қажақтауға зауқы жоқ еді. Оның үстіне ет консервісі ойынан шықпай отыр.

	– Тәуір күтімге жетудің жолы оңай екен сонда! – деді ол.

	– Тыңда, достым, – деді Юсуф Түрік күлімсірей үн қатып, – Әлгі тас уатушы каторжниктерді алайық. Әбден төзімі таусылып титықтаған кезде азаптан құтылу үшін өз аяғының сіңірін өзі қиып жібереді. Немесе надзирательге тап беріп төбелесе кетеді, ондағы ойы жеке адамдық түрмеге, яки жаңа сот болғанға дейін осында түсу үшін. Әйтеуір қайткенде де аз уақытқа болса да үзіліс жасау.

	– Иә, мен бұл жайлы естігем.

	– Сондықтан Юсуф үшін алаңдама. Егер Қасапшы осыдан бірдеңенің шетін шығарса оны көрерміз, шығармаса және көрерміз, – деп ол саусағын аяғының ернеуіне сүртті. – Менің ашынам бүгін маған ештеңе әкелмеді. Амал жоқ, мына быламықты жеуге тура келеді. Күнде оны-мұны әкеп тұруы тиіс екенін біледі. Шыққан соң болсын әлі, жон терісін сыпырармын!

	Ол ыдысын әрі итеріп қойып, аузындағы жасанды тісін алды да сіріңке шырпысымен тазалауға кірісті.

	Күн сәулесімен ақ шаңқай көрінген кептерлер енді дедегеден дүр етіп ұшып түсіп ауланың ортасына қонып, үшкір тұмсықтарын бізше қадап, көкіректері томпиып жайқақтасып шоқитын бұршақ іздей бастады.

	Жаңа келгендердің бірі мескейін былай қоя сап, еңкейе түсіп, шоқпыт жеңді қолын созып, ақырын ғана құрылдаған. Үстіндегі курткасы алым-жұлым, шалбары қырық жамау, башпағы жыртық еді. Өне бойы бырыс-тырыс, маскүнемдіктен ісініп қыртыстанған, көптен сақал-мұрты қырылмаған бет-әлпеті бос үрленген шар тәрізді болатын. Мынау болжыраған ауыздан осынша нәзік үн шығатынына сену қиын еді.

	– Корр! Корр! – деп шақырған ол ақырын ғана күлімсірей түсіп. Кенет кептерлер қанаттарын сатырлата дүр етісіп ұшып кеп әлгі шоқпыт жеңді қол мен иыққа үймелесе қонды. Анау орнынан тұрған.

	Енді ол әлдеқандай таңғажайып адам мен құс іспеттес мақұлыққа ұқсаған.

	Ол құрылдаған күйде өзінің мүйізденген қолымен абайлап қана меруерттей мөлдір теңбіл және көгілдір кептерлерді сылап-сипай бастады. Кептерлер бірін-бірі итерісе оның иығы мен қолында тербетіле теңселеді, ол болса бұларға бірдеңе деп сыбырлайтын тәрізді, үсті-басы алба-жұлба кір-кір шоқпыттарды киінген Франциск Ассизскийдың дәл өзі сияқты.

	– Білесіңдер ме, жігіттер, – деді ол өзіне аңқия қарап қалғандарға, – бұл құстың алты жүзден астам түрі бар. – Ол күміс қанаттардан сипай түсіп, күлімсіреп қойды. – Мен кептерлердің тілін жақсы түсінемін. Бір кездерде менің өз кептерлерім болған, иә! – Үймелей қонақтаған кептерлерден оның төбесі әзер көрініп тұрды.

	– Кептер өмір бойы тек бір ғана жарымен тұратын көрінеді. Тура адам сияқты ғой, бұлар. Тағы бір қызығы, жігіттер, кептер тек екі жұмыртқа ғана салады, ал балапандарын өзінің сүтімен асырайды.

	Алқымдағы безінен сүт шығады. – Ол күле тұрып сөзін жалғады.

	– Менің кептерлерім көп еді. Тұрман, желғабыз, басқа да түрлері. Жарыстарға қатысқан кездерім де болған.

	Ол дәудірлеп сөйлей берді де, айнала отырғандар оған табына қарап қалды.

	– Почта таситын жақсы кептердің салмағы он алты уыций, – деді маскүнем білгір үнмен. – Ал олардың ұшу жылдамдығы сағатына тоқсан жеті мильге дейін жетеді. Ауа райы ашық күндері олар күніне бес жүзден жеті жүз мильге дейін қашықтықты басып ұшады. Ертеден кешке дейін. Иә, кептер жайын мен жақсы білем.

	Ол тағы да құрылдаған, кептерлер де оған құрылдаса жауап қайырды, онан соң ол құс талдырған қолын көтеріп бұйрық бергендей болған, кептерлер дүр етіп көтеріле ұшып көк аспанға қарай самғады.

	Мескейлер жуылып, шарбақтың іргесіне жинап қойылған соң, барлығын да кешкі асқа дейін камераларына жауып тастады. Камералардың бірінен қамаудағылар «Ақ рождествоны» созылта шырқады.

	Джордж Адамс мысқылдап:

	– Әлі со ақ рождествоны арман етіп отыр-ау, – деді.

	Бұлар төсеніштерді жазып, жамылғыштарын жайған, үш ойыншы дереу ескі карталарын суырып алысты.

	Юсуф Түрік бүйірін қаси отырып жауап қатты.

	– Рождество! Рождество! Бұл арада күннің бәрі бірдей. Рождество деп бір жапырақ етті артық бергені ғана болмаса, және мұнда құтқару армиясының оркестрі келетіні бар. – Ол жейдесінің астынан ұстаған битті шымшып алып шығып, үңіле қарады да тырнағының арасына сап сығып өлтірді. – Тазалық жүргізетін кездері де болды. Бит-сірке дегендер өріп барады. Рождествоға дейін осы пәлелерден арылтса ғой!

	Джордж Адамс қалтасындағы сигаретті алып, сыртындағы жылтырақ қағазын жыртты да аузын ашып, Юсуфке ұсынды.

	Түрік бір шылым алып, оттығымен тұтатты. Джордж Адамс сигареттен карта ойнап отырғандарға созып:

	– Шылым шегіңдер, жігіттер, – деді. – Темекі көп қой, жетеді. Ойыншының бірі бір ғана шылым алды. Джордж Адамс оған:

	– Тағы да ал! – деді.

	Анау жымың етті де, тағы бір сигарет алды.

	– Сен мұнда не үшін түсіп ең? – деп сұрады одан Джордж Адамс.

	– Бізді ұсақ-түйек дүкенінде ұстады, – деді қара-күрең дөңгелек жүзді ойыншы. Өзі екі езуі құлағына жете ыржия күлген, піскен қарбыздың тіліміндей боп қызыл иегі тегіс көрінді. – Үшеуміз бірге ұсталдық.

	– Ұсақ-түйекке қызыққан Үш боқташақ мүшкетер! – деп кекеді Юсуф Түрік.

	Қалған ойыншылар да екі сигареттен алған еді. Қарта үлестіруші сигаретінің бірін құлағының артына қыстырып, бірін аузына тықты да, қартаны араластырып отырған күйі басын бұрып жолдасының отынан темекісін тұтатты.

	Камера іші қайтадан ысып, шылым түтінімен араласқан қапырық тұмшаланып тұрып алды. Джордж Адамс жейдесін шешіп, сонымен желпи бастады.

	– Ең болмаса жел де соқпайды екен, – деп күңкілдеді ол, онан соң: – менде бір қалбыр сүр ет бар. Ашсақ қайтеді?

	– Жоқ, – деді Юсуф. – Кешкілікке бір жапырақ нан мен бір кружка кофе береді. Етті сонда жеген дұрыс.

	Енді көрші камерадағылар «Күміс қоңырауларды» аңыратқан еді. Есік жақтан надзирательдің үндеріңді өшір деген бұйрығы саңқ етіп, ән тына қалды.

	– Тек нан ғана ма? – деп Джордж Адамс қайталай сұрады.

	– Үстіне джем жағып беруі мүмкін. Бұрындар ерітілген шошқа майын жағып беретін, ал мұсылмандар мен индустарға гхи1 жағылатын. Кейіннен соның бәрін көп әурешілік санап, май орнына жұрттың бәріне бірдей – джем жағатын болды. Бұрын әр адамға фунттың ширегіндей бір бөлкеден нан берілетін, оны біз мысықтың басындай деп атаушы ек. Ал осы күні бір фунт нанды төрт жапыраққа бөледі де бір жапырақтан қолыңа ұстатады, ұқтың ба? Бір жапырақ нан мен бір шай қасық джем кешкі асың.

	– Қамаудағылар қарсылық білдірулері керек қой, – деді Джордж Адамс. – Тамақты жақсартуды талап етіп забастовка ұйымдастыру керек.

	– Дұрыс-ақ! – деп мырс етті Түрік. – Сен мыналарға түсіндіріп көр оныңды, Профессор!

	– Қасапшы сені елеусіз қалдырған секілді, – деді енді Джордж Адамс. – Бәлкім, ұмытып та кеткен болар?

	– Ұмытар! – деді Юсуф басын шайқап, өзі есінеп қойды. – Ол менімен төбелесуі тиіс. Достарының алдында өзін бір көрсетуі керек қой. Егер ол осыдан төбелеспей қалса, онда оның абройының төгілгені.

	– Ол нағыз алыптың өзі ғой! Юсуф Түрік күліп қойды.

	– Неғұрлым ауыр болса, соғұрлым тез мертігеді.

	Еңсе басқан қапырық ұйқыны келтірейін деді. «Олар ғой бізді бір-бірімізге итше айтақтап сап, таластырып қойған. Қаншама адамның қажыр-қайраты текке күл болуда!» – деп ойлады Джордж Адамс. Түрмеде отырмын деген ой оны жасытқан жоқ. Адам өз көзі жетіп мақсат қойған жолда нендей ауыртпалық болса да мойымай қабылдауы тиіс. Ол талай жиындарға қатысып жүрді, талай жалынды сөздерді де тыңдады, аздап оқыды да, жасаған қортындысы: – осының бәрі шындыққа бастаған жол деп ұқты. Қазір қалың ұйқының құшағына еніп бара жатып: «Тепкіге шыдаудың да белгілі бір шегі бар ғой» – деп ойлады.



	12

	Құлпыны ашқан кілт сықырынан оянған ол ұшып тұрды, өткір жарықтан көзін жыпылықтатты. Басқалар бұрынырақ тұрып, терезе торына ілінген кружкаларын шешіп алып жатыр екен. Джордж Адамс та тұрып, жасаураған көзін сүртті. Есік шалқасынан ашылып, надзиратель келесі камераға қарай кеткен.

	– Иә, қалай ұйықтадың, достым? – деп сұрады Түрік.

	– Қалай ұйықтап кеткенімді өзім де білмей қаппын, – деді Джордж Адамс. – Ау, менің кружкам жоқ екен ғой.

	– Әзірше сен үндемей-ақ қой, кружка сұрап. Әйтпесе Семіз тасталқан болады.

	– Неге? Маған кружка осында келісімен берілуі тиіс болатын.

	Сондықтан мен неге кінәлі болуым керек, қайта олардың кінәсі.

	Ойыншылар камерадан шығып кеткен, Юсуф пен Джордж Адамс та солардың соңынан ілесті.

	– Мен бұл жексұрындардың ешбір тәлкегін көтергім келмейді, – деді Джордж Адамс.

	Мейлің, Профессор, өзің біл. Тек Семізден сақ болғайсың.

	Қамаудағылар екі-екіден шарбаққа қарай жылжыды, ас бөлме қызметіндегі екі каторжник бұларға кофе құйып, нан беріп тұр.

	Джордж Адамс саптан шығып, кешкі астың берілуін қадағалап тұрған жуан секция бастығына қарай жүрді. Өзіне таяп келген Джордж Адамсқа бастық бедірейе қарап:

	– Иә, не керек саған? – деп сұрады ызғарлы үнмен.

	– Маған кружка берілген жоқ.

	– Ә, бұл тағы сен екенсің ғой! – дегенде, масақ мұрты жыбыр ете түсті. – Амал қанша, жігітім, кружкаң жоқ болса кофе ала алмайсың.

	– Маған кружка берілуі тиіс қой, солай ма? – деді Джордж Адамс жирен кірпікті көзге тіктеп қарап. – Кезекші надзирательдің бермегені үшін мен кінәлі емеспін ғой.

	Надзирательдің көзі ұясынан шығып, қызыл шырайлы семіз кескініне қан шапшыды.

	– Әй, өлексе! – деді тісін шықырлатып. – Сен өзің кіммен сөйлесіп тұрсың? Сеніңше мен кез келген қара мақұлықты ақ адамға ұқсатып, есіріктеуіне жол беруім керек екен ғой. Құры кәне, әйтпесе тура...

	Джордж Адамс орнынан тапжылмастан қан шапшып күреңіткен кескінге тура қарап тұра берді. «Мейлі не болса да! Қайтпағаным ғой осынымнан. Бұларға салсаң алдарыңда етпеттеп жатқаныңды ғана тілейді: қожайын, рақымыңыз түсіп, маған бір кружка берсеңіз екен? – деп жалбарыну керек». Ол ықпаған күйі:

	– Неге сіздің түрмеде тәртіп ережелері сақталмайды? – деді.

	Надзирательдің кескіні балқыған шойындай көпіршіктеніп кеткен. Ол долылықтан жарылуға шақ тұр – біріншіден, мынау сұмырай неменің бұған қарсы сөз айтуға дәті жетті: бірдеңе деп түсіндіріп көр, ертең мойныңа мініп алсын! Екіншіден, бұл неме түрме әкімшілігін сынауға аузы барды-ау, мойынсұнбау, бас көтеру ғой бұл! Және үшіншіден, бұл өзі әлгі, елдің заңды үкіметіне қарсы үгіт таратып жүргендер тобынан ғой.

	– Сөйтіп, сен ақылдымын де? Ақылды қара мақұлықпын де?

	Дауысы саябырлап, бұрынғыдай ызғарлы қалпына түсті – жуан надзиратель өзін-өзі қолға алған. Ол осынысымен қауіптірек еді, өйткені оның басты қаруы тызалақ қаққан лепірме ашу емес, ызғарлы мұз еді. Қарсылықты лапылдатып өршітпей мұзбен қатыруға көшкен, бұл айласы оның мәртебесіне нұқсан келтірмейтін тәсіл еді.

	Оның байқағаны кешкі асты беру тоқтап, бәрі енді не боларын күтіп дағдарып тұр екен.

	Осы сәтте қоймадан келген тұтқын:

	– Міне, кружка тауып әкелдім, баас, – деп надзирательге қарамастан кружканы ұсына берді.

	– Сен неменеге қыстырылғансың, ешкім ештеңе айтпаса да, – деп дүңк етті надзиратель, бірақ Джордж Адамстың кружканы алуына кедергі жасаған жоқ. Джордж Адамс әлгі тұтқынға екі сигарет ұсынған сәтте де үндемеді. Алайда надзиратель бұл астарлы егесті жақсы түсінген, долырған күйі аңырайып тұрғандарға бұрылып:

	– Енді неғып тұрсыңдар! Сасыған атауларыңды алыңдар да камераларыңа тайыңдар! – деді ақырып. Ол өзінің жеңіліс тапқанын білді, сонысына онан сайын ыза болған еді.

	Колонна қайтадан қозғала бастаған, Джордж Адамс ең соңынан барып тұрды. Әркімдер оған бұрыла қарап қояды, бір сәт ол өзіне, камерасының аузында кешкі астың әкелінуін күтіп манаурап тұрған Қасапшының шошқа көзімен тесірейе қалғанын байқады. Шойынқара өзінің ұмыт қалып тот басқан аю қақпанындай зұлым ойы бойынша, егер мынау ақылдымсыған неменің быт-шытын шығарсам «баас» риза болар ма екен, деп тоғышар ақылына сап тұрған.

	Әлдеқайдан колоннаның орта тұсынан Юсуф Түрік:

	– Бері кел, достым! – деп Адамсты қасына шақырды.

	Тұрғандар қақ жарылып оған жол ашты, ал Түріктің қасында тұрған Солли ақырын ғана қыт-қыттап:

	– Сен анау Семізді келістіріп қатырдың, достым! Әй, керемет болды! – деді.

	Бетінің жартысы ғана бар Тормоз Питерсонның өзі де сыбырлай сөйлеп:

	– Бұл дәу құйрық әйтеуір бір сазайын тартады әлі! – деген. Осының бәрін Қасапшы естіп тұрған, ол өз беделінің шайқалғанын сезгендей болды, – жо, мұны тез арада құрту керек деп түйді. Бірақ ең әуелі Юсуф Түрікті жою кажет. Түрік болмаса екіншісін қолға түсіру оп-оңай. Иә, Түрікпен айналысу керек шығар.

	Сәл әріректе Касба-бала қалтасындағы консервінің ұшы қайралған кілтін қолымен қатты қысып қойды. Сәл жылмиыстан еқі ұртының үсті діріл қаққандай болды.



	13

	Аула ішіне ертеңгі күннің шуақты сәулесі мол құйылып, бетон еденде темір шарбақтың кей тұсы шолақ, кей тұсы тікбұрыштанған қарадүрсін әшекей көлеңкесі түсіп тұр. Көк мөлдір аспан төрінде жалқынданып күн тұр. Ауа тып-тымық, түрме қабырғасының сырт тұсындағы, сонау көгілдір кеңістікті көлбеп жатқан таң сілемі ойып жасалған суреттей боп көрінеді.

	Секция бастығы шарбақ сыртындағы үлкен аулада әлдеқандай бір надзирательмен сөйлесіп тұр. Изолятор корпусынан шығарылған үш каторжник тоқтаусыз шеңберді айналып жүр.

	Ауланың түкпір бұрышындағы кран ашылып, су бетон еденнің бетіндегі ояң жолмен ағып жатыр, қамаудағылар киім-кешектерін жууға кіріскен. Олар өзара сөйлесе отырып, кей сәтте бетонға су киімдерін шалпылдата ұрғылап күлісіп те алады. Кейбіреулері үстіндегілерін тегіс жуу үшін тыржалаңаш шешінген, кейбіреулері шолақ шалбарымен, яки дамбалымен жүр. Бір-біріне қарама-қарсы, сылдырай аққан суды жағалай отырып ап киімдерін езгілеп, ұрғылап, соққылап әлек. Киімдерін жуғысы келмегендер сол төңіректе әрі-бері теңселе басып, шылым шегіп жүр.

	Юсуф Түрік жейдесін сығып орнынан тұрды да құрысқан жауырынын жазып, бір ұшы шарбақ қазығына, екінші ұшы темір баспалдақтың жақтауына байланған сым кермеге беттеді. Ол жейдесін сымға жайып, дұрыстап қыртыстарын жазды да өзі соны күзетіп қабырғаға сүйене отырды.

	Ол жейдесін өте сақ күзетіп отыр, өйткені сәл көз жазар болса үшті-күйлі жоғалатынын біледі.

	Мұның қатарында осы сияқты өз киімдеріне телміре қарап, жазғы күннің тезірек кептіруін күтіп басқа күзетшілер де отыр.

	Юсуф Түрік жейдесінен көз айырмай отырған күйде өзінің ашына әйелінің нағыз опасыз екенін ызалана есіне алды. Таза жейде әкелмей қойды ғой. Өзі бүгін де бұған келген жоқ. Бәлкім мұның түрмеге түскенін пайдаланып басқа біреумен шөре-шөре боп кеткен болар деген ой жиі-жиі орала берді. Енді Юсуф түрмеден шыққанда өзі туралы жақсы ой қалдыру үшін ол әйелге кіріп шыққаны жөн бе, жоқ әлде қазірден мүлде ұмыт қылғаны дұрыс па, деп ой таразысына салған. Ол өзінің көп ұзамай бұл арадан шығатынына еш күмәнданған жоқ. Осы мезетте оның қасына еденге Қасапшы кеп тізе бүккен.

	– Түрік! – деді қырылдай ыңыранып. – Әй, Түрік!

	– А? – деген Юсуф жейдесінен көз жазбаған күйде. – Иә, не керек еді, саған?

	Ол тікенектенген сақалды беттегі айдақ-сайдақ жыртқыш күлкіні көрген жоқ, тек дарылдаған жуан дауысты ғана естіді.

	– Мына жердің сасық сабыны езілмейді екен мүлде. Естуімше, Түрік, сенде кір жуатын жақсы сабын бар көрінеді. Соныңды сен маған қарызға берерсің деп келіп тұрмын.

	Юсуф Түрік күліп жіберді, өйткені Қасапшының мұндай бұйымтаймен келуі күлкілі еді, сондықтан жейдесіне қараған күйде:

	– Әй, Қасапшы, достым, мен саған екі нәрсені ескертейін. Біріншіден, саған сабын текке керек пе, сен оның не зат екенін де білмейсің ғой. Ал екіншіден, мен саған анау жерде жатқан тезекті де қарызға бермеймін.

	– Түрік, – деді Қасапшы со зәрлі кекесін үнімен, – бұл араға екеуміз бірдей сыймайды екенбіз. Сен өзіңше әлдеқандай бір ерке тотай боп паңданасың. Сол паңдығыңды көрсетші бір бізге. Мақұл ма?

	– Мен дайынмын, Қасапшы.

	– Былай болсын, Түрік. Бүгін менің камерамдағы бір фраер сенің камераңа ауысады, ал сен бізге ауысуыңа болады, сөйтіп біз шаруамызды тындырар едік. Дұрыс па?

	Юсуф Түрік жейдесіне қарап жымиды:

	– Дұрыс, достым.

	– Демек, бүгін кешке ғой.

	– Бүгін кешке, – деді Түрік.

	Қасапшы тұрып, жолындағыларды шетке қарай лақтырып тастап, өзінің достары күтіп тұрған бұрышқа қарай жүрді. Юсуф Түрік оның соңынан қараған жоқ, бар назары жартылай кеуіп қалған жейдесінде болатын.

	Ауланың қақ ортасында балқыған әйнектей боп күн сәулесі діріл қағады, істейтін істері жоқ қамаудағылар көлеңкеге ұйлығысып, түрме бастығының тексерер сәтін күтіп тұр.

	Құйрығын тік шаншып, жүні күнге жылтыраған түрме мысығы бетон үстімен жұмсақ басып барады. Арық жағасына кеп судан біраз жалады да, шарбақ арасынан сырғып өтіп ас бөлме жаққа кетті.

	Джордж Адамс Юсуфтің қасына келді. Жуған майкасын қолына бүгерлеп алыпты, жұқа жейдеден күннің өткір сәулесі жотасын шыжғыра күйдіріп тұр. Ол секемденген үнмен:

	– Анаған не керек боп қапты, Юсси? – деп сұрады.

	Юсуф Түрік тұрып, жейдесін ұстап көрді де, сымнан тартып түсірді, онан соң Джордж Адамс ұсынған темекіден бір сигарет алды.

	– Жақсы көрген адамымен кеп шүйіркелескені ғой, – деді Юсуф күле сөйлеп. – Бүгін соның камерасында бір істі тындыратын боп келістік.

	– Бүгін бе? – Джордж Адамс сіріңке жағып, екеуі де шылым тұтатты. – Мен сенімен бірге барам.

	– Жоқ, қажеті жоқ, достым. Сен араласпай-ақ қой бұған.

	– Ақылыңа рахмет, – деді Джордж Адамс. Осының бәрі оған мүлде ұнаған жоқ. – Ол маған жармасқан кезде, сен ара түстің ғой. Оның саған өшігіп жүргені де содан. Сондықтан мен де сенімен бірге барам, – деп сөзін аяқтаған ол шылым түтінін күн сәулесіне қарай будақтатты.

	Юсуф Түрік болса:

	– Осындай сұмдар сен сияқты жігіттерді қалжақ еткенде менің жыным ұстайды. Біз сені сақтауға тиіспіз, Профессор.

	Ол өзінің арзан мәрмәрдай жасанды аппақ тістерін түгел көрсетіп күлімсіреді.

	– Ал өзің ғой, әркім өз қара басын сауғалау керек дейсің!

	– Әрине. Жә, әнеки, Сырық майор да кеп қалыпты.

	Үлкен ауладағы үш бұрышты шойын даңғыр ете түсті де, қамаудағылар сапқа тұра бастады.



	14

	Камера ішіндегі тымырсық қапырық қойыртпақтанып кеткен тәрізді. Юсуф Түрік айтқандай, уыстап алып қабырғаға шолп еткізсең – жабысып қалатын сияқты. Бұл қапырық өне-бойды сулы мақташа буып, мынау санқилы жандардан: ұрылар мен гангстерлерден, кісі өлтірушілер мен тонаушылардан, бұзақылар мен апиын саудагерлерінен – бір емес түрмеге бірнеше қабат түсіп, шыңырауға шырмалған, ал кейбірі қартайып өмірінің ең соңғы тұқылын әлсіреген халде ащы түтін ғып шегіп тауысуға айналған үмітсіздерден – тұздықтап езгілеп қойыртпақ жасап тұр.

	Бұл кеште жұрттың бәрі іштей тынып, ыстықты онша елемейтін сияқты. Әдеттегі құлақ тұндырған гуіл орнына саябыр сыбыр-күбір ғана естіледі. Камерада орнаған тыныштық адам айтқысыз еді.

	Сыртта күн ұясына қонып, түрменің тас қабырғалары мен темір шарбақтарынаымыртқараңғылығыүйірілді. Күндізгінадзирательдер қамаудағыларды соңғы рет санап шығып, кезектерін өткізген. Жаңа надзирательдер, қараңғы көшеде келе жатқан адамдардың жарқыраған фонарь жарығына, яки жауыннан кейінгі жалтыраған асфальт көшеге ден қоймайтыны сияқты, мынау тыныштыққа көңіл аударған жоқ. Ол еш алаңсыз еді.

	Үлкен камерадағылар нандары мен кофелерін апыл-ғұпыл қылғытқан, кейбіреулері сәтті мезетті күтіп кейінге алып қойған. Тозығы жеткен карталар, сүйектер мен қолдан жасалған дойбылар тығулы күйлері жатты. Ауланың екінші қарсысындағы және жоғарғы қабаттағы кішкене камераларда да тер иісі мен дымқыл қапырыққа бөккен тыныштық орнаған.

	Джордж Адамста маза жоқ. Осының бәрі оған аса жиренішті көрінді. Заң мен қарарлардың, бытысқан кодекстердің шеңберінен тыс: осынау темір мен тас құрсаудың ортасында қалған ну жыныста: қабылан мен сілеусін, құтырынған қорқаулар мен дір-дір еткен қой-қозы, тұтқындалған арыстандар мен ақыл-ойы, өн-бойы азғын тартқан қос аяқты албастылар қатыгездік пен тұрпайылықтың қалың сауытына оранып, мынау тағылық әлемінен құтылуға әрекет еткеннің бәрін де таптап, жаншып жіберуге әзір.

	– Ал Түрік, сені соттауға тура келеді, – деді Қасапшы.

	Юсуф Түрік қабырғаға селқос сүйеніп тұрған, оның қасында Джордж Адамс тұр. Түрік көзін сығырайтып сәл күлімсіреді, алайда мұның бұл селқос тұрысы сырт қарағанға ғана солай еді, шындығында ол төңірегін қырағы шолып, іштей ширығып, ұшы қайралған жылтыр найзадай атылуға шақ, сай тұр.

	– Сот дейсің бе? – деді Юсуф Түрік қайталай сұрап, – Ендеше, мен адал төбелес болатын шығар деп келіп ем, Қасапшы. Жекпе-жек.

	Түрмелерде «соттау» деген жиі болып тұратын салт – нағыз қанқұйлы, әккі болған қылмыстылар, әлдеқандай бақытсыз біреуді мойынсұнбай қайсарлық көрсеткені үшін, не надзирательдер алдында жағымпазданғаны үшін, болмаса жолдастарының сыртынан шағым жасағаны үшін, тағы басқа да осындай жағымсыз қылығымен кінәлі боп қалғанда «соттайды».

	Бірде камера қожаларына әлде немен жақпай қалған біреудің «ісі» қаралды. Айтуларынша ол өзіне қысым жасалды деп надзирательге шағымданыпты – әрине, бұл кешірілмейтін «қылмыс» еді. Қанқұйлылар оны «соттады», қылмысын ауыр деп тауып, әлгіні... жазасына кесті, нендей жазаға кескендерін өзіне айтқан жоқ. Шығарылған үкімді қатыгез ысқаяқтықпен берік құпияда сақтады.

	Үрей азаптаған әлгі адам әбден талықсып көзі ұйқыға кеткенге дейін қорқыныштан мың рет өлген болар. Ақыры ауыр ұйқыда дірдір етіп жатқанында, аузын басып, бес-алты пышақ, үстіне оранған жамылғының сыртынан қорс-қорс сұғылды.

	Келесі күні ертеңгісін надзирательдер қан-қан боп ораулы жатқан өлікті көрді. Үлкен камераның көп тұрғындарының бірдебірінен қанның ізі де табылған жоқ. Бірде-бір пышақ та табылмады.

	Тексеру де ештеңені анықтай алмады.

	Қасапшы қарқылдай күлді. Ол қарсы қабырғада нөкерлерінің ортасында тұрған. Оның қасында Шикіл, Мосс, Тормоз Питерсон, Қыли Самуэлс және Нұр тұр, ал олардан беріректе Ақсақ, Кішкене Джонни, Солли, Касба-бала тәрізді серіктестері және бар еді. Барлығы да таусоғар не жауап қайырар екен деп күтуде.

	– Адал төбелес! – деп қарқылдады Қасапшы, төңірегіндегілерге сестене қарап. – Мына неме адал төбелескісі келеді. Жекпе-жек деп тұр-ау!

	Оның таңданғаны көпшілік дауыс:

	– Адал төбелес болсын! Адал төбелес! – деп дуылдады.

	Және бұл талапты оның достары да қостаған. Ол сүзіле қарады. Солай дейсіңдер ме? Мақұл, болсын, әлі мынау даурықпа арық немені сілікпелеп алған соң, сірә, мықтап бір тәртіп орнату керек болар.

	Дүлей жүзі қанталап, сойдақ тістері ырсия көрінді.

	– Жарайды, – деді Қасапшы. – Мейлі адал төбелес-ақ болсын. Бұқа мойынын кейін бұрып, қырылдай гүр етті:

	– Әй, Тормоз, есікке күзетке тұрасың. Ал қалғандарың тегіс қабырғаға ығысыңдар. Үн шығарушы болмаңдар, ұқтыңдар ма? Қыңқ еткен дыбыс шықпасын.

	Төсеніштер мен жамылғыштар лезде оралып, төргі бұрышқа үйілді. Жұрт соның үстіне шығып, кейбірі еденге жайғасып отырды. Бәрі де демдерін іштеріне тартып үндемейді. Өңдерінде қызықты асыға күткен тағатсыздық бар.

	Қасапшы жейдесін шешіп, білеу-білеу бұлшық еттері мен май басқан алып денесін жалаңаштады. Өне бойы ескі тыртықтар мен әлеміштенген екпелі суреттер еді. Қасапшы білегінің бұлшық етін бұлтитып қолын иді, шірік тістерін ақситып, өз кеудесін өзі шапақтап, инемен шабақтап салынған суреттерді мақтаныш еткендей масаттанды: бас сүйек пен айқасқан екі жілік, жалаулар мен айқасқан қанжарлар, жалаңаш әйел – бәрі де бұлшық еттерін ойнатқан кезде жыбырлап қозғалып тұрғандай болады. Бүкіл сол жақ жауырынына ұшып бара жатқан самұрық құстың суреті салыныпты, қанатын құлаштай жайып, тұмсығы біздиіп, көзі шақырайып, тырнақтарын бүруге оңтайлап, жемтігіне түсуге шақ тұр.

	Қасапшы зәрлене езу тартты:

	– Кел, шық бері, достым! Мен сені битше сығайын бір. – Күркіреген жуан үн зақымданған тамақтан қырылдай шықты. – Адал төбелес, хо-хо!

	Юсуф Түрік шеттеп барып жейдесін шешті. Қасапшының іркілдеген алып тұлғасымен салыстырғанда оның жартылай жалаңаш кеудесі тым қушық көрінді, алайда жылтыр қара күрең терісінің астынан бұлшық еттері де кесірткеше аунақшып, ұзын сида тұлғасы носорогтың терісінен өрген қамшыдай мықты да икем көрінді.

	Ол қолын аузына салып, жасанды иек тістерін суырып алды.

	Ұрты суалып, бет әлпеті бірден жүдеу тартып кетті.

	– Ұстай тұршы, Профессор, – деді.

	Джордж Адамс оның суланған тістерін алып, ақырын төс қалтасына сап қойды.

	Камера ішінде үрейлі, өлі тыныштық орнады. Бұрышта көздері қулана зәр шашып, жарқ-жұрқ етіп ширыға күтіп Қасапшының достары тұр. Касба-бала мүлде қыбыр етер емес, ештеңеге құлқы жоқ, сезімсіз жандай қатқан да қалған, тек бір жақ қабағы қулана көз қысқандай, қайта-қайта тарта береді. Тормоз Питерсон темір есіктің кішкене көзіне құлағын тосып тұр, көнтиген күйік беті қорқынышты күлкімен қисаңдайды.

	Қасапшы алға жылжыды. Шолақ шалбарынан төмен ағаштың түбіртегі сияқты қисық-қисық жуан аяғы көрінеді. Ол гүр етті де палуандарша қимыл жасап, оң қолын алға созды.

	Түрік найзағайша атылып кеп, білегінен шап беріп жұлқып қалды да, Қасапшының қолын босатып, екпінімен жібере салды. Оқыс қимылдан таусағор өз салмағын игере алмай солға қарай теңселіп кетті. Түрік темірдей алақанының қырымен оны шекеден салып қап терісін жалбыратып түсірді.

	Қарап тұрғандар ішектерін тартып, мойындарын созды: таусоғар тәлтіректеп кетті, ал Юсуф Түрік жүздеген көше төбелестерінің шыныққан жеңімпазы еді, оған ес жинауға мұрша бермеді. Сымдай тартылған тарамыс дене шетке қарай ыршып түсіп, өзінің бүкіл салмағын сол аяғына салды да оң аяғы тізесінен бүгіліп, онан соң болат серіппеше серпіліп кеп Қасапшыны іштен зеңбірек оғындай күшпен теуіп жіберді.

	Таусоғардың көзі алақтап, аузын ашқан, ықылық атқандай ауыр дем шықты. Білеуленген бет-әлпеті қисаңдап, ауыр тұлғасы жартастай шайқалып кетті, бірақ құлаған жоқ, долырған Түрік Қасапшыны тізесінен тепті.

	Қасапшы салмағын сақтауға тырысып қолдарын ербеңдетті. Ол өзінің салмағы мен қара дүлей күшіне әбден сеніп кеткен еді. Ешуақытта бұған осынша жеңіл салмақты адам қарсы шығып жекпежек айқасқа түскен емес-ті, сондықтан да мұнан гөрі тәжірибелі Түріктің ес жидырмас шабуылы мұны есеңгіретіп тастаған. Алайда Қасапшы пәлендей қатты жарақаттана қойған жоқ, тек қаһарлы қатты ашуға мінген еді.

	Ол жауына құтырынған арылмен ұмтылды. Өзіне сілтенген жұдырықтан икемсіз бұлтарып, Түрікті белбеуінен ұстау үшін күректей қолын созды. Ол сөйтіп қолын созған кезде төмен тұқиып кеткен бет-аузының мылжа-мылжасын шығарсам деп қызыққан Түрік тізесін жоғары сілтеп қалған. Сонда Қасапшы бетін тез тайдырып әкетті де, Түріктің сілтенген аяғы оның темірдей қолына барып ілікті. Қарап тұрғандар демдерін тартты.

	Алайда Юсуф Түрік өмірінде мұндай төбелестердің талайын бастан кешкен еді. Ол сол қолымен Қасапшының мойнынан шап беріп орап қатты қысып, оң иығынан ұстап алды. Оң қолы жоғары сырғып барып, бармағы жұтқыншаққа ілікті, енді ол Қасапшыны тұншықтыра бастады. Әрине, анау мұны еденге алып соғуына болар еді, бірақ ол тәсіл Қасапшының мойнын мынау тарамыстанған тастай қатты аяусыз тұншықтырып бара жатқан қолдан құтқара алмайды.

	Қасапшы Түрікті асыра лақтырып, өзі соның үстіне құлаған. Түрік қолдарын қыса түсті, жұтқыншақтың сығылғанын сезіп, үстінде жатқан Қасапшының беті көгеріп, тілінің салбырай бастағанын көрді. Қасапшы тәсілін тез өзгертті. Тізесінің астындағы Түріктің аяғынан ұстап алып, екінші қолымен табанынан қапсыра қысып, бойындағы бар тағы күшін салып жоғары қарай қайыра бастады. Түріктің аяғы түзелген кезде, ол шынтағымен тізенің үстінен басқан

	– енді бір сәтте аяқтың кепкен таяқтай шарт етіп сынып кетері анық еді. Юсуф Түрік мұны жақсы біледі. Оның бетін моншақтаған тер басып, көзі аларып, ыңыранып кеткенде қызыл иектері тегіс көрінді. Джордж Адамстың аттан сап алға ұмтылып, Қасапшының қаныпезер бетінен тепкісі кеп кетті. Жұрттың барлығы да демдерін іштеріне тартып сүйектің сықыр етіп сынуын күткен.

	Дәл осы сәтте Тормоз Питерсон үрейлі тыныштықты бұзып:

	– Надзиратель, оңбаған-ай! – деді ысылдап.

	Қас қағым сәтте айқасқандардың қолдары жазылған, жұрт қалай болса солай жата-жата кеткен, есік жаққа ешкім қараған жоқ. Қасапшы барынша ұзынынан созыла жатып, Түрікке кәрлене қарайды. Көкірегі ұстаның көрігіндей көтеріліп, басылады. Юсуф Түріктің де қара-күрең жүзі көгеріп кеткен, ол да өлердей шаршап демігіп жатыр. Аяғы қатты сыздап, сырқырайды, ендігі жерде осы аяғымнан тұтылмасам неғылсын деп қауіптенеді. Екеуі де қара терге түскен.

	Сырттағы надзирательдің аяқ басқанын енді бәрі де естіді. Ол ысқыра әндетіп бір есіктен екінші есікке өтіп сығалап жүр, етігінің сықырына қосыла «Лили Марлин» әуені ызыңдайды. Үлкен камераның ішіндегі қапырық меңіреу тыныштықпен ісінген, біреу жөтеліп еді, қопарылыс болғандай боп естілді.

	Ысқырық бұлардың есігіне таяп кеп тына қалды. Кішкене терезенің қақпағы дыңғыр етті. Онан соң тағы дыңғырлады, бұл – надзиратель есіктен әрі кеткеннің белгісі. Ысқырған әуен қайта шықты, бірақ бұл жолы алыстап, баспалдаққа қарай кетті.

	– Тормоз! – деді Қасапшы ырсылдап. – Әлгі алыстады ма?

	– Жоғарыға көтерілді.

	Бірнеше минуттан кейін надзиратель төменге түсті. Енді ол: «Ах, бұл қандай бақытты, бақытты күн едіні» ысқырып келе жатты. Оның ауладан өтіп, шарбақ сыртына шыққанына дейін бәрі естіп жатты.

	– Ал кәне! – дегенде Тормоз, барлығы да ұшып-ұшып тұрды.

	Қасапшы мен Түрік қайтадан бетпе-бет келген. Таусоғардың бет-аузы ісіп, қыртыстанған қалың қабақ астындағы шошқа көздері қанталап от шашады.

	Кенет ол алға ұмтылған. Юсуф Түрік бұлт етіп суырылып шығып кетпек еді, бірақ сырқыраған тізесі ырқына көнбеді, алып құрсау оны екі қолымен қоса мықтап қапсырған еді.

	Жұрт шулап кетті, Тормоз Питерсон оларға айқайлап қойды.

	Қасапшы қапсыра құшақтаған сәтте, Түрік бар пәрменімен оның құтырынған бетінен сүзіп жіберді. Ол маңдай терісінің сыдырылғанын сезді, – бетін қан жуып кетті. Және Қасапшының ауырсына ыңқ дегенін де естіді де, – таусоғардың мұрны бетімен бет боп жапырылып, дүрдиген үстіңгі ернінен саулаған қан омырайған аузына құйылып, одан тікенек сақалды иегіне қарай сорғалады.

	Сол сәтте Түрік өзінің бар салмағын ауру аяғына салды да, екінші тізесімен Қасапшының бұтынан тепті. Жанына батқан соққыдан таусоғар айқайлап жіберді, бірақ қолын босатқан жоқ, қайта Түріктің иегінің астына басын тіреп, бар күшін сала ышқынды, жотасының білеу-білеу бұлшық еттері қапқа салған мысықтай бұлқына жыбырлады.

	Сәл босаңсып илігер болса өзінің шаруасының бітетінін Юсуф Түрік сезген еді. Мынау жойқын құшақ ашылған сәтте ол еденге омыртқасы не зақымданып, не үзіліп құлап түсетінін, онан әрі бетаузына, кеудесіне, ішіне тепкісі үстіне тепкі тиетінін, ең сонында таусоғардың екі аяғымен бірдей үстіне қарғып шығатынын біледі...

	Қасапшы өзінің бар күшін осы құшағына салған, қолының қарлары бүйендей боп ісініп кетті. Түрік бірер секунд қарсылық етті де, онан соң кенет салбырай қалды, аяқтарын қарсыласының екі бұтының арасынан жіберіп, еденге екеуі бірге гүрс құлады. Соңғы сәтте ол шетке қарай жұлқынып қалған, қапылысы кеткен Қасапшы бар екпінімен қан жуған бетімен барып бетон еденге былш ете түсті. Қасапшының қолдары босап кетті. Түрік оның ісінген бетаузы мен мойнынан жанына батыра төпелей соғып, өзі оның астынан сытылып шығып, ұшып тұрды. Қасапшы да ауыр қозғалып көтерілген еді, бірақ ол бойын түзегенше Юсуф Түрік өкпе тұсынан теуіп қалды.

	Бірден демі бітіп қалған Қасапшының қырылдап шыққан ыңқылы Түріктің құлағына ең әсем әуендей естілді. Ол өзі де зорға деп шыдап тұрған, арқасы мен аяғы есінен тандыра сырқырайды, таусоғардың дүлей күшіне ендігі жерде көп төтеп бере алмасын білді. Сонымен бірге ол енді бірнеше секундтан кейін Қасапшының мұның ырқында болатынын да білді.

	Енді ол ұмтыла түсіп, екі бүктеліп демін ала алмай тұрған Қасапшының қан басқан бетінен сартылдатып ұра бастады. Оның қолдары паровоздың рычагы тәрізді қимылдаған. Ол сүйекті саусақтарының терілерінің быртылдап жарылғанын да сезе тұрды, бірақ соққысын онан сайын күшейтіп барын салып бақты.

	Қасапшы қырылдай ыңыранып шегіншектей берді. Ол мынау аяусыз жұдырықтан кетіп, жаңа шабуылға шығуға әл жинамақ еді. Ол тәлтіректеп барып үнсіз топтасып тұрған өзінің достары мен құйыршықтары – Моос, Шикіл, Қыли Самуэлс, Касба-бала, Нұр, Солли, Кішкене Джон және басқалардың – дәл ортасына барып құлап түсті.

	Шикіл мен Нұр екеуі оны сүйемек боп алақандарын төсеп, Қыли Самуэлс пен Кішкене Джонни көтеріп жіберуге ұмтылған, қалғандары да оған қарай жақындай берген, Касба-баланың оң қолы найзағайша жарқ етіп жоғары көтерілді.

	Кенет Қасапшы аһ ұрып отыра кетті – жуан аяқтары шүберекше илектеніп, қанталай от шашқан көздері ештеңені түсіне алмағандай адырайып кетті. Онан соң жанып біткен оттықтай жанарының оты сөнді де, жапырлаған көп адамның ортасына еденге сұлап түсті.

	Ол енді қозғалған да, дыбыс та берген жоқ. Біреу кружкамен су әкеп, таусоғар жәй ғана есінен танған шығар деп қан жуған бетіне су бүрікті. Камераның барлық тұрғындары Қасапшының төңірегіне жиналып гуілдесе бастады. Енді біреулер оны етпетінен аударып жатқызған. Ол таудай боп қозғалыссыз жатыр, инемен салынған самұрықтың көзінен шапшыған қан үстіне қайта тамып, онан төмен қарай жол сыза сыздықтап ағуда.

	Топтың шетінде тұрған Касба-бала ісінген ернін тез жалап қойды.





ЕКІНШІ БӨЛІМ




	1

	Изолятор корпусының алдындағы алаңға ерте түскен ымырт шапағы үйірілген, әлгінде көтерілген қоңыр жел түрме үйлерінің қалтарыс-қалтарыстарын қуалай үрлеп баяу ғана ызыңдап қояды. Асүй ауласының бір бұрышында бұзылған краннан тамшылаған судың тырсылы естіліп тұр.

	Касба-бала атанған балаң жігіт пен Джордж Адамстан басқаларға тегіс кешкі ас – джем жағылған бір жапырақ нан және кофе берілген. Темір есікті, торкөз терезелі тас қуыстарды да, қарауытқан әкімшілік корпусын да, кеңсе үйін де, үлкен қақпалар төңірегін де ымырт қараңғысымен жалғас келген саябыр тыныштық басып тұр. Ас бөлмеде ыдыс-аяқтар жуылып, тазалық жұмыстары жүріп жатыр, мұндағы тұтқындардың көпшілігі ертеңгі тамақтың қамына таң қараңғысынан кірісетін болғандықтан қазірден ұйқыға жатқан. Қызметшілер бөлмелерінде түнгі кезекке келген надзирательдер киім ауыстырып киюде.

	Джордж Адамс қабырғаға сүйене отырды.

	– Ұйықтадың ба, достым? – деп сұраған ол екінші бұрышта жатқан балаң жігіттен.

	– Жоқ, – деп жауап қайырды Касба-бала бұған бұрылмастан.

	– Бері қара, достым, сенің онсыз да күйзелістеріңнің жетерлік екенін білем, алайда сен аулада тұрғанымызда әлгі бір жігітке не үшін соқтықтың? Ол саған тиіскен жоқ қой.

	Касба-бала со теріс жатқан күйінде жауап қатты:

	– Тіпті бір мылжың екенсіз, мистер! Мақұл, мен сізге айтайын.

	Мені осында жатқызсын деп ұрдым оны.

	– Осында жату үшін дейсің бе? – деді Джордж Адамс түсінбеген күй танытып.

	Касба-бала әдеттегі немқұрайды самарқаулығына басып:

	– Иә, – деді. – Олар Қасапшы туралы сұрақ ала бастайды, ал менің ол сұраққа қатысқым келмейді. Егер осында отыратын болсақ, мүмкін олар бізден сұрақ алуды ұмытып та кетер. Мен артық сөз айтқанды ұнатпаймын. Мүмкін мен басқалар білмейтін бір нәрселерді көрген шығармын, соны ақ адамдарға айтқым келмейтін болар, ұқтыңыз ба? Ал сіз, мистер, ештеңе байқаған жоқсыз ба? Сіз де болып едіңіз ғой, онда? – деп сөзін сезіктендіре аяқтаған.

	Джордж Адамс бала жігіттің ту сыртынан қарай отырып жауап берді.

	– Егер, не көрдің деп менен сұрайтын болса, мен шындықты айтам. Менің жауабым шындық қана болады, достым.

	– Шындықты дейсіз бе? – деп Касба-бала аударылып түсіп, Джордж Адамсқа қарады.

	– Иә, – деді Джордж Адамс нық үнмен, өзі балағын түріп, балтырын қасып қойды, – егер оларға менің сөзім қажет бола қалса. Мен төбелесті бастан аяқ көрдім, бәлкім адал төбелес шығар, бәлкім олай болмас, бірақ ешқайсысында да пышақ болмағанын, айқастың жекпе-жек болғанын білем. Онан соң Юсуфтің Қасапшыны іштен соққан кезін, ал ананың артта топырлап тұрған адамдарға қарай шалқалай жығылғанын білем. Онан әрі Қасапшы еденге құлап түсті, оны етпетінен аударған кезде жан тәсілім еткен болатын, әлде кім ту сыртынан суық қару сұғып алған еді. Қімнің сұққанын білмеймін. Жапырлаған адам көп болатын. Юсуф камера ортасында тұрды да қалғандары тегіс қабырға жаққа үймелеп кетті. Менің білетінім осы, – деп ол шалбарының қыртысын жазды, онан соң қабағын шытынып: – Байғұсқа жаным ашиды. Қасапшыны айтам да, – деді.

	– Жаныңыз аши ма? – деді Касба-бала мысқылдай қайталап. – Қызық адамсыз, мистер.

	– Ауруханадағы Юссидің халі қандай екен десеңші? Онда тізесі мен бел омыртқасын рентген жасау үшін алыпты деп естідім. Бір таңданарлық жай, Қасапшыға не сұғылғанын ешкім білмейді.

	– Түріктен олар ештеңені де біле алмайды, – деді бала жігіт. Ол көбесін тістеп, саусағын жейдесіне сүртті. – Сүрініп жығылып жараландым дейді де қояды. Бір-ақ сөз.

	– Иә, оның рас, – деп қостады Джордж Адамс, сөзін әрі жалғастырам дегенінше қатарлас көрші камерадан біреу қабырғаны тықылдатты.

	Джордж Адамс тұрып, есікке келді де:

	– О кім! – деді терезеден дауыстап.

	– Сәлем, достым! – деп көрші есіктен біреу жауап қатты. – Мұнда не үшін қамалдың?

	– Әлгі Семізбен сөзге кеп қалғам. Содан майор екеуі ірткі салушы деп осында қамады.

	– Семіз деген нағыз ит! – деді көрші. – Өзің нендей кінәмен түсіп ең түрмеге?

	– Саясатқа араласқаным үшін, – деді Джордж Адамс.

	– Саясат дейсің бе? Әй, сонда саясатқа араласқаның үшін де түрмеге жаба ма?

	– Иә, – деп күлді Джордж Адамс. – Олар мені үкіметті құлатқалы жүр деп ойлайды.

	– Ого!

	Джордж Адамс өзімен сөйлесіп тұрғанның кім екенін білмейді, алайда ол үш адам аулада серуендеп жүргенде сырттарынан көрген. Онан соң кешкі асты ішіп камераларына қайтқан кездерінде байқады. Үстеріндегі түрме киімдері – көкшіл шолақ шалбар мен қызыл жейделеріне қарағанда үшеуі де каторжниктер еді.

	– Өздеріңнің халдерің қалай?

	– Жайлап. Біз мұнда екінші рет айыпталып кеп, сот күтіп отырмыз. – Сөйлеп тұрған адам жөтеліп қойды да: – Әй, достым, темекі жағына қалайсың? – деп сұрады.

	– Сигарет бар.

	– Ал біздің мына жеріміз темекі тартпайтындардың купесі боп тұр, – деді әлгі адам күле сейлеп. – Бәлкім, артық шылымың болса ауысарсың?

	– Бір жөнін ойластырармыз, – деді Джордж Адамс, өзі Касбабалаға бұрылды. – Мыналарға сигарет берсек болар еді. Сен бір ретін ойлап таппайсың ба? Бұл араның бар қитырқосын білесің ғой.

	– Тілемсек немелер, – деп күңкілдеді Касба-бала. – Тек тілемсектенуді ғана біледі. Анауымыз жоқ, мынауымыз жоқ деп!

	– Олар сен ғұсап түрме дүкенінен сатып ала алмайды ғой.

	– Ондағы менің шаруам қанша? – деді бала жігіт түнере.

	– Әрине, шаруаң жоқ, – деді біртіндеп ашу қыса бастаған Джордж Адамс. – Саған салса өзіңнен басқаның бәрі күл болмаса бұл болсын дейсің. Ал сенің басқалар ұсынған тегін нәрседен бас тартқаныңды көре алмадым ғой. Өтірік деші, кәне?

	Касба-бала оған бастан-аяқ түйіле қарады.

	– Біз мұнда бірге отырмыз ғой. Мен де сізге барым болса ұсынар едім, бірақ ештеңем жоқ. Ал аналар болса бізден бөлек жерде отыр. Олардың сізге қажеті қанша?

	– Біліп қой! Осы түрмеге жабылғандардың бәрі де бізбен бірге отыр! –деді Джордж Адамс ыза боп.

	– Тілемсек немелер, – деп қайталады Касба-бала Джордж Адамсқа тіктеп қарап, өзінің қабағы тарта бастады. Алайда ол орнынан көтеріліп, өз қалталарын тінтініп, ораулы жіп тауып алды, ал Джордж Адамс болса оның қимыл-қозғалысынан көз алмаған күйде, іштей тағы да өзін, мүлде жат, әдет-ғұрпы бөлек, тұрғындары асау елге тап болғандай сезінді.

	– Екі сигарет беріңіз, – деді балаң жігіт шаптыққан үнмен; өңі терезе әйнегіндей сап-салқын, ойсыз еді.

	Ол Джордж Адамс қорабынан шығарған үш сигаретті алып алақанына сап үкті. Онан соң темекіні жұқа қағаздың жыртындысына салып, ұзынша етіп бүктеді. Ішіндегі темекі түспейтіндей ғып екі жағын да әдемілеп қайырып, одан еденге қойып, табанына салып әбден жапырайтты.

	Джордж Адамс оның әрекетін үнсіз бақылай тұрып: «Байғұс бала! Сені ғой өлім жазасы күтіп тұр, ал сен болсаң өзіңді де, өзгені де аяғың келмейді; әттең, шіркін, сені дұрыс жолға салып баулыса ғой, тым кеш, кеш те болса...» – деп ойлады.

	Қабырға тағы да тықылдады, әлгіндегі дауыс есік жақтан:

	– Қалай, достым, бар ма? – деп сұрады.

	– Қазір, – деді Джордж Адамс.

	Касба-бала жіптің орауын тарқатып, есікке барды да қалтасынан тарақтың сынығын шығарды. Оны жіптің ұшына байлады. Онан соң жіпке әлгі темекі ораулы қағазды байластырды, сөйтті де өзі табалдырық алдына созыла жатты.

	– Коридорға қарап тұрыңыз, мистер. Қалай ілініскенін бақылайсыз.

	Джордж Адамс бала жігіттің ойлап тапқан әрекетіне сүйсіне күлді.

	– Сайтан алғыр! – деді күңкілдеп, сөйтті де көрші камераға: – Ал қалай, дайынсыңдар ма? – деп дауыстаған.

	– Дайынбыз.

	Касба-бала жіпті басып қалмау үшін сәл кейін сырғып, тарақты есік астынан қиғаштата қатты сырғытып жіберген. Оның есік астынан зып етіп шығып, жіпті өзімен сүйреткен бойда еденмен сырғып барып көрші есіктің қарсы алдына тоқтағанын Джордж Адамс көріп тұрды.

	Енді бір секундта көрші есіктің астынан ытып шыққан түйме өзімен бірге жамылғыштан суырылған жүн жіпті сүйретіп, тарақ сынығының жанына кеп тоқтады.

	– Жетпей қалды, – деді торкөзден сығалап тұрған Джордж Адамс.

	– Онда қайтадан лақтырамыз, достым.

	– Бізге қарай қиғаштатып таста, – деп кеңес берді Джордж Адамс өзінің мұндай әрекетті де тез ұққанына масаттанып.

	Түйме ішке қарай сырғып кетті, ытып қайта шықты, және жүн жіп Касба-баланың жібін қиып өткен.

	– Ақырындап тарт! – деді Джордж Адамс даурыға дауыстап. – Жайырақ, достым, жайырақ... әйтпесе ілініспей қалады... Қап, әттегене-ай!

	Түйме тарақ сынығына ілікпестен көрші есіктің астына сырғи жөнелген.

	Қасба-бала да шыдай алмай:

	– Екеуміз де тартайық! Тек жайлап, ілігетіндей етіп тартуымыз керек, естідің бе? – деген дауыстап.

	– Мақұл, – деді сабырлы дауыс ұзақ тәжірибеден өткен шыдамдылықпен.

	Түйме коридорға тағы да шоршып шығып, жіпті кесіп өтті. Қасба-бала мен көрші камерадағы адам екеуі бірдей жіптерін тарта бастады. Джордж Адамс түйме мен тарақ сынығының жақындасқанын қадағалап тұр.

	– Жайырақ, жайырақ, – деп жарлық етеді терезеден. – Ақырын...

	Әй, тоқтаңдар! Тоқтаңдар!

	– Ал не боп қалды? – деп күңк еткен Касба-бала боқтанып қойды.

	– Бәрі дұрыс, – деді Джордж Адамс. – Тек асықпаңдар.

	Асықпаңдар!

	Түйме мен тарақ сынығы бір-біріне сынық сүйемдей ғана қалды. Енді мүлде жақындасқан, жүн жіп тарақ жүзінің арасымен өткен, түйме тарақ жүзіне кеп тірелді де екі жіп түйісті.

	– Болды! – деді Джордж Адамс, – Енді тартып ал, өзіңе.

	– Жарайды, достым! – Көрші камерадағы адам жүн жіпті тартқан, тарақ сынығы қоса сырғи жөнелді. Касба-бала саңлаудан ораулы темекіні шығарған, сырғып көрші камераға қарай сүйретілді. Каторжник темекіні шешіп алып қалды да, түймені тарақ тісінен шығарды. Касба-бала жібі мен тарағын кейін тартып алды.

	– Ойпырай, не деген тапқыр әдіс еді! – деді Джордж Адамс күліп.

	– Менің ойыма мұндай еш уақытта келмес еді. Керемет тапқырлық, сайтан алғыр!

	– Тілемсек немелер! – деп күңкілдеді Касба-бала жібін орай тұрып.

	Джордж Адамс мәз боп күліп, оны арқасынан қаққан. Үйіріле бастаған іңір қараңғылығын жара, әлдеқайдан әлгі аят оқығыш:

	«Иса мені күн сәулесі етеді» – деп күңірентті.



	2

	Қасапшының жан тәсілім еткеніне көздері жетіп, оның ту сыртынан шапшыған қанды көргенде қамаудағылар аңтарылып қалды. Бірақ бұл аңтарылу бір сәтке ғана созылды. Ендігі сәтте жұрт жинаулы төсек-орындарына ұмтылысып, төсеніштері мен одеялдарын бірінен-бірі жұлқып, тез жата қалып ұйықтауға, мына пәледен аулақ болуға асықты.

	Бірнеше минуттан кейін барлығы да тұншығып, ыстықтағандарына қарамастан қоңырсық одеялдарын бастарына дейін оранып ап, жатып та қалған еді. Ешкім өз бетімен ештеңе айтпақ емес, егер сұрай қалса қайырар жауап біреу – отбой болысымен жатып, ұйықтап қалғам демек.

	Әрине, ой дегенде шек те жоқ, тиянақ та жоқ. Кім өлтірді? Юсуф Түрік емес, ол анық. Төбелестің соңғы кезінде айтатыны жоқ, тамаша төбелес еді. – Түрік Қасапшыны жұдырықпен бетке соқты. Қасапшы бір рет те одан теріс айналған жоқ. Ал жарақат арқасында... Бізбен бе? Шегемен бе? Әлде басқа бірдеңе ме? Артынан кеп сұққан. Қасапшы өзінің достарына қарай шалқалай құлаған: Нұр да, Шикіл де, Моос та, Кішкене Джонни да, Қыли да, тағы басқалары да оны сүйей берді, сүйей тұрып біреуі арқасынан сұғып алды... Тек немен сұқты десеңші? Мұны ешкім біле алмады. Не пышақ, не басқа сондай бір суық қаруды ешкім көрген жоқ сияқты. Ақ адамдар енді сұрақ алып, тінту жасайды, бірақ бәрібір ештеңе таппайды.

	Қасапшының достары өлікті жөндестірген боп қойды: бетінің қанын жуды, төсеніш пен бір жамылғышты жазып, зілдей мүрдені соның үстіне жатқызды да тағы бір жамылғышпен бетін жапты. Олар мұны өлікті сыйлағандарынан емес, өздерінің хауіпсіздіктері үшін істеген.

	Өйткені түні бойы камераның ортасында теңкиіп жатқан өлікті көрмедім дей алмайсың. Ал көрген екенсің онда неге надзирательді шақырмадың? – деп қысымға алары сөзсіз. Енді, міне, надзиратель тесіктен кеп қараған кезде, бәрі де тым-тырыс ұйықтап жатады. Ертеңгісін камерадан бәрі бірге шығады, ал тексеруден кейін надзирательдер кеп Қасапшының өлігін тапқан кезде, Үлкен камерада түнде мынадай адамдар болып еді, деп кім дәлелдей алады? Түрме басшылары секциядағы қамалғандардың жалпы санын ғана біледі, ал кім қай камерада түнеп шығатынында шаруалары жоқ.

	Юсуф Түрік ақсаңдап кеспекке барып, бетінің, кеудесінің қандарын жуды. Маңдайының терісі сыдырылып, бір көзінің үсті күлкілдеп ісе бастаған еді. Оң тізесі сыздап ауырып, аттаған сайын бел омыртқасы үзілердей сырқырайды.

	– Енді не болады? – деп сыбырлады оған таяп келген Джордж Адамс. – Мә, тістеріңді ал.

	– Ештеңе де болмайды, – деді Түрік ауырсына тыжырынып. Ол жасанды тістерін сумен шайып, тексеріп қарады да аузына салып, орындарына кіріктіру үшін сақ-сақ еткізді тістеніп. – Ештеңе болмайды. Ешкім ештеңе айтпайды, Профессор. Ертеңгісін есікті ашқан кезде бәріміз бірге шығып кетеміз, одан әрі ақ адамдар өздері бастарын қатыра берсін.

	– Ал әлгі... – деп сыбырлай берген Джордж Адамсты, Юсуф Түрік қатал бөліп тастады:

	– Әй, достым, бұл жер түрме ғой, ұқтың ба? Ал мұндай оқиғалар мұнда анда-санда болып тұрады. Түрмені салған солар ғой, енді оны жөндеп басқаруды да солар ойласын. Ал мұнда қамалғандарға қажеті бір ғана нәрсе: өз шаруамызды өзіміз жайғастырамыз, ал ақ адамдарға тіс жармау керек. Сен мұнда бостандықтағыдай тәртіп болады деп ойлама. – Ол іскен көзін сулады. – Тағы да мынаны есіңде сақта: егер сен өзіңше шындықты жақтаймын деп қиқаңдап тіс жаратын болсаң, онда анау Қасапшының достарынан көресің көресіңді. Оған суық қару сұққан солардың біреуі ғой, ендеше ол жайлы надзирательдердің білгенін олар қаламайды. Сондықтан өздерін сатқан адамды олар кешіре қоймайды ешқашан.

	Джордж Адамс Қасапшының бас қосқан бұзақыларының оның өзінен де гөрі хауіпті екенін жақсы ұқты. Және өзінің солардан қорыққанына ыза болды. Оның үстіне жүрегі айнып, асқазаны үзілердей қобалжып, қатты қалтырап кетті. Ол өмірінде бірінші рет кісі өлтіргенді көруі еді, таң атқанша өлікпен қатар бір камерада жатамын-ау деген ойдан төбе шашы тік тұрды.

	Ол сілекейін жұтынып қойып:

	– Қалайсың, Юсси? – деп сұрайды.

	Түрік сүйектері зақымдалған саусақтарын аузына сала тұрып боқтанды да:

	– Басым ауыра қойған жоқ. Ал бел омыртқам мен тізем...

	– Ертеңгісін ауырғаныңды айтасың ба?

	– Мүмкін, айтам.

	– Не демексің сонда оларға?

	– Жығылдым, содан ауырып тұрмын деймін. Баспалдақтан ұшып түстім, немесе тағы сондай бір сылтауды айтам ғой.

	– Сенен тәптіштеп сұраулары мүмкін ғой...

	– Сұраған кездерінде көре жатармыз.

	Ол ақсаңдай басып, өздеріне әзірлеген төсекке қарай жүрді, ал Джордж Адамс мұнан әрі шыдай алмасын біліп, лақ еткізіп құсуға парашаға ұмтылды.

	Ол ыстыққа езіліп көпке дейін ұйықтай алмады, ойынан шыркөбелек айналып Қасапшы шықпай қойды, өз жолдастарын өлімге байлаушы еді, енді, міне, өзін солардың бірі өлтірді.

	Сол жақ шекесінде тыртығы бар адам ұп-ұзын етіп темекі орады. Өте бір күрделі операция жасайтын хирургше асықпай баппен отырып, жіңішкелеп ұзын қағаз жыртып алды да ортасынан бір бүгіп, екі саусағының ортасына қыса ұстады, онан соң үш сигареттен үгілген темекіні әдемілеп шашпай-төкпей қағазға салып мұқият тегістеді. Одан әрі қағазды лып еткізіп орап, бір шетін тілімен жалап жапсырды да екі жағын да шиыршықтап бүгіп, жапсырған жерін тілімен тағы бір жалап бекітіп қойды.

	– От! – деп бұйырған.

	Жолдастарының бірі шалбарының ышқырынан жейдесінің етегін шығарып, сиқыршының ойын көрсеткеніндей тігістерін сипалап отырып сіріңкенің бір шиінің ортасынан қақ жарылған жартысын алып шықты. Тыртығы бар адам қабырғаға кеп әлгі жарты шырпыны аса дәл есеппен баса тұрып сызып қалған. Шырпы жанған сәтте ол шылымды тұтатып құшырлана тез-тез сора түсті де, танауынан түтінді будақтата шығарды.

	Тыртығы бар адам есікке кеп, сыртқа көз жіберді. Тұңғиық түн түрмені бүркеп алған еді. Аятшының да үні өшкен. Тыртығы бар адам темекіні рахаттанып сора түсіп, өзінің бұрынғы орнына қайтып оралған, оған сіріңке тауып берген адам:

	– Гус, сен мына түтінді желпіп тастасаңшы. Әлгі кәрі қырт келсе пәле салады ғой. Бізге темекі тартуға болмайтынын өзің білесің, – деді.

	– Әй, кетсінші сол әрі! – деп күлді Гус сарғайған сояу тістерін көрсетіп. Ол күлген кезде шекесіндегі жіңішке тыртық сетінеген тігістей ағараңдап көрінді.

	– Ол әзірге келе қоймайды, – деді Гус.

	– Бәлкім, келмес те, – деп қойды көршісі. – Бірақ сен темекіні түгел тартып қойып жүрме!

	– Ал жарайды, жарайды.

	Гус тағы бір құшырлана сорды да шылымды аузынан алып, мөлшерлей қарап қойды. Бұл өзі орта бойлы дембелше келген адам еді, қисықтау аяғының бұлшық еттері түйін-түйін боп білеуленіп тұратын, мүйізденген табаны жап-жалпақ болатын.

	Ол төсегіне кеп малдас құра отырды. Шылымды бір-екі рет сора түсті де, онан соң жолдасына берді.

	Ал бұл адамның бет әлпеті мейлінше қара, дөп-дөңгелек, жапжалпақ болатын, түбіндегі майы күйіп, қалың күйе тұрған табаның бетіне әлде кім қалай болса солай саусағымен сызып көз, танау, еріндерін дүрдитіп ауыз жасай салған сияқты. Сөйлеген кезінде сойдиған тісі мен бір жақ езуіндегі алтын қаптамасы көрініп тұрады. Қоңыр көздері ойнақы жарқылдайды.

	– Көптен шылым шекпеп ем! Мына көршіміздегі жігіт дұрыс екен өзі.

	Ол темекіні сора түсіп:

	– Сеніңше, Гус, әлгі надзиратель үшін қаншадан алар екенбіз? – деп сұрады.

	– Қанша дейсің бе? – деп күлді Гус.

	Ол бәрін қосқанда ұзын ырғасы жиырма үш жылға кесіліп отыр. Оның жасы жиырма жетіде болатын, сондықтан сонша мерзімді тыныш отырып өтеуге мүлде құлқы жоқ. Сырттағы достары мұны құтқарып алуға әзірлік жасауда еді, ал бұл болса солардан хабар күтуде.

	Надзирательге шабуыл жасау жоспарда бар әрекет, ал мына дөңгелек беттіні ол бұл іске тек өзінің түпкі мақсатын сездіріп алмау үшін тартқан. Ал үшінші адам бұларға мүлде күтпеген жерден қосылды, бұлар надзирательге тап берген кезде іштен булығып жүрген адам шыдай алмай кетсе керек. Бәрі де жоспарлағандай боп келеді, Густың есебі дәл шығып бұларды тас уатып жүрген жерлерінен қайта болатын сотқа дейін қалалық түрмеге әкеп салды. Бірақ Гус өзінің бұл екі жолдасына қашу туралы әлі тіс жарып айтқан жоқ, ең соңғы сәтке дейін құпия сақтамақ. Дәл кезінде бұлар да мұнымен бірге қашуға мәжбүр болады, терезеден төбеге қарай шығады ғой. Ал онан әрі өз күндерін өздері көре жатар: Камерада қалуға бұлардың дәті жетпейді, өйткені бұл қашқан кезде шу көтеріп, тоқтатпағандары үшін жауап берулеріне тура келеді, әрине, бұлар мұнымен қосыла қашуға бар, бірақ мұны еш уақытта ұстап бермейтіндері, сатпайтындары анық.

	Гус камераның түкпіріндегі терезеге қарап жымиып қойды. Іш жағынан мықты темір тор ұсталып, сыртынан төрт білем темір шыбықпен шегенделіпті. Терезеден жоғары қарай дөдегелі төбе көтерілген. Гус тағы да жымиды – ол тік қабырғалар мен құлама төбелерге еркін өрмелей білетін, сонысы есіне түсті. Ол жолдасының сұрағына енді ғана немкетті жауап қайырған:

	– Қанша дейсің бе? Бір жыл, екі жылдың қандай айырмасы бар біз үшін! – деп камераның үшінші тұрғынына көз тастады, анау жамылғыш үстіне тізесін құшақтай отырып кеңірейіп қатыпты да қапты. – Мынаған не болған?

	Әлгі дөңгелек бет – аты Морган болатын:

	– Бұл ма? Қорқып отыр, – деді.

	– Қорқып дейсің бе? Өй, ынжық! Шірік неме! – деді Гус әлгі үшінші адамға түйіле қарап.

	Камераның бұл үшінші тұрғыны анау екеуіне қарағанда жас болатын, енді оны надзирательге шабуылға қатысқаным үшін тағы да артық мерзім қосылады-ау деген ой қатты мазалап отыр еді. Көз жанары өлусіреп, екі ұрты төмен салбырап, өңі қуарып кеткен.

	Ол Гус пен Морганға кезек қарады да:

	– Менде нелерің бар, осы? Неге тиісесіңдер маған? Адамға бір маза берсеңдерші, – деді.

	– Ынжық неме! – деді Гус күле қайталап. – Бізге ілесіп надзирательге тиісіп несі бар еді десеңші? Әй, Копп, кәне өзің айтшы, неге олай еттің?

	Копп дауысы дірілдеп жыламсырай жауап қатты.

	– Сайтан біледі! Тіпті ойымда түк жоқ еді. Қалай қосылып кеткенімді сендерге өзім де білмей қалдым. Дәл біреу итергендей. Сотта мен шынымды айтам, ойымда ештеңе жоқ болатын деймін, сендердің оған тап бергендеріңді көрген кезде өзімді-өзім ұстай алмай кетіппін...

	– Ойымда түк те жоқ еді! – деп Гус оны мазақтай сөйледі, – Байғұс-ай, мүлде жазықсыз отыр екенсің-ау, мұнда!

	– Жә, соны қойшы, Гус, – деді Морган сөзге араласып, – Бәлкім көзі қарауытып кеткен шығар байғұстың. Ондай-ондай бола береді.

	– Енді кеп өз ісінен өзі үрейі ұшып отыр ма? Ынжық неме!

	Сасыған шірік! Бұл тек дамбалына жіберуді ғана білетін болар.

	– Мендегі шаруаң не, Гус, – деді Копп торыға күңкілдеп. – Соқтықпасаңшы маған!

	– Кетші әрі! – деп Гус енді Морганға бұрылды. – Мына қуыста біреу отыр ма?

	– Ешкім жоқ сияқты, – деді Морган, өзі шылымды соңғы рет сорды да, қалғанын Коппқа ұсынды.

	– Бұ шірік немеге неге бересің? – деген Гус ызаланып.

	– Жә, қойсаңшы! Ол да тартсын, – деді Морган. Копп шылым тұқылын алып, күңкілдеп рахмет айтты.

	Еріндері дір-дір етіп, шылымды рахаттана сорып жымқыра тістеді. Еденге мөлие қарап, түтінді құныға жұтты.

	– Жоқ. Қуыстан мен ешкімді көре алмадым, – деді Морган Гусқа қайталап.

	– Әй, ынжық неме? – деген Гус Коппқа қадала түсіп. – Қуыста отырғың келе ме?

	Қуыс деп подвалдағы терезесі жоқ, іші қара сырмен боялған кішкентай карцерді атайтын. Оның іші тозақтағыдай тас қараңғы болатын, ауа есіктің жоғарғы жағындағы решеткелі тар қуыстан кіретін.

	Гус онсыз да зәре-құты жоқ жігіттің үрейін алумен болды.

	– Бұған қуыстың ұнайтынына бәс тігем. Оның іші тас қараңғы дейді және елестер болатын көрінеді. Бір әлжуаз неме соның ішінде есі ауысып, өзін-өзі өлтірген екен.

	Копп үнсіз темекі тартып отырған. Гус орнынан тұрып, оған таяп келді де аузындағы темекі тұқылын жұлып ап, өзі ең соңына дейін сорып бітірді. Ол екіқабат әйелдің толғақ қысқан сәтіндей қашып шығатын мезетті тағатсыздана күтіп ширығулы болатын, сондықтан бар ызасын Коппқа төккен.

	– Отырсаңшы, Гус, – деді оған Морган, – Сен немене өзің ширығып сонша? Әлде бит жеп бара ма?

	Гус ызалана мырс етті де төсегіне кеп екі қолын жастанып жата кетті.

	– Мына қатарымыздағылар кімдер екен? – деп сұраған Морган.

	– Бір фраер. Үкіметке қарсы сөз айтқаны үшін түсіпті, – деді Гус.

	– Ал екіншісі ауыр қылмысы үшін түскен сияқты.

	– Үкіметке қарсы сөз айтқаны үшін! – деп таңданды Морган.

	– Түу, не боса сол үшін отырғызады екен-ау! Осынау сасыған үкімет туралы мен де бірталай нәрселер айтар ем. Сонда сол үшін де ұстайды екен, ә.

	Ол жалаңаяқ аяғын жоғары көтеріп шалқасынан жатқан, енді қарсы қабырғадағы шимай шатпақ жазуларды саусағымен нұсқап.

	– Әне, анау «Тоффи Уильямс» дегенді көрдің бе? – деп сұрады.

	– Әне, анау тұста!

	– Қайсы? – деген Гус көзін тігіп.

	– Әне, анау тұста! «Мұнда Тоффи Уильямс кісі өлтіргені үшін отырды» деп жазылған.

	– Ә, сен мынаны айтасың ба! Көрдім. Оның несі таң?

	– Мен сол Тоффиды білуші едім. Тағы да айтарым: мұнда не қылмыспен ғана түспейді десеңші! Тоффи да бағы ашылмаған жан екен. Апырай, неткен бақытсыз еді десеңші!

	– Иә, ол не істеп еді? – деп сұрады Гус. Әбден ширығып, тағаты таусылған ол көңілін алдарқату үшін қандай әңгімені болса да тыңдауға әзір болатын.

	Морган бір қабат одеял жабылған тастай қатты төсеніштің үстіне қозғалақтап мүмкін болғанынша жайғасыңқырап отырды.

	– Оның оқиғасы былай болып еді, – деп әңгімесін бастады...

	Бір күні кешке қарай Тоффи Уильямс өзінің сенімді досы Сэм Никерк екеуі Дьюк сыраханасынан шыққан. Олар бірер кружкадан сыра тартып ап, енді үйлеріне қайтқан беттері болатын. Тоффи траулерде балықшы болып істейтін, апталап, кейде тіпті айлап теңізде жүруші еді. Тегінде балықшылардың барлығының кәсібі солай ғой. Ал сол Тоффи ұзақ сапардан қайтқан кезде, Сэм оны ылғи портқа таяу жердегі Дьюктың тұсынан күтіп тұрып қарсы алатын да, екеуі аман-сау кездескендері үшін сыра ішетін. Тоффидың табысы тәп-тәуір болатын, және балықты жақсы аулағандары үшін үстемелеп сыйлық та алып тұратын. Сэм оның сенімді достарының бірі еді, өзі қаланың бір жерінде жұмыс істейтін де, бос уақыты көп болатын, сондықтан кездескен жерде Тоффи оған ылғи ішкізетін.

	Сөйтіп екеуі бұл жолы да сыраханадан шыққан бойлары Порт көшесін бойлап үйлеріне қайтып келе жатады. Тоффидың иығында құрал-саймандар салған қапшығы бар. Екеуі ананы-мынаны сөз етіп, әңгімелесіп келе жатқандарында, оқыстан бұрыштан шыға келген біреу тура Тоффиға соғылып оның құрал-саймандарын шашып түсіре жаздайды.

	– Жын қуып келе ме? – деп ақырып жібереді Тоффи.

	– Кешіріңіз, мистер, – дейді жіңішке үн.

	Абайлап кеп қараса, жап-жас қыз қабырғаға шалқалай құлап түскен екен.

	– Әттегене-ай, – деп Тоффи оның тұруына көмектеседі және күле тұрып: – Еш жерің ауырған жоқ па? – деп сұрайды.

	– Ештеңе етпес, – дейді қыз да күліп.

	Енді Тоффи оны анықтап қарайды: қуыршақша боянған, шашы жібектей жұм-жұмсақ, сүйкімді қыз екен.

	Ұзын сөздің қысқасы, Тоффи осылайша әлгі Белламен танысады. Сонымен жиі кездесе бастайды. Ол бұрынғысынша аудан қайтқанында досы Сэмді сыра әперіп сыйлағанымен, достарымен жиі ұшырасып тұруға уақыты мүлде азаяды. Қызбенен байланысқаннан кейінгі жердегі адамның сыры белгілі ғой. Әрине, Сэм ол қызды Порт көшесін кезіп жүретін сайқалдардың бірі деп есептеген, бірақ Тоффиға тіс жарып ештеңе демейді.

	Арада екі-үш айдай уақыт өтеді, Тоффи жағаға шыққан сайын тек бір Белламен ғана болады. Сэм екеуі Дьюкке келіп сыра ішкеннен кейінгі Тоффидың уақыты ылғи Белланың қасында, сонымен бірге өтетінін досы көріп, біліп жүреді. Тоффи мен Белла екеуі киноға барады, немесе бақ ішінде сырласып отырады, ал ауа райы жақсы күндері суға шомылуға кетіп жүреді.

	Бірде екеуі кешкісін бақ ішінде отырғанда Белла біртүрлі жабырқау тарта қалады. Ал Тоффи болса жаны қалмай құрақ ұшып, не болғанын сұрайды.

	– Жәйша, – дейді қыз.

	Алайда жігіт қыз көңілінде бір кірбің барын ұғып, тәптіштеп сұрап қоймайды, ақыры қыз оған:

	– Мен екіқабатпын, – дегенді айтады.

	– Ал керек болса! – дейді аңырып қалған Тоффи.

	– Енді сенің не істемек ойың бар? – деп сұрайды одан Белла.

	– Білмеймін, – дейді есі шыққан Тоффи.

	– Онда менің өзім бірдеңе істермін, – дейді Белла.

	– «Бірдеңе істермінің» қалай? – деп айқай салады, Тоффи. – Ол тағы қайдан үйренген өнерің? Ондай нәрсе ойыңа да келмесін!

	– Сонда немене, менің босануым керек пе? – дейді Белла қатуланып.

	– Әрине, – дейді Тоффи. – Тек ол үшін екеуміз үйленуіміз керек. Міне, сөйтіп екеуі қосылды. Муниципалитеттен үй алды, Тоффидың жинап-терген тиын-тебені бар екен, мебель сатып алды.

	Сэм Никерк бұларға жиі қонаққа барып жүрді. Бір күндері Белла босанып, ұл тапты. Тоффидың аузынан түскендей еді.

	Уақыт зымырап өте берді, Тоффи мен Белла да жап-жақсы тұрып жатты. Рас, басқа ерлі-зайыптылар сияқты анда-санда бұлардың да ыдыс-аяқтары салдырлап тұратын. Әсіресе Тоффи артығырақ жұтып келген күндері болатын ондай жағдай.

	Бірде аудан қайтып оралып келе жатып Тоффи үйреншікті дағдысы бойынша жолай Дьюкқа соққан, Сэм бастаған бір топ адам оған ұшыраса кетті.

	– Сәлем, жігіттер, – деп Тоффи қапшығын бұрышқа шетке тастай берді.

	– Сәлем, Тофф! Ау жақсы болды ма?

	– Дәл осы жолғыдай жақсы болған емес шығар, – деген Тоффи.

	– Кәне, бір-бір реттен сырадан тартып жіберейік.

	– Әй, шығынданып қап жүрме! – деп күлген Сэм. – Әйтпесе әйелің жоныңнан таспа тілер.

	Барлығы жамырай күлген, ал Троффи болса:

	– Жә, олай болуы мүмкін емес, біздің махаббатымыз өлеөлгенімізше берік, – деген.

	Жұрт тағы да жамыраса күліп, сыра ішті, онан соң Тоффидың әбден бас билігінен айрылғанын, бар тапқанын әйеліне беретінін айтып мазақтай бастады.

	Осылайша әзіл-оспақпен тұрып тағы біраз ішкен бұлар.

	– Не десеңдер, о деңдер, – деді біреу бір мезетте. – Суық теңізден өне-бойы сіресіп тоңып оралғанында Тоффидың алдынан тосқан жылы ұясы бар ғой!

	– Әлбетте, бар, әрине! – деп екінші біреу қостады.

	– Ұяның жылытары жалғыз ғана Тоффи деп пе едің, – деп үшінші біреу, Тоффидың сырт жағында тұрып басқаларға көз қысқан.

	– Сен осы, нені қоқсытайын деп тұрсың? – дейді тағы біреу күле сөйлеп. – Тоффи досымыз ғой!

	Тоффи тістерін акулаша ақситып оларға кезек қарап қойды.

	– Сендер не айтқалы тұрсыңдар?

	Осы тұста Сэм оны қолтығынан ұстап:

	– Тофф, сыртқа шығып сөйлессек қайтеді, – деді.

	– Не айтпақ едің сонша? – деп Тоффи қапшығын көтеріп, Сэмнің соңынан ерген.

	Тысқа шыққаннан кейін Сэм оған:

	– Жағдай былай, – дейді, – күнде ертеңгісін көк-жеміс тасушының қол арбасы сенің есігіңнің алдында ұзақ тұратын боп жүр. Бір мен емес, осы жұрттың бәрі де соны байқап қалыпты.

	– Е, онда тұрған не бар?

	– Жәй, көк-жеміс тасушы өте әдемі жігіт дегенім ғой.

	Тоффи бұлқан-талқан болды. Әсіресе сыраханада тұрғандардың қарқылдап күлгендері қатты батты. Көңілінде қаяу жоқ жанға мұнан өзге қорлау болсын ба. Күн бесінге таяп қалған еді, ол үйіне бүгінше қайтпай, ертеңіне ертеңгісін баруды ұйғарды.

	Ол Сэмнен бөлініп кетті. Күні бойы басқа сыраханаларды адақтап, түнді бір кезбелер үйінде өткізді, жүрегін жегі құрттай жемірген күйініш пен қасіретті сейілткісі кеп шарапқа салды барын. Ертеңгісін Тоффи тәлтіректей басып үйіне қайтты. Дос емес, олар нағыз сұмдар ғой, есуас немелер. Сэмдікі де иттік, әйтпесе өз досына әйелің сондай деп аузы барып қалай айтты десеңші? Суық теңізден тоңып оралғаныңда, алдынан тосып тұрған жылы ұясы бар! Бір Сэм ғана емес, бәрінің көкейінде тұрған сөз ғой! Бәлкім, мұны сынау үшін айтқан шығар. Қылжақ еткендері ғой, иттердің! Басқа білмесе де өзі біледі ғой, әйелінің адал екенін...

	Осы сәтте ол өз үйінің тұсындағы көшеге бұрылған, көзі шарасынан шықты. Есігінің алдында көк-жеміс тиелген қол арба тұр, сыртқы есік жабулы.

	Тоффи қапелімде сілейіп тұрып қалған. Суық теңізден оралғанда алдынан тосып тұрған жылы ұясы! Әдемі жігіт деді-ау оны!

	Тоффи мүлде құтырынып кетті. Ештеңе ойланбастан, үйге жүгіріп кірген. Қолында балық тазалайтын пышағы жарқылдайды. Белла шыңғырып жіберді. Ал көк-жеміс тасушы жігіттің есі шығып кеткен сияқты.

	Сот кезінде Белла сатып алған заттарымды үйге кіргізіп бер деп өтінгем көк-жеміс тасушыға, ол әр уақыттағысынша сол заттарымды кіргізіп қана берген еді, деп түсіндірді.

	– Ол оқиға осылайша болған, – деп Морган ірі тістерін көрсетіп ыржиды. – Мұнда не қылмыспен ғана түспейді десеңші. Кейбіреулер: Тоффидің өзі кінәлі, Порт көшесінде көше кезіп жүрген сайқалмен байланысып несі бар еді, десті. Кім білсін, сөздерінің қаншалық жаны барын.

	– Ал әлгі Белла не болды ары қарай? – деп сұрады Гус, екінші жамбасына аударылып түсіп, Морганға қарап.

	Анау есінеп қойып, қызыл жейдесінің астына қолын сұғып, кеудесін қасыды.

	– Уа-ха-ха! – деді дауысын соза. – Белла көп ұзамай-ақ Сэм Никерктің басын шырқ айналдырып алды.



	4

	Түнгі надзиратель келді де кетті. Олар отбой болысымен төмендегі есіктің ашылғанын, онан соң оның өкшесінің баспалдақтармен тақылдап жүріп өткенін естіген. Надзиратель іштеріне адам қамалған изоляторлардың есіктерінің алдына сәл-кем аялдап, тиектерін тексеріп, кішкене терезелерінен сығалады. Өз жамылғышының үстінде созыла жатқан Джордж Адамс торкөздер арасынан надзирательдің теңбіл-теңбіл боп шақпақтанған бет әлпетін, фуражкесін көріп қалған. Мұнан кейін оның баспалдақтан біртіндеп түскені естілді, темір есік сарт етіп, құлпы сыртылдады.

	Ашады да қайтып жабады деп ойлады Джордж Адамс. Бар білетіндері ашу мен жабу. Ақыл-ой үшін мұнан артық кең өріс болмас. Оған түрме надзирательдері де сайып келгенде бүкіл өмірлерін осынау тас қабырғалар мен темір шарбақтардың ортасында өткізетін қамаудағы адамдар-ау деген ой оралды. Бұлар шынжырдың екінші ұшына байлаулы жандар ғой...

	Ол есіней түсіп, Юсуф Түрік екеуінің не істегендерін, осының ақыры немен тынарын есіне алды.

	Сол жолы ертеңгілік есік ашылысымен, камерадағылар киімдерін жүре киініп сыртқы аулаға лап берген еді. Қасапшы со жамылғышқа ораулы күйі теңкиіп ұйықтаған адамша қала берді.

	Юсуф Түрік өзімен бірге, қарсыласқанына қарамастан, Джордж Адамсты сүйреп алып шыққан. Аулаға шыққан соң Джордж Адамс:

	– Оны өйтіп тастап кетуге болмайды ғой! – деген.

	– Әй, саған не болған? Өзіңмен бірге көтеріп шықпақ па едің? – деген Түрік тістене сыбырлап. – Өзіңді түк көріп, түк білмеген адамдай ұста, достым. Ал оны басқалар көріп, білсін. Не істегендерін солар өздері білер.

	Кенет Джордж Адамс, кейін шегініп бара жатқанда досының өлігін далаға тастап кете берген жандай, ар алдында өзін ауыр күнәлі сезінді.

	Кейін бұлар тексеру сапына тұрғанда, надзирательдер бір адамның жоқ екенін анықтады. Сенер-сенбестерін білмей екінші қайыра санаған, онан біреуі камераларды аралап шығып, Қасапшының өлігін тапты. Ол аулаға жүгіріп шығып үрейлі үнмен:

	– Әй, анда біреу өліп жатыр ғой! – деді дауыстап.

	Семіз бен түнгі кезектің надзирателі екеуі бірдей әлгінің соңынан үлкен камераға қарай жүгірді. Әлден соң үшеуі қайта кейін шықты да, Семіз саптың алдына кеп тоқтады. Торсиған қызыл шырайлы өңі қатуланып, саптағыларға шаншыла қарап өтті.

	– Мына камерада түнеп шыққандар, бір қадам алға!

	Саптағылар арасында қыбырлаған қозғалыс болғанымен, ешкім үн де қатқан жоқ, алға да қадам басқан жоқ. Семіз сұстана мырс етті де, басқа надзирательдерге қарап:

	– Әрине, онда ешкім түнеген жоқ. Және мына сылқымдардың ешқайсысы ештеңе көрген де жоқ қой, – деді.

	– Мен барып бастықты оятайын, – деді түнгі кезектің надзирателі.

	– Бар, оят.

	Анау кетісімен Семіз асықпай сапты бойлай жүріп, әркімнің бетіне ажал ызғарындай мұзды жанарын қадай тұрып, тегіс қарап шықты. Масақ мұрты жыбыр қағып, езуінде зәрлі кекесін тұрды.

	Бірнеше минуттан кейін сидиған арық, сүйектері арбиған түрме бастығы келді. Ол ізге түскен иісшіл итше қыртыс-қыртыс мойнын алға қарай созып-созып қояды.

	Міне, дәл осы мезетте Касба-бала кенет жоқ жерден шатақ шығарды. Біреу аттандап, саптағылар дүрлігісіп қалған, жұрт бір шетке қарай ығыса берді, барлығы да енді байқады, Касба-бала белдігіне байлаған кружкасымен бір жап-жас бала жігітті бастырмалатып ұрып жүр екен, анау болса басына, иығына жауған соққыдан бұлтармақ боп, бетін қолымен көлегейлеп, жанына батқан таяқтан аттан сап шыңғырады.

	Надзирательдер жолдарында тұрғандарды итере-митере солай қарай ұмтылысты. Семіз Касба-баланың жағасынан бүре ұстап, қолындағы кружкасын жұлқып тартып алды. Түрме бастығы, түрі адам шошырлықтай түтігіп, сыйдиған аяқтары ағаштан жонғандай сереңдеп, тәртіп бұзушыға таяп келді де:

	– Әй сенің мұның не? – деп ақырып, қолындағы шыбығын көтерді.

	Касба-бала түнерген күйде бойын түзеп тұрғаны болмаса, жауап қатқан жоқ. Астыңғы ернін тістеніп, басқа жаққа қарай берді.

	– Бұл кім? – деп сұрады түрме бастығы. Семіз Касба-балаға қарап:

	– Бастыққа карточкаңды көрсет, оңбаған! – деп ақырды.

	Касба-бала шалбарының қалтасынан өзінің тіркеу карточкасын шығарып, Семізге қарамаған күйде ұсына берді. Түрме бастығы оның карточкасын қарап, ызалана мырс етті де:

	– Ә! Пышақ жұмсауға әуестің бірі екен ғой. Нағыз қанқұйлының өзі, – деп, ол басын жайлап изеп қойды. – Ертеңгісін де, түсте де, кешкісін де тамақ берілмесін, өзін изоляторға жабыңдар! – деп бұйырды. – Келесі бұйрыққа дейін жатсын сонда.

	Ол жуан надзирательге тесірейе қараған, Семіз қолын шекесіне апарды.

	– Ал, кәне, жүр! – деп арс еткен ол, Касба-баланы таяқшасының ұшымен нұқып қалды.

	– Мына қояншықтың мұнысы несі? – деп күңкілдеді Юсуф Түрік, сырқыраған белін қолымен сипай тұрып.

	– Сен ауырып тұрғаныңды айтсаң етті, – деді оған Джордж Адамс.

	– Қазір болмайды. Олардың арыз тыңдайтындай түрлері жоқ.

	Осы мезгілде киімінің сыртынан ақ халат киген санитардың бастауымен аулаға носилка көтерген екі каторжник келді. Түрме бастығы бас болып, надзирательдер, носильщиктер мен санитар – барлығы тегіс үлкен камераға кіріп кеткен.

	Саптағылар өзара күңкілдей сөйлесіп, төңіректеріне бұрыла бастаған. Джордж Адамстың байқағаны, Қасапшының бұрынғы достары – Моос, Нұр, Кішкене Джонни, Тормоз Питерсон, Қыли мен Шикіл – бәрі иіндесіп тұра қап, ыржақтасып, бірдеңені кеңесіп қояды. «Бұлардың қайсысы болды екен, суық қару жұмсаған?» – деп ойлады Джордж Адамс. Егер де бұлардың мына түрлеріне қарап тұспал жасар болсаң, әрқайсысы-ақ өз әжесінің аузындағы жалғыз тісін ұрлап әкетуге дайын тұрған алаяқтар еді.

	Камерадан әуелі санитар, соңынан носилка көтерген екі каторжник шықты. Қасапшының мүрдесін жамылғышпен орап қойыпты. Бұлардан кейін түрме бастығы шыққан. Надзирательдер оның соңынан көрінді. Түрме бастығы:

	– ... бұлар үшін бұл түрме емес, сырахана сияқты! – деген іште бастаған сөзін аяқтап.

	Ол бірден тым-тырыс боп тына қалған тұтқындарды бір шолып қарап қойды.

	Түрме бастығы қатулы да қобалжулы еді. Түрмелер басқармасы одан қарауына сеніп тапсырылған түрмеде берік тәртіп болуын, қоғамға кір келтіретін қолайсыз жайлардың дабыраға айналып кетпеуіне жол берілмеуін талап ететін. Түрменің абырой әпермес жаман атағы онсыз да жеткілікті ғой! Ал енді мынадай даулы пәлені қалай ғана жасырып отыра алады? Көңілі іркіттей бұзылған түрме бастығы шығар есікке қарай беттеді.

	Ертеңгі тамақ, сұлыдан пісірілген ботқа үлестіріліп, үн-түнсіз желінді. Бұл үнсіздік секцияның жуан бастығына әлдеқандай бір күдік туғызған болу керек: өйткені ол қолындағы бір уыс кілтін сылдырлатып, ертеңгі күннің шұғылалы сәулесі мен тас қабырғаларға түскен әшекейлі көлеңкелердің тыныштығын бұзғандай, аула ішінде ақырындап теңселіп жүрді де қойды.

	Ертеңгі тамақтан кейін Юсуф Түрік орнынан тұрып, үстін түзетіп, Джордж Адамсқа көзін қысты да, өзі ақсаңдап надзирательге қарай жүрді. Джордж Адамс та, басқалар да тегіс ол екеуінің қалай тілдесеріне қарап қалған, Семіз күдіктене көзін сығырайтты. Ол бірдеңе деп сөйлеп Түрікке бастан аяқ қарап алды да, кілттерін шылдыратып сілтеп тағы бірдеңе деді, ал Юсуф Түрік болса белін, тізесін көрсетіп бірдеңе деп түсіндіріп еді, надзиратель басын шайқады, бет әлпетіне қарағанда боқтанған сияқты. Онан соң ол шарбақ есікке барып, ашты да Юсуф Түрікті шарбақтың арғы жағындағы ауланы бақылап тұратын надзирательге өткізді. Ол надзиратель оны ауруханаға апаратын аркаға қарай ертіп әкеткен, осыдан қайтып бұл күні Джордж Адамс Түрікті көрген жоқ.

	Қамаудағылар камераларды сыпырып, парашаларды шығарып, ауланы тазалауға кірісті, біртіндеп өмір өзінің қалыпты ырғағына түсіп – өзара сөз, әңгіме басталып, аула іші кәдуілгі сан үнді гуілге толды.

	Жуан надзиратель аулада теңселіп әлі жүр. Оның Қасапшы өлімі туралы аз да болса бірдеңе білгісі келетінін бәрі де сезген еді, сондықтан жандарына ол таянған кезде сөздерін сап тыя қояды, ал надзиратель ызалы күйде әрі кете береді.

	Джордж Адамс ұлтарақтай көлеңкенің түбінде тұрған. Түрме мысығы кеп оның аяғына сүйкене бастады. Ол жымия күліп еңкейді де мысықты қолына көтеріп ап, жібектей жүнінен сипай тұрып, өзі соның керіліп-созылғанына қызықтай қарады. Мысық мияулап қойып оның қолын жып-жылы бұдырлы тілімен жалай бастады.

	Осы кезде біреу дәл құлағының түбіне кеп:

	– Сен неге мысықты ұстайсың? – деді.

	Басын көтерген Джордж Адамс қарсы алдында тұрған Семіздің ызғар шашқан көзін көрді.

	– Мен жай оны ойнатқаным ғой, – деген Джордж Адамс.

	– Ойнадың ба? Немене, сен осында осы мысықпен ойнау үшін кеп пе едің?

	– Мысықты ұстағанда тұрған не зиянкестік бар екен! –деді Джордж қасақана немқұрайды үнмен.

	– Әлі де со тіліңді созасың, ақылдысымақ, ә?

	– Сіз сұраған соң мен жауап беріп тұрмын, – деді Джордж Адамс. Надзирательдің есі шыға тосылып қалғанын көргенде оның күлкісі келді. «Семіздің мысы таусылды! Мүлде зәресі ұшты-ау!» – деп ойлады.

	– Әй, сенің осы көкігенің әбден жаныма тиіп болды! – деп арс еткен надзиратель өзінің бүйендей тырсиған саусағын оның танауына тақап безеп қойды. – Қазір мен саған ақылдымсығанды көрсетейін бір! Кәне, мысықты таста да менің соңымнан жүр. Мен саған көкеңді таныстырайын!

	Сақал басқан өңінде күлкі табы жыбыр еткен Джордж Адамс мысықты ақырындап еденге түсіріп қоя берді. Өзі Жуанның артынан ере жүрген, соңдарынан жұрт күліп қалды, ашулана аяғын тыпырлай басқан надзирательдің жүрісі ай-күні жақын екіқабат әйелдің асыға жүргені сияқты еді.

	Надзиратель шарбақ есікті ашып, ымдап Адамсқа үлкен аулаға шығуды бұйырды.

	– Майор келгенше осы арада тұратын бол! – деп бұйырған Семіз, ауланы күзетіп тұрған надзирательге қарап: – Мына жексұрынға көз қырыңды сала тұршы, достым, – деген.

	Джордж Адамс шарбақ іргесінде күншуақта ұзақ тұрып, изолятор корпусынан шыққан үш каторжниктің шеңбер жасап айналып жүргендерін бақылаумен болды. Біреуінің шекесінде тыртығы бар екен, екіншісі күйе қараның өзі екен, ал үшіншісі – кіп-кішкентай, мыжырайған жас жігіт, жанына батқан күйзелісі бар сияқты. Шеңбер жасап айналған сайын жалаң аяқтары асфальтқа шылп-шылп етеді. Күн шақырая күйдіріп, өне бойларын шылқып тер буған.

	Түске жақын әкімшілік корпусынан бір надзиратель шығып, есік алдындағы үш бұрышты темірді даңғырлатып қаға бастаған, әлдеқайдан:

	– Сапқа тұрыңдар! Сапқа тұрыңдар! – деген бұйрық естілді.

	Қараларды алдын ала қамау секциясының тұрғындары ішкі аулада жапырлап сапқа тұрып, тына қалды. Джордж Адамс болса со шақырайған күннің астында жападан-жалғыз состиып, манаурап ұйқысы кеп тұр, әттең жатуға болмайды-ау деп қояды өкініп.

	Әлгіндегі түрме мысығы шарбақтар арасынан сусып өтіп, изолятор корпусының сыртындағы ас үйге қарай кеткен, оның соңынан манаурай қараған Джордж Адамс: «Әй, мияу-мияу, мысығым-ай, сенің кесіріңнен мен ғой, міне, сорлап тұрмын, әй, мысығым-ай!» – деп ойлады.

	Мұнан кейін аулаға түрме бастығы шығып, сидиған сүйекті денесі құлап кетердей боп алға қарай сәл еңкіш тартып, ақ адамдар секциясының есігіне беттеген, Джордж Адамс оған да бақылай қарады. Қолына ұстайтын шыбықты қолтығына қысып апты, түрі аса қатулы еді.

	Ақ адамдар секциясын тексеріп шығып, енді қара адамдар секциясына өте бергенде Джордж Адамсты көріп тұра қалды.

	– Бұл тағы немене?

	Оның қарсы алдынан шыға келген Семіз қолын шекесіне апарып:

	– Бұл бір іріткі салушы, майор. Сүйреңдеп сөйлеп, қарсы сөз айтады, – деп жауап қайырды. Өзі Джордж Адамсқа ақырып қалды:

	– Карточкаңды бер!

	Түрме бастығы карточкаға қарап мүлде шат-шәлекей боп шамданды:

	– Ә, анау топтан екен ғой! Жасырын ұйымға қатысқан, солай ма? – деп Джордж Адамсқа кәрін тігіп тесірейе қараған, қызыл шырайлы жүзіне қан ойнап шыға келді. – Жо, мұнан әрі мен мұндай өрескелдікке төзбеймін! Естіп тұрсың ба? Төзбеймін! Осы секцияның былығы-ақ шектен шығып болды! Кеше не болды, әне? Жоқ, ендігі жерде төзбек емеспін! Мұнда дәл бір жиынға келгендей жүреді өздері. Тәртіп бұзады! – Ол Семізге бұрылды да: – Мынаған түскі және кешкі тамақ берілмесін, өзін изоляторға жап, – деді.

	Түрме бастығы:

	– Ешкім әлі бұл туралы ештеңе білмейді. Ешкім де! – деп күбірлей сөйлеп кете берді.

	Енді, міне, камерада Касба-баланың қарсысында жатқан Джордж Адамс жел ызыңын тыңдап жатып ұйықтап кетеді. Түрме ішін кеулей соққан жел, қуыс-қуыстар мен аулаларды қуалай өтіп, тас қабырғаларға кеп соғылып, сағы сынып, сыңси ызыңдап кері ұйытқып, дедегелер мен есіктерді қаққылайды. Түнге қарай үдей соғып, шаптыға ұлып, меңірейген тас тосқауылдарға тіреліп, шарбақ есіктердің тиектерін салдырлатып, бетон мен кірпішті ұрғылайды, ақыры мызғымас қабырғадан беті қайтып, долыра гулеп қалаға қарай кетеді.

	Екпіндей түскен жел гуіліне үн қосып, бұзылған краннан су тамшылайды, Джордж Адамс түсінде: өзі пәтер жалдаған үйдің ауласында тұр екен, Қасапшы келіп: «Әй, кранды бұрап қойсаңдаршы!» – дейді. Қасапшының қолтығында бір бума листовкалар бар екен, өзі Джордж Адамсқа: «Мыналарды бір кештің ішінде таратып беру керек, өйткені бізді түнге қарай қамап тастайды ғой», – дейді. «Саған Джефферсон мен Юсси көмектеседі», – деген Джордж Адамс. «Мен Юссиді шіріген кеңірдегінен бауыздаймын». Осы сәтте Қасапшыны носилкаға сап әкеткен, ол листовканы көтере ұстап: «Торғайды өлтірген кім?» – дейді. Енді пәтер иесі миссис Айзекс келіп: «Мен бұған төзе алмаймын. Сізді әлі қыл тамағыңыздан асатын болады, асады. Ұйықтауыңыз жетті. Міне, сіздің шайыңыз!» – дейді. Ол бір қолына атбұршақ салынған мескей ұстап, бір қолымен мұны иығынан сілкіп тұр: «Тұрыңыз, жұмысқа кешігесіз! Тұрыңыз!»

	Джордж Адамс күбірлей оянды:

	– А? Не?

	Касба-бала оны иығынан сілкіп тұр екен:

	– Тұратын мезгіл болды, мистер. Қоңырау қағылды.

	Жел мүлде тынған, ертеңгі күн терезеге қадалып, еденге торлама әшекейін түсіріп тұр екен.



	5

	Тырп-тырп, тырп-тырп... Шеңбермен, шеңбермен, тағы да шеңбермен – каторжниктердің жалаң аяқ табандары ауладағы шыжыған асфальтты тырпылдатып басады. Олардың артында Касбабала меп Джордж Адамс келеді. Бұлардың дәл шеке тұстарынан көк аспан төрінде қызған бақыр тиындай боп шақырайып күн тұр. Сонау тау шыңдарын жел соғардың белгісі ретінде бұлт торлағанымен, сәскелік ауа тып-тымық, тымырсық еді.

	Тырп-тырп, тырп-тырп...

	Шеңбер қуған адамдар айнала берді, айнала берді. Олардың көлеңкелері біресе алба-жұлба боп қараңдап соңдарынан сүйретіледі, біресе сүйреңдеп алдарына түседі. Изолятор корпусының іргесінде бей-жай манаурап надзиратель тұр. Биік болат шарбақтың арғы жағындағы алдын ала қамау секциясының ауласында, үш бұрыш темірдің қашан қаңғыр етіп қағылып, түскі тамақ мезгілін хабарлауын күткен тұтқындар отыр тізіліп, шақырайған күн олар үйездеген көлеңкені қысқарта түсуде.

	Ауламен аға надзиратель жүріп өткен, секцияның Жуан бастығы:

	– Бас киімдеріңді шешіңдер! Бас киімдеріңді шешіңдер! – деп шаңқылдады.

	Қолтығында қалың кітабы бар писарь жүріп өткен, ол қабырға іргесінде тұрған надзирательмен бір-екі ауыз әзіл-оспақ айтып үлгірді. Ас үйде қазандардың қақпағы салдырлады, ал бұзылған краннан тырс-тырс тамған тамшылар мұздай суды еске салып жүйкені құртты.

	Тырп-тырп, тырп-тырп...

	Джордж Адамстың көз алдында Касба-баланың арық жауырыны, далпылдаған джинсы және мүлде тозығы жетіп, асфальт үстінде каторжниктердің жалаң аяқ табандарынша тырпылдаған шаң-шаң резеңке туфлиі айналды да отырды. Касба-бала үнсіздіктің шынжыр бұғауын буынып, ой атаулыны меңіреуліктің пердесімен тұмшалап, бір мойын қайсарлықпен адымдайды.

	«Мұнымыз көтерем болудың оңай тәсілі екен», – деген ой келді Джордж Адамсқа. Оны шылқыған тер мүлде буған, егер қазір демалуға көлеңкеге отырар болса, не болар еді, деп тұспалдады. Шеңберді айнала жүріп ол әлгі көмірдей қара каторжникпен қарамақарсы ұшырасып қалғанда күлімсіреген, анау дөңгелек беті екі езуінен қақ бөлініп ыржиып алтын тісін жарқ еткізді де бұған көзін қысып қойды. Әлгінде барлығы баспалдақпен түсіп келе жатқанда, шекесінде тыртығы бары темекі үшін алғыс айтқан болатын, енді қазір Джордж Адамс бұл екеуін де – тәуір жігіттер деген шешімге келді. Үшіншісі түнерулі, үнсіз бір жан еді.

	Тырп-тырп, тырп-тырп...

	Бесеуі шеңберді айналған үстіне айналуда. Гус шарбақ жақтан көз қиығын алмастан, бәрі дайын екенін бұған білдіруге тиіс адамды аңдайды. Ол шақырайған күннің астында, өткір сәуледен көзін сығырайтып, ішкі аулада сенделіп жүрген тұтқындарды тінткілейді. Алайда белгі беруі тиіс адам бұған көңіл аударар емес, сондықтан шеңберді айнала жүріп ол: «Сірә, бәрі де дайын болар. Әрине дайын! Әйтпесе мен оның желкесін қиям!» – деп қояды.

	Тырп-тырп...

	Қойма жақтан каторжниктердің шұбырған керуені шықты, Джордж Адамс оларға таңырқай қараған: әрқайсысының иығында ұн салынған қап, шамадан тыс ауыр салмақтан аяқтары дірілдеп, бүгіліп кеткен. Әрқайсысы алып Жерді көтерген Атланттай қызара күшеніп, қайысып, ас үйге қарай кетті.

	Олардың артынша аулаға қара нәсілді надзиратель кіріп, шарбақтың қасына тоқтады да, тізім бойынша фамилияларды атай бастады. Шақырылғандар бірінің соңынан бірі шарбаққа таяған, оларды есіктен шығарды. Өз фамилиясын естіген Джордж Адамс надзирательге басын изеп, есікке келген.

	Шақырылғандардың ішінде қортық Солли да бар еді, ол бұған жымия қарап қыт-қыттаған күлкішең үнімен:

	– Сәлем, достым! Сөйтіп саған жеке бөлме берді, ә? – деген.

	– Иә, – деп күлді Джордж Адамс. – Люкс номері, ал мұнда не боп қалды?

	– Кеше тексеруші келген, – деді Солли, Джордж Адамстан әрі шеңберді айналып жүрген Гус жаққа қарай тұрып.

	– Ешкім ештеңе айтқан жоқ, – деді Солли, со Джордж Адамсқа қарамаған күйі сөзін жалғап. – Сірә, тағы да сұрақ алынатын шығар. Бәлкім, бір бұралқы неме оларға бірдеңе деп айтып та қалар, бәлкім, жалыққан соң өздері де қоя салар.

	Солли иығын қозғап қойған, ақыры ол Густың өзіне қараған сәтін күтіп тұрып, қолымен оған болар-болмас құпия белгі жасады, Гус басын изеп, бұған көз қысты да, өзінен-өзі жымың қағып, шеңберін айналып жүре берді.

	Надзиратель тізімді оқып болды да, шақырылғандарды екіекіден тұрғызып, сырттан келетіндермен кездестіретін қабылдау үйіне қарай бастап жүрді. Джордж Адамс сәлем-сауқат алған сыртқы шарбақтың жанындағы қабырғада есік бар еді. Надзиратель соны ашты да алты адамды санап болып, бұлар әзер деп сыятын тар клетканың ішіне кірулерін бұйырды. Бұлардың қарсы алдарында еденнен төбеге дейін сым тор тартылыпты, ал одан әрі төрт футтай жерде тағы да сондай сым тор тартылған, келгендер соның сыртында тұр екен.

	Джордж Адамс қабырғаға таяу кеп тұра қалған сәтте, бүкіл өн бойынан электр тогіндей толқыған діріл жүріп өтті. Жүрегі асаудай бұлқынған – қазір ол кімді көрер екен? Комитеттен келген біреу ме екен, әлде достарының бірі ме? Қуаныштан айқайлап жіберуге сәл қалды: пәтер үйінің қожасы миссис Айзекс келіп тұр екен.

	Кіп-кішкентай арық кемпір қысылып тұр, сонымен бірге өзінің түрмеге неге келгеніне түсінбеген де тәрізді. Ол Джорджды өте тәрбиелі бала санайтын, ал бұл болса үкіметке қарсы шыққан нашар адамдармен байланыста болыпты. Үкімет ісіне араласуға болмайды ғой. Қажет болса жаратқан тәңірінің өзі бәрін орын-орнына келтіреді ғой. Және де Джорджды тұтқынға алу қажет болған екен, онда оны мынадай ұры-қарылармен, бұзақылармен, қайдағы бір қаңғыбастармен бірге қамамай, тәуірлеу бір жерде ұстауларына болмады ма екен. Қазір, міне, Джордж Адамстың сақал-мұрт өскен түрін, қызарып кеткен көзін көргенде тамағына өксік тығылып, көзіне үйіріле берген ыстық жасты сүрту үшін орамалын алды.

	Джордж Адамс екінші тордың артынан оған күлімсірей қарап, қолын бұлғады.

	– Миссис Айзекс! Мен сіздің келгеніңізге өте қуаныштымын!

	Көптен-көп рахмет сізге.

	Миссис Айзекс өзінің бір киер киімдерін киіпті үстіне: қызыл күрең жакет пен жасанды әсем гүлдер қадалған қара сабан шляпаны Адамс бірден байқады.

	Сырттан келгендер клеткасында басқа да әйелдер мен еркектер сығылыса түсіп тұр. Өзіңмен сөйлескен адамның не айтқанын есту қиын еді, сәлден кейін бәрі айқайласып, қолдарын сілтесіп шулап кетті.

	– Жағдайыңыз қалай? – деп айқайлаған миссис Айзекс, өзін қасында тұрған еңгезердей жуан, алабажақ көйлек киген, дәрігердің резеңке қолғабындай барбиған жуан қолды әйел бұрышқа тықсырып тастаған болатын. Жуан әйел қортық Соллимен сөйлесіп тұрды.

	– Өте жақсы, – деп айқайлады Джордж Адамс гуілдеген дауыстарды басып.

	– ... жексенбі күні, – деп гүрілдеді жуан әйел.

	– Сақал-мұртыңызды алсаңыз етті! – деген, айқайлай сөйлеген миссис Айзекс, жуан әйелге шытына қарап қойып.

	– Дүкенге заказ тек келесі сейсенбі күні ғана қабылданады екен, – деді Джордж Адамс. – Сонда ұстара сатып алам. Ал сырттан алуға тыйым салынған.

	– Оған сен жексенбі күні деп айт! – деді жуан әйел сампылдап. Моншақтаған тер мен бетіне жаққан опасы езіліп тұр.

	–...кепіл үшін ақша... – деп айқайлады тағы біреу.

	– Сіздің комитет маған сіз үшін деп ондық-мұндық берген! – деді Айзекс айқайлап. – Мен оларды клеркке бергем. Сәрсенбі күні сіз бәрін алдыңыз ба?

	– Иә. Рахмет!

	– ... машина, – деген жуан әйел, тамағы жыртыла. – Анда. Анау көшеде! – Семіз қолымен шығыс жақты сілтеген. – Жексенбі күні түнде. Мен саған көп нәрселер әкелдім, Солли, – деп әйел қортыққа қулана көз қысты.

	– Мақұл, апатай, мақұл, – деп шыңғырған Солли қыт-қыттап күлген.

	– Ал сен әлгі... – деген басқа үн бұлардың сөзін бөліп жіберген.

	– Олар пәтерге берешек сіздің қарызыңызды да төледі! –деп дауыстады миссис Айзекс көпе-көрнеу қатал болғансып.

	Джордж Адамс күле тұрып оған ризалықпен сүйетінін білдіріп, қолымен белгі етті.

	– Мен сізді бүгін түсімде көрдім. Сіз дүниедегі ең әдемі қызсыз,

	– деген.

	Миссис Айзекс тіссіз қызыл иегін көрсете мәз боп күлді.

	– Сен оған бәрі әзір болғанын айт! – деп дарылдады жуан әйел.

	– Мақұл! – деді Солли көзін қысып.

	– Сіздің адвокатыңыз сізге дүйсенбіде немесе сейсенбіде келеді!

	– деп айқайлады миссис Айзекс, қолымен аузын көлегейлеп.

	– Рахмет. Рахмет.

	– Мазасызданбасын деп айт.

	– Мақұл, мақұл.

	– Мен сізге қоңыр жейдеңізді әкелдім, Джордж. Ал анау үстіңіздегіні жууға жіберіңіз. Шұлығыңызды қоса беріңіз. Мен шұлық пен беторамал да ала келгем. Сізге басқа ештеңе қажет емес пе?

	Надзиратель қоңырау қаққанға дейін екі жақ та осылайша шаңшұң айқайласып сөйлесе берді. Ақыры жолығысу мерзімі біткен. Миссис Айзекс қол бұлғады, Джордж Адамс та қол бұлғап қоштасты. Жуан әйел Соллиге көзін қысып қойды да, пілше ырғала басып кейін қарай шыға берді. Жұрттың бәрі де бір-біріне қол бұлғасып, айқайлап қош айтыса бастады.



	6

	– Сайтан алғыр, мына шабдалдың аузын қалай ашар екенбіз? – деп сұраған Джордж Адамс.

	– Надзирательден консерві ашатын кілтті сұрап алуға болады, – деді Касба-бала. – Оларда ондай кілт болады.

	– Дұрыс. Онда сұрап көреміз. Сөйтіп бізде шабдал компоты бар, міне, тағы бір қалбыр қақ шықты. Төрт алма, бір қорап тас конфет, сигареттер.

	– Қалбырға салынған қақ болушы ма еді? – деп сұрады Касбабала. Ол көршісінің осынша ашық қолдығын, көз қызықтыру үшін өзіне құрылған тұзақ болар деп күдіктенген, сондықтан әдеттегісінше құлықсыз сөйледі.

	– Әй бір тойлайтын болдық-ау! – деген Джордж Адамс рахаттана күліп.

	– Жә, қойыңызшы, мистер.

	– Түсте тамақ ішкен мескейлерімізді әлі жинап алған жоқ еді ғой.

	Консервілерді ертеңге дейін соларға салып қоялық.

	– Мен сізге артық құлқын болғым келмейді, мистер. Өзіңізге келген сыбағаны өзіңіз ғана жеңіз.

	– Сен ондайыңды қой, достым! Мыналар екеумізге әбден жетеді.

	– Рахмет, мистер, – деген бала жігіт. Алғыс сөздер айтып дағдыланбағаннан аузында дәрі ішкендей бір дәм үйірілді.

	– Кәне, шылым шегейік! Темекі ал!

	– Сіз қызық адамсыз, мистер! – Көз жанары көп зұлымдық көрген қарт адамдай зәрлене қарайтын балаң кескін түйіле қалды.

	– Сіз маған мынаны айтыңызшы, мистер. Қара адамдарды да үкімег басшылығына сайлау туралы. Сіздіңше, одан мына біз сияқты адамдарға жәрдем болар ма еді? Осы түрмеде отырғандарға?

	Кісі өлтірген, өзі жұмбақ бала жігітке Джордж Адамс:

	– Ең болмағанда мақұлыққа емес, адамға қарағандай тәртіп болар еді, – деп жауап қайырды.

	– Сіздіңше ондай тәртіп орнайтын күн бола ма?

	– Көресің әлі, – деді Джордж Адамс. Оның көңілін мұң торлаған еді.



	7

	Мынау селкілдек Солли бүгін біреумен жолықты, деп ойлады Гус, жамылғыштың үстіне созыла жатып, төбеге қарап. Біреуді жібергендері анық. Мүмкін, Уилли, мүмкін Баарла қарт болар, яки Коос ағай немесе тіпті жуан әйел Флорри болуы да ықтимал.

	Енді, өзін құтқаруға әрекет жасалып жатқанына көзі жеткен соң, бойын тағатсыздық билей бастады. Әрине, олар Густің осы түрмеге ауысқанын білісімен, болымсыз бір ұсақ-түйек шатақ үшін Соллидың осында түсуін ұйымдастырды. Осы тұста Густың ойына Копп оралған. Шірік неме, қорқыныштан есі ауысып кетті. Іске қырсығы тиіп жүрмесе не қылсын. Жә, ең соңғы сәтке дейін ол ештеңені білмеуі тиіс. Гус терезеден бір шығып алса, онан әрі бәрі оп-оңай болар еді. Қабырғалар, төбелер – бұған сөз емес. Басқаны білмесе де өрмелеуді біледі ғой.

	... Ол аласа дөдегеден ырғып асып түскен, жүздеген мұз инедей қадалған ұсақ жауын ұрғылай жөнелді. Мұнан әрі бозғыл тұман басқан көше бойында жаңа жылдық әшекейлермен безелген алып шыршадай оттары жарқыраған көп қатарлы тұрғын үй тұр. Сонау төменде жауын шайып жарқыраған автомобиль – қара қоңызша жорғалап өтті. Үйдің су болған, тайғақ төбесі жоғары қыр арқаға қарай шаншыла өрлеген. Жауын болса оның бетіне тікенше қадалып, жағасына қарай саулай сорғалайды. Ол су шайған темір төбенің бұдырлы текшелерімен оп-оңай батыл өрмелеп, қас қағым сәттей үй төбесінің қыр арқасына міне отырып, соңынан аңдушылардың баржоғын байқау үшін қараңғылыққа үңіле қарады. Бірақ төңірегінде себелеген жаңбыр мен пеш және вентиляция трубаларының, флюгерлердің сыңсыған орманы ғана еді. Төбенің екінші су ағары кірпіш дөдеге емес, тар ғана темір тепкішек қана екен. Кенет оның аяғы тайып кетіп, темір үстімен сырғанай жөнелген. Сауылдаған жауын селінің ортасында жоғары қарай найзаша тік шаншылған көше шамының бағанын көзі шалып қалды. Алайда оның қарулы қолы темір төбеге тырмыса жабысқан, аяғы дөдегеге барып ілікті, онан әрі су ағар трубаның жақтауын басқан. Үсті-басы малмандай су болған ол, ақырындап, абайлап күні бұрыннан өзі белгілеп қойған терезеге қарай түсе бастады...

	Жоқ, олар мұны ұстай алмайды! Гус олардың ойыншығы емес.

	Өз ісінде бұл алдына жан салмайтын маманның өзі ғой!



	8

	Солли өзінің тауықтың аяғындай шілбиген қолыменен жуан әйел беріп кеткен үлкен пакеттің ішіндегілерін ақтарыстырып көрген. Томат соусымен тұздықталған екі қалбыр балық, жиырма сигарет салынған қорап, үш банан және үлкен батон нан, тексерген кезде ортасынан қақ жарып бөлген еді. Ол осының бәрін пакеттен шығармастан көріп шыққан.

	Камераның екінші бұрышынан Тормоз Питерсон өзінің жүрек айнытатын күлкісіне басып:

	– Сенің біз үшін тәтті-дәмді ештеңең жоқ па, Солли? – деп дауыстаған.

	– Өте, өте дәмді! – деп қыт-қыттады Солли. Ол бір бананды сабағынан үзіп ап, бетінің жартысы күйік адамға қарай лақтыра тастады.

	Онан соң ол батон нанды зерттеуге кірісті. Ортасынан тілген жерден төмен, нанның сыртқы қабыршағына білінер-білінбес сызат түсіпті. Солли бас бармағының ұзын тырнағымен нанның қабыршағын қопарып жіберді де, әлгі жерден жіңішке-жіңішке судай жаңа үш ара суырып алды. Ол ешкімге байқатпастан әлгілерді банан мен сигарет оралған газет қағазына лезде шиыршықтап орады да, ұзыншақтап ширатып бұрап-бұрап дәл бір керексіз қағаз құсатып, пакеттің түбіне қарай жіберді. Үстіңгі жағына консерві, нан және сигаретті шығарып, пакетті жамылғыш астына тыға салды. Сөйтіп банан тазалауға кіріскен.



	9

	Сенбі күні ертеңгісін секцияларда үнемі сапырылыс болатын. Сенбі күні надзирательдер кешкі тамақты таратып берген соң кезектерін ауыстыруы тиіс, сондықтан бұл күні қамаудағыларға ертеңгі тамақ та, түскі тамақ та, кешкі тамақ та түгел ертеңгісін бірақ берілетін. Адамды бүгінгі сәскеден келесі таңға дейін еш тамақ берместен қамап тастауға болмайтыны түрме басшылығының қаперіне де келген емес.

	Сенбі күні, камералардың есігін ертеңгі тамақ алдында аша тұрып, надзирательдер тезірек кетуге асыға бастайтын. Олардың есіл-дерті күндіз футбол ойынына баратынын, болмаса әйелі мен балаларын алып қала сыртына шығатынын, немесе жай ғана құмардан шыққанша қыдырыстап сенделетінін ойлап асығатын. Сондықтан олар тұтқындарға дікектеп толып жатқан бұйрықтар беріп, асықтырып, ас дайындайтындарды шыдамсыздана нығыртатын.

	Солли үш бұрышты қаңылтыр даңғыр етісімен оянған. Ол жауының жақындағанын сезіп қалған орман тағысындай ұйқысын лезде ашып, тез жан-жағына карады. Шілбиген қолын жастық орнына бүктеп басына жастанған жамылғыштың арасына зып еткізіп сүңгітіп жіберіп, баға жетпес пакеттің орнында екеніне көзі жетті. Рас, өзін оятып алмай пакетті алу мүмкін емес екенін білетін, алайда тексеріп қойғанның және зияны жоқ еді.

	Камераның барлық тұсында да таңғы бозғыл сәулемен ұйқыларын аша алмай аунақшыған адамдар. Тер мен кір-кір жамылғыштардың қолаңса иісі тұншықтырардай боп тымырсып тұр. Түні бойы құтырына соққан тыстағы желдің ызыңы басылып, енді өлусіреген кемпірдей әрең ғана ысылдайды.

	Солли ұшып тұрып, кірден сауыстанған шолақ шалбарын киіп, ұзын жейдесінің етегін ышқырланды да, көңілдене қыт-қыттап:

	– Тұрыңдар, тұрыңдар, балақандар! Ботқаларыңды жейтін мезгілдерің болды, шырақтарым. Сырық майорды көп күткізіп қойғандарың жарамайды! – деді самп-самп етіп.

	Оның айналасындағы адамдар ұйқыларын аша алмай есінеп, боқтанып, түйнеген көздерін уқалап отыр.

	– Тұрыңдар, киініңдер! – деп саңқылдаған Солли, өзі қолмақол ойлап тапқан әлдеқандай бір биді ұшып-қонып билей жөнелді. Түрмеден адам қашыру жоспарын іске асыру үшін өз міндетін тезірек атқаруға құлшынып, әжім басқан бір уыс бетіндегі түймедей жылтыраған көздері ойнақшып кетті.

	– Ой, алла! – деді біреу күңкілдеп. – Мына Соллиға бірдеңе көрінген шығар!

	– Көрінді! – деп шырылдады Солли. – Мен мына сендер сияқты көкжамбас деп пе едіңдер. Мен фермада істеп жүрген кезде, малды сағат екіден тұрып өргізетінбіз. Бірдеңе көрінгені рас!

	Ол төсек-орнын шиыршықтап орай бастады.

	– Бүгін күн жексенбі. Біз бәріміз де керемет бір матчқа барамыз,

	– деп сықылықтай күліп қойды. – Асықсаңдаршы, әй! Мен мына жерді жинастырып қойғым кеп тұр!

	– Жинастыратын мына сен бе? Саған не болған, Солли? Бұрын мұндай әдетің жоқ сияқты еді ғой! – деп күлді біреу.

	Бұл кезде елдің бәрі де тұрып – бірі жамылғышын сілкіп, бірі төсенішін орап жатқан. Тормоз Питерсон, Нур, Қыли және солардың достары өздерінен әлсіздерге төсек-орындарын жинатып қоятын әдеттерімен, өздері шетке шығып темекі тартып тұр. Қасапшының өлімінен кейін камераның билеп-төстеушілері осылар боп қалған, тек ендігі мәселе бұлардың қайсысы бірінші боп сарай төңкерісін жасап, билікті бір өзінің қолына алар екен.

	– Әй, Солли! – деп дауыстады Қыли. – Бүгін бізде ыстық су болуын қамдастыр! Қакао ішкім кеп тұрғаны. Ішпегенімізге көп болды ғой. – Ол сау көзімен жан-жағына қараған: – Әлгі бір қалбыр какао алған фраер қайда кеткен?

	– Сонда мен саған ыстық су тасымақпын ба? – деп мырс етті Солли. – Мына мен сендерге ыстық су тасуым керек пе? Немене, мен сенің жалшың ба едім? – Ол былш дегізіп бір түкірді. – Жо, достым, өзіңе басқа бір жалшы іздегенің жөн.

	Тыр-тыр қасынған Қыли күле тұрып:

	– Жә, жарайды, таусылма сонша! Мен жай әзілдеп едім, – дей салды.

	Олар өз орталарында сарай нақұрысының ролін ойнаған қортыққа тиіспейтін.

	– Жай әзілдеп едім, – деп қайталады Солли. – Әй, бұл неғып есікті ашпайды? Мен мына жерді сыпырып қояйын деп едім!

	Алайда бұларды ең әуелі тексеруге тұрғызды, онан соң ертеңгі тамақ берілді, тек бүкіл аула мен камераларды тазалау басталған кезде ғана Соллидың үлкен камераға кіруіне рұқсат етілген.

	Бір топ тұтқын парашаларды шығарып төгіп, су құю үшін кеспектерді жинап әкеткен. Сол сәтте-ақ Солли қолына сыпырғыны ала сап камераны тазалауға кірісті, ешқандай күдік тудырмау үшін, аса мұқият сыпырды.

	Көңілі аласұрған күйде еді. Енді егеулерді Гусқа беруі керек, ал надзирательдер болса каторжниктермен бұлардың арасында ешбір қатынас болмауын қатты қадағалап тұрады.

	Ақыры түрме қоқырсықтарын – шылымның тұқылдарын, қағаз қиындыларын, апельсин қабықтарын, консерві қалбырларын, жамылғыштардан түскен қыл-қыбырлар мен сіріңке шилерін – тегіс жинап сыпырып шелекке салып, енді осымен Гусқа қалай жетсем екен деп бас қатырды. Оның әбден меңіреу тартып, қаңсыған қалбырдай болған кәрі миы құйтырқы жоспарлар жасауға мүлде жоқ еді, бір сәтке Солли осы іске араласқаны үшін өзін-өзі біраз сыбап алды. Енді, міне, шешуші кезең таянған кезде оның әншейіндегі батылдығы күрт жоғалып, үнжырғасы мүлде түсіп кетті.

	Ызалана күңкілдеген Солли өзінің ораулы төсегіне кеп, пакетті ашты да, арасында аралар шиыршықтап бұралған қағазды алды. Оны шелектегі қоқырсықтардың үстіне тастады да, шелекті дәл бір құдайы тамақ салған табақтай алдына көтеріп, камерадан шықты.

	Ол ауланы тазалап жүрген тұтқындардың мұның қисық аяғына қарай су шашқандарын да елең қылмастан жүре берді. Қоқырсық төгілетін бактар шарбақтың арғы жағында болатын, басқа камераларды тазалағандар да қоқырсық салынған шелектерін көтеріп ашық шарбақ есіктен ары-бері сапырылысып өтуде.

	Шарбақ есіктің сол жағында, қоқырсық төгілетін бактерден қашықтау жерде үлкен ауладағы тазалық жұмыстарын сырттай бақылап қолы бостар топырлап тұр. Шарбақтар арасынан Солли изолятор корпусының тұрғындарын көрді. Әне Касба-бала, анау ғой әркімге дос болғысы кеп тұратын, аласа бойлы делқұлы, қара күйедей каторжник, әнеу бір сүмірейген неме және Гус. Оларға таяу жерде Семіз бен ауланың кезекші надзирателі және ақ адамдар секциясының надзирателі үшеуі сөйлесіп тұр.

	Солли шарбақ есікке беттеген, басын көтерген Гус оны көріп қалды. Густың бұған қалай жақын келері ақылына сыймаса да Солли оған ым қақты. Онан соң ол шарбақ есікке өткен, осы сәтте аулада болған оқиғаны көріп тұрып қалды.



	10

	Түрме мысығы тышқан ұстап, соны жерінің алдында тәлкек етіп ойнауға кіріскен.

	Сұп-сұр, кішкентай тышқанның оп-оңай жем болғысы жоқ еді, алайда жарқыраған күннің өткір сәулесі жанарын жеп, оның үстіне сояудай тырнақты мысық табанының соққысы есінен тандырып жіберген, ендігі жерде аман құтылуға еш үміті қалмаған. Кішкене аяқтарын соза түсіп қалш-қалш етіп, мынау жарқыраған кең дүниедегі өзіне қарай түйіле түскен добалдай қара мысықтың қимылын бағып қатып қалған. Кішкентай жүрегі жан-дәрмен тулайды. Тышқан сүйір тұмсығын көтеріп, құлағын тігіп тұр. Жіңішке құйрығы ыстық асфальт үстінде сүйретіліп, кішкене денесі діріл қағады.

	Кенет тышқан бір шетке қарай ұмтыла берген, бірақ мысық табаны оны самарқау ғана қағып қап, асфальт үстінен домалатып жіберді. Енді мысық жүнін күдірейтіп, құйрығын қатулы бұлғаңдатты да ұмтылып барып тырнағын жазған табанымен тышқанды тағы да салып қалды.

	Мынау қатігез ойынның сиқынан, мысықтың өзінен әлсіз мақұлыққа істеп тұрған сайқымазақ зәбірінен өздеріне рахат бір ләззат тапқандай үш надзиратель қарқылдаса күліп бақылап тұр. Шарбақтың арғы жағындағы тұтқындар да топырласып келіп, мысық пен тышқаннан көз алар емес.

	Надзирательдердің назары басқа жаққа ауғанын аңдаған Гус, олардың сырт жағын ала ақырындап шарбаққа қарай жылжыған. Ол әлдекімнің шелегінен түскен умаждалған қағаз бен апельсин қабығын теріп алып, жұрттың бәрі көретіндей етіп ұстап қоқырсықтар тасталатын бакқа қарай жүрді.

	Мысық асфальт үстіне созыла жатып, алдыңғы аяқтарын созған күйі өзінің мейірімсіз сарғыш-жасыл көзін қадап, есеңгіреген тышқанның ендігі әрекетін бақылаған. Сояудай рақымсыз тұяқтар қағып түсіруге әзір еді. Бір қарағанда мысық тыныстап жатқандай көрінгенімен, шындығында ол өз жемінің жаңа бір қимылын күтіп, бүкіл болмысымен ширығып жатқан. Жан сауғалар пана іздеген тышқан жалтақ қағып тұр. Тұмсығында қан көрінеді.

	Шарбақ есіктен шыққан Солли жайлап қоқырсық төгетін бакқа қарай оңға бұрылған. Егеулер оралған бұрама қағаз шелектің бетінде болатын. Гус құлықсыз басып Соллиға таяған. Солли бұраулы қағазды нұсқап, Гусқа көз қысты. Гус та оған көз қысқан.

	Тышқан бір сәт солға қарай ұмтылған. Мысық секіріп түсіп, табанын сілтеді, бірақ тигізе алмады, тышқан болса доп қуған ойыншыдай бұлталақтап ауланы бойлай қашты. Мысық соңынан қуып берді оны. Жұрттың бәрі солай бұрылып, қызықтап тұр.

	Солли мен Гус бакқа бір мезгілде жеткен. Солли оған:





– Ертең кешкісін. Қараңғы түскенде. Машина М. көшесінде күтіп тұрады, – деді сыбырлап.

	Гус бұрау қағазды алып, лып дегізіп қойнына салып жіберді де, бүйіріне қыса қойды. Жүрегі атша тулап, тамағы құрғап кеткен.

	«Жүйкесі құрғыр босайын депті-ау», – деген ой осып өтті. Бұрындар бүйтпеуші еді ешқашан. Ол асықпай басып изолятор корпусының көлеңкесіне қарай жүрді.

	Әкімшілік корпусына дейін жүгіріп жеткен тышқан тұйыққа тіреліп, қабырғаны бойлай қашқан, ытырыла қуып келген мысық оны табанымен қағып жіберді, күннің жарығына қарай домалап түскен тышқан кішкентай тұяқтарымен жан-дәрмен асфальтты тырмалады.

	Мысық ыршып кеп, оны алдыңғы екі аяғымен қоршап қаумалап алған. Тырп ете алмастай боп тұтқынға түскен жаралы тышқан дірдір етіп мысық деміне тұншығып сұлық жатты.

	Гус изолятор корпусына қарай зып беріп, баспалдақпен жүгіре басып көтеріліп өз камерасына енді. Жейдесінің астындағы қағазға бұрай оралған араларды алып ораулы төсегінің арасына сұғып жіберді. «Бүгін күн сенбі ғой!» – деп қуанды. Сенбі күндері надзирательдер оқыс тінтулер жасамайтын.

	Ол баспалдақпен жүгіріп түсіп, демін ішіне тартып есік көзіне тұра қалды. Онан соң жайлап қана аулаға шықты.

	Мысық екі аяғының ортасында асфальтқа жабысып жатқан тышқанға қарап қояды. Ол тағы да бауырын төсеп созыла жатқан, енді оның демі, көзі моншақша жылтыраған кішкентай мақұлықтың жан-тәсілім діріл қаққан бүйір жүнін қозғап тұрды. Тышқан бір шөкім боп бүрісіп, әлі де болса құтылып кетер оқыс бір сәтті күтіп, тынып тұр. Тұяқтары жазылған табан жотасынан бір салып қалған – тышқан үшін бұл носорогтың соққысындай еді. Шүйкедей тіршілікті ауыр соққы үзіп жіберуге шақ қалды, бірақ тышқан сонда да төзіп бақты, құртымдай жүрегі тулай түсіп, ендігі сәтте өзін борша-борша қылар сұмдықтан қалайда сытылудың ең соңғы сәтін күтіп ауыр үрейдің қыспағында тұрды.

	Осы сәтте мысық бір қателік жіберіп алған. Ол жатқан жерінен төртаяқтап тұра бергені сол еді, тышқан жып етіп оның бауырына қарай еніп кетті де, бұлғаңдаған құйрығын жанап өте берді. Гүр еткен зор дүмпу құлағын жарып жібере жаздаған – бұл қарап тұрған жұрттың күлкісі еді.

	Мысық қайрыла бұрылғанша кеш қалған, тышқан бауырын жазып аула ішімен заулай жөнелген. Жарқыраған алып бір нәрсе (бұл надзирательдің етігі болатын) кенет тышқанның жолын бөгеген, ол енді шетке қарай жалт беріп ең соңғы күш-қуатын жиып көлеңкеге қарай ұмтылды.

	Мысық оны қуып жеткен болатын, бірақ ол тағы да жалт бұрылып, сығырайған көзінің қиығымен бұлыңғыр ноқатты – су ағатын қуысты шолып қалды. Бес бірдей қанжар тұяқ жотасына енді сарт етіп тиеді-ау деген сәтте, тышқан тағы да бұлт беріп шығып, дәл су ағардың аузына жеткен.

	Тұяқтары жазылған табан тағы да тап берген, нәзік құйрықты осып түсті, бірақ тышқан су ағар қуысқа тығылып үлгірген еді, дағдарып қалған мысық, енді қараңғы қуыстың аузына мөлие қарап, тышқанның қайта шығуын шыдамдылықпен тосу үшін шоқия отырған, жұрт оған ду күлді.

	Ал су ағар қуыстың ішінде өзіне кәнігі қоңыр салқын қараңғылықта әлгінде ғана өлім тырнағынан сытылып шыққан тышқан солығын басып жатты.



	11

	Сағат екі жарымда кешкі тамақ – джем жаққан бір жапырақ нан мен бір кружка ащы кофе таратылып беріліп, тұтқындар камераларына қамалған.

	Бос күндеріңнің көбіне көңілсіз өткендей боп көрінетіні қандай күлкілі еді, деп ойлады Джордж Адамс. Апта бойы жұмыс істейсің, алдағы сенбі мен жексенбі күндері дұрыстап бір дем алсам деп армандайсың. Ал сенбі күні кенет жұмысқа барсам деген бір аңсар пайда болады. Әрине, егерде ол күні сенің жиналысың жоқ болса, немесе қаржы жинау үшін сенбілік билер ұйымдастыруға қатынаспасаң, яки кештете көше бойлап ұрлана жүріп почта жәшіктеріне листовкалар тастамайтын болсаң.

	Ал түрмеде бар күнің бірдей көңілсіз. Ең аяғы еденге түскен күн сәулесінің ақырындап жылжығаны да қызық оқиғаға айналады екен. Қуыстан шыққан тарақанның өзі қаншама қызық ермек десеңші. Бұзылған краннан судың тамшылағаны да музыка әуезі сияқты естіледі.

	Ал мысық пен тышқанның ойыны ше? Бұл жерде кинодан кем болған жоқ. Көрушілерді үлкен бір кызыққа батырды ғой. «Және бар ықыласың тышқан жақта болды», – деп ойлады Джордж Адамс. Әлсіздер ылғи да жапа шегеді. Сені сол тышқан құсатып ұрыпсоғады, зәбірлейді, ал сен болсаң тырнақтар мен азулардан бұлтақтап қашуға, бас сауғалап құтылып кетуге мәжбүрсің. Ең соңында тышқан рақымсыз тырнақтан аман құтылып кеткенде, бұл мәз боп қуанып қалды. Иә, сенің ықыласың ылғи да әлсіз, қорғансыз, өмір бойы тек қашып-пысып, жан сауғалаумен күні өтетін кішкентай мақұлықтар жағында болады ғой.

	Бәлкім, әлгі тышқан басынан кешірген қатерлі азаптан мүлде жарым ес боп та қалған шығар. Өмір де кейде адамды осындай қорқынышпен есеңгіретіп жібереді де, ол ауыр қылмыстар жасай бастайды. Мына Касба-бала сияқты. Егер ол сөйлесе, іштегі шерін тарқатса мұнша ішқұсалық болмас та еді. Бірақ ол есеңгіреп кеткен. Өмір бойы айқас алаңында жұдырық астында тұрып, енді айықпастай боп есеңгіреген. Не дегенмен ол адам өлтірді ғой, солай ма? Ал жүрегінің түкпірінде ешкімді өлтіргісі келмеген де шығар. Бірақ есеңгірегендіктен пышақ жұмсаған. Және бұл иттің баласы неге ылғи үнсіз отырады? Ішқұсалықтан жарылып өле жаздайсың, оның үстіне мынадай екі сөздің басын құрап айтпайтын, есеңгіреген баламен жеке отырып көр. Миссис Айзекстен күнде газет жіберіп тұруын өтінуім керек еді. Сот күткендерге газет алып тұруға рұқсат етіледі ғой. Ендігі келгенінде айтып жіберермін-ау.

	Касба-бала дүйсенбіні күткен. Дүйсенбі күні оны тағы да Жоғарғы сотқа апарады да, өлім жазасына кеседі. Бұған ол ешқандай шек келтірген жоқ. Анық біледі. Басқадай бөгде ойлар ойлауға дағдыланбаған ол, кез келген пікірді мейлі дұрыс, мейлі бұрыс болсын, со айтылған күйінде қабылдайтын, және көкірегінде альбомға жапсырылған суреттей боп берік орнап қалатын.

	Ол небәрі он тоғызда ғана болатын, көкірегінде жатталып қалған суреттер – тек мерездікті ғана сипаттайтын былғанышты, арзанқол, лас суреттер еді. Оның барлығы да біресе басынан бастап аяғына дейін, біресе соңғы бетінен керісінше басына қарай аударыстырып қарай беретін порнографиялық суреттер сияқты сөлекет көріністерге толы альбом тәрізді болатын. Егер қажет етсе өзі қалаған бір бетке тоқтап, ұнатқан суретті қызықтай қарап отыратын да, онан әрі келесі бетті ашатын немесе альбомын мүлде жауып қоя салатын.

	Ол өзінің есінде сақталған лас беттер жайлы тіс жарып ештеңе айтпайтын, тек кей кездерде жекелеген көріністер абайсызда бүгерленіп, не қайрылып қалған парақша оның көз алдына өздігінен кеп ашылып түсетін де әрі қарай альбомды амалсыз парақтап кететін.

	Және ол суреттер, көріністер оны азапқа салып, сыздауықтай немесе ауырған тістей сыздайтын. Бірақ ондай сәті өте сирек еді, өйткені сол лас көріністердің өзінде де мұны тебірендірер құпиялар болатын, сондықтан оларды ешкімге білдірмей, жария етпей өз ішіне сақтайтын.

	Міне, бір бет тағы да бүгерленіпті, оның мазасын кетіре бастады. Дарға асылатыны да оның жанын мұнша мазаламайтын сияқты. Бәлкім бұл туралы қасындағы көршісіне айтқаны дұрыс болар ма еді, деген ой келді Касба-балаға. Өзі тамшының тырсылына құлақ түрді. Жаман адам емес, деді ықылассыз мойындап: тамағын бөлісіп ішеді, сигарет бергенде де еш күңкілдемейді. Делқұлы адам әрине, бірақ жаман адам емес.

	Гус жексенбі күннің кешін күтті. Тағаты таусыла күтті және сол тағатсыздығына өзі де таңданды. Оның өзіне деген сенімін түрме жұқартқан сияқты, сондықтан бұрындар ұрлық кәсібінің ең қатерлі минуттарында ешқашан осалдық білдіріп, босаңсып көрмеген жүйкесін берік ұстау үшін бар күшін салып тістеніп отырды. Талай тас қабырғаларға, су ағар шірік трубаларға өрмелегенде де ол мұндай қатер азабын басынан кешпеп еді.

	Егер қашу жоспарын жолдастарына айтар болса, көңілі жай тауып, жеңілдер ме еді, деген де ой келді. Бірақ алда әлі бір кеш және ертеңгі тұтас бір күн бар, сондықтан олардың байқаусыз бірдеңе деп сыр шашып қоюлары, немесе тіпті надзирательдерге айтуы да мүмкін. Жоқ, Морганнан қорықпайды – ол сенімді жігіт. Копп қауіпті. Үрейінің ұшқаны сонша, бастықтардан кешірім алу үшін бүкіл жоспарды ашып салуы мүмкін.

	Өзінің жамылғышының үстінде жатқан Гус, қасынып қойып, уақыттың тез етуін тіледі. Достарының қашуды жексенбі күнге белгілегені дұрыс болған. Жексенбі күні күзететін надзирательдер аз болады. Сырттағы бұзылған краннан су үздіксіз тамшылап тұр.

	– Неғып үндемей қалдындар? – деген Гус қабағын шытып. Арқасын қабырғаға сүйеп отырған Морган:

	– Бұл иттер неге кино көрсетпейді екен! – деді, онан соң бұған күле қарады: – Осы сен әлденеге ширығып жүрсің, Гус.

	– Мен бе? Оны қайдан шығардың?

	– Сен қалай ойлайсың, әлгі ақ адамға шабуылдағанымыз үшін бір жыл аламыз ба? Әлде екі жыл ма?

	– Әй, соған да бас қатырып, қойшы әрі, – деді Гус, өзі іштей жымың етіп, жегідей жеген тағатсыздықты сырып тастап, қайтадан нық сенімге бекінді. Қосалқы мерзімді өзінің отырмайтынын біледі!

	Ол жексұрынның өзі тіленіп тұрды ғой, – деді Морган ойлы күйде. – Ит-ай, десеңші! Өзін күрекпен жайрату керек еді!

	Копп оған қарап үрейлене:

	– Онда бізге кісі өлімін таңар еді, – деген.

	– Бәрібір, әйтеуір, түбі бір өлесің ғой, – деп, қасынған Морган, бит ұстап алды да, тырнағымен сығып тастады. Бит сынған қу бұтадай шырт еткен. – Жетісерсің! Бұл оңбағандар, осында битті әкелетін сендер, дейді бізге ылғи. Дәл бір мұнда ондай нәрсе болмағандай! Осы туралы мен мынадай бір анекдот естідім. Даниил деген пайғамбар болған екен, соны Египеттің бе, әлде Вавилонның ба, әйтеуір біреуінің патшасы арыстандармен бірге үңгірге тықпақ болады. Ақыры тығады да. Даниил әлгі арада түні бойы отырады, бірақ арыстандар оған тимейді. Ертеңгісін патша не болғанын көруге келсе: Даниил со күйі есен-аман отыр, арыстандар тиіспеген.

	«Қайырлы таң, Даниил, – дейді патша, – Қалай ұйықтадың?» «Жаман емес, патша, – деп жауап қайырады Даниил, – тек мына арыстандар маза бермеді». Сонда патша оған: «Мен, әрине, қысылып тұрмын, Даниил, алайда бұларды мұнда алып кірген өзіңсің ғой!» – депті.

	Морган тотыға жарқ еткен алтын тістерін көрсете аузын кең ашып қарқылдаған, Гус та күлді.

	– Дұрыс айтылған, жақсы анекдот екен, Морг, – деді ол.



	12

	Сыртта дымқыл самал ескен, кешке қарай оңтүстік-шығыстан күшті жел соғатыны анық еді. Еден мен камераның сұрғылт қабырғасына күн сәулесі әдеттегі торлама әшекейін түсіріп тұр, камераның қабырғасында бұрынғы тұрғындар жазып қалдырып кеткен өсиет сөздер, жолдаулар мен ескертулер баттиып көрінеді:

	«Пайк тыңшы», «Тәңірі бізге әмір береді, ал баскесер өлім егеді», «Мұнда сайыпқыран жігіттер отырды», «Қош бол, Молли, мен сені еш уақытта ұмытпаймын».

	Бұзылған кран өзінің сыртылынан танған жоқ. Діндар әнші бұл күні жаңа жылдық гимндерді айтуға кірісті, ертеңгі тамақтан кейін есікті жапқан кезде, ол «Табын жайған бақташылардың» орта тұсына жеткен еді. Оған тоқтат деп ешкім тыйым салған жоқ. Сірә, жексенбі күндері діни өлеңдер айтуға рұқсат етілетін болса керек. Бұларға үстіңгі беті резеңке құсап қалған суық ботқа берілген.

	– Кешегі ботқа, – деп күңкілдеді Касба-бала. – Бұл иттер жексенбі күні жылытып береміз деп әлекке түсе қоймас!

	Изолятор корпусында тамақты камераларға әкеп берген еді.

	– Біздің әлі де аздаған компотымыз бар ғой, – деген оған Джордж Адамс, бірақ бала жігіт тоңторыс күйде ботқаны аузына толтырып таусай берді.

	– Менің пәтерімнің қожайын әйелі жексенбілік сәлем-сауқат әкеледі, – деді Джордж Адамс сөзін жалғастырып. – Әлі бабымен отырып түстенетін боламыз. Саған ешкім келмеуші ме еді?

	Касба-бала оған қарап қойды да, онан соң басын шайқап, қайтадан мескейдегі ботқасына қадалды. Бүгінгі күн, онан соң – ертеңгі күн, деп ойлады ол. Бүгін жексенбі, онан соң – ертең болады. Әрбір секунд, бұзылған краннан аққан әрбір тамшы, желдің ішін тартып үрлеген әрбір лебі бұлтартпас сәтті жақындата түсуде. Бірақ ол бұл ойды, саусағына жабысқан ботқаның түйірінше сілкіп жіберді.

	Бұлар баспалдақпен надзирательдің көтеріліп келе жатқанын естіді. Төменде алдын ала қамау секциясының тұтқындары ауланы сыпырып тазалап, шелектен шалпылдата су шашып, өзара сөйлесіп жүр. Надзиратель көрші камераның, онан соң бұлардың есіктерін ашып:

	– Тазалық жүргізіңдер! Бол, тез! – деп айқайлады. Ол есіктерді ашық қалдырды да, бұлардың шығуын күтпестен төмен түсіп кетті.

	Джордж Адамс пен Касба-бала параша мен бачокты алып камерадан шыққан. Коридорда бұлар көршілерімен ұшырасты, бетінде тыртығы бар каторжник Джордж Адамсқа күлімсірей қарап:

	– Қайырлы таң, достым! – деді.

	– Қайырлы таң.

	– Мұнымды әдепсіздік дей көрмеңіз, мистер, – деген тыртығы бар адам сыбырлап. – Сізден тағы бір сигарет табылмас па екен?

	– Әрине, табылады, – деді Джордж Адамс езу тартып, өзі бос қолымен қалтасынан темекі қорабын алып, каторжникке ұсынды. Анау үңіле қарап төрт сигарет суырып алды да зып беріп камерасына кетті. Бір секундтан кейін ол қайта шығып, Адамсқа көзін қысты да көңілді үнмен:

	– Жексенбі! Бүгін жексенбі ғой, достым, – деді.

	Аула ішінде каторжниктер парашаларын канализация шахтасына төңкеріп босатты. Шүберек сыпырғы бетон бетінде сырылдап, әлдекім:

	– Шетке шығыңдар! Шетке! – деп айқайлады.

	Ішкі аулада надзиратель тырнағының астын сіріңке шырпысының сынығымен тазалап тұр екен.

	Джордж Адамс бачокке су құйып алу үшін изолятор корпусының бірінші этажындағы кранға келді. Онда жалпақ бет қара каторжник тұр еді. Ол дос көңілмен көз қысып, үлкен алтын тісін көрсетіп езу тартты.

	– Хал қалай, достым?

	– Жақсы.

	– Сен неғып мына жаққа түстің?

	– Семізге қарсыласып едім.

	– Иә! – деді жалпақ бет қара өз бачогін су астынан көтеріп алып жатып. – Ақ адамдар өздеріне қарсылық білдіргенді ұнатпайды!

	– Ол ауыр бачокты еңкейтіп, қос қолдап күшене көтерді: – Әсте ұнатпайды-ау!

	Ол баспалдақпен көтеріле бастаған, сап-сары жалаң табаны баспалдақтарға салмақпен қатты тырпылдайды. Джордж Адамс жуынып алғаннан кейін ғана бачогін толтырды.

	Касба-бала камераны сыпырып жүрген, Джордж Адамс бачокты әкеп, ағаш тақыттың үстіне орналастырған соң, бір парақ қағаз тауып алып, еденге әкеп қалақ сияқты етіп жайды да:

	– Мен төгіп келейін. Деміңді ал, достым, – деді.

	– Сіз бұған міндетті емессіз ғой! – деген бала жігіт қуыстанып.

	– Жә, сен бәлденбеші, әрі! – деді Джордж Адамс күліп. – Отыр, темекі тарт.

	Ол Балақайға сигарет ұсынды да, өзі қоқыстарды қағазға орап, камерадан шықты.

	Баспалдақтан түсіп келе жатып ол:

	«Бұл баланың ойынша оған бірде-бір адам тегіннен-тегін жақсылық жасамауы тиіс сияқты. Бірде-бір адам. Мұндай адамға сенімі жоқ жанды бірінші кездестіруім», – деп ойлады. Осы тұста ол баланы өлім жазасы күтіп тұрғанын есіне алған: «Бәлкім, бәрі сонан шығар. Өлер адамға құрмет білдіру! Өлімге кесілгенге берілер ең соңғы сигарет!» – деген аса көңілсіз ойлар оралды.

	Джордж Адамс аулаға шыққан, қарсы алдынан жел екпіндей соғып, үстіндегі киімдерін жұлқылады. Ол қолындағы ораулы қағазды шарбақ түбіндегі қоқсықтар төгілетін бакқа әкеп тастаған.

	Біреу бұған шарбақ арасынан дауыстады:

	– Әй, профессор! Көріспегенімізге көп болды-ау!

	Джордж Адамс жалт бұрылғанда, өзіне күле қарап тұрған Юсуф Түрікті көрді.

	– Юсси, иттің баласы! Ал қалайсың? – деп сыбырлаған ол таңдана да қуана.

	– Жаман емеспін, – деді Юсуф, – Мені ауруханаға ала жаздап қалды ғой.

	– Иә, сонымен не дейді?

	– Ештеңе емес. Рентген суретіне түсірді, жағатын май берді.

	Ертең тағы да барамын.

	– Мен сені керемет сағындым! – деді Джордж Адамс көңілді үнмен. – Ал анау жағдай қалай боп жатыр?

	– Біраз тіміскіледі, сұрақтар алды. Біреу-міреу шиін шығарғанға дейін қыса түсетін болар. Әй, қойшы соларды!

	– Жо, дегенмен де Қасапшыны өлтірген кім екен? – деп сұрады Джордж Адамс.

	– Білмеймін, достым. Өз достарының біреуі. – Юсуф Түрік иығын қозғап қойды. – Мен ауруханадан келсем, сені изоляторға тығып тастады дейді.

	– Иә, Семіз маған дегенде қадалды ғой.

	– Сұм неме! Ал, босап шықсаң кездесеміз ғой.

	– Әрине, Юсси!

	– Әзірше, достым.

	Джордж Адамс тағы да бірдеңе айтпақ еді, бірақ осы мезетте надзирательдер:

	– Сапқа тұрыңдар! Сапқа! Бас киімдеріңді шешіңдер! – деп айқайлаған.

	Сондықтан ол Түрікке тек көзін қысты да, оның ақсаңдай басып тұтқындар сапына қарай кеткеніне мойнын бұрып қараған бойда өзі де жүріп кетті.

	Үш каторжник пен Касба-бала изолятор корпусының алдында сап түзеп тұр екен, Джордж Адамс та кеп солардың қатарына тұрды. Әкімшілік корпусының есігі ашылып, одан священник шыққан. Дәл бір құпия қағаздар салынған папкіні ұстағандай, қара мұқабалы үлкен Библияны қолтығына мықтап қысып ұстап апты. Бұл өзі бет-аузы кәртең тартып қатпарланған аласа бойлы, ебедейсіз адам екен. Арасынан қып-қызыл боп құйқасы көрініп тұрған сирек бурыл шашын бұзау жалағандай етіп жабыстыра тарағаны сонша, ұйтқыған жел де қозғай алатын емес. Қушиған кеудесі, салбыраған қарыны, жұп-жуан белі мен қып-қысқа аяқтары оны төңкеріліп қалған зырылдауық ойыншыққа ұқсатып тұр. Алайда ұзын қара сюртук, қара шалбар және жылтырата тазалаған қара ботинкасымен ол бүкіл түрме бірауыздан бұған таққан – Туз Пик деген айдарлы атына әбден лайық еді.

	Ол өзінің алдынан шарбақ есікті ашқан надзирательге басын изеді де, бетон еденнің үстіне қатар-қатар жайғаса отырған тұтқындарға қарай допша домалана жөнелді. Түрме старостасы оның алдына нотаға қоюға арналған пюпитр тәрізді темірді әкеп қойды да, оның қасына еденге бойра төсеніш жайды. Священник төсеніштің үстіне шығып тұрып, арасына қара зат қыстырып белгілеп қойған тұсынан үлкен Библияны ашты. Дәл қазіргі сәтте оны ораторияны дирижерлік етуге әзірленген хор дирижері сияқты деуге болатып.

	Алайда ол дирижерлік еткен жоқ, басын иіп (тұтқындар да оның үлгісімен осылай етулері тиіс еді), намазды күбірлей жөнелді. Оның аузынан шыққан күбірді жел бір шетке қарай қағып әкетіп тұрғандықтан, ешкім ештеңе ести алған жоқ. Ең соңында священник дауысын көтерді:

	– Әумиін! – деді де, онан соң: – «Күңіреніп дауыс шыққанда», – деді.

	Намаздың бітуін меңірейе күтіп отырған тұтқындар ән салуға құлшынып кірісті. Бірқалыпты сүреңсіздігі мезі қылған түрме тіршілігінде, жексенбі күнгі құдайға құлшылық әжептәуір желпініс еді, сондықтан тұтқындар күні бойы ән айтуға әзір, тек ән мен әннің арасында оқылатын құрандар мен уағыздар қысқа қайырылып отырса болғаны. Священник атаған псаломды олар бар ынталарымен екпіндете бастаған, дауыстары үлкен бір арнамен шықты, ал священник болса сұқ саусағын ән екпініне қарай сілтеп қойып тұр. Әнді жұрттың бәрінен де гөрі жандарын сала, емірене күлімдеп отырып айтқан Қасапшының достары еді.

	Псалом айтылып болған соң, священник көзілдірігін алып киді де, белгіленіп қойған бетке үңіле түсіп, дағдылы мақам үнмен оқи жөнелді: «...Таңғы азаннан тез жиналғаи мүфтилер мен имамдар және кітап аударыстыратындар және бүкіл ұлығатты ілімдарлар кеңес құрыпты, сөйтіп Исаны байлап, алып барып Пилатқа береді...» Тыңдаушыларуағыздыңжелжеткізгенүзінділерінеқұлшылықпен ден қойып, өсиет сарнаған дауыстың тыншуын шыдамдылықпен күтуде. Уағызшының өз басын, әрбір жексенбі сайын осынау жұрттың жүрегін жібітіп, оң жолға салу міндеті қанаттандырып отыра ма, немесе әрбір жексенбіде ертеңгісін осында келуді оған бастығы бұйырды ма, ол арасын айту қиын. Бірақ қалай болған күнде де тұтқындар зеріккен кейіпте отырады, ел кезген уағызшының түйсіксіз мылжыңдарын әдеп үшін ғана тыңдауға бел буып, енді соның аяқталуын аса ықлассыз төзіммен күтеді.

	Уағыздан кейін тыңдаушылар со әуелгідей ынтамен «Патшалық шаһар Давидоводаны» айтып шықты, онан соң Тормоз Питерсон алға шығып, баастан қамаудағылардың ең сүйікті псаломы:

	«Күңіреніп дауыс шыққанданы» тағы бір рет айтуларына рұқсат етуін өтінген.

	Бұлар айтып болмастан жатып ас үй жақтан мескейлер тізілген подностарды көтеріп даяшылар командасы да жеткен еді, атбұршақ пен күріштің үстіне бір жапырақтан ет салыныпты.

	Надзиратель қол сағатына қарап қойды да, Библиясын жапқан священникке көз тастады. Священник жымиып, надзирательге басын изеді де, аркаға қарай домалана жөнелді, ал тамақ алу кезегіне тұра қалған тұтқындар, тағы бір псаломды күңіренте бастаған.



	13

	Морган бұл оқыс хабарға селк ете түсті. Бір сәтке оның астыңғы иегі, топсасы босаған қақпақтай, таңырқай салбыраған, бірақ есін де лезде жиды да:

	– Қашан? – деп сұрады.

	Копп қорыққаннан тілі кекештеніп күрмеліп, ыңыранып кетті:

	– С-с-сен ж-ж-жынданған ш-шығарсың!

	– Қайталап айта аламын, – деді Гус, өз сөзінің бұларға аса қатты әсер еткеніне риза болып. – Бүгін кешкісін біз бұл арадан тайып тұрамыз.

	Густың әзілсіз шын сөйлеп отырғанын Морган бірінші ұққан, енді саябыр үнмен:

	– Қайтып? – деп сұрады.

	– Сен келісесің ғой, Морг? – деп сұраған Гус, оның көмірдей қара кескініне тік қарап.

	Морган иығын қиқаң еткізді.

	– Тәуекел етуге неге болмасын. Егер құтылып кетсек – жолымыздың болғаны, кең дүниеге шығамыз. Қолға түссек осында қайтып әкеп тығады. Тағы біраз қосар, солай ма? – деп ол Гусқа қарады. – Тек, қайтып шығамыз, соны айтшы?

	– Олар бізді бәрібір ұстап алады, – деді есі шыққан Копп сөзге килігіп, – Ұстап алады. Жоқ, бұл істерің маған ұнамайды-ау. Қолға түсіп қаламыз ғой.

	– Жапшы аузыңды! – деді Морган оған зекіп. Гус Қоппқа ызалы кескінмен түйіле қарады:

	– Былай, достым. Сен бізбен бірге қашатын боласың, білдің бе? Егер мұнда қалсаң, олар сенен, бәрін көріп тұрып неге хабар бермедің, деп сұрайды әлі. Және сол қылмысың үшін ғана көкеңді танытады. Сондықтан жақсылықпен онан да өзің келіс, – деп сөзінің соңын доңайбат білдіре аяқтады.

	– Менің қашқым келмейді, – деп күңкілдеді Копп, дауысы дірілдеп, жыламсырай шықты. – Менің қашқым келмейді.

	– Ал онда не істегің келеді? – деп сұрады Гус ызаланып. – Біз іске кіріскен кезде надзирательді шақырмақсың ба?

	Копп оған торға түскен тағыдай мөлие қараған. Бірақ тыртық жарғышақ кескіннен ешбір көңілге медеу болар нышан білінбеді. Тыста, түрме ішін кеулей соққан жел сәт сайын нығая түсуде. Копп көзін тайдырып әкетті де, қырылдаған үнмен:

	– Олар бізді ұстап алады ғой, – деді.

	– Жә, бұл да қашады бізбен бірге! – деп сөзге Морган араласты. – Дер кезінде қашатын болады. – Ол алтын тісін сыртылдатып қойды.

	– Ал, бұл арадан қалай шығамыз, Гус?

	– Менің араларым бар. Надзиратель тексеру жасап кетісімен аралауға кірісеміз.

	– Араларым бар дейсің бе? Оны қайдан таптың?

	– Қайдан тапқанды неғыласың, – деді Гус оған. – Қолда бар ғой, болды. Күн кешкіргенге дейін анау торкөз бен бір білікті аралап үлгіреміз. Шығып кетуіміз үшін сол да жарайды ғой. Терезеден төбеге шығамыз. Ол қиын емес. Торкөз бен білікті түнгі кезекші ауысқанға дейін іліндіріп қоямыз, ұқтың ба? Камераға кіріп жатқан ол жоқ, ал тесіктен ештеңені байқай қоймайды. Сөйтіп ол кетісімен біз де жым-жылас тайып тұрамыз. Ол екінші қайтып келгенге дейін ұзап кетпейміз бе.

	Морган ақырын ғана күліп қойды.

	– Гус, – деген ол еміреніп. – Гус, сен неткен пысық жігіт едің, а! Аралар дейсің, ә! Демек, сенде кішкентай аралар бар ғой? Әй, пысықсың-ау, кереметтей! Кереметсің!

	Ол елти сүйсініп өзінің жалаңаш балтырын шапалақтап қойды.

	Копп болса бұрышта есеңгіреген халде отыр. Өзінің астыңғы ернін сипалай береді, онан тершіген алақандарын үйкелей бастады. Ақыры қорқынышты үнмен:

	– Олар қуатын болса атады ғой! Бізді соңымыздан атады ғой! – деген.

	– Жап аузыңды, шірік неме! – деп ақырып қалды Гус. – Сеніңше, сонда біз сен итке бола қашпай қалуымыз керек дейсің бе?

	– Ол бұрышта үрейі ұшып отырған адамға түтіп жіберердей долыра қадалды: – Бері қарашы, әй! Егер сен бізге қосылып надзирательге жармаспағаныңда ғой, қазір бұл арада отырмаған болар ең, рас па? Біз сені бізге қосыл деп шақырдық па, сонда? Біз әлгі ақ адамға тап бергенімізде, өзің жарбаңдап кеп қосыла кеттің. Ал ендігі жерде кейін шегінер жайың қалған жоқ, ұқтың ба? – Ол кенет мырс етіп күліп қойды, – Бәрі де рет-ретімен сәтті боп келе жатыр ғой.

	Надзирательді бірер қойып қалғанымыз үшін осында түстік. Бәрі де ойдағыдай.

	Морган оған қарап, қабағын шытынған.

	– Демек, сен мені әлгі надзирательге айдап салғанда, бізге жаңадан айып тағып, осында жіберсін деген оймен азғырған екенсің ғой, солай ма? – деп сұрады. – Сонан соң достарың саған мұнда аралар жеткізіп берді, солай ма?

	– Әрине, солай, – деді Гус жымиып. Өзі көңілі көншігендей алақандарын ысқылап қойды.

	– Сайтан алғыр-ау! – деген Морган. – Ең болмаса ескертсең болмайтын ба еді! Неге шыныңды айтпадың?

	– Міне, енді бәрін алдыңа жайып сап отырмын ғой, – деді ақырын күле сөйлеген Гус.

	– Біздің аралағанымызды олар естіп қояды ғой! – деп айқайлап жіберген кенет Копп, қашу деген пәледен бас тартатын себеп тапқанына қуанып.

	– Өй, боқмұрын! – деген Гус оны табалап. – Біз екінші этаждамыз, және ән салатын боламыз. Олар тек біздің әнімізді ғана еститін болады. Діни әндерді айтуға тыйым салынбайды, білдің бе?

	– Бүгін жексенбі ғой! – деп мәз болды Морган. – Ал ақ адамдар жексенбі күні діни әндер айтқанды ұнатады. – Ол Гусқа көзін қысып қойып, «Исаның зәу-затын» ақырындап айта бастады.

	Гус қарқылдай күліп, Морганды иығынан қағып қойды. Енді тексеруді күту керек. Тыстан мызғымас тас қабырғаға кеп соғылған желдің ызыңдап ысқырғаны, сыбдыры естіліп тұрды.



	14

	Миссис Айзекс түсте Джордж Адамсқа мейрам тағамдарын жіберген екен: үйде пісірілген, арасына ет салынған жарты бәліш, пісірілген овощтар, макарондар, сыр және ортасынан тілінген қиярлар – осының бәрін бәтестей ақ қағазға орапты. Джордж Адамс мұның бәрін теңдей етіп екіге бөлді де, Касба-бала екеуі түстікпен қоса жіберілген жемістерден өзгесін тегіс жеп алды. Тамақтың артынан қағаз пакетке құйылған сүттен ішті. Ал түрменің түскі тамағын со күйі қозғаусыз қалдырды. Касба-бала өзінің он тоғыз жас ғұмырының ішінде өстіп рахаттанып небәрі он шақты рет қана тамақ ішкен болармын деп шын сырын айтты.

	Тойып алған соң екеуі жамылғыштарының үстіне керіле жатқан – салтанатты қонақасыдан кейінгі рим патрицийлары сияқтымызау, деп ойлады Джордж Адамс. Оның ұйқысы кеп маужырай бастаған, дәл осы сәтте Касба-бала кенет өзін ширықтырған мерзімнің толғағы жеткенін сезді...

	Өлім жазасына кесілген адамға үкім орындалардың алдында дәмді тамақ беріледі. Ал бұл болса өзін өлім жазасына кесілген адам деп есептеді.

	Тоспаны су орған кезде, дүмпулі тасқын орылған тұсқа қарай лап береді. Әдетте ішімдікке үйір емес адам іше қалса тез мас болып, жеңілтек боп кетеді, әдетте көп сөйлемейтін тұйық мінезді жан бір сөйлеп кетсе тоқтауы қиын. Кейбір адамдар ішіндегі құпиясын азаптаған кезде ақтарады, кейбіреу сандырақтап жатқан кезінде айтады, ал енді біреулер көп ұзамай өлетінін білген кезде ғана сыр шашады.

	Тыстағы жел еліре соғып, біртіндеп қан қызыл ымырт шапағы орнай бастаған. Көрші камерадағы үш каторжник бағанадан бері жақтары сенбестен, жел шуылын бастырмалап, шіркеу әндерін үсті-үстіне айқайлап айта түсуде. Бұлардың әндеткендеріне бірнеше сағат болды.

	– Неткен құлшылық десеңші! – деп Джордж Адамс есінеп қойды.

	– Жоқтау айтқаннан әрмен, – деді бала жігіт күбірлеп, өзі бас бармағының тырнағын тістелеуге кірісті.

	– Өлімді сөз ету жаман ырым, жолың болмайды дейді.

	– Жалған ырым деңіз! – деп Касба-бала тістерін шықырлатты. – Өмірімде менің жолымның болған кезі бар ма екен десеңізші?

	– Жә, қойшы! – деді Джордж Адамс, – Әлі қалай боп шығарын қайдан білесің. Темекі тартасың ба? Өз басыңдағы қайғыңды дабырайтып көрсетудің қажеті қанша?

	Ол сіріңке шағып, әуелі бала жігіттің шылымын, онан өз шылымын тұтатты.

	– Әрине, сіз дарға асылмайсыз, мистер! – деп қойды Касба-бала, түтінді будақтата шығарып. – Жо, мен одан қорықпаймын. Иә, мистер, мен өлімнен қорықпаймын!

	– Бәлкім, қорқудың еш қажеті де жоқ шығар, – деген Джордж Адамс өзінің оған деген аяушылығын сездіргісі келмей. – Бәлкім, сені бірнеше жылға соттар да, сонымен тынар.

	– Жоқ, – деді бала жігіт. – Олар мені дәл әкемді асқандай дарға асады әлі. – Ол түнере қалды. – Дәл әкемді асқан тәрізді.

	Көрші камерадағылар псаломды күңіренте берді, бұрынғыша.

	– Бері қараңызшы, – деді Касба-бала шынтақтай көтеріліп. – Менің әкемді, шешемді өлтіргені үшін дарға асты.

	Джордж Адамс бала жігітке, оны дәл осы қазір бірінші рет көргендей, қасірет пен қатыгездікті қатар көргендей есі шыға қарап қалған.

	«Осынша қасіретті көкірегіне жасыра жүріп, қайдан ғана сөзшең болсын!» – деп ойлады ол.

	– Сенің әкең шешеңді өлтірді ме? Оны сол үшін дарға асты ма? – деген міңгірлеп, мұздай жанардың қадала қарағанынан қысыла қаймығып.

	– Оны сол үшін дарға асты, – деді Касба-бала, бұзылған еріндері жымиған сияқты боп қисайды. – Ал менің оны құтқарып қалуыма болатын еді. Міне, гәп қайда!

	– Мүмкін бұл туралы айтпай-ақ қоярсың... – деген Джордж Адамс. Касба-бала оның сөздерін елең де қылған жоқ.

	– Тыңдаңызшы, мистер, – деді ол әңгімесін жалғастырып. – Полиция келген кезде бәрі де ап-айқын... суретке басқандай анық еді, білдіңіз бе? Біздің астымызда тұратын әйел, үйінің төбесінен сызаттанып қан білінгенін көреді. Бұл біздің үйден аққан қан еді, түсіндіңіз бе? Әйел дереу шалын оятады да, шалы полиция шақырады...

	Есікті бұзып, полицейлер ішке кіргенде көргендері мынадай сурет еді: қабырғалары қотырланып, терезесі сынған, арзан виски иісі қолқаны үзген, кір-кір төсек-орын шашылған аса жүдеу шағын бөлменің қақ ортасында жайрап түскен әйел жатыр. Қыл тамақтан сұғылған кәдімгі жай пышақ қадалған күйі суырылмай қалған. Бірден жан тәсілім етті ме, әлде қансырап барып өлді ме, кім білсін, әйтеуір шылқыған қанның ортасында батып жатыр.

	Қасында орындықта, ес-түсінен айрылған өлердей мас, еркек отыр. Басы мен бір қолын столға салған, бір қолы еденге тиіп салбырап қалған. Сақалы алынбаған ісік беті қатты қорылдан дірдір етеді. Босаған бөтелкенің бірі стол үстінде тұр да, бірі еденде домалап қалған. Бұрышта, лақтырып тастаған ескі қуыршақтай боп бүктетіліп, қимыл-қозғалыссыз ап-арық бала жатыр.

	Бала тірі еді, бірақ аяусыз соққыдан шекесі жарылған, бір қолы сынған, өнебойы, бет-аузы көкала қойдай жара мен ісік болатын. Оның үстіне үнемі титықтатқан аштықтан әбден жүдеген, өкпесі аурулы еді. Сондай-ақ аштық зардабынан мезгілінен бұрын қартайған әйелдің де өлерінің алдында итше текпіленіп таяқ жегенін аңғару қиын емес еді – екі көзі де жұмыла іскен, көйлегі пәре-пәре боп жыртылған.

	Полицейлер не болғанын бірден түсінді. Мынау еркек үйіне мас боп оралған, және екі бөтелке арзан виски ала кеп, соларын да ішкен. Онан соң әйелді тепкілеп сабай бастаған, ал әйел бас сауғалап құтылмақ болған кезде, ері қолына іліккен пышақпен оны қыл тамақтан бір қойған. Төбелес үстінде ме, әлде одан бұрын ба, ол мына баланы да тепкілеп-тепкілеп, есінен танған кезінде бұрышқа қарай лақтырып тастаған. Сөйтіп өзі со түк білмеген мас күйінде орындық үстіне сылқ етіп отыра кетіп, қорылға басқан.

	– Сот үшін осының өзі жеткілікті еді, – деді Касба-бала. – Еш бұлтартпайтын қылмыс деп қарады олар.

	Көрші камерадағы каторжниктер псаломды әлі де соза түскен.

	– Әрине, солай болғаны хақ қой, – деген Джордж Адамс аяушылық білдіріп. – Және көрді дейтін куә де жоқ...

	– Куә болды, мистер! – деп бала жігіт оны бөліп жіберді. – Куә, мына мен едім. Бастан-аяқ бәрін көрдім ғой.

	– Сонда қалай, егер басқа бірдеңе ойлап тапқаныңда, әкеңді құтқарып алып қалар ма едің... – деген Джордж Адамс күбірлеп. – Сұмдық қиын жағдай. Сонда сені әкеңнің үстінен жамандап арыз беруге мәжбүр етті ме?

	Касба-бала тізесін иегіне жеткізе бүгіп, бас бармағының көбесін тістелей бастады. Тыста ымырт қараңғылығы орнап, солтүстікшығыстан еліре соққан жел тас қабырғаға кеп беті қайтып, ызыңдай ысқырып жөніне тайқып кетіп жатты.

	– ... Сот үстінде менің әкем еңіреп жылап, кешірім болуын сұрады. Өзінің жазықсыз екенін айтып аттан салды. Әйелінің қалай өлгенін білмейтіндігін айтып, бір құдайдың өзін куәлікке шақырды. Өзінің ес-түсінен айрылып мас болғанын, мас күйінде не істеп, не қойғаны есінде жоғын айтып ант-су ішті. Өзі жынданғандай халде еді. Бір сәт, өлердей мас бола тұрып әйелімнің дәл күре тамырынан пышақты дәлдеп қалай сұға аламын, деп сұраған. Сот оған: әуелі әйеліңізді өлтіріп, сонан кейін ішпегеніңізді қалай дәлелдей аласыз, деп қарсы сұрақ қойған.

	Міне, осы тұста істің бір түйіні маған да жеткен еді, мистер.

	Әкем сотта өзіне берілген адвокаттан мені куәлікке тартуды өтініпті. Сонан олар менен сұрақ алған, мен оларға оқиғаның басқы жағын айттым да, түйінді тұсын іркіп қалдым.

	Мен оларға өзім де ес білгеннен бері әкемнің ылғи ішіп кеп, үйде шатақ шығаратынын айттым. Анамды ылғи темір басты белбеумен соғып, жұдырық астына алатын. Кейде орындықпен де ұратын. Анам есінен танып құлап түскен кезде, аяғымен тепкілейтін. Мені де аямай сабаушы еді. Және ешбір себепсіз сабайтын. Қайдан алатынын білмеймін, қалтасына ақша түссе болды, тек ішімдікке жұмсайтын. Үйімізде еш уақытта ішерге тамақ болмайтын да, анам мені көшеге қайыр-садақа сұрап келуге жұмсайтын.

	Сол анам өлетін күні де ол үйге сілейе ішіп келген еді, бірақ аяғын тік басып, сөзін дұрыс сөйлей алатын. Өзі ішіп-жейтін түйір азық әкелмесе де, екі бөтелке виски ала келіпті.

	Келе ішетін тамақ әкел деп анама ашу шақыра ақыра жөнелді. Анам оған үйде қажау етер түйір жоғын түсіндіріп айтқанша болған жоқ, қойып қап, ұшырып түсірді де, әбден есінен танғанынша тепкіледі. Онан соң сені де құртам деп маған тап берді.

	Мен үйден қашып шығамын дегенше болған жоқ, бар пәрменімен теуіп қалды да, жуан жұдырығымен қойғылай бастады, онан қабырғаға қарай лақтырды. Өзі белбеуін шешіп алған. Соны көріп анам, мені қорғаштағысы кеп көтеріле берген болатын, әкем оны тағы да соқты.

	Ал онан әрі қарай не болғанын, мені дарға ассаңыздар да айтпаймын, дедім сотқа.

	Олар, әрине, мені әкемді бірден дар ағашына апарар ауыр қылмысқа куә болғысы келмейді деп ойлап, өздерінше аяушылық та білдіріпті. Сөйтіп, өздерінің долбар болжауларын дұрыс деп шешкен. Осыдан кейін түскі тамаққа шығуға үзіліс жарияланып, әкемді подвалдағы камераға әкеткен, ал ол болса өзінің кінәсіз екенін айтып аттандаумен болған.

	Касба-бала тырнағын тістелеп, бос қуысқа қараған күйде үнсіз қалды. Төменде есік сарт етіп, баспалдақпен надзирательдің жүрген дыбысы естілді. Каторжниктер де әндеткендерін қойған, тек тыстағы жел ғана гуілдеп тұр. Надзиратель камераларға сығалай қарап коридордан жүріп өтті де төменге түсіп кетті. Ауыр есік сарт етіп, құлпын жапқан кілт сықырлады.

	– Былай болсын, достым, – деді Джордж Адамс ақырын ғана.

	– Егер айтқың келмесе, әрі қарай айтпай-ақ қой. Онан да бәрін ұмытып, ұйықтап қалуға тырыс.

	– Жоқ, – деп міңгірледі Касба-бала. – Мен оның бәрін айтып шығуым керек. Ертең тағы бір сот, бір кездегі әкемді кескен сияқты мені де дарға асуға кеседі. Сондықтан бәрін айтып қалуым керек.

	Ол өзінің тістелеген тырнағына қарап қойды да, иегін екі тізесінің ортасына қыса отырып, әңгімесін жалғады.

	Ақыры мен әкеме жолығуым үшін мені оның камерасына кіргізулерін өтіндім. Мені аяған болулары керек, рұқсат етті. Сөйтіп мен анамның түбіне жеткен, өзіме өмір бойы бір ауыз жылы сөз айтпай, тек итше тепкілеп сабауды ғана білген адамға келдім. Обалы не керек, мистер, әкем өзінің бар кінәсін мойындады. Еңіреп жылай отырып, өзінің мені мен анама көрсеткен барлық зәбір-жапасы үшін менен кешірім сұрады. Жылай отырып менің өзін құтқарып қалуымды сұрады. Бар оқиғаның шындығында қалай болғанын сен көрген шығарсың деп жалбарынды. Енді сол көргендеріңді неге сотқа айтқың келмейді? Ол өлердей мас еді ғой, мүлде есін білмейтін, саусағын қимылдатуға да шамасы жоқ еді ғой. Әлде өлтіргенін көрдің бе? «Ұлым, шыныңды айтшы, – деп өтінді әкем, – қалай болды осының бәрі?» Ол дір-дір етіп селкілдеп, еңіреп жылап, өзін дарға асуға ақ адамдарға бермеуімді өтінді. «Мақұл, – дедім мен оған, – Онда тыңдап ал. Сен сол түні не болғанын, осының бәрі қалай болғанын білгің келеді ғой? Онда тыңда!»

	Ер адам мастық жеңіп, столға басын салды да қорылдап ұйықтап кетті, тымырсық шағын бөлменің ішін күйіккен шараптың жүрек айнытар иісі алып тұр. Еденде таяққа жығылған әйелі мен баласы жатыр. Әуелі есін жиған әйел болды. Ол көзі бұлдырап төңірегіне қараған, бүктетіліп жатқан ұлын көрді. «Өлген екен! Ұлым өлген екен...» – деп күбірледі. Стол басында қорылдап ұйықтап отырған маскүнем сұмға қарады.

	– Осының бәрін мен көріп жаттым, – деді Касба-бала қырылдай сөйлеп. – Мен өлген жоқ едім, тек есімнен танып қалғам, енді-енді өз-өзіме келе бастағам. Осы сәтте анамның еңбектеп столға қарай жақындағанын көрдім – әкем оның аяғын мүлде езгілеп тастаған еді. Стол үстінде нан кесетін пышақ жатқан. Нан кеседі деген аты болмаса, ол пышақпен кесіп жейтін нан бізде ешқашан да болған емес. Ең аяғы қатқан-құтқан нан қабыршағы да болған емес. Мен анамның пышаққа қарай созылғанын көрдім. Мен өзімнің тірі екенімді білдіріп дауыстауыма да болатын еді.

	«Неге дауыстамадың сонда? – деп сұрады үрей билеп дір-дір еткен әкем. – Неге?» «Сені өлтіргісі келген шығар деп ойладым да үндемедім, – дедім мен. – Өйткені сен мені өлтіруге шақ қалдың ғой. Ендеше мен неге анама: тоқта, өлтірме, – деуім керек? Мен сұлқ түскен күйде, қарадым да жаттым».

	Мен анам әкемді бауыздайтын болар деп ойлағам. Бәлкім, ол әкемді әлі де со жас кезіндегідей сүйетін шығар. Кім білсін? Тек ол әкемнің оң қолын босатып алды да, пышақты қысып ұстатты. Мен мұнысы несі екен, деп түсінбей жатырмын. Өзім әлі де: дауыстасам ба екен? – деп ойлаймын. Бірақ бәрібір дауыстағам жоқ. Ақымақтығымды қарашы, сірә, анам оны өзін-өзі өлтіргендей етіп бауыздамақ-ау деп қоям. Өзін-өзі өлтірген боп шығады. Әбден дұрыс! Сонан кейін анам әкемнің қолына ұстатқан пышақты, өзі қолымен сыртынан бар күшімен мықтап қысып ұстады. Сөйтті де пышақты өз тамағына тақады. Мен: «Мама! Тоқта!» – деп аттан салғам, бірақ бұл сәтте ол әкемнің уысына салып өзі сыртынан ұстап сермеген пышақты төменнен жоғары қарай өз тамағына сұғып жіберген еді.

	«У, қаншық-ай! – деп шыңғырып жіберді осы тұста подвалдағы әкем. – Өзін-өзі... өзін-өзі өлтіріп, маған жапқанын қарашы. Қаншық-ай! Құдайдың қарғысы атар-ау оны, ал менде ешқандай жазық жоқ қой, өзі құтқарады». Иә. Менің анам ғой, мені өлді деп ойлап, о дүниеге маған жетуге асықты және екі бірдей өліктің күнәсін көтерсін деп әкемді жазғырғысы келді. «Ұлым! Ұлым! – деп мәз болды әкем. – Енді сен мені құтқарып каласың. Осының бәрін сотқа айт». Мен оған қарап күлімсіредім. Оны сот алдына қайыра әкелгенде, қуаныштан жынданғандай күйде еді ол. Дереу бар оқиғаны бастан-аяқ жайып салды да, өзінің ешқандай қылмысты емес екенін, қазір менің бар шындыкты айтатынымды хабарлады. Онан соң маған бұрылды да, өзінің шындықты айтып тұрғанын раста деп, айқай салды. Иә, оның қылмысты емес екенін айтып, мен дәлелдей алатын едім.

	– Сонымен сен не айттың? – деп үрейлене сұраған Джордж Адамс, сұқ саусағының тырнағын тістелеген Касба-балаға қарап.

	– Мен жауап беруге оқталып орнымнан тұрған кезде, мистер, дәл соттың ту сыртынан маған анам қарап тұрғандай боп елестеп кетті. Мен сотқа қарадым да басымды шайқадым. «Әкемнің ойынан не шығарып айтып тұрғанын білмеймін», – дедім.

	– Ақыры сенің әкеңді дарға асты ма? – деді Джордж Адамс сыбырлай сұрап.

	– Мастық қылмыстан ақтап ала алмайды, деді сот, – деп бала жігіт түнере жауап қатты.

	– Апырай... апырай... – деген Джордж Адамс мүдірістеп, – осының бәрі рас па?

	Касба-бала оған алара бір қарады да, ортаңғы саусағының тырнағын тістелей бастады.



	15

	Олар терезенің торкөзі мен көлденең білік темірін күні бойы аралап қиған еді. Надзирательдің алғашқы тексеруінен кейін-ақ Гус орнынан атыла көтерілген. Надзиратель енді бір қайтып айналып соққанға дейін жарты сағат мерзім бар еді.

	– Дұрыс болды, – деді ол іргелес камерадағы екі адам естімесін дегендей күбірлей сөйлеп. – Қазір бастаймыз, Морг! – Өзіне ілесе көтерілген Морганға қарады. – Мен сенің иығыңа шығып аралауды бірінші бастайын, мақұл ма?

	– Жарайды, – деген Морган. Ол мына әрекеттерінің сәтті боп аяқталарына онша сенімді емес болатын, алайда тәуекелге бел байлаудан және бас тартқан жоқ. Морганның бір қасиеті — ешнәрсеге алып-жұлып құлшына қоймайтын және ешнәрседен сасып-салбырап қорқа да бермейтін, қашанда бірқалыпты сабырмен нендей іске болса да тайсалмай кірісетін.

	Үшінші каторжник Копптың үрейі ұшып мүлде қалтырап кетті. Оның қашуға құлқы жоқ еді, алайда Гус пен Морганнан қорқатыны сонша, олармен бірге амалсыздан қашуға мәжбүр болмақ. Ол мына екеуінің әрекеттерінен көз айырмастан, діріл қаққан астыңғы ернін тістелей береді. Жүрегі жындана тулайды. Қарсылық еткісі келеді.

	– Сендер жынданғансыңдар ма? Олар бәрібір ұстап алады ғой!

	– Әй, кетші әрі! – деп Гус оны қайырып тастады да, өз жамылғышының арасындағы қағазға бұрап оралған араларды суырып алды. Газетті жыртып тастады да, серіппелі болат араларды иіп көріп насаттана күлді.

	– Әй, абайла! – деді Морган оған сақтандыра сыбырлап. – Сындырып алып, тотиып жүрмейік.

	Гус рахаттана күлумен болды. Бойын бұрынғы кездеріндей батыл сенім билеп, істерінің сәтті боларына еш шек келтірген жоқ. Бір араның басын газетке орап қолына ыңғайлап ұстады да:

	– Кәне, Морг! – деді.

	Морган мырс етіп күліп, жүрелей отырды да, иығына шыққан Густы терезеге қарай көтере түрегелді. Гус жоғарыдан төмен бұларға қарап:

	– Тамаша! Ал бастаңдар өлеңді! – деп өкім етті.

	Қысылыңқырап күлімсіреген Морган тамағын қырынып қойды.

	– Бастауын сен басташы, достым, мен қостайын.

	– Нені бастайын?

	– Мен қайдан білейін? «Тәңірінің жиһангерлері алғаны» баста.

	Гус бастай жөнелген. Әуелгіде дауысы біраз ән ырғағын бұзғанымен, артынша түзеліп кетті. Оған Морганның барылдаған жуан дауысы қосылған. Копп зәре-құты ұшып, оларға жалтақтай берді. Қорыққаннан безгегі ұстаған адамдай дірдектей жөнелген. Гус оған шаншыла қарап, әнін үзбестен тұрып, қатты бір боқтап жіберді. Енді әнге шырылдаған жылаңқы дауыспен Копп та қосылған.

	Сыртта жел ұли үрлеп, торкөзді солқылдата қағып тұр. Гус кішкене болат араны торкөздің жоғарғы тұсындағы қуыстан салып, аралап қиюға кірісті.

	Араның ұсақ тістері темір торды бытырлата қиған, зыңылдаған дыбысын ұлыған жел ұрлап қағып, бір жағынан ышқына шырқаған ән жұтып жатты. Бірінші псалом аяқталған кезде торкөздің екі дюймдейі қиылған еді. Енді Гус «Исаның аруағы үшін дабыл қақ», – деп шырқаған, қолы да ән ырғағына қарай жіті қимылдады.

	Мұнан кейін Морганның аралау кезегі келді. Коппқа бұлар ара ұсынған жоқ, бірақ оның есесіне зәре-құтын қашырып қорқытып, ән салғызып қойған. Ол шырқырай дірілдеген дауыспен кезекті псаломдарды шырқады.

	Төмендегі есік сарт етіп ашылған кезде, бұлар төсектеріне сұлапсұлап жата кетеді, тесіктен кеп сығалаған надзиратель бұлардың төсектерінде псаломды бар дауыстарымен ышқына шырқап жатқандарын көріп, өтіп кете береді.

	Алғашқы ара сынған кезде бұлар «Күңіренген үн көкті кернепті» айтып тұрған болатын. Гус екінші араны алғанша сәл-пәл іркіліп, тыныстап алды. Густың сұқ саусағы жұқа болатты қатты қысып басқаннан терісі сыдырылып қанап кеткен еді, ол со саусағын ауықауық аузына салып қанын сорып тастап тұрды.

	Ендігі Густы қинаған, білік темірді қиғанға дейін қалған аралар да сынып қалып жүрмесе деген қорқыныш еді, алайда екінші ара мықты боп шықты, Морган екеуі кезектесе қимылдап торкөздің оң жақ ернеуін тегіс ең соңына дейін қиып шықты.

	Енді бірінің үстіне бірі мінбей-ақ аралауға болатын еді. Терезенің алдына астындағы сәкісі мен су құйылған бачокты әкеп қойып, өздері соның үстіне қатарласа шығып екі жақтап аралауға кірісті.

	Дауыстары қарлыққан кезде судан ұрттап қойып, онан іске қайта кіріседі. Торкөз біртіндеп қиылып жатты, ал араның ызыңын құлшылық еткен әуендер мен ұлыған жел естіртпей жым-жылас жұтып тұрды.

	Копп бұларға қарауды қойған. Қорқыныштан өне бойын тер буып, төсектің үстіне бүктүсе отырған күйі шырқырайды. Бір рет дауысы суы тартылған бұлақтай әлсірей бастаған, Гус оның қабырғасын қақырата өкшесімен бүйірден бір тепті. Копптың ендігі бар үміті, надзиратель төмендегі есікті ақырындап қана ашып, білдіртпей аңдып кеп, мыналардың мына қылмыстарының үстінен түсетін шығар деген. Сонда мұны кешіретін болады, өйткені бұл өлең айтқаны ғана болмаса, қылмысқа еш араласы жоқ қой. Бірақ надзиратель өйтіп келе қоймады, ал Гус пен Морган болса торкөзді дамылсыз аралай берді. Кенет Морган:

	– Болды! Болды! – деп дауыстап жіберген.

	Басын көтерген Копп торкөздің келдеңінен тегіс қиылғанын көрді. Морган алтын тісін көрсетіп ыржақтай күліп отыр да, Гус қуанғаннан оны иығынан қағады.

	Осы тұста Густың есіне көрші камерадағы аңқау жігіт берген төрт сигарет түскен. Ол сигареттерді алып, бірін мырзалық жасап бүтіндей Морганға ұсынды.

	Өзінің ара жаралап қызыл жоса болған мүйізді қолына қарап қойған Гус насаттана күлімсіреген, шекесіндегі тыртығы мүлде жиырылып кетті:

	– Абыройлы жарақат емес пе, ә? – деді.

	Бірнеше рет құшырлана сорған соң Гус сигаретін өшіріп, қайта салып алды, ал Морган болса өз сигаретінің тұқылын Коппқа созды да:

	– Мә, бір-екі сор, достым, – деді. – Жә, бәлсінбей алсаңшы енді!

	– Өлексе, шірік! – деп кіжінген Гус, оның шүйкедей боп шөжіп, бұрышқа тығыла түскен түріне қарап, сақылдап күліп жіберді. Копп темекі тұқылын қалтырай түсіп сорады.

	Іске қайта кірісіп кеткен. Гус қайрылған кезде бүктетілген, яки майысқан тәрізді із қалдырмау үшін торкөздің қиылған жақ етегін абайлап көтеріңкіреп тұрды да, Морган сол ашық тұстан қолын сұғып, білік темірді аралай бастады. Мұндай екі жақ бастары бетонмен шегенделген білік темір төртеу болатын, Гус пен Морган соның шеткі біреуін ғана қиюды жөн деп тапты.

	Бұлар псалом айтуды қайта бастаған еді, енді Копп тамағы қырылдай қосыла отырып, жамылғышын желпіп темекі түтінін сейілтпек болды. Тыста ымырт қараңғылығын үйіре түскендей азынаған жел қабырғаны кеп сабалайды.

	Қараңғылық әбден түскен кезде, бұлар да білікті қиып болған еді. Енді торкөзді қайтадан орнына түзетіп, есіктен сығалаған кезде қиылған тұсы көрінбейтіндей етіп қойды. Терезеге жақындап кеп қарамаса, торкөздің қиылғанын бір қарағаннан надзирательдің аңдауы қиын еді.

	Гус қолын ысқылап, насаттана жымыңдады. Бәрі де дайын. Өзін сыртта, түрменің шығыс жақ қабырғасындағы көшеде машина күтіп тұратынын мына екеуіне айтқан жоқ. Машина тек мұның өзіне ғана арналған, ал бұл екеуі өздерінше бас сауғалап тірлік етсін! Мұнымен бірге төбеге шықса болды ғой!

	– Ал, достым! – деген ол емірене сөйлеп. – Енді бәрі де әзір болды!

	– Гус! – деп Морган қуаныш күлкісін ірке алмайды. – Өзің неткен пысық жігіт едің, Гус! Мынау араларды қалай қолға түсіргенсің!

	– Енді, достым, надзиратель тағы бір келіп, тексеріп өткенге дейін демалу керек.

	Сөйтіп бұлар, түнгі кезекке келген надзирательдің бірінші тексеруін күтіп төсектеріне жатты.



	16

	Төмендегі темірмен шегенделген есіктің кұлпы шықырлай бұралып ашылды да, онан соң ішке қарай қайта сырт етіп қосымша тиегі жабылды, надзиратель көмескі ғана жарық түскен, жел ұйтқыған ауламен жүріп кетті.

	Гус пен Морган бірдей ырғып терезе алдына барған. Келесі тексеру жарты сағаттан кейін, оған дейін камераны қойып, сыртқы қабырғалардан да сытылып шығып кетуге болады.

	Гус, надзиратель тесіктен сығалап кетісімен терезе алдына әкеп қоя қойған бачоктың үстіне ырғып шығып, темір торкөзді лып дегізіп жоғары қайырып тастады. Онан соң екі қолын бірдей үңірейген қараңғы қуысқа қарай созып, әлгінде арамен қиған білікті сыртқа қарай итерді.

	Оған жаутаңдай қараған Копп қазір аттандап надзирательді шақыруыма болар еді, деп ойлады. Мыналардың қашу әрекеттерін әшкерелегені үшін, мұның жазасын жеңілдетуі де мүмкін. Алайда Копп, ондай опасыздықтан кейін өзінің мұнан тірі шықпасын да өте жақсы біледі.

	Осынау тас пен темір қоршау ортасындағы қапас дүниенің өз әділет соты бар еді. Зауал үкімі камерадан камераға, корпустан корпусқа, түрмеден түрмеге құпия жолдармен жетіп, опасыздан аяусыз кек қайырылатын. Ең түкпір камераға жалғыз қамалса да ізіне түсіп жүріп, бәрібір құтқармайтынын Копп жақсы біледі. Тіпті бұл кейін босап шыққанға дейін жан сақтағанымен, бәрібір түбі сол зауалдан құтыла алмайды.

	Сондықтан ол ауыр қорқыныш бүкіл көкірегін мұздай қатырып қалш-қалш етеді, ал Гус болса бар күшін салып білік темірді сыртқа қарай қайыруда. Тас уату жұмысында шыныққан әлуетті қол шыдатсын ба, әне-міне дегенше шарбақ арасынан адам сыятын қуыс та ашылды.

	Гус білік темірді әдейі, сыртқа, төбеге қарай шыққан кездерінде аяқ іліктіретіндей етіп, майыстыра қайырған. Ол төменде тұрған Морганға қарап көзін қысып қойды.

	– Мен бірінші боп шығамын, Морг. Мына өлексені менен кейін жібер, ал өзің ең соңымыздан шығатын бол. Солай еткеніміз дұрыс. Әйтпесе, мына оңбаған бүлдіріп жүрер.

	– Мақұл, достым, – деді Морган.

	Густың қашу әрекетін ұйымдастырушы ретінде бірінші боп шығуға еркі бар. Ал өздерінен кейін қалдырып Коппқа сенуге және болмайды.

	– Тек сен тездет! – деп қойды ол, ал Гус болса тар қуыстан әрі қарай бірден өте қоймай, бір сәтке майысқан біліктен ұстап, қатты да қалды.

	Қарсыдағы қап-қараңғы ас бөлме ауласынан әрі әкімшілік корпусының артқы қабырғасы көрінеді. Терезелерінің бәрі тастай қараңғы. Оң жақта қызметшілер отыратын үйі. Оның екінші қабаты изолятор корпусынан сәл биік екен, терезелеріне перде ұсталған, шамдары жанып тұр. Жүрегі бұлқына соққан Гус тым-тырыс қадала қалған, бірақ перделердің бірде-бірі қозғалмады. Төмендегі ас үй ауласы қап-қараңғы, қыбыр еткен жан жоқ.

	Ол Морганның тағатсыздана асықтырған сыбырын естіп, қарсыдағы төбеден көз айырмастан терезеден бір қырындап шыға бастады. Ескі қызыл жейдесінің етегінен жұлқи тартқан жел жотасынан екпіндей үрлеген, ол білік темірден мықтап қыса түсті. Дәл төбесінен дөдеге тиіп тұр.

	Гус енді мүлде емін-еркін еді. Ол өзінің ежелгі бабына келген болатын. Жел мен қара түнекке ерегіскендей мырс күліп, бір қолын біліктен босатып, кедір-бұдыр қабырғаға тіреген, әк сылақ қопарыла құлап сытырлады. Гус қуыстан аяқтарын шығарып ап, жалаң аяқ табанымен білікті абайлап басып тұрып, бүкіл денесімен ырғып жоғары қарай атылды. Ол білік темірдің ауыр салмақпен майыса бергенін сезген, бірақ осы сәтте қолы дөдегеге жетіп, саусақтары болат ілмектерше жақтауға іліккен. Ол екінші қолын да жақтауға созған, бір сәтке бүкіл салмағы бір қолына түсіп, бұралып кеткен кезде иығын шығарып ала жаздады. Бірақ екінші қолы да тіреу тауып, енді денесін жақтаудан асыра ырғыды.

	Төбеде жел мүлде есіре соғып тұр екен. Густы бетке ұрғылап, көз ашырар емес. Гус еңкейіп, жақтаудың төменгі жағына қараған. Бұлардың камераларының терезесінен әуелі Копптың беті, онан соң иығы көрінді. Терезеден түскен жарық сәулесінен Гус оның үрейге толы көзін көріп қалды. Копп ас үй ауласының үстінде салбырап тұр да, Морган оны соңынан итермелеп, сыбырлай боқтанады. Густы мұның екеуін де осы күйлерінде тастап, жалғыз өзім зытып тұрсам деген ой билеген.

	Сәл төменде үрейлене қалжыраған Копп аяғын білікке басып, дөдегеден ұстауға қарманды. Ұйтқыған жел оны қағып әкетіп, қағазша ұшырып апарып төмендегі асфальтқа түсіргісі келеді. Копптың мынау әлемет қорқыныштан біржола құтылғысы кеп, білікті босатып жіберіп, аттан сап, төмендегі түпсіз қараңғылыққа қарай секіргісі кеп кетті. Тісі-тісіне тимей сақылдап, көзін жұмды.

	Осы мезетте оның білегінен қысып ұстаған қол оны ызалана жұлқып жоғары қарай тартқанын сезді.

	Копптың жалаң аяғының саусақтары қабырғаның әк сылағын тырналап, бос қолымен дөдегенің жақтауынан ұстады. Жақтаудың пышақтай қыры кеудесін сыдырып жіберді. Ол ауырсына шыңғырып қалған, енді бір қас қағым сәтте топ етіп төбеде жатты. Ысқырған желмен қоса ол Густың боқтағанын естіді.

	– Болсаңшы, болсаңшы, оңбаған! – деп кіжінген Густың сөзін жел қағып әкетіп жатты. Қалтыраған Копп бүктүсіп жатыр.

	Енді бір сәл уақыттан кейін оған Морган кеп төне қарағанда, қараңғыда көзі жалт-жұлт етеді.

	Гус еңкейе түсіп азынаған түнекке қарай сүңгіп барады. Ол темір төбенің үстінде аяғының ұшы мен саусақтарын ғана тіреп мысықша жымып келеді. Осы бойда ол изолятор корпусы мен алдын ала қамау секциясының төбесіне қарай өтер тар аркаға дейін жетті. Мұнан әрі толып жатқан төрт бұрышты және сұлама төбелер іркіс-тіркіс құжынап, бір-біріне жалғасып кете берген.

	Гус оңтүстік-шығыстан бет қаратпай соғып, түрме қабырғалары мен төбесін астын-үстін сабалаған, мұның өзін ұшырып түсіре жаздап құтырынған жел өтінде тұрып, төңірекке сығырая көз тастады. Оң жақта бұлардың өзін алып шығып жүрген аула, ал сол жақта каторжниктер секциясының үлкен ауласы. Қалың әйнек астындағы фонарьдан асфальт үстіне көмескі ғана жарық түсіп тұр. Екі аулада да жан адам жоқ. Дәл қарсы алдында арканың тік бұрышты төбесі қара түнек орға көлденең қойылған бөрене сияқты. Гус оң мен солына тез қарап алды да, ақырындап тар көпірмен жылжып кетті. Жел оны біресе алдынан кейін қарай, біресе артынан итеріп жұлқылап жіберген – бір сәтке өзі қазір ұшып түсетіндей боп көрінді. Уақыт деген шексіз созылып кеткендей. Ақыры, әйтеуір қарсы жақтағы төбеге жетіп, жақтау дөдегесінен асып түсті.

	Гус кейін қараған: арка үстімен аузы ашылып, көзі алақтап Копп жүгіріп келеді екен. Гус оны жел өтінде сыбап бір боқтады да жат деп қолын сілтеп ызалана бұйырды. Бірақ Копп жел кеулеген желкендей қалықтай жүгірген бойда, бірнеше секундтан кейін алдын ала қамау секциясының төбесіне жеткен.

	Копп Густың аузының ашылып-жабылып қимылдағанын ғана көрген, боқтық сөздің бәрін жел қағып кетіп тұр еді. Онан соң Гус бұрылды да аласа жақтауды бойлап еңкейе жүгірді.

	Копп төбемен етпеттей ұмтылған. Әлгінде жақтау сырған кеудесі темір төбеге соғылып удай ашып кетті. Үрей қуған Копп аркадан жүгіріп өтіп, ендігі сәтте сол үрей оны еріксіз бой бұқтырып, құстар саңғыған, суық темір төбемен тағы да етпеттей жылжыды, бүкіл денесі қорқыныштан тітірене қалшылдайды, ұлыған жел онан әрмен зәресін ала түседі. Копп ендігі жерде түрме басшылығының алдында қашқысы келмегенін айтып ақтала алмайтынын біледі, сондықтан қалай болған күнде де қолға түспей құтылып кетуді ғана ойлап келеді.

	Морган аркадан аман-есен өтіп, жақтауға кеп сәл тізе бүкті. Төңірекке көз салды. Гус көзден ғайып бопты. Ол қараңғыда шаянша тырбаңдап бара жатқан қараң-құраңды байқап қалған. Ол тырбаңдаған Копп болатын.

	Морганда қорыққан да, аласұрған да сезім жоқ еді. Ол салқын қанды болатын, қандай жағдайда да өзін бірқалыпты саябыр ұстайтын. Қазір де төбеде еңбектеп келе жатып, осы әрекеттерін қайткенде аяғына дейін нәтижелі етуді ойлаумен болды.

	Азынаған жел кеулеген түнгі аспан үстіне арзан жылтырақтар шашылған жамылғыш сияқты, сонау алыста шоқ-шоқ боп жылтыраған қала оттары, порт үстінде ертедегі дүниенің үрейлі хайуандарынша қаңқия қалған крандар сілебесі көрінеді.

	Төрт бұрышты қорғанның бір жағы секцияның артқы қабырғасы болатын, ал қалған үш жақта екі қабатты каторжниктер корпусы, қоймалар мен түкпір аулаға шыға берістегі жуынатын орындар және аурухана орналасқан. Ауланың түкпір бұрышында басқа аулаға апаратын темір шарбақ бар.

	Жақтаудан мойнын соза қараған Гус, бір надзирательдің әлгі шарбақтың есігін ашып бері кіргенін, онан соң есікті жауып, өзі үш баспалдақпен төмен қарай түсіп, каторжниктер бөлімінің ауласына кеткенін көрді. Үстінде шинель, басында фуражкесі, иығында асынған мылтығы бар. Гус, надзирательдің кілтті шинелінің шалғайына қаққылап, шамның жарығы түскен тұсқа қарай өткенін қарап тұрды. Ауланың ортасына жеткенде ол тоқтай қап, айналаға қарады. Түкпір бұрышта дезинфекция жасайтын сұйық құйылған цистерна тұр, ал онан әрі каторжниктер корпусының жабық калиткасы көрінеді. Онан соң қайрыла бұрылып басын жоғары көтеріп, төбе жақтауларын сүзе қарады.

	Мұны надзиратель байқап қалды ма, жоқ па, ол жағын Гус ұға алмады, тек надзирательдің беті тура өзіне қарай бұрылып қадала қараған сәтте, дәті жетіп, шыдап жата алмады. Ұшып тұрып, не істеп, не қойғанын білместен, бет алдына төбемен қаша жөнелді.

	Надзиратель оны көріп, айқай салған. Сол сәтте мылтығын жұлып ап, атып қалды. Бір буда от жарқ ете түсті де, жел уіліне аралас мылтық үні аула ішін жаңғырықтырды. Надзиратель тағы да айқайлап, қарсы жақ қабырғадағы сигнал кнопкасына қарай жүгірді.



	17

	– Осы... осы айтқандарыңның бәрі рас па?

	Джордж Адамс қарсы алдындағы тізесін көкірегіне дейін бүге түсіп, мүжілген тырнақтарын тістелеп отыр ған Касба-балаға абыржи қараған.

	Касба-бала болса бірінші рет өз көкірегіндегі шерлі суреттердің бір парағын жұлып ап сыртқа шығарған еді. Өзін астанаға апарып дарға асардың алдында, ол осы бір парақты кім де болса біреуге көрсеткісі келген. Ол өлерінің алдында өзінің бар күнәсінен арылу үшін священникке ағынан жарылғандай, бар шынын айтқаны жөн бе, әлде ұсақ-түйек өсиеттерін ғана ақтарған болып ішкі шерін тарқатпағаны жөн бе – көп қобалжыған. Енді, міне, бірер парақты ашып көрсеткен соң, мынау аңқау неме тым қазымыр сияқты көрінді де, бұл қайтадан тас түйін күйіне түсті. Сондықтан ол Джордж Адамска жауап орнына түнере түксиіп қарады да қойды.

	«Ал түсініп көр осыдан кейін! – деп ойлады амалы таусылғандай күйіп-піскен Джордж Адамс. – Есі ауысқан дегеннен өзге не айтарсың».

	Сәлден кейін Касба-бала жанары қайта түзеліп, әлгіндегі сұраққа жауап беруге оңтайланған, осы сәтте екеуінің де көңілін тыстағы шу бөліп кетті. Бастарын қисайтып, екеуі де тың тыңдай қалған.

	Әлдеқайдан корпустың сырт жағынан әуелі айқай шықты да, артынша мылтық атылды, іле-шала жел гуілі мен түн қараңғысын қақ жарған сирена үні ұлып сала берді.

	Джордж Адамс шыдай алмай ширығып ұшып тұрды:

	– Апыр-ай, біреу қашты ғой! – деді өрекпіп.

	Ол есікке жүгіріп барып, мойнын қисайтып, баспалдақ үстіндегі терезеден ештеңе көрінбес пе екен деп үңіле қараған, тастай қараңғылықтан өзге ештеңені көре алмады.

	Сиренаның зыңылдаған үні басылған жоқ. Мылтық тағы да атылды. Ауладан жүгіріп өткен надзирательдердің айқай-шулары естілді. Тағы да мылтықтар атылды – сызғышпен столды сарт еткізіп шерткен тәрізді, – деп ойлады Джордж Адамс. Кенет оған дүмпулі бір керемет үн жеткен. Жүздеген дауыстар аттан салып, әндетіп, жүздеген кружкалар қабырғалар мен темір есіктерге зыңылдай соғылып – осының бәрі бір керемет құлақ тұндырар хорға ұласқан еді. Қамаудағылар қашқан адамдарға дем беріп, надзирательдерді келеке-мазақ етіп аттандап айқай салып, әндетіп кетті.

	«Қылмысты дүниенің ынтымағы!» – деп жымиды Джордж Адамс. Осы дүмпулі гуіл арасынан ол, естері шыққан надзирательдердің қамаудағыларға, мына бейбастақтықтарын дереу тоқтатпаса ертең тамақ бергізбейтіндерін айтып, зіркілдеген дауыстарын да естіді.

	Мылтық тағы да атылды. Тағы да. Надзирательдер жел гуілі мен қамаудағылардың келекелі шуылын баса айқайлап бұйрық айтып әлек. Сирена қояр емес, ұлып тұр.

	Осы сәтте ғана Джордж Адамс көрші камерада өлі тыныштық орнап тұрғанын аңдаған. Демін ішіне тартып қанша тыңдағанымен еш сыбыс білінбейді: ау, қашқан осылар болды ғой, деді ол өзіне өзі таңырқай.

	Ол Касба-балаға естірте айқайлап:

	– Ау! Мына камерадағы жігіттер ғой, қашқан! Ал біз тіпті ештеңені байқамаппыз да! – деді.

	– Жолдары болсын, қашса, – деді бала жігіт, ықылассыз күңкілдеп. Ол әлі де со өзінің ауыр ойларының иірімінде еді.

	Біраздан кейін сирена шашалып барып тоқтады да, енді камерадағы гуілдерді жел әуені ғана қоштап тұрды.

	Надзирательдер әлі де бұйрық айтып айқайлаумен болған, енді бірде гүрілдеген жуан дауыс шықты да, біреу шыңғыра аттан салды. Тағы да екі дүркін сөйткен. Төмендегі есік ашылып, баспалдақтан тарс-тұрс аяқ дыбыстары естілді. Терезе-тесіктен сығалаған Джордж Адамс төрт надзирательді көрді – үшеуі формамен киінген, ал төртіншісінің үстінде шолақ шалбар мен спорттық куртка. Бесінші боп түрме бастығы келеді екен. Пиджагінің астынан пижамасы шығып тұр. Жүзі долыра көгеріп, арық денесі ызадан қал-қалш етеді. Надзиратель көрші камераның есігін ашты да, бәрі сонда кірді. Екі-үш минуттан кейін қайта шықты. Түрме бастығы ара сынықтарын ұстай шыққан:

	...қайдан алған бұларды? Оңбағандар, қайдан алған? – деп кіжінді.

	Олар торкөз тесікке жабыса қарап тұрған Джордж Адамсты байқамастан баспалдақпен төмен түсіп кеткен.

	Аула ішінде шыңғырған дауыс шықты, әлдекім жалбарына жалынды, сәлден соң ол шыңғырған дауыс астыңғы қабаттағы изолятор корпусынан естілді. Надзиратель:

	– Қара малғұн! – деп ақырды.

	Дүрсілдетіп ұрған дыбыс, жұмсақ денеге тепкілеген етік дүңкілі естілді. Әлдекім ыңырана өксіп, тағы да жалбарынып-жалынып шыңғырды.

	Джордж Адамс есіктен кетіп, төсегіне кеп отырды. Ол Касбабалаға қарап:

	– Мыналар ұстап алды оларды. Мына иттер ұстап алды, – деді.

	Касба-бала үн-түнсіз жамылғышымен басын тұмшалап орап алған еді.



	18

	«Бәрі бітті!» – деп ойлады тар төбеде бүктүскен Морган, жел болса бір жағынан долырған бейшара қатынша киімінен жұлмалап жұлқылайды. Ол аула ішіндегі надзирательдің қараңдай жүгірген Гусқа екінші рет мылтық атқанын естіген, соның арасынша дәл мұның қасынан түн қараңғылығын қақ жарып, сирена ұлып қоя берді.

	Мұның арт жағынан қызмет корпусының дәл бұл бұғып жатқан төбемен деңгейлес терезесі айқара ашылып, қолында мылтығы бар надзиратель басын шығарып, қараңғы тұстарға үңіліп қарай бастады. Төменгі есіктерден қолдарында мылтықтары, пистолеттері бар басқа надзирательдер де жүгірісіп шығып жатыр. Бүкіл түрме азанқазан шуға толды да кетті. Әлгі терезеден қараған надзиратель Морганды көріп қалды да, көздеп тұрып атып жіберді. Затворды шырт еткізіп екінші рет және атты. Ата тұрып өзі:

	– Орныңнан қозғалма, иттің баласы, орныңнан қозғалма! – деп ақырған.

	Төменгі жақтан.

	– Олар анау төбеде жүр! Басқышты әкеліңдер! Басқыш! – деген сөздер естілді.

	Қаруланған адамдар ескі түрменің сан-сапалақ толып жатқан үйлерінің төбелеріне қарай өрмеледі.

	Морган дәл төбесінен оқтың ысқырып өткенін естіген. Ол, надзирательдің терезеден мұны аспанның фонында айқын көріп тұрғанын білді, әттең дүние, қарап жатып өлгісі келмейді. Сондықтан ол ұшып тұрып кейін бұрылған, осы сәтте мылтық екінші рет атылып, оқ шекесін тыз еткізді. Ол селк ете түсті де, қолын жоғары көтеріп, состиып тұрып қалды.

	– Жарайды, атпаңдар енді, жексұрындар! – деп қаһарлана айқайлаған, гүрілдеген жуан дауысы ысқырған жел гуілін де, ұлыған сиренаны да басып кетті.

	Әлдеқайда бір шетте мылтықтар гүрсілдей атылды, Густы атып жүр ме екен, әлде Коппты ма? Терезеде тұрған надзиратель:

	– Кәне, бас аяғыңды бері қарай, шірік неме! Ақырын жүр, әйтпесе басыңның быт-шытын шығарам! – деп айқайлады.

	Морган сирена үнінің арасынан екі-үш сөзді ғана естіген, бірақ надзирательдің өзінен не талап етіп тұрғанын түсінді. Қолын басынан жоғары көтерген күйде ақырындап алға жылжыды. Шекесін жырып өткен оқтың орны тызылдаған, енді бір сәтте жып-жылы боп самайынан жылжып аққан қан мойнына құйыла бастағанын сезді.

	Морган жақтауға дейін жетіп, төменге қараған. Надзиратель бұған мылтығын кезенген бойы тұр. Төменде аула ішінде надзирательдердің бір тобы төбеге шығатын басқыш әкеп қойып, қалғандары пистолеттері мен таяқшаларын селтеңдетіп қойып жүр.

	– Әй, қара шошқа, түс бері! – деп ақырды біреуі.

	– Түсіп келе жатырмын ғой, иттер! – деп гүрілдеді ол, жел өтінде қара кеспелтек ағаштай теңселіп.

	Ол қашан жерге түсіп болғанға дейін қи-топырды жан-жаққа өлермен боп бұрқылдата лақтырған қаскөй қиқар батырақша боқтықты бұларға қарша жаудырумен болды. Сондықтан аяғы жерге тиер-тиместен надзирательдер мұны таяқпен, мылтықтың дүмімен батырлата ұрып, тепкілей бастады, ал бұл болса қажыр-қайрат толы өне бойын ауыр соққылар қақыратып жіберердей жанына батып, бүктетіле түскен, бірақ боқтығын тоқтатқан жоқ. Бір мезетте басына өткір бір жарық лап етті де, онан әрі есінен танып қалды.

	– Тәңірім-ау, тәңірім-ау, мені олардың қолына түсіре көрме, – деп жалбарынды Копп түрменің темір төбесіне жабыса түсіп.

	Жан алқымнан алған қорқыныштан суық желдің өтіне қарамастан, бүкіл өне бойын тер буып жіберді.

	Тәңірім-ау! Тәңірім-ау! Олар, әне, төбеге де шықты, мені өлтіреді ғой енді. Иса пірім, құтқар мені олардан, құтқар, құтқар!

	Қорқыныштан темір төбеге жабысып қалған сияқты еді, тұруға, қозғалуға мүлде әл-дәрмені жоқ еді. Сирена ұлыған кезде ол есі шығып, жан-дәрмен не істеп, не қойғанын өзі де білмей төбеде сенделе жүгірумен болған, ол енді болса зәре-құтынан айрылып, жақтауға жабыса түсіп жатыр. Қашу деген мұның мүлде ойында жоқ болатын! Морган мен Гус қой мұны қашуға мәжбүр еткен! Бұл әлі сотта солай деп айтады, мұны зорлап қашырды.

	Ол дәрменсіздік пен қорқыныштан жылап жіберді. Ол жылжып болса да кетуге, тығылуға, қашуға бар, немесе надзирательдердің қолдарына өз еркімен барып түсуге, яки табан асты өліп кетуге бар, – тек мынау есінен тандырар қорқыныш-үрейден құтылса болар еді. Бірнеше минут өткен. Копп дірілдей көтеріліп, жақтаудан әрі қарады. Мына қызықты қара, түрменің ең сыртқы қабырғасына жетіп кеп құлаған екен, төменде жиырма футтай жерде даңғыраған бос көше жатыр.

	Сыртқы қабырғаға Гус та жүгіріп жеткен еді, тек ол басқа жағынан шыққан. Ол корпустардың, аркалар мен қосалқы мекендердің төбелерімен қайткенде де еркіндікке шығу үшін ышқына жүгірген.

	Надзирательдердің баспалдақ әкелгенін, шаң-шұң айқайларын ол анық естіді. Мұны байқап қап, соңынан қуып, бытырлатып атумен болды. Ысқырған оқтар жанап өтіп жатты, қауіпті үрей есінен тандырғандай, тек осы төңіректе, тым таяу жерде достарым күтіп тұр, соларға жетсем құтылам, деген ой ғана алға сүйрелей түседі.

	Жел бетінен қақпайлап, етегінен жұлқылап тартып, дию-перідей сақылықтай күліп, бұған кедергі жасағысы келеді. Бірақ бұл алдыартына қарамай ышқына жүгірді, жалаң аяғы темір төбені ойып түсердей дүңкілдетіп келеді.

	Ол тағы бір төбеден жүгіріп өткенде, тар қылтадан әрі сыртқы қабырғаның төбесі де көрінген. Ентігіп кеп төбенің ең шетіне еңкейді де, сәл-пәл іркіліп тұрып, секіріп кетті.

	Қолы жақтауға барып ілігіп, жалаң аяғымен кірпіш қабырғаны аласұра тырмалаған. Ол тартыла тұрып шынтағын сыдыра-мыдыра қабырғаның жоғарғы тұсына іліктірген. Аяғын да іліктірмек боп көріп еді, тізесін әлде не кесіп кетті. Кенет қабырғаның үстіне шыға келген. Ауырған аяғын салмақ сала басып, көшенің қараңғы тұсына секіруге ыңғайланды. Осылайша қас қағым сәтте, теңселе бергенінше болған жоқ, кеудесінен кеп соғып қалған қатты жел оны қу жапырақша кейін қарай, түрменің ішіне ұшырып түсірді. Гус құлап бара жатып жанұшыра айқай салған, ал асфальт үстіне кеп гүрс еткен кезде, қабырғалары сөгіліп түскендей боп құлындағы дауысы шығып кетті. Оған біреулер кеп еңкейе үңіліп жатты, надзиратель қабырғасынан тепкен кезде, ол тағы да шыңғырып жіберді. Иығынан кеп таяқ тиген, жанына батқан соққылардан аяқ астында бүктетіле бұралып, шыңғыра аттандады.

	– Бұл екіншісі! – деп дауыстады надзиратель – Үшіншілерің қайда, өлексе неме? Қайда үшіншілерің?

	Олар Густы тепкілеп, оның шыңғырғанын тыңдай тұрып:

	– Үшіншілерің қайда? – деп сұраған.

	– Жоқ, жоқ, жоқ! – деді соққы жанына батқан Гус еңіреп. – Мен оның қайда екенін білмеймін, бастық. Білмеймін!

	Оны орнынан көтеріп тұрғызып алып, ауыр жұдырық бетаузынан былшылдатып ұра бастады. Таяқ, жұдырық, етік – бәрі бірдей үстіне жауып кеткен, ол зар еңіреп жалбарынумен, аяушылық сұраумен болды.

	Изолятор корпусындағы Тасқуыстың темір есігін ашты. Морган коридорда еден үстінде ыңыранып жатыр еді, надзирательдер шынжырлап, белінен, қолтығының астынан айқастырып әкеп бекітіп тастады. Коридорға Густы сүйреп кіргізіп, надзирательдер оны тағы да тепкілей бастады, анау болса зар еңіреп жалбарына жылады. Оны да шынжырлап тастаған, темір салмағын көтере алмай тізерлей жығылып өкси еңіреді.

	Мұнан кейін надзирательдер екеуін де Тасқуыстың ішіне лақтырып тастап, есікті тарс бекітті.

	Бірталай уақыт өткен соң Морган есін жинап, көрдей қараңғы дүниеге оралған еді. Есі біртіндеп кіріп, жанына батқан, бүкіл денесін бүріп сыздатқан соққыдан қатты ыңыранды. Бүкіл бетіне қан ұйысып, аузы және толып жатыр, екі көзінің орны сыздаған ісік қана сияқты. Сүйек-сүйегінің бәрі ұсатылып кеткен болу керек. Тас түнек карцер ішінде өстіп біртіндеп өзіне-өзі келе бастады. Сәлден кейін аузына саусағын салып, қан ұйыған иектерін ысып, түкіріп тастады. Таңданғаны – алтын тісі әлі де бүтін қапты. Ол қақырынып тағы бір түкірді де, қараңғылыққа қараған күйде тамағы қырылдап айқайлап:

	– Иттер! – деді.

	Онан соң тұрмақ боп әрекеттеніп көрді де, ауырсына ыңыранып қайта сұлқ түсті. Шынжыр шылдыр еткен. Тас қараңғылықта біреу өксігін баса алмай қыстыға жылайды. Морган әзер деп бір бүйіріне қарай аунап түскен, дауысы шығып кетті. Ол көзін ашам деп әлекке түскен жоқ, текке шаншып ауырады, оның үстіне Тасқуыста нені көргендей.

	Қырылдай сыбырлап:

	– Гус? Бұл сенбісің, Гус? – деп сұрады.

	Шынжыр тағы да шылдырлады, жауап орнына тісін шықырлатқан ыңырсу ғана шықты. Ернінің әрбір қыбырлағаны жанына батып ауыртқанына қарамастан, Морган қайталай сұрады:

	– Гус, достым, бұл сенбісің? Ал әлгі Копп қайда?

	Шынын айтқанда ол қасында жатқанның Гус екеніне сенімді емес болатын. Еңіреп етегі толып жатқан шірік неме Копп болар...

	Осы мезетте қараңғыда сұмдық ауыр қасіретке толы Густың дауысы үзік-үзік боп шықты:

	– Ол оңбаған, құтылып кетті! Құтылып кетті!

	– Ол ма? Құтылып кетті ме? – деп күңкілдеді Морган.

	Біразға дейін ол үн-түнсіз Густың өксігін тыңдап жатты да, онан соң шиқылдай күлді. Сәлден кейін тағы шиқылдады да, онан әрі бет-аузының ауырғанына қарамастан қарқылдай күліп берді.

	Морган енді ешқандай ауырған, сырқырағанды сезбестен, бүкіл денесі селкілдей қарқылдады, жылқының кісінегеніндей осынша ес-түссіз зәрлі күлкінің ырғағымен шынжыр да шылдырлап тұр.

	– Неменеге жетісіп күлесің? – деп күңкілдеді Гус. – Неменеге күлесің, жексұрын?

	– Құтылып кеткеніне! – деді Морган күлкіден ықылықтап. – Құтылып кетті! Копп құтылып кетті! Әлгі шірік неме! Ол иттің мүлде қашқысы жоқ еді ғой! – Өстіп тас қараңғыда Морган ессіз күлкімен күле берді, бүкіл денесі селкілдеген сайын жан төзгісіз ауырып сырқырай түседі.



	19

	Әкімшілік корпусынан надзиратель шығып, үш бұрышты темірді қақты. Түнгі жел тынып, күн бүгін де ыситын рай танытып тұрды. Бозғыл аспан қызыл жалқын реңденіп, топ көгершін түрме үстінен қалықтай көтеріліп, жаңа күннің нұрлы шапағын бетке алып ұшты.

	Изолятор корпусының екінші қабатындағы Джордж Адамс тәтті бір ұйқыдан тып-тынық боп оянды. Ол өзінің ешқандай түс көрмегеніне таңданды: кеше кешкісінгі оқиғалардан кейін мазалы ұйқы болмас деп ойлаған еді. Керіле түсіп, төсегінің үстіне отырды да есінеп қойып, Касба-балаға қарады, ол да жамылғышын серпіп тастап, көтеріле берген еді. Осы сәтте ғана Джордж Адамс бүгінгі күннің нендей күн екенін есіне алып, қысылыңқырап қалды.

	«Түндегі айтқан әңгімелері туралы қайыра сұрап мазалаудың қажеті болмас. Бүгінгі мұның жағдайы онсыз да ауыр ғой», – деп ойлады.

	Сондықтан ол табиғаты біртүрлі балаң жігітке мұңая ғана қарағаны болмаса, үндеген жоқ.

	Екеуі де тұрып төсектерін жинаған. Джордж Адамс іштей Касбабаланың түрі әдеттегіден гөрі бозарыңқы екенін байқады. Бәлкім, ойлаған соң солай көрінген болар? Оны нендей қасірет күтіп тұрғанын білгендіктен солай шығар...

	Бұлар тексеруден өту үшін төменге түскен кезде де Касба-бала үн қатқан жоқ. Өздерінің ертеңгі тамақтары салынған мескейді біраз күтетінін байқап қабағын шытынды.

	Түрме басшылығы өздерінің түндегі аштан қатырмақ болған ескертпелерін қайтып алған сияқты, тұтқындар ертеңгі тамақтарын алуға кезекке тұрды. Түндегі қашу оқиғасын гуілдесе сөз етіседі бәрі де. Джордж Адамс Юсуфті көріп, сәлем белгісі ретінде бас бармағын көтерді.

	Бірақ ертеңгі тамақ тез әкеліне қойған жоқ, оның есесіне аулаға бір топ надзирательдер кіріп, изолятор корпусына қарай кетті. Олар барып карцердің есігін ашқан:

	– Кәне, шығыңдар.

	Жұрттың бәрі шынжыр сүйретіп аулаға шыққан екі каторжникке қарай қалды. Күптей боп іскен бет-ауыздары, бастары мен киімдері тегіс ұйысқан қан еді. Көмірдей қараның шекесі қып-қызыл боп тілінген, жейдесі қатыпқатып қалған қан. Дүрдие жырымдалған еріндерінде қайсар мысқыл білінеді, жалғыз алтын тісі тұтқырланып жылтырайды.

	Надзирательдер ол екеуін ауруханаға қарай әкеткен, тұтқындар олардың соңынан көз айырмай қарады да тұрды. Түрменің төбесіне де қаруланған надзирательдер қойылған екен. Солардың біреуінің төмен қарап тұрып, мылтығының баулығын түзеткенін көріп Джордж Адамс: «Жау кеткен соң қылышыңды боққа шаптың» керіау, деп ойлады.

	Каторжниктердің біреуі – әлгі шүйкедей боп қабағын ашпайтын, жауынның астында қалған күшіктей әмсе дірілдеп тұратыны құтылып кетіпті.

	Өз мескейін алған Джордж Адамс, кружкаға толтыра ыстық су құйып ап, камераға келген соң какао салып араластырды. Жартысын Қасба-балаға құйып беріп:

	– Біз ботқамызды жеп болғанша суиды, – деген.

	– Менің ештеңе жегім келмейді, – деді кенет бала жігіт, оның тұтқынға түскен сарбаздай қатқыл өңі мүлде қатыңқы бола қалды.

	– Онда какао іш. Мен көп салып араластырдым.

	– Сізден темекі шықпас па екен, мистер?

	– Әрине, шығады,— деп Джордж Адамс қорапты алып Касбабалаға сигарет созды, онан соң ойлана тұрып: – тағы да алсаңшы. Ұзақты күнге темекісіз қиын болар, – деді.

	Жарапазаншы «Бәрі де тамашаны» соза жөнелді.

	– Рахмет, – деді Касба-бала, және үш сигарет қосып алды. Оларды төс қалтасына тығып, алғашқы шылымын Джордж Адамс ұсынған сіріңке отына тұтатты.

	– Сіріңкені де ал, – деді Джордж Адамс ұсынып. – Менде тағы бір қорабы бар.

	– Мақұл.

	«Дәл бір бәріне өзің кінәлідей болады екенсің!» – деп ойлады Джордж Адамс.

	Бала жігітке қарамастан ол өзінің ораулы төсегінің үстіне отырды, Касба-бала какаодан біраз ұрттады да, онан соң қайтадан шылымын сорды. Шылымды ол шиыршық ата сорды, алайда кружка ұстаған қолы дірілдеген жоқ, бет әлпеті тас түйін қалпынан айныған жоқ.

	Тыстан писарьдің дауысы естілген, ол бүгінгі сотқа баратындардың тізімін айтып шақырып тұр екен. Касба-бала еңкейіп резеңке туфлиінің бауын қысыңқырай байлады. Онан соң тұрып, есікке таяу барды. Джордж Адамс та түрегелген, Касба-бала:

	Ол менмін! Мен мұнда, жоғарыдамын! – деп айқайлады.

	Мұнан кейін ол Джордж Адамсқа таяп келген, тебіндеген үлпек мұрты бар, ісігі қайта бастаған еріні амалсыз күлімсіреді. Касбабала ойлана тұрып ернін бір жалады да, оң қолын шалбарына үйкеп сүртіп, онан соң ұялшақтап ыңғайсызданып, дәл бір қолайсыз қимыл жасағандай, әлгі қолын Джордж Адамсқа ұсынды.

	Джордж Адамс оның қолын алып, бала жігітке күлімсірей қарады.

	– Ал сәттілік тілеймін, достым.

	– Рахмет, мистер.

	Төмендегі есік ашылып, надзиратель баспалдақпен көтеріле бастады.

	– Альберт Марч! Альберт Марч! – деп қайталап қойып келеді.

	Джордж Адамстың қолын жібермеген күйде Касба-бала мойнын кейін бұрып:

	– Мұндамын! Менмін! – деді.

	Онан соң ол Джордж Адамсқа қарап, сәл іркіле тұрып, ақырында:

	– Менің кетуім керек, – деді.

	Надзиратель есікті ашқан, Касба-бала Джордж Адамстың қолын босатты да коридорға шықты. Джордж Адамс шимай-шатпақтар жазылған камера қабырғасына сүйенген күйде жалғыз қала берді, әлдеқайда бұзылған краннан су тамшылап тұрды.



	20

	Өзін өлім жазасына кескен үкімді естіген соң Касба-бала мүлде тас түйін үнсіздікке ауысты. Лак иісі аңқыған, ауа желпігіш гуілдеген зал ішіндегі барьер түбінде тұрған бойда, өзін қоршаған мынау жат жандардан – герб астында отырған салтанатты аққұба жүзді соттан, көк формалы өңдері қызыл шырайлы полиңейлерден, прокурор мен бұған сот күнін тағайындаған, енді қазір қағаздарын жинастыра бастаған қорғаушыдан, – бәрінен алыстап кеткен. Ол мынау кіршіксіз таза костюмдер мен ақша қардай ақ жейде киген ақ дидарлы жандардың ортасында көзге шыққан сүйелдей, мүлде жат адам болатын, – баспалдақтар астындағы камералардың есігін ашар кілттердің сылдыры ғана құлағына қанық, үйреншікті еді.

	Альберт Марчты өлім жазасына кескен судья аздаған сөз сөйлеген:

	– Пышақпен қаруланған бұзақы шайкалардың үрей тудырған есірік қылмыстарына, – деген ол, – мұнан былай қарай төзуге мүлде болмайды, сондықтан да сот орындары инабатты жандардың күнделікті бейбіт тіршілігінің шырқын бұзатындарды аяусыз қатаң жазалау арқылы өздерінің міндеттерін атқаруы тиіс... Қаланың кейбір аудандары мен селолық жерлердегі пышақтау қылмысының кең етек алғанын сот орындары талай рет атап көрсетіп келеді. Жоқ, ендігі жерде бұзақылардың еркінсуіне, кейбір жекелеген адамдардың кез келген жағдайда пышақ жұмсау қылмысына төзу мүмкін емес. Мемлекет пен жергілікті үкімет орындары күнделікті тұрмыс жағдайды жақсарту үшін ұшан-теңіз шығындар жұмсап келеді. Алайда адамның күнделікті тұрмысының жақсаруын қамтамасыз ететін сол іс-әрекеттерді мынау айыпталып отырған айыпкер сияқты жағымсыз біреулер аяққа таптап, қорқыныш пен үрей сеуіп отырады. Қорғаушы айыпкердің шыққан ортасы – зорлық пен маскүнемдік күнделікті салтқа айналған деп ақтағысы келді. Алайда бұл себеп ақтауға жатуы тиіс емес.

	Джордж Адамс оны тағы бір рет кешкісін көрді – надзирательдер оны түрмеге қайта алып кеп, астанаға жөнелтілгенге дейін изолятор корпусындағы көрші камераға қамаған. Касба-балаға көгілдір түсті жаңа киім берген екен, крахмалы кете қоймай, бүктелген жерлері тікірейіп қап-қатты боп қатып тұр. Джордж Адамс тесік-терезенің жиі торкөзінен оның бет-жүзін бір сәтке көріп үлгірген. Ол тастүйін боп қатып, томсарып алған еді.

	Онан соң Джордж Адамс бір каторжниктің подносқа салып, өлім жазасына кесілгенге берілетін тамақты көтеріп бара жатқанын көрген; кәдімгі ақ адамдарға берілетін әдеттегі кешкі ас: сорпа, қайнатылған овощтар және май жағылған бір жапырақ нан.

	Каторжникті алып келген надзиратель кетті де, коридорда қара нәсілді жас надзиратель қалды, үстіне хаки түстес форма киген, басында тропикалық шлем – оның міндеті: өлім жазасына кесілген адам қазынаның дарына дейін камера ішінде өзін-өзі асып өліп қалмауын қадағалау...

	Кіші надзиратель біразға дейін коридор түбінде Касба-бала камерасына үңіле қарап тұрды да, онан соң Джордж Адамстың есігіне қарай келді.

	– Жалғыз отырсың ба? – деп сұрады ол доспейіл үнмен.

	– Иә, – деді Джордж Адамс.

	– Дегенмен де сенің көңілің анадай аласапыран емес шығар, – деді ол, соңғы есік жақты нұсқап. Ол басын шайқап, күрсінді де, шын жанашыр үнмен: – Адам нені ғана істемейді десеңші! – деді.

	– Өзінің халі қандай? – деп сұрады Джордж Адамс.

	– Түрінен ештеңе сездірмейді. Үндемейді тіпті.

	– Темекісі бар ма, өзінің?

	– Оларға сигарет беріледі.

	– Дегенмен де менің атымнан темекі беріңізші, – деп өтінді Джордж Адамс.

	– Мақұл, берейін. Дүние қирап кетпес. Сен оны білуші ме едің?

	– Иә, сэр, мен оны білем, – деп басын изеді Джордж Адамс. – Ол менің досым.

	Ол торкөз арасынан үш сигарет шығарған, надзиратель оларды Касба-баланың камерасына апарып берді. Бірнеше минуттан кейін ол қайтып кеп:

	– Отыр, үндемейді, – деді.

	– Оны қашан әкетеді.

	– Кешірек. Түнгі поезбен.

	Осы мезетте төмендегі есік ашылған, надзиратель тез басып коридордың түкпіріне кетті. Баспалдақпен, соңында аға надзиратель бар, түрме бастығы көтерілді. Олар Касба-бала камерасына барып, есіктен қараған. Бастық шыбығымен қу сүйек алақанын шыртылдата тұрып сөйледі:

	– Марч! Бұл Марч па? Иә, жағдайың қалай, Марч?

	– Касба-бала жауап берді ме, жоқ па, Джордж Адамс ести алмады, бірақ түрме бастығының сөздерін естіп тұрды.

	– Көп ұзамай сені әкетеді. Осы сәттен бастап бір жаратқанға жалбарына бер. – Ол сәл үнсіз тұрып, ақыры сөзін аяқтады: – Гм...

	Сөйтіп ол екеуі кетіп қалды. Сыртта тағы да жел көтерілді, түрме корпустарының ара-арасымен суылдай соғып, әлдеқандай құпияны сыбырлайтын тәрізді боп естілді Джордж Адамсқа. Камераларда шам көмескі, аулада фонарь көмескі.

	Надзиратель Касба-баланы алып кетуге келгенде, Джордж Адамс со есік алдында тұрған. Жиі тор көз арасынан олардың жүрістеріне қарап, ауыр құлыптың сықырлай ашылғанын естіген.

	Касба-бала камерадан тас мүсінше тарс-тұрс басып шықты. Жаңа киім ішінде ол өзін аса қолапайсыз сезінетін сияқты, қатты жаға мойнын қажап та жіберіпті. Ол өзін әкетуге келгендерге немқұрайды ғана көз салды. Сәл тоқтап тұрды да, кенет ол Джордж Адамстың камерасына қарай жүрді.

	Джордж Адамс оны көрген. Надзирательдер оны тоқтатқан жоқ, жақын келгенінде Джордж Адамс оны торкөздің арғы жағынан анық көрді. Тырнақтары жемірілген саусақтар тор көзге тиген, оның мұз боп қатқан қой көзінде қас қағым бір сәттің ішінде электр ұшқыны жүгіріп өткендей жарқыл пайда болды. Жымырылған еріндері сараң ғана жымиысты аңғартып өтті.

	– Ал, сау болыңыз, мистер, – деді Касба-бала. Джордж Адамс басын изеді.

	– Сау бол, достым.

	Бала жігіт бұрылып, надзирательдерге кетті. Джордж Адамс олардың баспалдақтан түскендерін қарап тұрды. Төменгі есік сарт етіп, құлпы сықырлады, ол тағы да шимай-шатпақ жазылған төрт қабырға ортасында жалғыз қалды, жамылғысы ораулы жатыр, шылым түтіні қалықтайды, тыста ызыңдай соққан жел уілі.

	Келесі күні ертеңгісін оны қайтадан бұрынғы алдын ала қамау секциясына ауыстырған еді.





Notes


	[←1]

Гхи – буйвол сүтінен қайырылған май.





