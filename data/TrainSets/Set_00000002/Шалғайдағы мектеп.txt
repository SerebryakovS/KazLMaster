	Нұрқасым Қазыбек

	Шалғайдағы мектеп



	Шофер машинасын шиқ еткізіп тоқтатты да Кұрманбайдың бетіне қарады. Мұнысы — келдің, түс дегені еді. Оның көңілін көзінен таныған Кұрманбай үнсіз кабинаны ашты да аяғының ұшымен көтеріліп, кузовқа асылды. Көнетоз қызылқоңыр одеялға ораған шағын теңді созылып тұрып көтеріп алды да жол жиегіндегі шөптесін жерге лақтырып тастады. Сосын шоферға бұрылып рақмет айтты. Ол қабыл алғандығын білдіріп басын изеді де машинасын от алдыра бастады. Сөйтіп, күйбеңдеп жатып қош дегенін естіген жоқ, жылжып жөнеле берді.

	Түскен жері алаң ашық екен. Көшелердің сорабы бақшаның қоршауы арқылы ғана байқалады. Анда-мұнда мұжиған бір ағаш үй. Әр үйдің арасындағы бақшасы ат шаптырым жерден бір-ақ қайрылыпты.

	Кұрманбай өзінің қандай жерге келгенін әбден бағдарлап алғысы келгендей жан-жағына таңырқай қарап, едәуір тұрып қалды. Не көшенің аты, не үй номері жоқ, ары-бері жүріп жатқан жан баласы және көрінбейді. Баратын үйін кімнен сұрайды. Бір сайдың бойына тарыдай шашыла қоныстанған мына ауылдың бас-аяғы аяқ жетер жерде емес. Мынадай тым-тырыстыққа қайран қалды.

	— Апа, апа, апа! —деген баланың даусы жалт қаратты. Жуан әйел кір жуып отыр. Тұлымды кішкентай қара қыз қасында тұр. Етегін белуарына дейін түріп тастап, жүресінен талтая жайғасқан әйелге қарсы жұруге мұның беті шыдамады. Аңырып тұра берді. — Судың астына отын сап қойдым, — деді қыз. Онысы ошақтағы қазанның астына от жақтым дегені.

	Кыздың апалағандағысы — осы еңбегін шешесіне айтып іс бітіргенін білдірмек сияқты. Оған керегі «е, жақсы болыпты айналайын» деген бір ауыз жылы сөз еді. Шешесі талайға дейін тыңдамай зарықтырды. Әлден соң:

	— Зарламашы! Нағып зарлап қалдың, — деп жекіп тастады.

	Әйелдің мына қылығы Кұрманбайдың жүрегіне шаншудай қадалды. «Өстіп тауы шағылып өскен балалар өз ісінің дұрысбұрыстығына өмірі сенбей өтеді. Батылсыз болады. Керісінше қай-қайдағы былапыт сөздер құлағына сіңе береді. Сонда қайтып жақсы адам өсіреміз?..»

	Әлі жатын үй тауып үлгермеген жас мұғалім бұл ауыл туралы алғашқы ойын осылай түйді.

	Әуелде көше бойлай ерсіл-қарсылы жосып жүрген ешкім болмағасын тіршілік жоқтай сезілген. Көзі үйрене келе әр үйдің алдынан-ақ шоғыр-шоғыр бала мен бірен-саран үлкен кісі шалынды. Тіпті өзіне ең тақау үйдің әйелі есігінің алдында түтінін будақтатып, табаға нан жауып жүріпті.

	Кұрманбай жүгін қолтықтап солай аяңдады. Әлгі әйел табаға нан сап жатып, шалқыған түтіннің аржағынан Кұрманбайға сол қолын далдалап қарап қойды. Жасаураған көзін қолының сыртымен сүртті. Сөйтті де еш алаңсыз шаруасымен бола берді. Бұл аласа шарбаққа келіп сүйенді, ішке қарай мойнын соза: «апай, оу, апай» деп бес-алты рет айқайлады. Әйел естіп отырса да үндемейтін сияқты. Сосын жүгін жерге қойды да шарбақтың ішіне енді, әйелдің қасына келді. «Сәлеметсіз бе» деді әбден жақындағасын. Әйел тосын дауыстан шошып кетті. Бақса, манадан бері мұны көрмепті де, естімепті де. Кұрманбай қайран қалды.

	Үй іргесінде итаяғымен ойнап жатқан қол тоқпақтай көк қасқа күшік бортаң-бортаң жүгіріп келіп, Кұрманбайдың аяғына оралды. Арсалаңдап жүр. Үстінің бәрі күл екен, балағын былғап кетті. «Кет, ей, жат!» деп күшікке зеки орнынан тұрған әйел күшікті теуіп жіберді. Сосын барып бұйымтайыңды айта бер деген кісіше ыржиып бетіне қарады.

	— Сәлеметсіз бе? — деді Құрманбай алдымен амандасып алуды жөн көріп.

	Әйелдің ерні жыбыр етті.

	Мүмкін есі дұрыс емес шығар, әлде тілі жоқ па екен деген ой келді.

	— Мектеп қайда екен, айтпайсыз ба?

	— Анау бұзаулардың ар жағындағы үлкен үй. — Сөзі тіпті ширақ. Әуелі әзілдесер ниеті бар сияқты.

	Әлгінде оны сиыр баз, не қойма деп ойлаған. Жүрегі су ете түсті.

	— Өңіңіз бұзылып кетті ғой! Қайдан келе жатыр едіңіз?

	Құрманбай бөгеліп қалды. Сәлден соң:

	— Оқу бітіріп, осында мұғалім болып келдім, — деді.

	— Сіз сияқтының талайы келіп, талайы кетіп жатқан мектеп қой бұл. Жарты жылға дейін тұрар-тұрмасыңызды құдай білер де.

	— Қайда істейсіз, мектепте емес пе?

	— Иә, мектептің оборшысымын.

	— Өзім де сезіп едім.

	— Мектебімізді қорашсынып өңіңіз бұзылып кеткесін айтып жатқаным ғой.

	— Бұзылып кеткені қалай? Құрманбай саса бастады.

	— Жасырсаңыз да білеміз қаладан келгендердің ойын. — Келіншек мысқылдай езу тартты.

	— Адамға адам ұқсай бере ме екен, жеңеше, — деді Құрманбай, әуелде апай дегенін немесе тәтей дегенін ұмытып қалып, — келгесін бір мәнісі болар. Әйткенмен мынауыңыз мен үшін қуанышты хабар болмады. Ал жеңеше, ауылыңызға келгесін қонақпыз. Жүгім осында тұра тұрсын. Жайғасып алғасын алармын.

	— Е, ақы тілер деймісің, үйге кіргізіп кет.

	Былай шыға Құрманбай аудандық оқу бөлімінің бастығында болғанын есіне түсірді. Кеспелтектей жалпақ бет сары кісі орындығын сықырлатып, оң-солына аунақшып ұзақ үгіттеген. Қарағайлы мектебінің жас мұғалімдерге, әсіресе өзіңдей математиктерге мұқтаж екенін айтып жата-жабысып еді. Тым жылпылдап кеткенінен қауіптенген де болатын. Ол мінезді мана келе жатқанда жол қатынасының қиындығына жорыған. Тау асып, тас басып дегендей нелер қияметтен өтті. Төбеңе қарасаң бөркің түскендей, төменге қарасаң басың айналатын қия беттен кертіп салған бұрылыс-бұрылысы мол жолмен жүріп көргені осы. Нешеме мәрте машина шұғыл бұрылғанда кабинадан түсіп қала жаздаған.

	Бұл ауыл терең сайдың табанындағы жазыққа, өзеннің екі жағына бөліне орналасыты. Шығыс беті қараған, ұшқат, тобылғы өскен сары шөпті теріскей де, батысы шағыл күнгей. Түстігі сыңсыған ну орманды қырғыз Алатауының бөктері. Сайдың басы осыдан басталады екен. Мұндағылардың көпшілігі орман шаруашылығы мекемесінің жұмысшылары көрінеді. Біразы атам заманнан бері шаруа бағып, қоныс теуіп қалғандар екен. Қалай да тым шалғай. Сол себепті де жоғары оқу бітіргендер сирек бұрылады-мыс. Мұқтаж болса, мұқтажақ шығар деп ойлаған. Мына әйелдің сөз төркіні мүлде бөтен шықты. Дипломын арқалап талайлардың келіп-кеткен түрі бар.

	«Келмей жатып кету туралы бас қатырғаным ұят-ты. Осындағылар да адам шығар. Жолай ұшырасқанның сөзін ести қалып, осынша қобалжығанша, әуелі мектеп басшыларымен сөйлесіп көрейін де».

	Әр қиялдың соңына бір еріп, Құрманбай мектеп үйіне келіт жетті. Ауласы қоршаусыз екен. Айналасына түйе бойы алабота, қалақай, ермен аралас шырмауық шөп өсіпті. Ауланың ортасында бір отар қойдың орнындай жер ғана қарайыт жатыр. Ана басында екі тас, мына басында екі тас. Сірә бұл балалардың футбол ойнайтын қақтасы секілді. Жел қағыт, жауын шайып, өңі оңып, қошқыл тартқан волейбол торының тамтығы қос діңгектің басында ілулі тұр. Спорттың әзге түрінен ондай жұрнақ әзірге көзіне іліге қоймады. Атам заманда бөренеден қиып салынған үлкен үй «Г» әрпі тәрізді екен. Арғы-бергі басында қалбиған әйнекті ауыз бөлмесі бар залдың сыртқы есіктеріне шоқтардай-шоқтардай қара құлыт салынытты. Тым-тырыс, қыбыр еткен жан жоқ.

	Оқу басталмаған кез. Тал түсте кім болсын. Онан да әлігі үйге барып, мән-жайды білейін. Мектеп басшыларының бірі болмаса, бірі осында шығар. Үйінен болса да жолығармын деген байламға келді де Құрманбай кері қайтты.

	— Иә, бала, кел. Үй тауып орналастың ба? Айттым ғой әнеукүні, бізде өзіңнен өзге бойдақ мұғалім жоқ деп. Ал бір сен үшін мұғалімдерге арнап үй салуға болмайды.

	— Аға, — «жолдас Орынбай» дей жаздап іркіліп қалды, — ел іші емес пе, өз басым сыятын көрінеді. Осында бір үйге орналастым.

	Бетін қайырып алмақ боп зілдене сөйлегенінің себебі осы еді, ол жай шешіліпті. Ендігі келісін неге жорырын білмеген Орынбай:

	— Қалай, мектеп өмірімен таныстың ба? Ұнады ма өзіңе? — деді.

	— Шынымды айтсам, сіздің кабинетіңізден басқа ештеңесі де ұнаған жоқ, — деп сыпайы жымиды.

	Директор оның мысқылын сезе қойды да:

	— Онда осы ұнатқан жеріңе келіп отыр, — деп тағы да көзілдірігінің үстінен алая қарады.

	— Артық кетсем, кешіріңіз, аға! Менікі жай сөз ғой. Ұнамайтын жері болса, ұнайтындай етіп өзгерте жатармыз, оған алда әлі күн бар. Сырт көзге мектептің іші-тысы осыдан он жыл бұрынғы кейпін өзгертпеген сияқты да тек сіздің бөлмеңіздің ғана қоғам дамуына ілесіп отырған түрі бар. Сонда коллектив басшысынан неге үлгі алмайды дегім келіп еді.

	— Байқампаз көрінесің. Оның жақсы қасиет екен.

	— Олай демеңіз, аға, пысықтық таныту ниетінен аулақпын. Келген шаруам мүлде басқа еді.

	Директор түбі отаса қоймаспыз, бірақ құлағым сенде дегендей ықылассыз кейіп танытты.

	— Ұнамады дегеннен шығады-ау, ағасы,— маған әсіресе кешегі сабақ бөлісі үстіндегі мұғалімдердің қылығы ұнамады. Ата-ата, ру-ру боп өлгеннің жуғысына таласып жатқан шалкемпірлер сияқты, бұл не сұмдық. Дау әлі аяқталар емес. Кейбіреуі оқушылардың көзінше де тізгінін тежегенді білмейді. Ондай жағдайда тәрбие ісінің құны қалмас.

	— Ей, бала, — деді директор, — осы мектеп сенсіз де жиырма-отыз жылдан бері жұмыс істеп келеді. Өзің амансың ба — бар жұмысыңа.

	— Мәселе сонда, ақсақал. Ешкімнің сабағына ортақ болғым келмейді. Егер мұнда орын жоқ екеи, қайтарыңыз.

	Құрманбай өстіп сөз шығара отырып, бастығымен ақылдаспақшы, ұсыныс айтпақшы-тын, онысынан дым шықпады.

	— Дұрыс, онда олармен өзім сөйлесейін, сен бара бер.

	Шығып бара жатқан Құрманбайдан көз алмай қалған директор ол есікті жапқанда барып: «еһ, баламысың деген», деп басын шайқады. «Ақыл үйреткісі, жөнге салғысы келеді. Өскенбаев Орынбайдың әлі қанша жерден тосып алатынын білсең ғой — бүйтіп көмейіңді көрсетпес едің. Дегенмен мұның да тәуір болды. Инеліктей қатқан сары бала нені бүлдірер дейсің деп, елеусіз қалдырарым ақиқат еді».

	Қағазына қайта үңілді. Сосын басын көтеріп, қаламын қасқа тісіне сүйеп ойланып отырды да Шамбылов Жәйтабарды шақыртты. «Сонымен ақылдасып, шамалы уақыт өткесін бірер мұғалімді әлгінің сабағына кіргізу керек. Тырнаққа ілігері болса, абыройын айрандай төгейін бәлемнің».

	Жәйтабар директордың кабинетіне жеткенше, ойы сан саққа жүгірді. Есіне өткен жазда колхоз шөбінде жүргендегі оқиға түсті. Бір жылдан бері сонан-ақ құтыла алмай келеді. Мұғалімдіктен де босап қала жаздап, Орынбайдың күшімен әупіріммен зорға қалған. Екіншісі кеше сабақ бөлісі кезінде едәуір талас болған. Талас үстінде оқу ісінің меңгерушісі: «Институтты қызыл дипломмен бітірген. Жоғары кластардың математикасын түгелдей соған беремін. Бізде математика сабағы ақсап келе жатқанын аудандық оқу бөлімі біліп әдейі жіберіп отыр», — деп әнебір жаңа келген жас баланы сонша дәріптеген. Сонда ол «бұл сабақты Орекең өзі өтіп келмеп пе еді. Ендеше неге ақсайды» деп айта алмаған. Мүмкін, сол жайды біреу жеткізген болар. Оның үстіне, қалған сүбелі сабақтың бәрін қылшеттіктер алды. Әжібайлар оған қайдан көнсін. Кім біледі мен туралы да сөз болған шығар. Менің Орекеңмен тәуір екенімді көре алмаған біреулер былтырғымды қайта қоңырсытып жүрмесе жарар еді...

	Жәйтабар келгенде Орынбай кабинетінде екі қолын артына ұстап ерсілі-қарсылы жүр екен. Байқамады ма, қасақана істей ме, Жәйтабарға бұрылмады. Ол Орынбайдың мына кейпінен қатты сескеніп қалды. Үндемей қайта шығып кеткісі кеп бір тұрды да:

	— Жай ма, Ореке? — деді еркінен тыс.

	— Е, келдің бе, — деп Орынбай бұрылып көзілдірігінің үстінен қарады. Бұл да көзілдірігімен тұқиды. Өздерінің әзіргі тұрыстарын сүзісетін бұқаға ұқсатқан Жәйтабар мырс етіп, ештеме айта алмады. Сасқанынан көз әйнегін алып, орамалымен бипаздап сүрте бастады. Орынбай мұның бұл қылығын сескенгендікке жорып масаттана ыржиды.

	— Отыр, сенің құлағыңа салып қоятын болымсыз жай бар, — деп орнына кеп отырып жатып иегімен өзінің алдындағы креслоны нұсқады.

	— Ореке, өзіңіз болмасаңыз түтіп жей ме деймін мыналарың, — деп тұспалдай сөйледі Жәйтабар, әйтеуір маған ескертетін жайың осы маңнан табылар деген оймен. — Күлән болса, Әжібайдың келіні. Осында тамам Әжібай отырып, оның сабағын неге қылшеттікке бөліп береміз. Кетсе, Әжібайдың баласын тауып, декретке кетті. Өз нанымызды жыл бойы біреуге жегізіп қоямыз ба дейтін сияқты. Тіпті кешелі бері күңкіл көбейіп барады.

	Тамырыңды дәл басқан шығармын деген кісіше, басын оң иығына қарай қылт еткізіп, Орынбайға көз қиығын тастап еді, ондай ештеңе аңғара алмады. Өзін құптағандай сыңай таныса, тағы бірдеңе демекші еді, лажсыз тосылып қалды.

	— Әй, Жәйтабар-ай, Жәйтабар! Кейде жайды табамын деп, таба алмай қалатының бар-ау! Басқалардың алдында өстіп көке мылжыңға салып отырсаң құрымадың ба?! Неге осы ру туралы қоңырсыта бересіңдер. Анау жаңа келген жаман бала да әлгінде маған осыны ескертіп кетті. Өткенде ауданда да аздыкөпті сөз боп барып, зорға басылған. Оны анау еді, мынау еді демей-ақ, істейтіндеріңді істей берсеңдер іштерің кебе ме?

	— Жоқ, Ореке! Менікі жай, әшейін!..

	Жәйтабардың кеудесінде әлгінде жылт еткен үміт оты енді мүлде сөнді. Құлақ шекесі дуылдай жөнелді. Бұлай боларын ойламаған.

	Өзімен бірге жасасып келе жатқан дырдай адамның мынадай абыржуын байқаған Орынбай: «шынымен шегінен асып кетсе, жағымпаздық та пайдасыз екен-ау» деп түйді ішінен. Әйтпесе бұдан бұрын кісіге жағынудан зиян көрген емеспін дейтіннің бірі өзі болатын.

	— Жә, Жәйтабар, әлгінде шет жағасын шығарып ем, аңғармадың. Мынау ілмиген баланың пиғылы жаман екен. Аудандық оқу бөлімінің бастығы: «жоғары оқу орнын қызыл дипломмен бітірген. Аспирантураға түсетін едім деп сұранып еді, жібермедім. Осы бармайынша математикке жарымайсың. Қарымды жас маман. Алдап-сулап әзер көндірдім» дегесін алып едім. Енді міне, келмей жатып ақыл айтуға кірісті. Осыны алдын-ала жөнге салып алуды ақылдасайын деп едім. Бұл орын бос тұрса ғой, саған да зиян болмас, әрине.

	— Ойбай, Ореке-ау, бұған бас ауыртатын несі бар. Ауданда шаруамыз қанша. Біреуді өткізгісі келгенде өстіп есіркей қалатын жылдағы әдеті ғой олардың. Біз де жылдағы әдісімізге басамыз да құдай деп. Әлгі айтқаныңыздың жаны бар. Әрі қыз бала, әрі қолдан асыраған күшік қой.

	— Ал, ендеше іске кіріс.

	Жәйтабар тағат таппай қуанып кетті. Бір рет сабағына кіріп, жамандап шықса жетіп жатыр. Келесі жылы осы мамандық бойынша балдызы оқу бітірмекші. Оған орын бос деген сөз. Орекеңнің де соны мегзеп отырғаны белгілі.

	Арада екі апта өткен соң Құрманбай тоғызыншы кластың сабағына кірді. Бұған дейін төменгі класта жүрген. Бұл оның осы кластағы бірінші сабағы-тын. Жас мұғалімді асыға күтіп отырған оқушылар дүр етіп орындарынан тұрғанда, артқы партаның терезе жақ шетіндегі әлдекім төмен қарап отыра берді. Құрманбай алғашында кемтар біреу болса, жаситын шығар деп көзін тайдырып әкеткен. Енді қараса — Жәйтабар. Тарих пәнінің мұғалімі. «Бұл мұнда неғып отыр. Осы мен жаңылыс кірген жоқ па екенмін» деген ой келді.

	— Қазір сендерде қай сабақ? — деді, алдында отырған бір оқушыны иегімен мезгеп.

	Құрманбайдың ондағы ойы — оқушылар қазір қай сабақ екенін біле ме, жоқ па? Білсе, оған әзірлігі қандай екенін байқаған боп, өз күдігін анықтап алу еді. Оқушылар шу ете түсті.

	— Иә, ағай, алгебра.

	Сосын барып көңілі жайланды. Ал Жәйтабардың мына отырысы туралы: «басқа біреудің сабағы екен» деп жаңылыс кіріп, онысын оқушыларға сездірмеу үшін отыра берген болар деген түйінге келді.

	Әдетте мұндай жас, жаңа мұғалімді мектеп директоры ертіп кіріп, оқушыларға таныстыратын. Бұл жолы ешкім де олай етпеді. Өзін-өзі таныстырмады. Өстіп әлі класпен танысып, үлгермеген мұғалімнің сабағын сырттай бақылау деген де бұрын-соңды жоқ нәрсе. Құрманбай оған да қарамастан, кіріспе сабағын бастады.

	Әуелі математика деген ұғымды қайталап түсіндірді, сосын оның тарихы туралы қызықты, қысқа-қысқа әнгімелер айта келіп:

	— Математика әлемінде ең данышпан адам кім деп сұрапты бір талантты шәкірт ғұламадан, — деді оқушыларды көзімен тегіс шолып. Әлде біреу сауал қойып немесе жауап беріп қала ма деген дәмемен, бір дем үнсіз қалды. Әлден соң барып, — бір, екі, үш деген сандарды кім ойлап тапса, сол депті ғұлама.

	Класс іші сол баяғы меңіреу тыныш қалпы. Көз қиығын Жәйтабарға тастап еді, әлденені шұқылап жазып жатқан сияқтанды. Қалай да оған назар аударғысы келмеген Құрманбай бұл әңгімесін осымен доғарып, енді оқушылардың өздерін сөзге тартты.

	— Қане балалар, біз де сол ғұламаға ұқсап бағып, алгебраның әліппесінен бастап көрелік. Тақтаға кім шығады? — Ешкім де қол көтере қоймады. — Жасқанбандар. Бәріміз бірлесіп шығарамыз. Қалғандарың тақтадағының дұрыс-бұрысын қарап отырыңдар. Ал сен шыға ғой. — Құрманбай манадан өзінен көз алмай отырған шүңірек көз қара баланы меңзеді. — Аты-жөнің кім?

	— Шамбылов Қойбас.

	Оқушылардың бәрі жымыңдап, орындарынан қозғалақтады. Мұғалім Жәйтабардың баласы екенін білді, бірақ ештеңе сезбегендей:

	— Тынышталыңдар, балалар, тынышталыңдар. Әзір бізге Қойбас мына есепті шығарып, түсіндіреді. — Енді тақта алдында желкесін қасып тұрған Қойбасқа бұрылды. — Ал қане, жаза бер.

	Ол жазуды тақтаның ортасынан бастап еді, тоқтатып қойды.

	— Әуелі тақтаны қалай пайдалануды біліп алайық. Өшір, мына жерден баста. Жо-жо-жоқ, ана тақта сүрткішпен.

	Әбден абдыраған Қойбас асып-сасып есептің шартын жазып шықты. Сосын өз білгенінше шығаруға кірісті. Ол формуланы шешу жолының дұрыс-бұрыстығына қарамастан, жиырма үш пен он бір цифрларын бір-біріне көбейтпек болып:

	— Бір жерде үшім — үш; бір жерде екім — екі, — деп күбірледі. — Және де бір жерде үшім — үш, — дей бергенде Құрманбай оның сөзін бөліп, тоқтатты. Басқа оқушыларды да байқап көру үшін оны әдейі соныға, жаңылтпаш жолға жетеледі.

	— Жә, Қойбас, сен мұны осы жерде тоқтата тұр. Алдымен мұндай екі орынды сандарды он бірге көбейту амалының ең оңай тәсілін біліп алайық. Осындағы көбейгіш цифр қайсы?

	— Жиырма үш.

	Дұрыс.

	— Ендеше, соны арасына бір цифр сыятындай етіп ажыратып жаз. — Қойбас мұғалімнің айтқанын орындады. — Ал енді екіге үшті қоссаң, қанша болады?

	— Бес.

	— Ортасындағы қалдырған орныңа жаз. — Қойбас бесті үш пен екінің ортасына жазды.

	— Жә, енді қанша болды?

	— Екі жүз елу үш.

	— Ендеше, бұл сандардың көбейтіндісі екі жүз елу үш болады екен. Енді дұрыстығын тексеріп көрелік.

	Дәл солай болды. Ешкімде күмән қалған жоқ. Оқушылар әрі таңырқап, әрі қуанып қалды.

	— Ал Қойбас, осыған қарап тұрып, өзіңше ереже шығарып көрші!

	Ол көзін аяғының басынан алмаған бойы тағы да желкесін қасыды.

	— Мен айтып көрейінші, ағай!

	— Айта ғой, сенің атын, кім?

	— Ырысбаев Тәлім.

	— Жарайды Тәлім, орныңда тұрып-ақ айта бер.

	— Көбейгіш цифрлардың өзін жазып, ортасына сол цифрлардың қосындысын жазсақ дұрыс шығады.

	— Дұрыс, бірақ математиканың өз тілімен сөйлеген жөн, жазсақ жеткілікті де.

	Тәлім мұғалімнің түзетуін қайталады. Қойбас үндеген жоқ.

	Тәлім ережені қорытуын қорытса да, мұғалімге әлденеге күмәнданған кейіп танытты. Оның бұл сынайын аңғарып қалған Құрманбай:

	— Не, сұрауың бар ма? Болса қойғын, — деді.

	— Әншейін, жиырма үштің орнында жетпіс бес деген сан тұр дейік. Жеті мен бестің қосындысы — он екі. Оны ортасына жазсақ жеті мың бір жүз жиырма бес боп кетеді ғой...

	— Әншейін емес, өте дұрыс сұрау. Ол үшін сол көбейгіш екі санның ортасына қосындысының бірлігін жазып, ондығын ондыққа қосу керек. Және бұл кез келген екі орынды санды он бірмен ғана көбейтудің ережесі. Ал көп орынды басқа сандарды да осындай өзара оңай кебейтудің өздеріне ғана тән жекежеке әдістерін алдағы уақытта өстіп біртіндеп үйрене береміз. Түсінікті ме?

	— Түсіндім, ағай.

	— Отыра ғой. Тағы кімде, қандай сұрау бар?

	— Түсіндік.

	— Сұрау жоқ.

	Оқушылар жымыңдасты. Құрманбай сағатына қарады. Уақыт аз қалыпты.

	— Ендеше, үйге тапсырма алыңдар.

	Сылдыр-сылдыр кітаптар ашылды. Құрманбай екі есептің номерін көрсетті. Соған меңзес үшінші есепті өзі түсіндірді.

	Қоңырау шығуға соғылды.

	Жәйтабар мен Құрманбай қабаттаса мұғалімдер бөлмесіне енді. Мұғалімдер өздерінше дуылдасып жатыр. Орынбай да осында екен. Екі қолын артына ұстап, ортада арлы-берлі аяңдап жүр. Бұларды көрген оқу ісінің меңгерушісі Жәйтабарға қатты кейіді.

	— Ой, Жәке-ау, сабағыңызға кірмей, қайда жүрсіз? Оқушыларыңыз залға шығып, шулап, маза бермеді.

	— Жай, мына Құрманбайдың сабақ өткенін көрейін деп...

	Ол жағасынан майы шыққан сүр костюмінің екі омырауын қос қолдай ұстап, кейін сілкіді. Сөйтті де талтаңдай басып, үстеліне қарай жөнеле берді.

	— Ойбай-ау, — деп оқу ісінің меңгерушісі шошып кетті, — оныңыз не, ешқандай жоспарсыз!? Ол әлі сабақ өтіп үлгерген жоқ қой.

	Мұғалімдер де біріне-бірі қарасып, тамсанысты. Тұстұстан шығып жатқан гу-гу сілтідей тыңды. Мына жайға Құрманбай да қайран қап тұр еді. Орынбай:

	— Жәкеңдікі дұрыс, — деді, кім не дер екен деген кісіше жан-жағына көз тастап, — осы бастан тәжірибе алмаса беру керек. Тәжірибелі Жәкең сияқты сақал педагогтар жастардың сабағына кіріп, ақылын айтсын. Жастар Жәкеннің сабағына кіріп, үйренсін.

	— Онысы жақсы-ау, бірақ сабағын қалдыруға болмайды ғой, — деген оқу ісі меңгерушісінің сөзін тоспастан, Жәйтабар өзінің тыңдап шыққан сабағы туралы пікірін ортаға салды.

	— Осы, аудандағылар қызық! Үлгерім-үлгерім деп қақсағанда, үндері тәңірге жетеді түге. Сөйте отырып, жіберген мұғалімдерінің сиқы мынау. Аузынан уыз дәмі кетпеген сары езу балапан. Бір сағат бойы не айтып, не қойғанын білмей, әр шөптің басын бір шалып, мандырай берді. Тіпті не сөйлегенін оқушылар түгілі мен де түсінбедім. — Ол әлденеге күмәнді кейіппен сәл кідірді. Әдетінше көзілдірігінің үстінен жан-жағына қарады. Ешкім сөзін бөлмей, соңын тосып отырған сияқтанғасын, — мектеп табалдырығын аттағалы математиканы жақсы оқып келе жатқан балалардан жауап ала алмады. Мәселен, Қойбастың қалай оқитынын мына Орекең өзі біледі ғой! Сонан жауап ала алмады. Демек, жөндеп сұрау қоя алмады деген сөз, — деп Орынбайды бетке ұстап жентекси жөнелді.

	Оның мұнша неге бүлініп отырғанын оқу ісінің меңгерушісі енді сезді. Шімірікпей өз баласын мақтай жөнелгені қытығына тиді. Енді бір жағынан Құрманбайды аяды. Қарсы алдында мауыздай боп мына пәле отырғасын, бала неме сасса сасып қалған шығар деп ойлады. Екіншіден, Құрманбайдың әдейі істемегенін сезсе де дәл әкесінің көзінше сабақ сұрағаны әбестеу көрінді. Мүмкін мұндайда баланың да қысылуы ғажап емес. Бірақ бұған Жәйтабардың өзі кінәлі. Сосын оны тыйып тастады.

	— Апыр-ай, Жәке-ай, сабыр етсеңізші! Әлі сөйлесетін уақыт табылады ғой!

	Мұғалімдердің көзінше Жәйтабарды қостағанымен, оның осыншама сабырсыздығына директордың өзі де ренжіп қалды. Ішінен күңк етіп күлді. «Атыңды ойлағанша, артыңды ойла» дегенді білсейші, шіркін! Жарты ғасыр жасаса да, жарты түйір ақыл қорытпайды, «А» десең «А», «Б» десең «Б» деп қарап тұрады, папугай! Мен әншейін әзірден бастап есінде жүрсін десем... Фактісін жинап-жинап жүріп, бір қағар қып жіберетін немені. Өстіп жүріп, өзімді арандатып кетпесе жарар, әуелі бұл ноқай...

	Орынбай ренжіген кейпін өзгелерге танытқысы келмегенмен өз өңіне өзі сенбеді. Мұндайда сақарға салған сүйектей сұрланып кететін. Жас кезінде шешесі марқұм осындай қылығы үшін «саз бет» деп ұрсушы еді. Есіне осынысы түсті де мұғалімдер бөлмесінен шығып жүре берді.

	Бірақ бұдан кейін де онан қол үзе алмайтындығын білді. Өйткені бұл күнде Жәйтабарлар әркімге-ақ қажет. От көсегенге осындайлардың қолы ыңғайлы — күйдіріп алса, бейнетін өзі тартады.

	Қоңырау соғылып, мұғалімдер бет-бетімен класс журналын, оқу құралын алып шыға бастады. Құрманбай бос екен. Өзінен басқа тағы да екі-үшеу қалыпты. Олар үлкен бөлменің анадай басында алдарындағы қағаздарына шұқшиып жатыр. Сірә, дайындықтарының кем-кетіктерін жетілдіріп жатқан болар. Сосын бұларға Құрманбай да назар аударған жоқ. Әлгіндегі сағатты қалай өткізгенін есіне түсіріп, өзін-өзі тексеруге кірісті.

	Оғаш ештеңе болмапты. Сабағын да түсінікті етіп өткен сияқты. Еш оқушы қыбыр етпей, ықылас қоя тыңдаған. Мүмкін, ол сабағын мықты өткендігінен емес шығар. Жаңа келген мұғалімге бойлары үйренбеген оқушылардың алғашқы кездерде ештеңе түсінбесе де тыныш отырып тыңдауы ықтимал. Бірақ олай қарауға да болмайды...

	Осыдан бір жыл бұрын, қала маңындағы колхоздардың біріндегі орта мектепке группасымен екі айлық педагогикалық практикаға келді. Бұл жолы ол тұңғыш рет журнал ұстап, класқа сабақ өтуге кірді. Өзінің бір топ әріптестері, бастап келген методистер, сол пәннің мұғалімі — класта күтіп отыр. Жүрегі атша тулайды. Айна алдына кеп шашын тарап, галстугін түзеді. Сол қолына класс журналын алды. Оң қолына екі кесек бор ұстады. Есік алдында шамалы тұрып, жүрегін басты. Есікті жайымен ашып кіре бергені мұң еді, класс толы адам дүр етіп орындарынан тұрғанда, қапелімде сасып қалды. Сәлден соң барып есін жиды. Өзінің ілгері жүрмей, кіре беріп тұрып қалғанын сонда білген. Сасса, сасқандай-ақ екен. Аудиторияда студенттердің алдына шығып сөйлеп жүргенде зер салып байқасайшы мына сұмдыққа. Жамыраған жұлдыздай жәудіреген көздер өңменіңнен өтіп барады. Буындары да ұстамайтын сияқты. Қол-аяғы қалтырап, маңдайынан суық тер шығыпты. «Отырыңыдар» дей беріп, маңдайын оң қолымен сүртіп үлгергенін аңғармапты. Құлағына біреулердің қиқ-қиқ күлгені шалынды. «Тынышталыңыздар!» деді даусын көтеріп. Бірақ өз даусы өз құлағына бір түрлі сүйкімсіз, оғаш естілді. Қарсы алдында ең артқы партаның терезе жақ шетінде айқастыра төсеген қолының үстіне иегін артып, етпеттей жатқан сығыр көз, жалпақ сары қызға көзі түсіп еді, ол аузын қисайтып, тілін шығарды. Өстіп ары тұр, бері тұрмен жүріп, уакыттың өткенін байқамапты. Ал сабақты дәл сондағыдай нашар өткізген болсам, сонша баланың ішінде әлгі қыз сияқты қиқары жоқ деймісің. Қайгкен күнде де бір ыңғай байқатар еді ғой. Оның үстіне, онан бері жылдан астам уақыт өтті. Әлденеше сабақ өткізіп, талай тентектің тамырын басып көрген жоқпын ба.

	Өз дәлелі өзін иландырғандай болғасын Құрманбай еш алаңсыз басқа жұмыстарымен айналысып кетті. Осы тектес күйбіңмен жүріп, бұл күнді де өткізген. Сабақ біткен. Балалар тым-тырақай тарап жатыр. Соңғы сабақтан шыққан мұғалімдер класс журналдарын орын-орнына қойып, бірлеп-екілеп тайып отырды. Бәрі де алаңсыз. Құрманбайды да өздері секілді бейқам жанның бірі санайтын болу керек, кейбіреулері іліпқағып әзілдеп еді, ол көңілсіз кейіп танытты. Сөйтіп, Құрманбай оларша томырық жандардың санатына қосылып қала берді. Әлден соң бұл да шығып, жатқан үйіне беттеді.

	Құрманбайдың жолы Орынбай үйінің алдынан өтетін. Келе жатып, оның анадайдан Орынбайдың ауласына көзі түсті. Бұл ауланың басқалардыкінен бір өзгешелігі — биік етіп тақтаймен қоршалыпты. Қақпасы да ерекшелеу екен. Қос есікті. Екі жағына жарылып ашылатын үлкені жабулы тұр. Жаяу адам кіретін кіші есігі ашық. Қақпаның батыс босағасына ала басаяғы бірдей жұп-жұмыр балапан қарағайларды төбе қып жиып, екі басын сым темірмен буып, бұрап тастапты. Қатарына төрт бұрыштап, бір-бірімен тістестіре тақтай жинапты. Бұл да қарағайдан көп болмаса, аз емес. Бірақ жақындаған сайын тасаланды да анық мөлшерлей алмады. Ол директорының мынадай елден ерек қоренділігіне таңырқап келе жатқан. Үйге киетін алабажақ пижамасы бар Орынбайдың шыға келгенін бір-ақ көрді. Құрманбай қымсынып қалды. Онысын Орынбай аңғарды ма, жоқ па — ол арасын ажырата алмады.

	— Е, бала жұмыстан енді келесің бе? Құрманбай басын изеді.

	— Сен мана ренжіп қалған жоқсың ба?

	— Неге?..

	— Соның дұрыс. Әлі жассың. Үйренесің. Жұмыс болғасын бәрі болады. Ондай-ондайды көңілге ала беруге болмайды. Жүр, үйге кір, шай іш.

	— Рақмет, аға! Бір шаруам бар еді! Ол жөнеле беріп еді:

	— Рас, рас, бойдақ жігіттерді кешке қарай тосу қиын, — деп Орынбай кеңк-кеңк күлді.

	Күлкісінен кекесін зіл сезілмеді. Жеп-жеңіл аңқылдаған әзіл секілді. Ал әлгі айтқандарының да жаны бар. Жұмыстың аты — жұмыс. Жоғары-төмен, артық-кем айтылатын пікірлердің болатыны да сөзсіз. Жоқтан өзгеге күдіктену де әлсіздіктің белгісі. Дегенмен менің анадағым ағаттық болған. Келмей жатып үлкен адамды, басшы адамды шаный сөйлейгінім не?.. Онан да жайымен отырып, барған жұмысымды ғана айтуым керек еді. Бұл кісі болса, сонда да кек сақтап тұрған жоқ. Ағынан жарылып қалжындап тұр. Бірақ ойнап айтса да ойындағысы ғой. Бүйтіп кісі үйінде жүргенше үйленсін дей ме екен әлде. Онысы да жөн-ақ.

	Жауыннан кейін жүрген мал шұбырындысымен бүкіл көше шұп-шұбар боп, сол қалпы қатып қалыпты. Шөп шалам, қи араласқан кер топырақ ертелі-кеш шуаған малдың тұяғымен иі қанғанша айдала-айдала, құрғаған кезде қарлығаштың ұясындай қатты ұстасыпты. Байқаусызда аяғын қағып қалған бүртік ұшырып түсіре жаздады. Қолтығындағы бір құшақ дәптері лықсып төгіліп барып, зорға қалды. Шалынысып кеткенде оң аяғындағы бәтіңкесінің жұлығы көмірдей қап-қара шалбарының сол балағын былғап кетті. Сұқ саусағымен жұққан шаңды шертіп ұшырып еді, дағы кетпеді. Топырақ тиген жер сарғыштанып тұрып қалды. Әрине, жуық маңда бұл көшемен машина жүрмегені көрініп жатыр, шаң жоқ, кебір қатқақ. Бірақ қашан болса да, май төгілген топырақ. Ол еңкейіп, балағын қағып жатып, осыны ойлады.

	«Е, бәлем, — деді оның сүрініп кеткеніне кәдімгідей көңілі көншіп қалған Орынбай, — көреміз әлі, қашанға дейін үстіңе қыл жуытпай шітірейгеніңді. Жаңа киімнің де жақсы аттың желігіндей демігі болады. Мүмкін, соның буы болар сені елпілдетіп көтеріп жүрген. Әйтпесе, оқығанымның бәрін кітаптағыдай етіп іске асырамын дейтін шығарсың. Бір кезде біз де сөйткеміз. Сүрінгеніңнің алды осы. Мұны — бір деп қой. Енді екіншісін күте бер. Ол бұдан гөрі ауырлау тимесе жарар еді». Мына сәттегі ойы өзін кәдімгідей бел алдырып тастағасын, риза кейіппен езу тартты.

	Құрманбай тұра беріп артына қарады. Оның бетінен күлкінің табын көрді. Жап-жазық жерде сүрінгеніме күлді-ау деп, беті ду етті. Бұдан ары жаман ойға барған жоқ. дап зарлағанда құдайға үні жетіп жатады. Өз басы осының бәріне сенерін де, сенбесін де білмейді. Өйткені әлгілер жамандап жүрген қыңыр оқушылардың біразы өзімен сырлас, дос. Көрген-білгендерін айтысып, іркілмей сөйлеседі. Ал оқушыларды жата жамандайтындардың бірі — тағы да Жәйтабар. Әсіресе оның жаратылысынан сезімтал Тәлімді жамандайтыны жанына қатты батады.

	Өстіп жүргенде мұғалімдерден өткен жылғы бір оқиғаны естіген.

	Бұл өлкеде былтыр шөпті маяға салып үлгермей жатып, орақ басталып кетті де жоғары класс оқушылары колхоз жұмысына көмекке аттанды. Оларға басшылық етуге жер жадысын, жұмыс жайын білетін тәжірибелі деп Жәйтабарды жұмсаған. Көмекшісі Сәрсен дейтін жас мұғалім.

	Қыздарды қырманға жіберіп, шөп жиюға ұлдар қалған. Бұлар тау бөктеріндегі шет-шегіне көз жетпестей жердегі жыпырлаған шөмеленің орта деңгейі осы-ау деп мөлшерлеп кеп қос тіккен. Қос болғанда да шөп жауып жасаған итарқа-тұғын. Бұл жайды тосырқап, күй таңдаған олар жоқ, келген күні-ақ мая салуға кірісіп кетті. Мая салатын, шөмеле тартатын, шөмелелердің астынан ұзын сырықты өткізіп жіберіп, үстінен арқанмен бастырып таңып беріп тұратын бригадаларға бөлінді. Су өтпейтіндей етіп, қоян жондап маялауды колхозшылар міндетіне алған. Осылайша қызу еңбек басталғанына үш-төрт күн. Сәрсен шөмелені оқушылармен бірге үймектің тебесіне тастасып жүр. Көңілге болмаса шаршап-ақ жүрген. Оқушылардың ішінде басылып қалған шөмеленің қатын жазбай, екі-үш шаншып тастай салатын ысылғандары да бар екен. Солардан қалыспаймын деп-ақ алақанын күлдіретіп алыпты. Колхозшылардың кеңесі бойынша, пышақтың сабын, ағаш қасықтың басын қыздырып басып, әзер қатайтты. «Ағай, айырдың сабын бос ұстамаңыз» деп еді, көтерген шөбінің төбесінде бөріктей боп шыр айналғанын көрген бір оқушы. Бақса бұл да тегін айтпапты. Айырдың сабы алақанда айнала бергесін, тез ойылады екен. Өстіп қажып тұрған үстіне Жәйтабар келген.

	— Бала, екеумізге қарап тұрған колхоздың жұмысы жоқ. Жүз қаралы оқушымыз істеп жатыр, сол да жетеді.

	Мына белдің астында таныс қойшыныкі бар еді, онан да соған барып сорпа-су ішіп қайталық, — деді.

	Сәрсен оның бұл ұсынысына қарсы болмады. Бұлар күн еңкейе қос басынан аттанып кетті. Ол Жәйтабармен қызметтес болғалы бүйтіп екеуі ғана оңаша болып көрген емес-ті. Оқушыларды шығарып салып, «арттарыңнан барармын» деп ауылда қалған. Сонан келіп тұрғаны осы. Бұйырса, бүгін тәжірибелі

	қарт ұстазбен бір аяқтан ас ішіп, бір қазаннан дәм татып дегендей түсінісіп, достасып қайтпақ. Мұның өзі Сәрсеннің кейінгі жұмысы үшін үлкен көмек. Өйткені аға серігі ендігі жерде өстіп бала жолдасын қанатына қыса жүретін болады.

	Екеуі малшы үйіне келіп, дастарқанға отырғанға дейін Сәрсен осындай тәтті сезімнің жетегінде болған.

	Ертесі қойлы ауылдан Сәрсен қымызға, Жәкең араққа әбден қанып, түске таяу аттанған. Сонан бері бір сағаттай уақыт өтті. Қойшы үйі терең сайдың табанында екен. Жалға шыққанша Жәйтабардың астындағы мес қарын қаракердің қан сорпасы шықты. Танауы желп-желп етіп, анда-санда тұра қалады. Жәйтабар быртық аяқтарын ербең еткізіп, «шу» деп тебінген болады. Шаужайдан қағып, сипай қамшылайды. Қаракер алға оқыс қозғалып қалғанда құранды ердің тоқпан жіліктің басындай алдыңғы қасынан шап беріп ұстай алады. Суға толған тұлыптай іркілдеген денесін әзер меңгеріп, қайта түзеліп отырады да тұра қалған қаракерді тағы тебінеді. Түннен бері аузы босаған жоқ. Жағы әлі талар емес. Бүкіл сайды жаңғырықтырып, самбырлап сөйлеп келеді. Ердің алдыңғы қасы мен қарнының арасы сынық сүйем алшақ. Бар салмағы қаракердің бөксесінде.

	Бұлар қосқа келгенде балалар дем алып жатыр екен. Мұндағылар ерте тұрып, таңғы салқынмен жұмысқа араласатын да түске қарай өстіп күн қайтқанша бір мезгіл жатып ұйықтап алатын. Бұл жайдан Жәйтабардың хабары жоқ еді. Сәрсеннің «қозғамаңыз», жата тұрсын» дегеніне қарамай:

	— Ой, балалар! Бұл не, бұл? Неғып жатырсыңдар тапайдың тал түсінде? — деп ат үстінде тұрып айқай салды.

	Көлеңке қуалап үйездеген қойдай әр жерде топ-топ боп тырайып жатқан балалар бастарын жұлып-жұлып алысты. Көздерін уқалаған күйі тұра бастады. Анадай жердегі бір түп қызыл қурайдың басын қуыстап, үстіне шөп жауып көлеңке жасап алып, оқшау жатқан бала ғана тұрған жоқ. Жәйтабар қанша екіленгенімен де талма түстегі дауыс ауаға жұтылып, ашық шықпады. Сонан болар әлгі бала серпілер емес. Ақыры Жәйтабар шыдамады, тепсініп жетіп барды. Бала қурай басында қалбайған бір құшақ шөпті басына кие-кие атып тұрды. Табан астынан салдыр ете қалған шөптен шошынып қаракер жалт бергенде, Жәйтабар ауып түсіп қала жаздады. Ұйқысын аша алмай, ербиіп тұрған жалпақ бет сары балаға:

	— Иттің ғана баласы, мұның не-ей сенің, а! — деп қайта ұмтылды.

	— Мен не қылдым ағай сізге? — деп аузын бүртитып, күмілжіп тұрған бала, қапелімде қолын селтең еткізіп, атты жасқап қалды.

	Жәйтабар енді аттан түсе сап ұмтылып еді, бала беталды тұра жөнелді. Жете алмасын білгесін атына міне сап қуды. Сәрсен мына қылыққа таң-тамаша. Көз алдында өтіп жатқан комедияға сенерін де, сенбесін де білмей, аңырып тұрып қалды. «Жынданған шығар» деп ойлады ол ішінен. Жаппа алдында иіріліп тұрған балалар атты кісі балаға жете бергенде:

	— Солға, оңға! — деп шуласады. Сары бала жалт беріп бұлтарып кетеді. Қожасының қуып келе жатқаны осы бала екенін білгендей, қаракер де өз екпінімен ағып өтіп, тұқырып тоқтай қалады. Сол кезде аттың мойнынан лоқып ауып түсіп қала жаздайды.

	Жалғыз қашып құтылмасын білген бала бір кезде жүгірген бойы кеп топ ортасына қойып кетті. Жәйтабардың қаны ішіне тартылып, бетінің түк басқан өңірі жұлған тауық түстеніп кетіпті. Таңдайы кеуіп, ентігіп зорға сөйлейді.

	— Сен иттің баласын мектептен қуғызбасам, Жәйтабар атым өшсін!

	Жәйтабардың шөп басындағы сол қылығы мұғалімдер ортасында әлі де ауық-ауық қозғалып қалады. Әсіресе Сәрсен: «Ақыры, Жәкеңнің мәселесін қарай алмаймыз. Онан да бірер эпизодын еске түсіріп көңіл көтерейік», — деп ойда жоқта ойға сап, сондағы әр қимылын келтіріп, өстіп әңгімелеп отырады. Сондай кезде естігендерінің ұзынырғасын Құрманбай өзінше осылай елестетті. Елестетті де іштей ыза болды. Өте-мөте Орынбайға ренжиді. «Өзі ғой оншалықты білімсіз адам емес. Көп жылдан бері мектеп басқарып келеді. Тәжірибесі бар. Бірақ Жәйтабар бұған не үшін қажет болды екен?! Тіпті мұның үстінен құс ұшырғысы келмейді, шіркіннің».

	Сондағы Жәйтабар қуалайтын сары бала анадағы Койбастың орнына жауап берген Ырысбаев Тәлім екен. Кұрманбай мұны да енді білген. Шоттың басын басқанмен, сабы өзіне тиетін болғандықтан, Жәйтабардың желігін басып қойған да Орынбай секілді.

	Құрманбайдың есінегісі келді. Аузын алақанымен басып есіней бергенде, көзі алдында жатқан сағатына түсті. Түнгі он екі болыпты. ¥зақ отырып қалғанын сезді. Сосын қағаздарын реттеп, таңертеңгі өтілетін сабақтарының жоспарын қайта қарап шықты. Жәйтабардың қылығына зейіні бөлініп отырып, бірнеше қате де жіберіпті. Соларын түзеді. Сөйтті де шамын сөндіріп, жатып қалды.

	Бүгінгі бірінші сабағы тағы да 9 «б» класында екен. Құрманбай кластан қатты ренжіп шықты. Ол сабағын түсіндіріп болып, бірнеше баладан сұрап көріп еді, жауап ала алмады. Бәрі де желкесін қасып, төмен қарайды. Сосын манадан өзінен көз алмай бақырайып қарап отырған балаға:

	— Қане, сен айта қойшы, — деді, сірә, тыңдаған бала түсінсе, осы бірдеңе дер деген үмітпен.

	Жапақтап орнынан тұрды да ол да желкесін қасып, темен тұқиды. Ақыры «кім айтады» деп еді, ешкім үндеген жоқ. Тәлім де төмен қарап отыра берді. Бұдан соң жағалай тұрғызды да журналға ондаған екіні бір-ақ қонжитты. Қойбас та осы нөпірдің ішінде кетті. Өйтпеуге лажы қалмады. Әуелі бірді үштен бірге бөле алмайтындар да табылды. Құрманбайдың жанына бәрінен осынысы батты.

	Келесі сағаты бос екен. Журналды орнына қойып, үстеліне отырғаны сол еді, мұғалімдер бөлмесіне оқу ісінің меңгерушісі кірді. Кірді де дауыстап:

	— Сабағы жоқ мұғалімдер міндетті түрде 9 «б» кластағы ашық сабаққа кірсін, — деді.

	Құрманбай ойлап-ойлап, бұл сабаққа қатыспағанын жөн көрді. Бірақ әрі 9 «б» класс болғасын, әрі Жәйтабардың сабағы дегесін тыңдағысы келді. Әсіресе осы класс оқушыларының басқа пәндерді қалай оқитынын білуге қызықты. Орынбайдың айтуынша да Жәйтабар: «мектептегі қарт педагогтардың бірі. Одан үйрену артық болмайды, әрине».

	Өз ойын осылай топшылаған Құрманбай ең артқы партаға барып отырды. Көз қиығын Жәйтабардан алған жоқ. Оқушыларды да елеусіз қалдырмауға тырысты.

	Ол мұғалімге арналған үстелге келіп жайғасқан соң, әдетінше көзілдірігінің үстінен кластың төрін сүзе бір қарап алды. Оның елеусіреген боз көзі Құрманбайдың жанарымен ұшыраса қалып еді, лезде тайдырып әкетті. Белдеуленген кеңсірігінен жалпайған танауына қарай сырғып түсіп бара жатқан көзілдірікті оң қолымен ырғап-ырғап қайта көтеріп қойды. Бұдан соң журналға үңіліп, бірдеңелерді нұқып жазды. Парақтап кітабының бетін ашты. Оқушылар да жарыса салдырлатып аударыстырып жатыр. Алдарында шашын қырау шалған кеспелтектей божыр қара сұр мұғалім тұрғанын сезер емес. Енді әуелі бет-бетімен сыбырласа бастады. Кейбір қу балалар осы сабақтың бұрын қалай өтілетінін басқа мұғалімдер көрсін дегендей жорта істейтін секілді.

	Жәйтабар орнынан тұрды. Әлі бір дыбыс шығарған жоқ. Әлден соң барып:

	— Осы біз қай тақырыпты өтіп едік? — деді.

	— Үшінші тарау. Орыс-жапон соғысы.

	— Соғыстың себептері мен сипаты. Оқушылар түс-тұстан жамырап қоя берді. Ол:

	— Тыс-с-с! — деп сұқ саусағын аузына көлденең ұстады. Шуыл бір демге бәсеңсіді.

	— Мен айтайын ағай, мен!

	Мен.

	Жапырлай қолдарын көтерісіп, қайта шуласты.

	Оқушыларының мынадай белсенділігіне Жәйтабар да разы сияқты. Езуі жайылып, мағынасыз ыржиып тұр. «Менің сабақты қалай ететінімді көрсін» деген болуы керек:

	— Ал сен, — деп тұп-тура Кұрманбайдың сол жағында отырған домалақ қара қызды тұрғызды. Кыз жан-жағына қарап алды да:

	— Жетінші параграф, орыс-жапон соғысының басталуы. Соғыстың себептері мен сипаты. Басты-басты капиталистік державалардың империализм сатысына енуі халықаралық қайшылықтардың шиеленісуіне әкеліп соқтырды. XIX ғасыр... — деді де қиқ етіп аузын басты.

	— Иә, иә, дұрыс айтасың, сөйлей бер, тоқталма, — деп Жәйтабар да жампаңдай жөнелді. Әлгі қыз енді қайтіп басын көтерместен сөйлей жөнелді. Жаттап алған сияқты. Тек ауықауық мүдіріп кетеді. Сөйткен сайын екі қолын партаның астынан алмай етпеттеп отырған көк көз сары баланы нұқып алады да ары қарай жалғай береді. Бұған Жәйтабар мәз. Екі қолын артына ұстап алып, ары-бері теңселіп жүр.

	Кұрманбай Жәйтабардан бұдан артық ештеңе шықпасын білгесін, әлгі көк көз сарының неғып отырғанына зер салды. Әрине, оның етпеттеуі де тегін болмады. Кыздың алдындағы партада екі тақтайдың арасы кебе-кебе ажырап кеткен екен. Кітап жолдарын жаңағы тесіктен кино лентасынша жылжытып отырыпты. Бірақ не керек қыз байғұс та сасып тұрып көзіне іліккен сөздерді саудыратып оқи берді. Бір кезде Жәйтабардың өзі де жалықты білем:

	— Дұрыс, отыр. Молодец, бағаң бес, — деді қанағаттанғандық кейпін танытып.

	Сөйтіп, тағы да бірнеше баладан сұраған болды. Одан кейін дағды бойынша жаңа сабағын бастады. Өзі де жаңағы қыз құсатып бір-екі бетті оқып үлгерді. Өкініші сол — қоңырау Жәйтабардың сабағын аяқтауынан бұрын соғылды. Соның салдарынан бес басқышты сабақ ету әдісінің соңғы екеуі орындалмай қалды. Жәйтабар да осыны ойлаған болу керек: «оһ» деп сағатына қарады. Класс салдыр-гүлдір жинала бастады. Кұрманбай қозғала қоймаған. Канаттас партадан алдындағы баланы көздей лақтырылған бүктеулі қағаз қаңғып кеп, Кұрманбайдың қолына түсті. Оны лақтырған баланың тілін жалаң еткізіп бұғып қалғанын, ол байқаған жоқ. Кағазды алақанына қысқан бойы шығып жүре берді. Мұғалімдер бөлмесіне келгесін бір-ақ ашты. Қоңырова дейтін кыз жазыпты. «Тарих сабағы болып жатыр. Сейсен мен Болат айнаға қарап, шашын тарайды. Қален ыржақтап қыздармен әңгімелеседі. Тұрғанбек орыс тілін орындайды».

	Қағазды көз жүгіртіп оқып шықты да бүктеп қалтасына салды. Сол сәт есіне келгені: «егер біз шын мәніндегі педагог болады екенбіз — онда бүйтіп өзгені де, өзімізді де алдамауымыз керек» деген жалғыз сөйлем еді. Бұл үшін не істеу қажеттігі жөнінде ойланып үлгермеген.

	Ол кешкісін көп толғанды. Осында келгелі бергі уақыт ішінде не бітіріп, не қойғаны туралы өзіне-өзі есеп берді. Байқап қараса көп істі ойлайды да орындамайды екен...

	Ақыры, Құрманбай мынадай қорытындыға келді. Ертең талқылау бола қалса, Жәйтабардың бар кемістігін басып-басып көрсетемін. Қабырғасы қатқан қарт педагог. Оған бөтекесі түссе түсіп-ақ қалсын. Екіншіден, тоғыздың математикасын әліппесінен қайта бастауым керек. Бұл үшін жұмыстың жүрдек әдісін тапқан жөн. Ол әдіс — ең алдымен шәкірттердің өз күшіне сүйену, олардың белсенділігін арттыру. Өйткені олар шылғи ұғымсыз емес, бәрі тек кызыкпаушылыктың салдары. Сосын әр оқушыға арнап есеп кітапшасын ашамын. Сөйтіп, әуелі кімнің нені түсінбейтінін өзім біліп алам. Ауру табылғасын емдеу оңай.

	Жәйтабардың кешегі ашық сабағы ертесі кешке қарай талқыланды. Едәуір адам сөйледі. Мақтау да, даттау да аз болмады. Әсіресе Құрманбай сөйлеп болғанша Жәйтабар екі-үш рет қарғып тұрды. Оған Орынбай: «шыда, үндеме» дегендей емеурін танытып еді, қызынып алған ол аңғармады. Болмай бара жатқасын зекіп тастады.

	Ал Құрманбай:

	— Өз басым көз бояп уақыт өткізгім келмейді, — деді.

	Орынбай да бір қағып қалғысы кеп:

	— Болды енді, шырағым, институт аудиториясында бес жыл отырып тыңдаған лекцияңды түгел қайталайын деп пе едің. Осы отырғандар да оқыған жандар, — деп өп-өтірік кеңккеңк күлді. Бірақ ешкім күлкісін қостаған жоқ. Құрманбай да есе жібергісі келмей:

	— Ескертуіңізді сәл кешірек жасадыңыз. Сөзім осымен бітіп еді, — деп жаңағы Орынбайдың күлкісіне салып бұл да кеңкілдеді.

	Манадан әркімге сөз беріп, жиын басқарып отырған оқу ісінің меңгерушісі:

	— Ал, Жәке сіз не дейсіз, — дей беріп еді, Орынбай бөгей қойды. Оның шігесіне қорғасын құйып, тәйкесін қанша тайпарлағанымен алшы тұрғыза алмайтынын сезген секілді. Жиын ағасымен де келіспестен қорытындыны өзі жасады.

	— Осы күні мынау ит басына сорпа төгіліп жатқан тоқшылықтан ба деймін, жолдастар, — деді манадан бергі Жәйтабардың шымбайын бататын пікірлерді сыйпалап тігісін жатқыза келіп, — қарап тұрсақ баласын еркелетпейтін ешкім жоқ сияқты. Баяғы өздерің құсап оқитын, ондай тәртіпті балаларды бұл күнде таппайсың. — Ол көпшілікке көз тастап еді, осы сөзі біраз адамға ұнап қалғанын сезді. Сосын бұл желіден кілт ауысып, басқа сарынға түсті. — Бәрінікі кеуде. Істің бәрін тындырып қойған, білімнің бәрін біліп алған адамша жүреді. Барабара осындай кеуделер көбейіп кете ме деп қорқамын. Олай дейтінім, мына Жәкеңе бағынбаған бала осы отырған қайсымызға бағына қояды. Тағы бір таңғалып отырғаным — балаларды дәл ашық сабақ үстінде бағындыра алмай қалғаны. Мен ғой қатысқаным жоқ. Мына өз сөздеріңізге қарағанда солай сияқты. Меніңше, бұдан шығатын қорытынды сол — оқушылар осы сабаққа қатысып отырған мұғалімдерді де сыйламағаны...

	Сәрсен кезінде Жәйтабардың шөп басындағы жеңіл мінезін сынаймын деп Орынбайдан өзі қысым көріпті. Сонда Сәрсенге Орынбайды бұрыннан білетін кейбір мұғалімдер: «үндеме» деп ақыл беріпті. «Судың да сұрауы бар деген. Әлі талай-талай былықтың беті ашылатын мезгіл жетеді. Сол Орынбай үшін қалқан керек. Бір сеңгірді сонымен айналмақ. Және де ол бұрыннан келе жатқан адам. Қазір бірдеңе десе, үстінен арыз жазуы мүмкін. Тағы бір себеп — Жәйтабардың әйелі осындағы орман шаруашылығы мекемесі бастығының әпкесі. Ана есігінің алдындағы қарағайды әбден бойына сіңіргенше, оған қарсы келер шамасы да жоқ».

	Бұған Құрманбай кезінде сенбеген. Енді міне шүбәсіз шындықты айтқаны үшін найзаның ұшы өз кеудесіне де тіреліп отыр. Ешкімнің ара түсер сыңайы байқалмайды. Мейлі деп мұның да үндемей қалғысы келіп еді, бірақ Орынбайдың, әсіресе, көпшілікті өзіне тарту мақсатымен айтқан алғашқы сөздері көңіліне сыймағасын:

	— Мен бір нәрсеге түсінбедім, — деп Құрманбай қолын көтеріп еді, жиналыстан жалығып әзер отырған жұрт шу ете түсті:

	— Болды ғой, несін мыжи бересіңдер.

	— Әлі сиырымыз да сауылған жоқ.

	— Бастық айтты бітті емес пе.

	— Ту, уақыт та талай бопты, ертеңгі сабаққа қашан дайындаламыз?

	Түс-тұстан етек-жеңдерін қағып тұра бастап еді, ешкім тоқтатпады.

	Құрманбай алдымен үй тапсырмасын көрді. Сосын өтетін сабағына меңзес есеп беріп, бақылап тұрған. Әлдекім тық-тық есік қақты. «Е» дегенше есік жартылай ашылып, Кәлиманың басы қылтиды. Ішке енбестен сұқ саусағымен іліп, Құрманбайды сыртқа шақырды. Ақырын басып залға шыққан.

	— Директорға орман шаруашылығының бастығы келіп отыр, — деп сыбырлай беріп еді.

	— Е, оның маған қажеті қанша? — деді бұл.

	— Со кісіге тақтай тілгенге көмектесетін ересек балалардан он шақтысын берсін дейді.

	— Құдай айтса да, қазір сабақ өтіп жатырмын, бере алмаймын! — дейді.

	Кәлима және бірдеңе айтқысы кеп күмілжіп еді, Құрманбай тосқан жоқ. Кілт бұрылып ішке еніп кетті.

	Осыдан бір апта өткен сон, педсовет болды. Бұл кезде Құрманбай тоқсандық жоспарын қуып жетуге аз қалған. Байқауынша, бүйтіп пысықтау жұмысын жүргізбей-ақ кешігіп келе жатқан әлденешеуі бар. Өйткені, бұл өңірде қартоп жинау деген үлкен науқан басталған. Кей мұғалімнің он бес-жиырма сотық бақшасы бар. Оны қаздыру, ұраға құю, ұрықтық қартоп сорттау — барлығы да оқушылардың мойнында. Әлгілердің бәрі де сөйтіп жүріп кешіккендер екенін білетін. Олардың қай күні спорт, еңбек сағаттарына таласып жанталасарын да іштей жорамалдап жүрген. Педсовет дегенді естігенде, бәлемдерді талқылайтын болған екен деп топшылап еді, мүлде басқа боп шықты.

	«Қазақстан мұғалімі» газетінде «Тым болмаса, мұғалім боламын» деген мақала жарияланған. Әңгіме арқауы осы мектептегі білімсіз мұғалімдер туралы. Соны педсоведте талқылап, редакцияға жауап беру қажет екен.

	Орынбай қысқаша хабарламаны осылай жасады. Бұдан соң бірінші болып оқу ісінің меңгерушісі сөз алды. Ол мектептің оқу-тәрбие жұмысындағы кемістіктерге шолу жасай келіп, мақала авторы баса тоқталған Түнғатованың жайына көшті.

	— Жолдастар, мен өз басым, — деп ұзақ тыныстады. — Мақала авторының пікіріне жүз процент қосыламын. — Айтарын айтып болғасын енді бөгелместен соны ары қарай дәлелдей берді. — Қосылатыным, Түнғатова орыс мектебін жетінші кластан тастап кеткен. Сонан телефониска болып почтаға орналасты. Мұны да дұрыстап алып жүре алмады. Одан кейін сауда техниқумына емтихан тапсырып, түсе алмай, құлап қайтып келді. Келісімен кітап-сауда магазиніне тұрды. Ақыры мойнына ақша мініп, мұнан да қуылды. Сосын қайтті? Өзіміздің мектепке экстерны боп жүріп, мың тоғыз жүз алпыс бесінші оқу жылының соңында кәмелеттік аттестат алды. Айтпақшы қазақ тілі мен әдебиетінен тапсыра алмағаны үшін, Сәрсен жолдас баға қоймады. Сосын мына сіз боп, — деп Орынбайды нұсқады, — біз боп, — деп өзін қосты, — сыртынан жөндеп жібердік. Сонан кейін біз оны мұғалім етіп алдық. Өткен жылы оқытқан класы елу процент үлгерім бермей, ілдәлдалап әзер өткізгеміз. Қазір де отыз баланың тағдыры қолында. Білдей екінші кластың оқытушысы. Бұйырса оның қорытындысын келесі жылы көреміз.

	Оқу ісі меңгерушісінің сөзі коллективке қатты ұнады. Бөгеліп отырғандардың жолын ашқан секілді. Әр жерден-ақ «мен, мен» деп сөз сұраушылар көбейді. Сөйтіп, бес-алты адам сөйледі. Тіпті біреулер қыза-қыза:

	— Мақала авторы Жәйтабар жолдастың шөп басында педагогқа жат, ерескел мінез көрсеткенін естімеген. Әйтпесе оның өзі бір фельетон, — деп соқты. Күлиман деген сатушы әйелдің үйінде күйеуі жоқ күні еті, күшігі, ер-тоқымы жоғалғанын, сатушы әйелдің Жәйтабардың класындағы оқушылардан көріп, мектепке арыз айтып келгенін айтты.

	— Педсоветтің қарайтын мәселесі емес, — деп Орынбай екіүш рет тосып еді, тыңдамады. Оқу ісінің меңгерушісі де:

	— Сөйлеушілерді тоспайық, Ореке, әркім көңілдегісін айтсын, — деп оған дем берді.

	— Осы біз Жәйтабар жолдасты қашанғы қорғаштай береміз, — деп өрекпи түсті.

	Құрманбай бұл коллективтің неғып сүттей ірімей тұрғанына таңқалушы еді, онысы қате екен. Көпшілік деген қашан да көпшілік қой. Оның өзін-өзі ұстап отыратын қуаты барлығына енді ғана көзі жеткен секілді. Ендеше, бұдан былай жалғыз шырылдап, жеке шабу деген бекершілік. Көпшілікке сүйенгенім жөн. Мен білетін шындықты басқалар да көріпбіліп отырған жоқ па. Әсіресе оқу ісінің меңгерушісін «ынжық» деп бекер кінәлап жүріппін. Ол бос сөзге араласпайтын, ойындағысын дабыра қылмай-ақ жүзеге асыратын істің адамы көрінеді. Ендеше, менің сөйлегенім артық.

	Сөйтіп Құрманбай сөз сұраған жоқ.

	Орынбай келесі сөзді Жәйтабарға берді.

	— Сонымен, Ореке, дұрыс қой. Мен айтсам әлгі нені айтамын, — домаланып орнынан зорға тұрған Жәйтабар көзілдірігін көтеріп қойып, айбақ-сайбақ етіп жазып алған төрт-бес парақ қағазды оқуға ықғайланып еді:

	— Ойбай, Жәке-ау! Оқымай-ақ бірдеңе демейсіз бе!

	— Жәкеңнің артық-кем кеткісі келмей тұр. Әр жерден күлкі көтерілді.

	— Оқу бітіріп келді дейміз де бас-көзіне қарамай, сабақты бөле саламыз, Анау отырған Құрманбай деген бала дым білмейді екен. Жоғары кластарға программа бойынша сабақ өте алмай, оқулықта жоқ бірденелермен балалардың миын ашытып жүріпті. Кеше Қойбастың сабағын тексеріп отырып байқадым. Оны бақылап жүрген басшылық және жоқ. Журналдың беті жыпырлаған екі. Өздеріңіз білесіздер, менің балам Қойбас өте жақсы оқиды. Соған екі қойыпты. Бұл тоқсанда бір кластан он-он бес баладан үлгермейін деп отыр. Бүйте берсек, аман болса, газетке тағы шығамыз.

	— Шынында, сенің мұның ней, қалқам? — Құрманбайға қарап ұмсынып еді, ол үндемеді. — Рас па? — деді Орынбай сосын оқу ісінің менгерушісіне бұрылып, — сен сабағын тексеріп көріп пе едің?

	— Шет-жағасын білемін, бірақ Жәкең айтқаннан гөрі басқашалау.

	— Тұршы өзің, бірдеңе деші! Екеуіңді де түсінбедім. Ол өпөтірік жылан көргендей шошып кетті. Құрманбай жауапты қысқа қайырды.

	— Балалар сабақ білмейді. Артын білмегесін, алға жылжуға болмайды.

	Орынбай жын соққан адамша қарқылдап кеп күлді. Қалтасынан бет орамалын алып, көзін сүртті. Әбден қалпына келгесін қайта қатуланып:

	— Ей, сен, не сандалып отырсың, — деді, — оларды бәлен жылдан бері мен оқытып келе жатырмын.

	— Мейлі, кім оқытса, ол оқытсын.

	— Сенің өзіңнің тәрбиең нашар жігіт екенсің. Былай жас болғасын баулып көреміз бе десем, адам болатын түрің жоқ. Сені осы жолы жұмыстан шығару жөнінде қаулы алу керек.

	— Ерік өзінізде. Көпшіліктің таразысына түскен іс жөнінде таласпайтын әдетім бар еді.

	— Ендеше, солай! Осындай он қызыл диплом әкелсең де дым білмейсің. Қайда барсаң онда бар.

	— Есіңізде болсын, ешқайда!..

	Табан астынан жабысқан бәлеге таңырқаған Құрманбай иығын қиқаң еткізіп, отыра кетті.

	Мектептін де, «Шыңбұлақ» колхозының да партия ұйымы бірге болатын. Секретары Тұрсынбаев деген ұзын бойлы, арық, қой көзді кісі еді. Манадан өзімен-өзі боп, бейтарап отырған. Орынбай тіпті желпініп бара жатқасын, басып тастады да, ұзақ сөйледі.

	— Педсоветтің жұмысы менен гөрі осы отырған сіздерге тән. Мен не болғанын тыңдаушымын. Газет мақаласы жайлы жұртшылықтың көзқарасы бір жерден шықты деп ойлаймын. Ал екінші нәрсе, — деді ол баяу қоңыр үнмен, — Жәкең бір нәрсенің шетін шығарып еді, Орекең тым қатты кетті. Байқауымша, бұл осы жиналыста сөз ететін мәселе емес екен. Оны байсалдылықпен тексеру, ақырын күту керек. Жастардың суын қайтаруға әдеттенбеген абзал.

	Жәкең көпті көрген адам. Ол кісіге ақыл айту артық. Дегенмен, Жәкеңнің сөзінен бұрын естіп жүрген бір хабардың салқыны сезіліп тұрғасын, ескерте кетуді жөн көрдім. Ренжімеңіз: тумаған баламның табанына тақтайдағы шеге кіреді деп байбалам салуға да болмайды. Ең алдымен балдызыңыз оқуын бітіріп келсін. Оған да орын табылады. Әйтпесе, құдайға шүкір, әкесі дырдай орман шаруашылығы мекемесінің бастығы. Сіз екеумізге жалына қоймас сірә.

	Әлгінде Орекең «оларды мен оқытамын» деп мақтанышпен ауызға алды. Мұнысы дұрыс та. Бүгінгі шәкірт — ертеңгі сіз сияқты ұстаз. Бірақ менің бір нәрсеге күмәнім бар. Өйткені менде о баста педагог болған адаммын. Сіз мектептің басшысысыз. Ауданға, облысқа жиі-жиі жиналысқа кетесіз. Онсыз да мектептің басшылық жұмысы шаш етектен. Сондай жағдайда оқушыларға мұқият білім бердім деп кесіп айта аласыз ба? Меніңше мұны да ескергеніміз жөн секілді...

	Жәйтабар төбесінен жәй түскендей болды. Орынбайға да жеңіл тимеді. Сөйтсе де ол Жәйтабар құсап сыр бергісі келмей, барынша пандық танытуға тырысты. Жиналыстың салты бойынша қорытынды шығарғансы-ды. Дайындап әкелген қаулысын оқи алмады.

	Қаулыны Орынбай, Жәйтабар, орман шаруашылығы мекемесінің бастығы үшеуі ақылдасып, күн ілгері дайындап қойған. Жиын соңында Орынбай соны окымакшы еді. Сөйтіп, бір ауыздан мақұлдатып, педсоветке қатысқан жауапты адамдарға қол қойғызып алмақ болған. Партия ұйымының секретары да сол есеппен шақырылған. Ал Жәйтабардың әлгі сөзі — қаулының негізі-тұғын.

	Орынбай дат деп қалды. Парторгтің бұлай сөйлерін білмеген. «Тұрсынбаев колхоз шаруашылығымен-ақ басы қатып жүрген адам. Ол арғылық-бергілігін екшеп жатпайды. Қатысып отырады да қаулыны мақұлдап аттанады. Оған бұл жоғарыға есеп беру үшін ғана қажет» деп ойлаған. Мұндайын білгенде ғой, ертең қаулыны апарып бір-ақ көрсететін еді.

	Ол ең алдымен қызу пікір қатыстырғаны үшін, жолдастарға алғыс айтты. Соның салдарынан уақыттың созылып кеткенін ескертті. Осы пікірлерге сүйеніп, редакцияға жауап қайтаратындығын хабарлады. Қаулы жөнінде тіс жарған жоқ.

	Жиналыс мұғалімдер бөлмесінде өткен. Түнгі сағат он екіде тарады. Орынбай жиналып-тернеліп, ең соңынан шықты. Елдің бәрі кетіп қапты. Үйіне жалғыз аяңдады. Ең ақыры Жәйтабар да тоспаған. Бір есептен онысы да дұрыс. Ал әлгіге Кұрманбайды соның балдызына орын босату үшін қуғалы жүр деп жеткізген кім болды екен?!.

	Жылда өзі он бес-жиырма сағатқа дейін сабақ, беретін. Әрине, мұның бәрін уақытысымен өту басшы адамға қиын екені рас. Бірақ әйтеуір өйтіп-бүйтіп үлгертуші еді. Спорт, еңбек сағаттары бар, аяқ астынан ауырып-сырқайтыны бар дегендей — күніне бір класқа үш қайта кіріп сабақ өткізген кездері болған. Мұны да біреу аудандық оқу бөліміне жеткізе қойыпты. Сөйтіп, он екі сағатқа қысқартып тастаған. Ендігі жай мынау!..

	Оның жол бойы осыған ақылы жетпей дал. Мүмкін, алғашқысы қатындардан шыққан бәле шығар. Ол да ықтимал. Жәйтабардың қатыны мақтаншақ сорлы еді. Ал сабақ жайлы жеткізіп жүрген — сөз жоқ оқу ісінің меңгерушісі. Оның мақсаты мені сүріндіру. Әйтпесе, үндемей жүріп-жүріп, жеме-жеге келгенде әлгіндей сөйлемес еді. Соған қарағанда мақала авторына материал берген де сол. Сондықтан мен қазірше шыдауым керек. Әзірше Кұрманбай екеуі білгенін істесін. Тура жарты жылдық қорытындының қарсаңында тексеруші шақыртып, төрт аяғын көктен келтірейін, иттердің.

	Орынбай үйіне жеткенше, көңілін осылайша демдеген еді. Кақпасын ашып ішке енді. Шынжырын сылдырлатып шауып кеп, иті еркеледі. Корасының аузында ауық-ауық ықыранып қойып, екі сиыры күйсеп жатыр. Анадайдан қарауытып, жиюлы қарағайлары көрінді. Ай әлі тумаса да қараңғыға көзі үйреніп қалғандықтан ба осының бәрі ап-анық байқалды. Таулы жердің күзгі түні кәдімгідей салқын екен. Денесі тоңазып есінеді. Орман шаруашылығы мекемесінің бастығына айтып, тағы да бірер машина отындық қарағай түсіртіп алуды ойлады. Сосын ақырын келіп, шам жақпастан шешініп жатып қалды.

	Кұрманбай сабаққа көңілсіздеу оралды. Көзі домбығыңқы, жұқа өңі жүдеп тұр. Түндегі жиналыстан кейін жөнді ұйықтамағанын оқу ісінің меңгерушісі бірден байқады. Байқады да: «О балалығың бар болғыр», — деді ішінен. Сосын:

	— Жолдас Каңтарбаевич, бері кел, мұнда бір қызық әңгіме бар. — деді күліп. Калпынан тыс ойнақы, әлденеге мәз.

	Мұнысы Кұрманбайға ұнаған жоқ. «Үстелі орныққан, өзінөзі дәлелдеген бастық адам. Мен құсатып ешкім ала көздей алмайды. Түнде талайымызды мұқатып алды. Көңілі бүтін жандар сөйтіп күледі. Бұл жерден ауысса, екінші жерге барып дік ете түседі. Жұмыс істей алмады деуге ешкімнің дәлелі жоқ. Ал мені қуса, сабақ өте алмады деген ат тағады. Масқара-ай, естіген елден, бәрінен бұрын бірге оқыған сабақтастарымнан ұят болатын болды. Бастықгын, аты бастық. Жоғарғы жақ тындаса, соны тындайды. Мен кіммін?!» деген ой келді басына.

	Кұрманбай оқу ісі менгерушісінін есігін бұрынғыдай еркін емес, имене ашты. Ол әлгіндегі жайран қалпын өзгертпепті. Ынылдап ән сала ма-ау, әйтеуір жүйкесіне тигісі кеп тұрған секілді. Болмаса, мұндай мінезін бұрын байқамаған ба! Состиып тұрып қап еді, қасындағы үстелді нұсқады. Ортан беліне дейін тұтап кеткен темекісін алып, қоқырайған күлін сұқ саусағымен шертіп түсірді. Сосын қомағайлана сорып, түтінін екі танауынан будақтата шығарды.

	— Белгілі емес пе. Түнғатованы жұмысқа алған Орынбай, педсоветтін қорытындысы мен редакцияға жауап жазып жатқан мен...

	— Оньщыз рас қой, аға, дегенмен бастығымен қырбай боп жүріп онған адамды естігенініз бар ма?

	Ол мырс етіп, басын шайқады.

	— Өз ісіңнін дұрыстығына сенсен болғаны.

	— Сіз сенсеніз сенемін.

	Екеуі бірлесе отырып, Кұрманбайдын жоспарын талқылады. Программа орындалмай қала ма деген қауіппен пысықтау жұмысын алашабырлау жүргізіп келеді екен. Бақылау жұмысын алып, оқушылардын білімін анықтап көруге келісті. Карымды-қарымды бірнеше оқушыны жыл сайын өтетін аудандық, облыстық математиктердін олимпиадасына дайындай жұруді ұсынды.

	Кұрманбай тұруға ынғайланып еді:

	— Кішкене сабыр ет, — деп тізесінен басты. — Баяғы біз оқып жүрген кезде Канатбек деген мұғаліміміз болған. Ұмытпасам фамилиясы Жөргенбаев шығар. Аншы адам еді. Өтірік әнгімені көп айтатын. Су жағалап қармақ та салатын. Сабақ үстінде бір қармақпен екі балық алғанын, бір күнде мәстек құласымен үш қасқыр соққанын әнгімелеп отырып, уақыт өткізетін. Сосын бәрімізге қоятыны төрт пен бестұғын. Біз оны сол үшін жақсы көретінбіз. Мұны айту себебім — өстіп өтірік баға қой дегенім емес, талап қоя біл, әділ бол. Ол қаталдыққа жатпайды. Әділдік пен қаталдық екі бөлек нәрсе. Катал боламын деп шамадан асырып жіберсен, баланы қаймықтырып аласын. Сенімі жойылады.

	Ол бұл кісінін бүйтіп неге алыстан орап отырғанын енді түсінді. Ойлап тұрса, бір серпінге шыдамай қаймығып қалған екен. Манадан бері соны келініне айтып, қызына тындатыпты. Осыған қарағанда оқушынын аты — оқушы, құстын көлеңкесіне тоңатын сәби. Әлпештеп-аялауды ғана тілейді. Ол түгілі өзі де жылы сөйлегесін жібіген жоқ па. Әйтпесе, жаңа ғана осы мектептен жаманатқа ілінбей, қалай кетудің қамын ойлап отырған. Енді міне, табандап жұмыс істемекші. Еңбекпен келетін табыс болса, бәрін де жеңіп алмақшы. Ағынан жарылған ағаның кеңесі соған бекітті. Сөйткен ағаның өзіне істеген қамқорлығын өзгеге де істеу азаматтық борышы. Істей алмаса, кешірілмес күнә.

	Құрманбай шағын әңгімеден соңғы ойын осылай қорытты.

	Коңырау соғылды. Теңіздей толкып жатқан дағдылы тірлік какпакылдың тасындай тағы да қағып әкетті. Кеше де, онан бұрын да, дәнеңе болмағандай, бұдан соң да болмайтын сияқты. Педсовет те өтті, тиісті орынға жауап та қайтарылды, алайда барлығы да қаз қалпында қала берді. Қайтадан мажыражай өмір басталды. Орынбай тіпті сабасына түсіп кеңіп алған. Құрманбайға керегі осы. Еркін жұмыс істеуіне мүмкіндік туғанына қуанды.

	* * *

	Кыс ересен қатты болды. Тау бөктеріне ат бауырынан қар түсті. Екінші тоқсанның аяғына қарай күннің суықтығынан екі-үш күн бойы төменгі кластарда сабақ тоқтады. Дәл осы тұста жас математиктердің аудандық олимпиадасы өткізілмек. Соған қатысатындарды іріктеу керек. Оларды оқу ісінің меңгерушісі мен Кұрманбай апарады

	Бала іріктеу үстінде де едәуір тартыс болды. Орынбай өзінше он шақты оқушының тізімін жасапты. Ішінде Койбас бар. Ырысбаев, Касымбеков, Ниязов, Балтабаев, Жанұзақова, Ысмайылова сияқты оқушылар ілінбей қалыпты.

	Кұрманбай тікесінен шапшыды.

	— Онда мен бара алмаймын, өзіңіз апара беріңіз.

	— Сенің міндетті түрде қатысуың керек. Оқу бөлімінің бастығы өзіңді ауданымыздағы белгілі математик ретінде олимпиаданы өткізетін комиссияның құрамына енгізіпті.

	— Енгізе берсін.

	— Карағым-ау, осы сенің шарт сынатының-ай! — Оқу ісінің меңгерушісі шыжкебек боп, бір отырып, бір тұрды. — Әуелі ақылдасайық та. Кыс көзі қырау деген. Сен айтып отырған кейбір оқушылардың жағдайы келмейтін көрінеді. Өздері бара алмаймыз деп бас тартыпты.

	— Сіз өзіңіз сөйлесіп көрдіңіз бе?

	— Көрдім. Мана таңертеңгі шай үстінде үйіме Ырысбаевтың шешесі келді. «Жалғыз балаға таянып жан бағып отырмын. Бірді-екілі малымыз қолға қарап тұр. Жемшөбі бар дегендей. Денсаулығым да нашар. Ол кетсе, ертелі-кеш отын-судан да қысылып қаламын» деп еңіреп отыр.

	Ана екі қызды, шешелері жібермейтін сияқты. «Бой жетіп қалған кыз бала, далаға қондыра алмаймыз» депті.

	— Мынаусы, мынау? Бұл не бітіргелі барады?

	Ол Қойбастың фамилиясын нұқыды.

	— Бәрі бірдей жүлдегер болмайды. Жағдайы бар. Қара боп барып келсін дегені шығар.

	— Ту, — деді Құрманбай, — мен сізге сеніп жүр едім. Мұныңыз қалай, аға. Ат-тоны барлар баратын той емес, мұның аты — ғылыми жарыс. Балуанға да кісі жығылу үшін емес, жығу үшін түседі. Дәмелілерді ғана апарғым келеді. Үстіміздегі жылдың соңына қарай облыста, сосын Челябинск, Рига, Новосибирск қалаларында жас математиктердің бүкілодақтық олимпиадасы өтпекші. Бұйырса, бұлар соған қатысатын болар. Ендеше, оларды қарыс жердегі аудан орталығына апара алмағанымыз ұят. Жағдайы жоқтары болады екен, жасауымыз керек. Ал әлгіндей түсінбейтін ата-аналармен өзім сөйлесем.

	Орынбай өз ұсынысына Құрманбайдың келіспегенін естігесін, кабинетінде оңаша отырып ұзақ ойланды. «Күздегі тосып аламын» деп қорқытқаны осы еді. Мына өзі көрсеткен тізімнің ішінде ілінетін ешкім жоқ. Амандық болса, бетімен жер басып қайтып оралады. Соны желеу етіп, бір соғып алады. Адал бағалаймын деп үлгертпейтін он шақтысы және бар. Сонымен, жарты жылдық есепті жолдай отырып, комиссия шақырамын. Өстіп, жыл соңына дейін аяғын әнтек-тәнтек бір бастырып тастасам, келесі жылы өзі-ақ жолын табады. Таппаған күнде сылтауым бар, алмаймын деп отырып аламын. Өйтіпбүйткенше орман шаруашылығы бастығының қызы да оқуын бітіреді. Басқа жаққа кетсе, өзі білсін. Әйтпесе орны бос. Мен өтірікші емеспін. Оған дейін мына қарағайды ауылға жеткізіп үлгеремін деген сөз. Үйім біткесін пүл болмаса, күл болсын. Жай мұғалім етіп жіберсе де өле қоймаспын.

	Бұл ойы да жүзеге аспайын деп отыр.

	Енді Құрманбай жасаған тізімге үңілді. Тағы бір сайтан сыбырлады. «Шошитын түгі де жоқ. Осының барлығы да неше жылдан бері өзімнен оқыған. Құрманбай жарты жылдың ішінде құлағына езіп құйып жіберсе көрермін. Болмаса, бәрі де белгілі балалар. Қайта өз қалағандарын апарып, қара бет боп қайтқаны тіпті жақсы. Бұлтара алмайтын болады. Барсын.»

	Қолма-қол оқу ісінің меңгерушісін шақыртып ап, Құрманбай жасаған тізімге келісетіндігін айтты.

	Олар бір аптадан соң қайтып оралды. Орынбай қатты ұтылғанын сонда бір-ақ білді. Еңбек ете білсе, уақыт бәрін де шешеді екен. Аудандық олимпиадаға қатысқан он оқушының жетеуі жүлдегер боп, облысқа жолдама алыпты. Ал енді мықты болсаң, аудандық оқу бөлімінің шешімін өзгертіп көр. Ол шешімді оқу бөлімі ғана шығарған жоқ. Оны комиссия қабылдады.

	Әрине, бұл мектептің абыройы мектептікі деген сөз — өзінікі. Дегенмен, балақтағы бит басқа шықты деген және осы. Мына бір инеліктей сары бала келмей жатып сынады. Келмей жатып қарсы сөйледі, тілімді алмады. Әсіресе орман шаруашылығы мекемесінің бастығының алдында беделімді түсірді. Соның салдарынан жыл сайын кәмекке жіберіп жүрген балаларым барудан бас тартты. Сол тұста-ақ бір қақпай қып жоғалтуым керек еді.

	Оның құлағына Кәлиманың: «Кұдай айтса да қазір сабақ өтіп жатырмын, жібере алмаймын» деген даусы естілді. Тұла бойы түршігіп кетті.

	— Тфу, өзіме де сол керек.

	Ол селк етіп, жан-жағына қарады. Ең жақсысы жалғыз екен.

	Пендешілік қиялдан босамай едәуір отырды. Әлден уақта барып сабасына түсті.

	Көріп жүрміз, бұл болса шалғай жатқан мектеп. Тексеруші деген жылына бір рет келсе келеді, келмесе келмейді. Осы күні аудандағылар да әбден ысқаяқ болып алған. Облыстан зәуіде бір жолы түсіп соға қалғандарды бастарын сауғалау үшін қайдағы оңды мектептерге жібереді. Сөйтіп, олар да өгіз өлмес, арба сынбас қып жан бағып жүрген жоқ па. Кұдай айдап бұл бала осында келіп қалған екен, істесін. Абырой менікі. Онан да мұны ішке тартып емексітіп жүріп-жүріп, тұзаққа қажет кезінде бір-ақ іліктіру керек.

	Жүлдегер балалардың жууы басталды. Кұрманбай «қойыңдар» деп оқушыларға тиым салғанымен, ата-аналары қыңбады. Күнде бір үй ұлан-асыр тойға айналды. Кұрманбайға Тәлімнің шешесі өзі келген. Амалсыз сонда барды. Калғандарына араласпаған.

	Оның бұл қылығы Орынбайдың қитығына тағы тиді.

	Бүгінгі шақырған үй Жанұзақова Жамалдыкі еді. Орынбай Кұрманбайды қалай да осында барады деп ойлаған. Өйткені қызымды жібермеймін деп қарысып отырған шешесін көндірген сол. Еңбегі бар.

	Орынбай мұнда әдейі кешігіп келді. Мен жоқ болғасын шамалы ішуі де мүмкін. Егер іше қалса, асығы алшысынан түсіп жүрген неме біршама желпінетін де шығар.

	Үй іші адамға лық толыпты. Боз қыраулатып Орынбай әйелі екеуі ауызғы бөлмеде шешініп жатқанда-ақ, төрдегілер қақ жарылып орын босату қамына кірісті. Жиылғандардың ішінде мұғалімдерден былайғы жұрт та бар секілді. Орынбай көпшілдігін танытқысы кеп:

	— Ассалаумағалейкүм, жиылған топ, орталарыңыз толсын! — деп әзілдей кірді.

	— Келіңіз, директор мырза, сіздермен асып төгілсін, — деп отырғандар да есе жібермей жатыр.

	Төрден әзірленген орнына жеткенше, «П» әрпі тәрізді қойылған үстелдің айналасын бір шолып өтті. Құрманбай және де келмепті. «Иттің баласы сауысқаннан да сақ екен өзі» деді ішінен. Сосын үй иесін шақырып ап:

	— Қазір Құрманбайды жатқан үйінен біліп келсін, бір баланы жүгірте қойшы, — деді құлағына сыбырлап.

	Ол келгенше, шытырап-шытырап деп әр бүйірден кеу-кеулеген жұрт Орекеңнің басын дуылдата бастаған.

	Құрманбайдьщ оқуға түсу тарихы қызық еді. Жастай жетім қалып, өгей шешенің қолында өскен. Ол он жылдықты бітірмей жатып-ақ: «Оқуыңды біткесін әкеңе көмектесіп, жұмыс істе. Сенен басқа балалардың бәрі әлі жас. Шиеттей жан, шикі өкпеміз. Жоғарылап оқу деген де оңай емес көрінеді. Оған да қалтаң, танысың, болмаса, түсе алмайды екенсің. Бәленнің баласы да, түгіленнің баласы да таңдайын ағартып отырған бір-бір сиырын сатқызып барды да, төгіп-шашып сандалып қайтып келді. Олар құсап саған сатып ұстата қоятын біздің сиырымыз да жоқ. Ақыры колхозға кеп анаусы қой бағып, мынаусы трактор айдап жүр. Шешелері ішсе ішкенге, кисе кигенге жарымай, сүмеңдеп жүруші еді. Осы күні тіпті тұмсықтарын шүйіріп қапты. Енді қайтсін сорлылар, ақша десең соларда, астық десең соларда, ет десең соларда» деп шешесі құлағының құрышын жеген. Бұған ол иланып та жүр еді. Күтпеген жерден осындай жас математиктердің аудандық, облыстық олимпиадасының жүлдегері атанып, соңынан Новосибирскіге аттанды. Еңбегі жанып, онда да жүлделі орынға ие болды. Соның арқасында СССР Ғылым академиясы Сибирь бөлімшесінің жолдамасымен КазГУ-дің математика фақультетіне келіп оқуға түсті. Бірге оқыған талай-талай қалталы сабақтастары көз алдында құлап қайтты. Сонан бері еңбектің жерде қалмайтынына сенеді, еңбегіне сенеді. Оқушыларын да сондай адал еңбекке баулуға тырысады.

	Бұл күндері оның жатқан бөлмесі кішкентай математиктердің кеңесетін академиясына айналған. Орынбай жіберген бала келгенде, солардың математика жайлы шағын кеңесі өтіп жатқан еді. Мұны да кеңесімізге қатысқалы келген екен деп жорамалдаған Құрманбай жылы шыраймен қарсы алды. Оқушылар да қаумажалап көтеріп әкетті. Ал ол болса, жиын-тойда сорпа-су ішіп жүргеніне қатты ұялды. Кетудің сылтауын таппай едәуір кідірді. Ақыры келесіден бастап қатысатындығын айтып, сұранып шықты.

	Орынбай бұған дейін-ақ кімді, не үшін, қайда жұмсағанын ұмытып кеткен. Бірақ үй иесінің жауапсыз қалдырғысы келмей:

	— Ореке, — деп сөзін бөлді. Өстіп дауыстамаса тыңдайтын түрі болмағасын. — Жаңағы жігіт үйінде екен. Балаларға сабақ үйретіп жатыр дей ме.

	Жаңа оған не тапсырғаны есіне енді түсті.

	— Әй, соның өзі бір эгоист жігіт пе деймін, — деді әлгіндегі сыбырының аяғын айқайға ұлап. — О несі ей бояушы, бояушы десе, сақалын бояғаны.

	Басқалар да сөз ыңғайына қарап-ақ, Құрманбайды айтып тұрғанын жазбай таныды.

	— Шақырылып па еді?

	— Мұндайға әуестігі жоқ сияқты.

	— Бала ғой әлі, ұялып жүрген болар.

	— Қазақ емес дейсің бе?

	— Сабақ өтіп жатыр дейді?..

	— Сол-ақ балалардың миын ашытты түге.

	— Коммунизмді жалғыз орнатқалы жүр-ау ол жігіт. Соңғы дауыстар өзін қостай бастағасын, Орынбай үй иесіне бұйыра сейледі.

	— Мен шақырып жатыр деп ертіп әкеліңіздерші осында.

	— Ол кісіні шакырмай-ак қойыңыздар деп Жамал зарезеп болғасын айтпап едік.

	Үй иесі күмілжіп киіне бастап еді.

	— Бәсе, естімеген ғой, — деп қостады тағы біреулер. Құрманбай Орынбайдың шақыртқанын білген жоқ.

	Түнделетіп үлкен адам кеп тұрғасын, жағдай айтуға аузы бармады. Үн-түнсіз киініп, ілесе берген.

	Сыпайы сәлемдесіп шет жақтан кеп отырып жатқаи Құрманбайға өзінше әзілдеген боп, Орынбай тиісе сөйледі.

	— Оларды көп оқыта берме, орныңды тартып алып қояды.

	— Маған сол керек, — деді ол да іркілместен. — Шәкіртсіз ұстаз тұл деген аға. — Көп жиылған біреудің ақ адал дастарқаны үстінде ішіп отырған немені желіктеріп алмайын деп, «ағаны» қосып сөйледі, — өйтіп тұл болғанша, солардың тартып алғаны-ақ қызық емес пе.

	Мұғалімдер жағы үндемей қалып еді, қызынып алған былайғы жұрт:

	— Бәрекелді, жігіт дұрыс айтады.

	— Тұрымтайдай болып ап, сөзі шымыр екен, — деп іліп әкетті.

	Сөз әлпетінің бұзыла бастағанын сезген дастарқан басы әңгіменің тақырыбын өзгертіп жіберді. Әрі кірбіңді ұмыттыру үшін ұзағырақ сөйледі.

	— Қонақтардың алды-арты жаңа толықталды. Манадан бергі ішкен-жегендеріміз әншейін ойын жол болатын. Ал мына дастарқанның иесі Жәкекнің Жамал дейтін қызы бүкіл ауданнан озып, ендігі жерде облыстың бәйгесіне түскелі отыр. Осы дәм, осы отырыс соның қуанышына арналған. Бізді осындай қуанышқа жеткізген қадірлі оқытушылар, сіздердің арқаларыңыз. Ендеше, сөйткен қадірменді коллективтің басшысы Орекеңе сөз береміз.

	— Дұрыс, дұрыс, — деген дауыстар көтерілді. Бытыр-бытыр қол соғылды. Орекең маңғазданып тұрып көзілдірігін алып, төс қалтасына салды. Кеңсірігін қызартып кесіп жіберіпті. Құрманбай бастығын қазір көргендей таңырқап отыр. Оның көзілдіріксіз кейпі жаңа жылға арнап сүр түсті маска киген жанға ұқсайды екен. Тесігі тар, оң жағына сәл аулығырақ танауын дыбыс шығармай тартып-тартып қойды. Тамағын кенеді. Шыдамы таусылған жұртта тамсаныс, қыбыр-сыбыр қозғалыс пайда бола бастады. Зортабандағанда барып:

	— Жолдастар, — деді ықыранып. Әдетінен тыс паң шіркін. Жәйтабар бастаған еңбегі сіңген біраз мұғалімдерді атай келіп, өзі туралы шолу жасап кетті. — Тоқсан ауыз сөздің тоқ етер түйіні, — дегенде ғана Құрманбай басын бір-ақ көтерді, — Жамал облыстан да озып келетін болсын. Жәкеңнің мол дастарқанында тағы да өстіп бас қосатын болайық!

	Дағдылы қошеметшілер:

	— О, бәрекелді, осындай жақсы тілек үшін алайық!

	— Орекен, тауып кетті, — деп тіл қайырысты.

	Стакандар шықылдасты. Кеңірдектердің сылқ-сылқ жұтқаны естілді. Құрманбай мөлдіреген араққа мөлдіреп қараған күйі отыра берді.

	...Мынау шаңырақ, мынау шуды Алматының аэропорты екен дейді. Өзі баулыған түлектерін осы бір қасиетті тұғырдан жас математиктердің бүкілодақтық олимпиадасына ұшырып жіберіп, көк зеңгірге көтерілердегі үзілмей шуатылып ауада қалған қошқыл түсті ізге қарап тұр. Олар осы ізімен қайтып оралады. Өзінің орнын басады. Сосын бұлар да осылай істейді. Демек, адал шәкірт, адал ұстазға мұрагерлік етуге тиіс.





