	Темірбек Қожакеев

	Очерктер





1. КӨНЕ ГРЕК ЖЕРІНДЕ


	Жағадан жылыстап, Қара теңіз төсіне шықтық. Алты метр тереңде жатқан қос ескек винті теңіз суын ақ көбік қып артқа айдап, «Украина» теплоходын ілгері итереді. Елден ере шыққан бір топ ақ шағала «сәт сапар!», «сәт сапар!» дегендей, шаңқылдап қалмайды. Түнгі аспандағы құс жолындай ағараңдап артта шұбатылып жатқан кеме ізін кес-кестейді.

	...Жол, жол. Алыс көкжиекпен астасып жатқан көк толқын. Екінші күн дегенде Босфор бұғазына іліктік. Стамбулды қақ жара жүзіп, Мәрмар теңізіне ендік. Одан Эгей, Жерорта теңіздеріне өттік. Үшінші күні оң жақ жағалаудан ақ шаңқан қала көрінді. Бұл – греция астанасы Афины екен. Қала теңіз жағасындағы таулы беткейге сатылап салынған. Арты тау, алды су. Өте әсем көрінеді. Оны орағытып өтіп барып, Пирей портына ат басын тіредік. Пирей грекше «өткел» деген мағынаны береді екен. Мұнда кешіп өтіп баратын құрылық-арал болған. Соған ел қоныс тепкен. Қазір Пирей – үлкен портты қала. Онда жолаушылар теплоходы үшін, шағын яхталар үшін және балық аулайтын кемелер үшін жеке-жеке порты бар.

	Пирей мен Афины арасы он километр екен. Бірақ қосылып кетіпті. Кештетіп бізді грек тавернасына алып келді. Таверна – түнгі клуб, түнгі ресторан. Келісім-шарт бойынша осында совет туристерін қабылдап, гректің халық өнерімен таныстырады. Осы үшін таверна иесі 6 әнші, 6 биші ұстайды екен. Бәрі құлшынып, жалындап тұрған жастар. Олардың отты биі, жүрек тебірендер жыры грек халқының жан сырынан, тарихи тағдырынан дерек бергендей. Грек әні, грек жырлары теңіз жағалап, тау аралап күнкөріс қамында бейнет кешіп жүргендегі еңбек адамдары – шеккен ауыр азаптың сыртқа тебісі. Олардан мұң сезіледі, зар естіледі. Бірақ оптимистік сарын, болашақтан үміт, жігер, қуат барлығы байқалады.

	Дастарханнан дәм алып отырып көрген бұл концерт қызық болды. Отырыс көңілді өтті. Кеш соңы хорға ұласты. Грек өнерпаздары бастап, біз қостап, «Катюша», «Калинка», «Москва маңындағы кештер» әнін шырқадық.

	Келесі күні Эллада елін аралауға аттандық. Тастақты, таулы аймақ екен. Қабат-қабат созылып жатқан өсімдігі аз, жалаңаш жон-жоталар. Оның қойнауларынан темір, көмр, марганец, цемент, минералды тыңайтқыштар табылатын көрінеді. Қанша көне болса да, Греция әлі де аграрлы ел. Шарап өндіру, тері өңдеу, кілем тоқу, темекі өнеркәсібі дамыған. Машина, кеме жасау жағы Афины, Пирей, Салоники сияқты үлкен портты қалаларға орналасқан. Мұнай өңдейтін екі-ақ завод бар. Ал автомашина жасайтын заводтар мүлде жоқ. автомобиль сүйектерін әр елден сатып алып, осында құрастырады. Троллейбустарды гректер Совет Одағынан алады.

	Бұл елде ауыл шарушалық құрылымы да жетіл-меген. Тау етектері мен жота-жота шатқалдарында цитрус жемістері, жүзім, темекі, жүгері, бидай өсіріледі. Көп жерлерді олиф плантациясы алып жатады екен. Елдің тіршілік-тынысы осы олиф ағашы. Ол – жеміс, ол – май, ол – кеме.

	Біз Сороникос шығанағын жағалап біраз жүрдік. Бір айналмада тұрған үлкенді-кішілі көп кемені көрдік.

	– Бұл Грецияның атақты бай адамы Неокостың кемелері. Ол неше түрлі елдермен сауда-саттық жасайды, – деді гид. Капитализм орташа дамыған, шет капиталына әлі де тәуелді деген елдегі жеке меншікшілдіктің көрініс-құлашы мынау болса... – дегенімізше, үлкен бір трассаға іліндік.

	– Бұл да жеке меншік жол еді. Мұны пайдаланатындар әрбір жүріп өткенде автобус үшін – 50, жеңіл машина үшін 15 драхма төлейтін. Қазір мемлекет қарамағына алынды, – деді гид тағы да.

	Мегара қаласын оң жақта қалдырып, ежелгі гректердің Парижі деп танылған Коринф қаласына бет түзедік. Ол Пелопоннес түбегін үлкен жермен байланыстырып тұрған қылта құрылыққа орналасқан. Бұрын Коринф және Сороникос шығанақтары осы тұста жақындасып келіп, әлгі қылта жер «кесірінен» бір-біріне қол ұшын бере алмай жатқан. Ежелгі ел арманы екі шығанақты қосып, Ион, Эгей теңіздерінің бірінен біріне төтелеп өту болған. Ақыры 1880-1891 жылдары Коринф каналы қазылып, қос шығанақ қосылған.

	Кориннф қаласына сәл аяңдап, Пелопоннес түбегіне өттік. Әні-міне дегенше, Микены қаласына жақындадық. Сол жақта, тау беткейінде бір зор ескерткіш көрінеді. «Бұл – 1821 жылы түрік басқыншыларына қарсы күресте құрбан болғандарға қойылған ескерткіш», – деп түсіндірді гид.

	Микены қаласы өзінің көне мәдениетімен, бізідң эрамызға дейінгі ХVІІ-ХVІІІ ғасырлар ескерткіштерімен белгілі. Қаланы 1826-1877 жылдары Трояны тапқан атақты неміс археологы Генрих Шлиман қазып, көне тарихтың көп беттерін ашқан.

	Бізді алдымен сол Г.Шлиман ашқан акропольға алып барды. Акрополь еш жағынан жау келе алмайтын тауға салынған қала. Ол екі өзеннің айрығындағы биік жартастың үстіне орналасып, үш жағын арынды тау өзені қоршап жатыр. Жау судан өтсе де, құлама құздан шығып бекініске ене алмайтын болған. Қала салынған жартастың алды жайдақ. Оған әрі қалың, әрі биік тас қабырға тұрғызылған да, дарбазасына үш қабат шойын қақпа орнатылған.

	Қаланың атақты амфитеатры ашық аспан астына, тау беткейіне салынған. Беткейді таға формасында ойып түскен де, сатылап тас орындықтар орнатқан. Орындықтардың екі жағын қаусырап кеп, ортасына сахна жасаған. Театрдың арты – тау, алды – орманды кең алқап. Көрермендер тау ығында, таза ауада көз тастап отырып, сахнадан шыққан дауыс жоғары қарай тарап, амфитеатрдың ең соңғы, биік қатарындағыларға да жақсы естілген.

	Греция астанасын кейде «ақ қала» деп те атайды. Үйлері күнге қаратып салынады екен. Бұл – жарық, жылы болсын дегені. Әрі балконнан алысқа, теңіз айдынына көз салып, қызықтап отыру үшін ыңғайлы. Мұндағы ең алдымен көргеніміз Байронға қойылған ескерткіш. Ол грек солдаттары қатарында елді қорғауға қатысқан.

	Мұнан кейін парламент, университет мекен-жайларын көрдік. Алғашқысының алдына белгісіз солдатқа ескерткіш қойылыпты. Оның босағасында екі гвардеец күзетте тұр. Олар әр сағатта ауысады екен. Ал, университет үйінің айналасы Сократ, Платон сияқты ғұламалар ескерткішіне толы. Жалпы, Грецияда 3 университет, 2 дәрігерлік, 1 политехникалық институт бар. Оқу-ағарту ісі әлі де кенже. Сонау 1929 жылы 6 жылдық міндетті оқу заңы енгізілген. Бірақ ол әлі жүзеге асырылмапты. Қазір жалпы гректердің кітап оқуға құлқы жоқ дейді. Бір әлеуметтік зерттеуде халықтың 77 пайызы кітап оқымайды. 20 пайызы ара-тұра, 3 пайызы ғана ай сайын кітап оқиды деп мойындаған. Олардың 92 пайызы кітапхана бетін мүлде көрмейді екен.

	Тағы бір көргеніміз – археологиялық музей. Ол экспонаттарға өте бай, әсіресе, 1928 жылы теңіз түбінен табылған пасейдон патша скульптурасы, көсіле шауып келе жатқан мыс ат үстіндегі бала бейнесі ерекше назар аударады.

	Бір кездері патшалардың қалаға енетін салтанат қақпасын басып өтетін жол бізді афины акрополына бастады. Бұл да теңізге қараған жағы шың, екі қапталы құз, жалпақ жатқан жартасқа орын тепкен. Оның теріскейі, жайдақ беті мықтап қоршалған да, ішіне Эрехтейон, Парфенон храмдары сияқты ғажап құрылыстар, небір сұлу статуялар орнатылған.

	Көздің жауын алатын осы ғажаптардың көбі қираған. Бүгінге қалдықтары ғана жеткен. Қазір акрополь архитектуралық ансамблін қалпына келтіру қолға алынып жатыр екен. Амфитеатр тазарып, іске қосылған. Онда біздің театр мен МХАТ-тың көрсетулері де болған.

	Бұл тұста ерекше айтылар бір ерлік оқиға бар. 1941 жылы 30-май күні Маонлис Глезос жұлып лақтырған фашистің туы осы Афины акрополы тұрған биік жартастың құзар басындағы мұнараға ілінген еді. Сол ерлікке 19 жасар Манолис қаланың ту сыртындағы анау-мынау альпинистер шыға алмайтын құлама құз тас қабырға арқылы өрмелеп жеткен екен.

	Жалпы, грек жастары – күрескер. 1967 жылы мұнда қара полковниктер билікке келеді. Хунта режиміне төзбеген демократияшыл жастар 1973 жылы-ақ күреске көтерілді. Олардың ұйытқысы Афины политехникалық институтының студенттері болды. Жастар күні бүгінге дейін Грецияны НАТО-дан шығаруды, ондағы американ әскери базаларын жоюды талап етуде. «Алтыншы флот тайып тұрсын!», «Пирей достық порты болсын!» деп ұрандар тастауда...

	Үш күннен кейін туристік фирма өкілдері «Сәт сапар, тынық су тілейміз!» деп біздерді шығарып салды. «Украина» теплоходымыз енді ежелгі Египет еліне бағдар түзеді.





2. ЕЖЕЛГІ ЕГИПЕТ ЕЛІНДЕ




	ГРЕЦИЯ жағалауынан ұзай бастадық. Ақшаңқан Афины алыстап қалып барады. Бірте-бірте ол көкжиекпен көмкеріліп көрінбей кетті. «Украина» оңтүстік-шығысқа бет түзеп, теңіз төсін тілгілеп келеді. Жерорта теңізін белден кесіп өту үшін бір жарым тәулік қажет. Келесі күні таң ата жағаға жақындадық. Алыстан ағараңдап қала көрінді. Бұл

	– Порт – Сайд екен.

	Жағалауға ұзыннан ұзақ бастырма жасап тастаған. Оның асты – қатар-қатар қайық. Бәрі жеке меншік. Ілгеріде біздің қазақ «бір үйге бір ат керек» деуші еді. Сол сияқты онда түтінге бір-бір қайық қажет. Онсыз күн жоқ. Өйткені өмір-тіршіліктің бәрі сумен байланысты. Қайық – көлік, қайық – күнкөріс құралы.

	Келген күні кешке дейін Порт-сайды араладық. Ол – Египеттің ірі қалаларының бірі. 350 мың халқы бар, мұнда не көп, сауда-саттық орны көп. Әркім өз үйінің бір жағын босатып, дүкен ашып қойған. Сататындары –шетелдердің дүние-мүлкі. Мұның 1974 жылы Садат енгізген «инфитах» (ашық есіктер) саясатының жемісі екенін аңғардық.

	«Инфитах» бойынша қолынан келгеннің бәріне ішпен де, сыртпен де сауда жасауға ерік берілген. Сыртқы саудаға монополия жойылған. Елде басқа ел базарларына еркін шығатын коммерциялық фирмалар, компаниялар көбейген. Олар Египеттегі шетел товарларына тоғытқан.

	Дүкендерде сауда істеп тұрғандарың көбі – жастар. Бәрі де шетел бұйымдарын алдыға көлденең тартады. Батыстың желөкпе музыкаларын айқайлатып қойып, екі иығын жұлып жеп, билеп, арсалаң қағады. Көзін тап та, сауда-саттық жасай бер, байи бер деген «инфитах» саясаты «семіз мысықтар» санын көбейткен. А.Насер тұсында елде бірде-бір миллионер қалмаса, қазір олардың саны 923-ке жеткен. З миллиард фунт қаржы солардың қолына шоғырланған.

	Келесі күні азанда Каир қаласына аттандық. Шофер Тауфих екі ара 200 шақырым, үш сағаттық жол деді. Порт – Сайдтан асфальт трасса Суец каналымен жарыса шығады екен. Біраз жерге дейін автобустар кемелермен қатарласа жүреді. Бұл канал – елдің қан тамыры, табыс көздерінің бірі. 1975 жылдан бері одан түсетін кіріс жылына 10 пайыздан өсіп келеді.

	Байқап келеміз, айнала сортаң, сап-сары құм. Египет жерінің жалпы көлемі бір миллион шаршы километр екен. Соның 4 пайызы ғана егістікке жарамды. Бұл Египеттегі 44 миллион халықтың әрқайсысына 0,06 гектардан ғана келеді. Суландыру – ең басты проблема. Суармалы жерден үш рет өнім жинауға болады. Каирға дейінгі аралықта шаруалар өмірімен таныстық. Еңбектеп, жерге жабысып жатқан феллахтар. Ауыз-мұрынды таңып алған, ұзын қара көйлекті шаруа әйелдері тіс соқа тартқан өгіздер мен қашырлардың басын жетектеп салпақтауда. Тұрақтары – сыз, қараңғы, жертөлелер. Табыс аз. Өнімнің көбін старосталар алып қояды.

	Аэропорт жағынан кеп Египет астанасына ендік. Каир – араб дүниесінің ірі орталығы. Ол шөлге, құм далаға қоныс тепкен, сары түсті сұр қала. Біз кіргенде оны қызыл тұман басып тұр екен.

	Жел көтерген құм шаңынын қала осылай көрінеді.

	«Ақ қанатты қара машиналар – такси, басын ақпен орап жүрген әйелдер – Меккеге барып қажы боп қайтқандар», – деп, гидіміз біраз мағлұмат берді.

	Абдел Насер мавзолейін сыртынан көріп, Рамзес алаңына келдік. Каирдың теміржол вокзалы да, музейі де осында екен. Адам деген жыртылып айырылады. «Қала тұрғыны 11 миллион, келушілермен 12 миллионға жетеді», – деді гид. Сонда Египеттің әрбір төртінші адамы Каирде тұратын болып шықты . Қала халқы жылына 330 мың адамға өседі. Далада күн көре алмаған аш-жалаңаш феллахтар далбасалап астанаға келеді.

	Каир – әрі көне қала, әрі жас қала. Көне болатыны – оның 5 мың жылдық тарихы бар. Негізі біздің эрамызға дейінгі 2700 жылдары құрылған. Жас болатыны әр 5 тұрғынның екеуі он беске толмағандар. Жалпы, Египет жастар елі. Оның халқының 50 пайызы 30-ға толмағандар.

	Мұнан соң Каир музейін көрдік. Оны 1900 жылы француз египтологы О.Мариэтт ұйымдастырыпты. Мұнда ежелгі ескерткіштердің 10 миллион экспонаты бар. 1922 жылы 4-октябрь күні ағылшын археологы Хоуард Картер тапқан Тутанхамон жиһаздары да осында. Оның бұйымдарының жалпы саны – 3600, музейдің 12 залын алып жатыр. Тутанхамонның баға жетпес, асыл экспонаттары екі рет шетелдерге шығарылып көрсетілген. Совет Одағына да әкелінген.

	Музейде көне экспонаттар үйіліп, шашылып, дымқылдан бүлініп жатыр. Қоятын жер жоқ. Жаңа музей салуға, барын кеңейтуға қаржы тапшы. Археологиялық экспедициялар жылына жалпы құны 3 миллиард доллар тұратын ежелгі ескерткіштер табады екен. Олардың көбі қазылған жерінде, ашық аспан астында, жел, сел өтінде қалып бүлінуде. Әлі 10 мыңдай архелогиялық маңызы зор обьекті бар дейді. Қазір күн тәртібінде соларды қазу керек пе, жоқ па деген проблема туған көрінеді. Өйткені ашылған соң олар бүлінеді, талан-таражға түседі. Тіпті, кейбіреулер өз бетімен қазып, тапқан заттарын шетелдерге сатып жіберуді кәсіпке айналырған.

	Каир – мың минарет қаласы деп те аталады. Өйткені онда жүздеген мешіт бар. Солардың бірі – ХІҮ ғасырда, крест түрінде салынған Сұлтан Хасан медресе-мешітінде болдық. Ол өте үлкен. 2000 адам сияды, тек күмбездің биіктігі – 18, диаметрі – 21 метр. Хасан 14 жасында сұлтан болыпты. 1361 жылы 62 жасында оны құлдар өлтіріп, құмға тығып кетіпті. Өлігін тауып әкеп, мешіттің бір жағына саркофакқа салып қойған.

	Каирдың орталық ауданы, Нілдің екі жағасы әдемі көрінеді. Ал сәл шетке қарай шыға бастасаңыз, сұрқай, көңілсіз көріністер. Жаппа үйлер, үйілген қоқсық, фанерден, қаңылтырдан баспана құрастырып отырған бейшаралар.

	РетікелгендеЕгипеттегіоқу-ағарту,елгедәрігерлік қызмет көрсету жайымен таныстық. Мұнда 6-12 жас аралығындағыларға міндетті, тегін оқу енгізіліпті. 12-15 жасарлар ақылы, жекеше мектептерде оқиды. Онан соң жоғары оқу орындарына түседі. Қалаларда ұлдар мектебі, қыздар мектебі бөлек. Шағын село, ауылдарда – аралас мектептер. Каирда екі университет бар, мұсылмандар университеті. Тұрмыстың ауырлығынан елдің көбі оқи алмайды. Қазірдің өзінде Египет халқының 53 пайызы сауатсыз. Сауатсыздық, әсіресе, әйелдер, қыздар арасында көп. Олардың 58,8, пайызы хат танымайды. Қаланы күн ауғанша аралап, мән-жайды біраз аңғарған соң, Мысыр Тревол қонақ үйіне орналастық. Бұл көп қабатты, осы заманғы әсем салынған жай екен. Тамақтанып, тынығып алдық. Кеш түсе пирамидалар маңында болатын «дыбыс және жарық» атты көрсетуге алып барды. Бұл үлкен танымдық, тәлімдік мәні бар нәрсе екен. Көрсетуді баяндаушы бастады.

	– Бүгін сіздер, – дейді ол, – әлемдегі ең айтулы, ғажап жерге келіп отырсыздар. Мұнда Гизэ жонында, адамзат ақыл-ойы жасаған ұлы нәрсе мыңдаған жылдар бойы тұр. Бұл құм жотаға табаны тиген әркім-ақ, ол мейлі император, мейлі саудагер, мейлі ақын болсын, оны ықыласпен қастерлеп, таңырқай таңдай қағып, тамсанып тұрып қалған.

	Қазір көресіздер, түн түндігі түрілісімен, сіздердің көз алдарыңызға цивилизация тарихы туралы баяндайтын ғажап панорама пайда болады.

	Осыдан кейін қуатты прожекторлар пирамидалар алқабына жарық сәуле түсіріп, қызыл-жасыл нұрға бөлеп жібереді. Мұнан соң пирамидаларға қойылған фараондар, сфинкстер, өткенді әңгімелеушілер кезек-кезек сөйлеп кетеді. Олардың сөзін елдің атақты артистері әдемі қоңыр дауыспен, нақышына келтіре, саздата оқиды.

	«Менің атымды «Сфинкс» деп тарих атасы, ежлегі грек саяхатшысы Геродот берген. Мен – мынау пирамидаларда жатқан ұлы әміршілердің сенімді күзетшісімін. Бес мың жыл бойы осында сақшыдай тапжылмай тұрмын».

	Енді бір әңгімеші төртінші династия фараоны Хеопс пирамидасымен таныстырады. «Мұны, дейді ол, – фараон өлімді жеңу ниетімен 100 мың құлға 20 жыл бойы салғызған. Пирамида биіктігі – 137 метр, әр қабырғасының ұзындығы – 233 метр, іші – 54 мың шаршы метр, табаны – 5 гектар. Мұның орнына Рим, Милан қалаларындағы бірнеше соборды сыйғызуға болады. Бұл ұлы құрылыс 3 миллион блок тастан тұрғызылған. Олардың кейбірінің салмағы – 30 тонна». Ол сөзін аяқтамай, екінші бірі әңгімені зарлай жөнелді.

	Ақырында Микоринос пирамидасы көріне бастайды.

	– Бұл, – дейді басқа бір әңгімеші, – әлемдегі жеті ғажаптың бірі деп танылған Гизэ пирамидаларының ең әсерлісі, олардағы айтылмақ ой-пікірдің түйіні. Бұл пирамидалар – ұлы жеңіс, өлімді жеңген жеңіс. Бұдан кейін де олар көп көне тарихты қозғайды. Гизэ пирамидалары етегінде Александр Македонскийдің, Цезарь мен Наполеонның болғанын, таңырқап, таңдай қаққанын айтады. Небір даңққұмар жаулап алушылардың пирамидаларды не қалтаға салып, не атқа өңгеріп алып кете алмай, тұмсығы тасқа тигенін баяндайды.

	...Келесі күні айналаны аралап көруге аттандық. Мұнда да Египет астанасы болған Мемфис қаласына бардық. Мұнда да археологиялық музейді аралап, Сахарадағы Джосердің алты баспалдақты пирамидасымен таныстық. Мұны салған ғалым, архитектор Имхотепке бүкіл араб әулеті риза. Өйткені кейінгі пирамидалар осының негізінде жасалған.

	Жалпы, Египетте сексеннен аса пирамида бар екен. Осы тұста тағы бір қос пирамида көрініп тұрды. Оларды Хеопстың әкесі тұрғызыпты. Жете танысу үшін бір фараонның пирамидасына кіріп көрдік. Қолына пілте шам ұстаған араб жігіті ертіп жүрді. Бүкшеңдеп 15-17 метрдей төмен түстік. Алдымыздан екі бөлме шықты. Бірінде түк жоқ, бірінде тас табыт, іші бос, тоналған. Көрдей қараңғы, ауасы ауыр...

	Баспасөз материладарына қарағанда, елдің жаңа президенті жүргізіп отырған саясатта кейбір игі нышандар байқалады.

	Қазір Египетте Совет Одағына деген жылы леп сезіледі. Баспасөздегі бізге қарсы насихат саябырсыды. Совет Одағының қатысуымен салынып жатқан өнеркәсіп обьектілерінің Египет үшін мән-маңызы айтыла, жазыла бастады. Оларда істейтін 60-тан аса совет мамандары қайта шақырылды.





3. АФРОДИТА АРАЛЫНДА




	Порт –Сайдтан шығып, түнімен жүздік. Таңертең қарасақ, «Украина» Лимасол портында тұр екен. Бұл – Кипрдің ірі портты, өнеркәсіпті қаласы, қазір туристік орталық. 120 мың халқы бар.

	Кипр – гректің кипрос (мыс) деген сөзінен шыққан. Мұнда мыс өндірілген, мыс көп өңделген. Сұлулықтың, махаббаттың, мәңгілік жастықтың құдайы Афродита кейде Киприда деп те аталады. Себебін теңіз көбігінен пайда болған ол алғаш осы Кипр жағалауынан келіп шыққан, оның табаны тұңғыш рет осы Кипр жеріне тиген деп түсіндіреді. Кипрді кейде Афродита аралы деуі де осыдан.

	Кипрдің жер көлемі – 9,3 мың шаршы километр. Біздің алақандай Абхазиядан сәл ғана үлкен. Халқы – 654 мың. Оның 500 мыңы – гректер, 120 мыңы – түріктер. Қалғаны армяндар, арабтар, ағылшындар, итальяндар. Тарихи деректерге қарағанда, алғашқы адамдар Кипрде біздің заманымызға дейінгі алты мыңыншы жылдары көрінген. Онан соң олар көп уақыт жоғалып кеткен. Аралды ХҮ ғасырда гректер келіп жайлаған. Онан кейін мұнда хеттлер, ассириялықтар, парсылар, египеттіктер, римдіктер үстемдік еткен. Аралға Александр Македонский де билік жүргізген.

	Кипрге қызықпаған адам болмаған. Оның сұлулығы, байлығы, субтропикалық климаты, Европа, Азия, Африканы байланыстыратын тоқсан жолдың торабында тұруы, үш құрылыққа бірдей жақын жатуы, яғни стратегиялық жағынан тиімділігі әркімнің-ақ аңсарын аударған.

	Елдің патриот ақыны Тевкрос Антиас аралды жер бетіндегі бір тамшы қан, теңіздің көз жетпес көк айдынындағы ақ алмас деп жырлапты. Айтса, айтқандай, арал аса сұлу, «текеметтің түріндей» қызыл-жасыл.

	Лимасолдан 15 километр шыққанда ен жазыққа, цитрус өсімдіктерінің алқабына тап болдық. Шаршылап бөліп, айнала ағаш отырғызып тастаған. Ол жемісті желден, ыстық аңыздан қорғайды. Жемістерді жинайтын мезгіл әр жылдың ноябрі мен келер жылдың июлі арасы. Қазір мандарин, апельсин, жүзім мөлтілдеп, төгіліп тұр. Оң жақ қапталда Кипрдегі ең биік тау Тродостың (1951 метр) қарлы қыраты жатыр. Біз табиғатты тамашалап, көрінгенді қызықтап, әңгімелесе бастадық, гидіміз грек келіншегі Деаметра сөзге араласты.

	– Аралымызды мақтан етеміз, – дейді ол.

	Мұнда тау, тас қар, су, гүл, жеміс, өсімдік, қазба байлық, бәрі бар. Біз цитрус жемістерін дәміне, сапасына, көлеміне қарай сорттап, самолетпен жер шарының түкпір-түкпіріне жөнелтеміз.

	Мұнан соң бізді көне Курион қаласының орнына әкелді. Ол біздің заманымызға дейінгі ҮІІІ ғасыр мен осы заманғы ҮІІ ғасыр арасында өмір сүрген. Курос өзенінің аузындағы, теңізден жүз метр биіктегі, үш жағы құлама жартасты дөңге орналасқан. Қалада 6,5 мың адамдық стадион, үш мың кісілік амфитеатр, тас монша, көптеген храмдар болған.

	Курион амфитеатры да тас мәрмерден салынған. Алғаш сахнасы дөңгелек екен. Кейін римдіктер оны жартылай дөңгелек еткен. Сахна төрінен, көрермендер отыратын орындықтар астынан үлкен үңгір қазған. Онда аңдар ұстап, қоршау арқылы сахнаға содан шығарып отырған. ІҮ ғасырда театр қираған, қайта жөнделмеген.

	Пафос қаласына қарай шықтық. Бір мұрынды айнала бергенде, оң жақтан төбесін қызыл қышпен жапқан, қатар-қатар тұрған әдемі үйлер көрінді. Сол жақтағы сай табынындағы көк майсада спорт алаңдары.

	Кипрліктер 1950 жылдардан бастап ағылшын езгісіне қарсы шықты. Олардың теңдік алмай, тәуелсіз болмай тоқтамайтынын сезген ағылшындар 1960 жылы Кипрді тәуелсіз ел деп тануға мәжбүр болды. Бірақ 23 жерде әскри база сақтауға келісім беруді талап етті. Кипрліктер бұған көнді. Ағылшын әскери базалары жеріміздің 2 пайызын, яғни 160 шаршы километр аумақты алып жатыр. Мынау – солардың бірі – деді.

	Осының бәрі кипрліктердің намысын қозғап, зығырданын қайнатуда. Бұл ыза-кек қазір Деаметраның да бет-пішінінен айқын аңғарылып келеді.

	Пафос – оңтүстік-батысқа орналасқан, аграрлы округтің орталығы екен. Біздің заманымыздан бұрынғы ІІ ғасырдан осы заманғы ІҮ ғасырға дейін Кипрдің астанасы болыпты. Ол Палей-Пафос, Неопафос көшелері түзу, таза, үйлері сәнмен сап түзеген әдемі қала. Әр үйдің төбесінде төрт бұрышты бір-бір бак тұр. Мұның мәнін сұрап едік, гид келіншегіміз:

	– Біздің үйлерде пеш болмайды. Мына бактарға толтырылған суды жыл бойы көрініп тұратын күн көзімен қыздырып, үйді сол арқылы жылытады, – деді. Сөйтсек, мұнда декабрь, январь айларының өзінде 15 градус жылы болады екен...

	Пафос айналасы бұрын курортты аймақ болған. Енді ол цитрус өсімдіктерінің өлкесіне айналдырығлан. Банан, жүзім көп өседі. Жел қағып түсірмесін деп, әр бананға қапшық кигізіп қойыпты. Үкімет бұл аймақты суландыру үшін 3 миллион фунт қаржы бөліпті. Бөгет жасап, таудан аққан бұлақтарды қамап, су жинап жатыр.

	Совет Одағы мен социлаистік елдер Кипрге қол ұшын беріп келеді. Олардың ауылшарушылық өнімдерін алып, өзері өнеркәсіп бұйымдары жағынан қарайласа бастаған. Пафосқа таяу жерде жылу электростанциясы тұр. Ол Совет Одағынан келетін мазутпен жұмыс істейді. Тек соңғы 5 жылда бізбен сауда-саттығы екі есеге артқан.

	Түскі астан кейін жүзім өсіру мен шарап жасаушылар құдайы Дионистің мекенжайына бардық. Ол біздің эрамызға дейінгі ІҮ ғасырда салынған. Бөлмелерінің асты-үсті ғажап мозайкалық суреттер. Әрбір суреттің айтары сыры, сюжеті бар. Әр үйінің «Тауыс (құс) бөлмесі», «Жылдың төрт мезгілі бөлмесі» деген сияқты өзіндік аты бар. Аралдың Никосия жағы әкті, шөлді аймақ екен.

	Шөлді өңірді жасап, оған ағаштар отырғызып жатыр. Ағылшын алпауыттары Кипрден қуылғанда тегін кетпепті. Сүттей ұйып, тату-тәтті отырған кипрліктер мен кипрлік түріктер арасына от тастап, ұлт араздығын қоздырып ткекен. Оның үстіне НАТО мемлекеттері Кипр жеріне өз әскерлерін орналастыруға әрекет етті. Тіпті, күш көрсетіп, қысым жасады. Бірақ сол кездегі президент Макариос табандылық, принципшілік көрсетіп, көнбей отырып алды. Ақыры, 1974 жылы июльде олар шапқа түртіп, қолтыққа су бүркіп жүріп, грек офицерлеріне бүліншілік шығартты.

	Кипрлік түріктердің мүддесін қорғаған болып, Түркия әскерлері жетіп келді. Олар әні-міне дегенше, респбулика территориясының 40 процентін басып алды. Экономикалық потенциалдың 70 проценті, өңделетін құнарлы жерлердің көбі, Фамагуста сияқты ірі қалалар, астана Никосияның жартысы Туркия қол астында қалды. Ол жақтан гректер қуылып, бұл жақтан түріктер қуылды. Жүздеген адам оққа ұшты. Мыңдаған адам атамекенінен айырылып босып кетті. Шекара белгіленіп, араға тікенек сым тартылды. Бір мемлекетті жасанды түрде екіге бөлу, арада алакөздік туғызу Кипр респбуликасының экономикасына үлкен зиян келтірді. Елдің түрік әскерлері басып алған солтүстік жағындағы құнарлы жерлер пайданалымай қалды. Жұрт жеңіл өнеркәсіп орындарына ойысты. Елде жұмыссыздық пайда болды. Қазір олардың саны 2 процентке жетті.

	Екі жақ шайқасып бірін-бірі басып алуға ниет қыла берген соң, арада арашашы болуға ООН әскері жіберілген. Никосияға жақындағанымызда асфальт жол грек, түрік шекарасына жанасты. Сонда байқағанымыз, оң жақтағы жотаның басында Түркия әскерлері, одан төменіректе ООН әскерлері, беріректе грек солдаттары тұр. Кипрлік грек шекарашылары 17-20-дағы жастар. Қабылданған заң бойынша әрбір азамат орта мектепті бітіріп, 23 ай әскери міндет өтеуге тиіс екен.

	Никосия – 200 мың халқы бар, контрасты қала. Онда батыс, шығыс мәдениетінің әсер-ізі бірдей бар. Елдің тұрмыс салтынан да, құрылысынан да, табиғатынан да бұл айқынырақ аңғарылдаы.

	Архиепископ Макариостың резиденциясына еніп көрдік. Ол осында тұрған, жұмыс істеген, 1977 жылы осында дүние салған. Биік тұғырға оның тік тұрған скульптурасы орнатылыпты. Сүйегі тауға қойылған дейді. Никосияда үш мың армян тұрады екен. Өздерінің мектебі, шіркеуі, қонақ үй қызметкерлерін даярлайтын орта оқу орны, мұғалімдер коллежді бар. Олардың өкілдері Советтік Армения туристерін гүлмен қарсы алып, мектеп оқушыларымен кездесу өткізді.

	Кипрдегі оқу-ағарту ісінің жалпы жайымен де таныстық. Балалар 4,5 жаста балалар бақшасына, 6 жаста мектепке барады. Алты жылдық бастауыш білім алу міндетті. Бұдан кейін үш жылдықттан екі басқышты орта мектеп оқиды. Сонан соң жастар басқа елдерге оқуға кетеді.

	Өздерінде бірде-бір жоғары оқу орны жоқ. Кипрліктер совет халқына мол ықыласты.

	Совет Одағы өздерінің қамқоршысы, сүйеніші деп түсінеді. Кипрдің ішкі ісіне сырттан қол сұғу болмасын, шетел әскерлері әкетілсін, ағылшынның әскери базалары жойылсын, ондағы гректер мен түріктердің өзара түсінісіп, біртұтас, тәуелсіз ел болуына мүмкіндік берілсін деген Совет үкіметінің ұсынысы кипрліктерді риза еткен. Жаңа соғыс апатын болдырмай, жолындағы Совет елінің табанды күресі – олардың болашаққа деген зор үмітінің кепілі. Қазір кипрліктер Совет Одағының құрылғанына 60 жыл толып отырғанынан хабардар. Жер-жерде еліміздің қол жеткен табыстарын әңгімелеп, орыс тілін оқып-үйрену әрекеттері бар.

	Кеш түсе Ларнакаға қайттық. Аңыратып алға тартып келеміз. Автобус іші көңілді. Бір-бірімізге би тастап, ән шырқаймыз. Деаметраны сұрандық. Ол да дөңгелене билеп, шырқай жөнелді. Баяғы гректердің сырлы, мұңлы әндері. Ойлантады, толғантады.

	Осы бетте Ларнака пляжіне келдік. Жағажайды жағалап, теңіз тастарын тердік. Кипрліктермен қош айтысып, қол бұлғасып жүріп кеттік. Ендігі барар жеріміз – Стамбул.





4. СТАМБУЛДА




	Стамбулға дейінгі 1300 километр қашықтықты екі тәуліктей жүздік. Осы жолда теплоходта Қазақстан күнін өткіздік. Қабырға газетін шығарып, стенд жасадық. Туристерге республикамыздың, кең құлашын көрсетіп, мол тынысын тыңдатуға тырыстық, концерт бердік. Сонау Жерорта теңізінде, Родос аралығының о жақ, бұ жағында халық әні қалықтады, қазақ биі биленді...

	Стамбулға жарықта жеттік. Айнала қаптаған қалың кеме. Бірі өтіп барады, бірі кетіп барады. Енді біреулері теңселіп теңізде тұр, тағы біреулері кемежайда қаңтарулы қалған.



	Ақ дидарын көргенде тұра алмаймын,

	Сенсіз жерде еш сайран құра алмаймын.

	Сен есіме түскенде, беу, қарағым,

	Кемесіндей Слампол бұраңдаймын, –



	деген ән жолдары еске түседі. Стамбулдағы кемлеердің осы көрінісін көріп айтқан болды-ау деп, ой түйесің.

	Стамбулдың негізін біздің жыл санауымызға дейінгі 700-ші жылдары византиялықтар қалаған. ХІҮ ғасырда мұнда «Истмполи» (к городу) деп, мұсылмандар ағылған. Осыдан олар қалаға «Истамбол» деп ат берген.

	Христиандар оны Константинополь деп атаған.

	1931 жылдан Стамбул аты ғана қалдырылған.

	Стамбул – елдің ең үлкен қаласы. Түркияда 45 миллион халық бар, соның 5 миллионы осында. Астанасы Анкараның өзінде 3 миллион халық тұрады. Түркия табысының 40 процентін Стамбул береді. Газет, журналдардың 37 проценті Стамбулда жұмыс істейді.

	Түркияда 640 түрме бар екен. Соның 7-уі Стамбулда. Оның бәрі саяси тұтқындарға толы. Елде террор, озбырлық етек алған. Өткен жылы май айында Рим папасы Иоанна Павел екіні атқан Агджа – түрік террорисі. Ол Стамбулдағы либеральдық буржуазиялық «Миллиет» атты газетінің редакторын өлтіріп, өлім жазасына кесілген екен. Неофашистер оны түрмеден шығарып, Батыс Германияға қашырып жіберген. Содан кейінгі сойқаны әлгі. Қазір қамаудағылар саны 160 мыңға жеткен. Тағы 46 түрме салынып жатқан көрінеді.

	...Келесі күні әлемге әйгілі Босфор көпірімен Европадан Азияға өтіп қайттық. Оны түріктер мен ағылшындар, немістер мен жапондықтар бірлесіп салған. 1973 жылы Түрік республикасының 50 жылдығына пайдалануға берілген. Ұзындығы – 1074, ені – 33, су бетінен биіктігі – 64 метр. Ерсілі–қарсылы алты машина қатар жүреді. Күніне 100 мың машина өтеді. Әр машина одан өткені үшін 100 лир төлейді. Көпір өз құнын екі-ақ жылда өтеген.

	Қазір халықаралық және ішкі тасымалдау көлемін бұл көпір де көтере алмай қалған. Енді Түрік үкіметі Босфорға екінші көпір, оның астынан поезд жүретін туннель салуды ұйғарып отыр.

	Бұдан кейін бізге Стамбулдың атақты жабық базарын көрсетті. Бұл өзінше бір жатқан қала, алып универсал магазин екен. Сан салалы көшелерден тұрады. Онда 4 мың дүкен, 2 мың шеберхана, ондаған қойма, фонтан, ресторан, шайхана, үлкенді-кішілі мешіттер, мектептер бар. Ел өміріндегі контраст-қайшылық осы базардан айқын көрінеді. Біреулер алтын мен ақықтың ортасында, соларды сата алмай отыр, біреулер алба-жұлба болып, базар аралап, қайыр тілеп жүр. Енді біреулер сол базардың ішінде ауыр бейнет шегуде.

	Түркияда 3 миллион адам жұмыссыз. Ал 8-15 жастағы 1 миллион бала еңбегі қаналады. Халықтың 50 проценті тойып тамақ ішпейді. Шаруалардың 85 процентінің жері жоқ. Қала халқы айлық табысының 25-30 процентін тек пәтер ақыға төлейді.

	Жабық базарда адамды ерттеп, оған жүк артқандарды көрдік. Арқалап жүк тасушыларды хамалдар дейді екен. Олар өзара ерегісіп, 150-200 килограммға дейін жүк көтеретін көрінеді. Сонау 30-жылдары-ақ бұл «мамандыққа», бұл күнкөріс тәсіліне муниципалитет тыйым салған. Кісіні ауыр салмақ астына салып жаншу адам намысына тиеді, адам денсаулығына зиян деген. Бірақ хамалдар корпорациясы бұған қарсылық қылған. Арзан жұмыс қолынан айырылғысы келмеген. Техника, механизмді қымбатсынған. Қара күштен басқа, қабілеті жоқ хамалдардың өзі де жұмыссыз қалуға келіспеген.

	Сұлтандар сарайында болдық. Архитектуралық жағынан ешнәрсе тұрмайды. Тарихи мәні Осман империясының 36 сұлтанының 25-і осында тұрған. 1924 жылы ол музейге айналдырылған. Олардың дәурен сүргені, алтын мен ақыққа малынып өткені, еңбекші елдің қанын, көз жасын төккені сұлтандардың қалдырған қазынасынан көрініп-ақ тұр. Тіпті, бір алтындалған шапан мен қылышты, қырқылған сақалды Мұхаммед пайғамбардікі деп көрсетті. Мұнда көруге тұратын тарихи нәрселер баршылық.

	Жалпы түйгеніміз: Стамбул сыртынан, алыстан қарағанда ғана әдемі. Көп мешіттегі көк күмбездер көк аспан фонында өте әсем көрінеді. Ал аралай бастағанда, иір-иір, тас төсеген тар көшелер, еңкейе беріп, қайқаң ете қалатын қайқы көшелер, иісі шығып, бықсып жатқан қоқсық толы лас көшелер көңіл қалдырады.

	Бірсыпыра алған мағлұматымыз Мұстафа Кемал туралы болды. Елге сіңірген еңбегіне қарай халық оны түріктердің атасы деп танып, 1934 жылы оның аты-жөнін ресми түрде Ататүрік деп жариялады. Ол «түрік» атына маңыз берген. «Түрік» дегеннің кемсіткендік емес екендіігн ұғындырған. Әйелдерден шадраны алғызған. Түркияның тәуелсіз ел болуына көп күш салған. 57 жасында 1938 жылы 10 ноябрь күні, бауыр ауруынан дүние салған.

	Ататүрік Совет өкіметін, большевиктер паритясын, Лениннің революциялық ролін жақсы түсінген, бағалай білген. Сонау 1921 жылы-ақ революциялық РСФСР-мен достық, туысқандық ұғыныс жөнінде шарт жасасқан. 1922 жылы советтің тұңғыш елшісі С.И.Араловты қабылдап тұрып, «Сіздер біліп қойыңыздар, осы отырғандардың көзінше айтамын, мен тірі тұрғанда Түркия Лениннің оған еткен жақсылығын, істеп жатқан игілілін еш ұмытпайды» деген.

	Амал қанша, Түркияоның тұсында ұмытпағанмен, кейінгі жылдары ұмытты. «Өзі болған қыз төркінін танымайдының» кебін киді. НАТО-ға кіріп, АҚШ-пен ауыз жаласты. Оның Таяу Шығыстағы арқа сүйреуіне, мүддесін қорғаушыға айналды. Итке сүйек тастағандай әскери көмекті көптеп көрсеткеніне алданды. Қазір АҚШ-тың отызға тарта әскери базасына төрінен орын беріп отыр.

	Тағы бір сорақылық, ақылсыз басбұзарлық 1976 жылы істелді. Түркияның оқу-ағарту министрлігі елде орыстың, советтің классикалық әдебиетін оқуға тыйым салды. Мектеп кітапханаларын, оқулықтардан Достоевскийді, Гоголь мен Горькийді алғызып тастады. Өз жазушылары Орхан Кемал, Яшар Кемал, Әзиз Несиндерді де мансұқ етті. Бұлардың шығармалары жарылғыш заттан да қауіпті деп танылды.

	Прогрессшіл, революцияшыл әдебиетке деген осы көзқарас әлі де қалмапты. Биыл ғана Стамбулдың әскери прокуроры Түрік Жазушылар одағының Әзиз Несин бастаған 17 жетекшісінің үстінен іс қозғапты. Баяғы әдет, ескі әуенмен «астыртын бүлік ұйымына айналды» деген жалған айып таққан.

	Рас, Түркияның кейбір мәселелердегі позициясы құптарлық та. Ол АҚШ қожайынының пікірімен санаспай, тәуелсіздік іздеген арабтарды қолдайды. Израиль әскерлерін араб жерлерінен, Иерусалимнен әкетуді талап етеді. Палестиналықтардың өзінше ерікті мемлекет болуын жақтайды.

	Бізбен қатынаста да кейбір игі қадамдар жасады. Бірлесіп металлургия комбинатын, мұнай өңдеу комплексін, алюминий заводын, Арпачай бөгетін салудағы ынтымақтастық – осының дәлелі.

	Түрік жастарының күшті патриотизмі туралы қызықты әңгімелер есіттік. 60-70 жылдар арасында Түрік революцияшыл жастарының федерациясы («Дэвгенч») дүркіреп шыққан. Оның Девиз Гезмиш деген жетекшісінің даңқы жайылған. Ол студенттерді бастап Түркия порттарына кірмек болған американ флотына, оның елшілігіне шабуыл жасаған. Бұйра, қою қара шаты, сұлу, сұңғақ, жаужүрек Гезмиш түрік жастарының көбіне идеал болған. Өзі бастап американ офицерлерін, НАТО әскери адамдарын байлап әкетіп, жойып жіберіп отырған.

	Ақыры Гезмиш Аслан, Инай деген екі жолдасмен өлім жазасына кесілген. Дарға асар алдында өкімет адамдары райдан қайтып, кешірім сұраңдар деген. Патриоттар жалынып, жалбарынуды ар санаған. Идеяны сатқаннан гөрі, өлген жақсы деп білген. Оларға молдаларды жіберіп, дін жолымен де үгіттеп көрген. Еш нәрсе шықпаған. Дар алдында Гезмиш: «Тәуелсіз Түркия жасасын!», «имперализм жойылсын!», «Марксизм-ленинзм жасасын!» деп ұрандаған.

	Жас батырлар ата-аналарына: «Сіздерге шеккізген қайғы-қасіртеміз үшін кешірім сұрайыз!», – деп хат жазып кетіпті.

	«Дэгвинч» ұйымының жеңілу себептерін прогресшіл түріктер дұрыс түсінеді. Оның айқын қимыл программасы болмады. Саяси күрестің теріс, зиянды әдісін қолданды.

	Түркия сенің де тынысыңмен таныстық, қош бол!» деп, екі күннен кейін жолға шықтық. Алда бізді бауырлас Болгария күтіп тұр.





5. БАУЫРЛАС БОЛГАРИЯДА




	Стамбулдан қонаға аттандық. Шығарда жетекшіміз: «Таң ата Варнада боламыз», – деп еді. Таңға жуық қарасақ, Дрейфте тұрмыз. Айнала қалың тұман. Қарға адым жер көрінбейді.

	Кіші сәскеде тұман сейілді. Сонан соң ғана ілгері жылжыдық. Түске жақын Варна портына ендік. Суға сұғына кірген кемежайдың ең шетіне, теңізге қараған бетіне Георгий Дмитровтың ескерткіші қойылыпты. Үлкен кісінің өзі қарсы алды ғой, жол болатын болды деп бір қуансақ, Болгарияға жеткен соң өз ел, өз үйімізге келгендей екі қуандық.

	Варна да көне мекенжайлардың бірі екен. Алғашқы адамдар мұнда біздің заманымызға дейінгі 4 мыңыншы жылдары-ақ келген. Алтыншы ғасырда гректер қоныс теуіп, қала салған. Оны Одессосо «судағы қала» деп атаған. Шынында бұл қаланың алды, екі қапталы – Қара теңіз, арты – Варна көлі. Жағадағы жарқабақтарға, теңізге төндіріле салынған. Қала төрт жағынан да теңіз, көл айдынын аймалап жатыр. Біздің заманымыздың І-ҮІІІ ғасырларында Варнада Рим гарнизоны тұрған.

	Бүгінде Варна Болгарияның ірі өндіріс орталығы. Мұнда 95 өнерккәсіп орны бар. Кеме жасау – қала эмблемасы. Бұл саладағы Варна үлесі өз мемлекеті бойынша 80 процент, 1937 жылдан істейтін кеме жөндеу заводы тағы бар. Әрқилы машина мотрларының 35 проценті осы Варнада жасалады.

	Қара теңіз бен Варна көлі кеме қатынайтын каналмен байланыстырылған. Каналға зор көпір салынған. Оның ұзындығы – 2,5 километр, ені – 21 метр, ерсілі-қарсылы төрт машина қатар жүреді. Көпірдің су бетінен биіктігі – 50 метр. Оның астынан ірі кемелер де еркін өтеді.

	Варна әрі курортты қала. Ауа-райы денсаулыққа өте қолайлы, климаты жұмсақ, жайлы. Қыста 3-ақ градус суық, жазы салқын, 25-27 градус жылы. Жаға жынысты, орман-тоғайлы, табиғат демалуға барлық жағдайды жасаған. Атақты «Алтын құмдар» куроты, «Достық» санаторйиі осында. 1955 жылдан мұнда курорттық комплекс салына бастаған. Оның ішінде журналситердің халықаралық демалыс үйі бар. Әсем салынған көп қабатты бұл үйде бейбітшілік, прогресс, социализм жолындағы күрескер журналистер демалады, денсаулығын жөндейді, творчестволық шабыт табады.

	Варна – жастар қаласы. Оның әрбір төртінші тұрғыны 14 пен 20 жас аралығындағылар екен. Мұнда 4 жоғары оқу орны кадрлар даярлайды. Олардың қатарында халық шаруашылық инситуты, теңішілер училищесі бар. Студенттердің оқуына барлық мүмкіндік туғызылған. Теңіз жағалауындағы парк, К.Маркс атындағы бульвар, мәдениет сарайы, округтік музей, аквариум – қала тұрғындары мен студент-жастардың демалыс орны.

	Аквариумда балықтың барлық түрі жүзіп жүр. Олардың ішінде теңіз мысығы да, акула мен дельфин де, тюлень де жүр. Оқ жыландай жіп-жіңішке, қайқы қылыштай өткір жонды балықтарды да көрдік. Округтік музей 1888 жылы ұйымдастырылыпты. Оның 50 мыңнан аса экспонаты бар дейді. 5 мың адамдық мәдент сарайы 1968 жылы пайдалануға беріліпті. Мұнда үлкен танымдық, тәрбиелік мәні бар жиындар, тіпті, ірі конгрестер де өткізіліп тұрады екен.

	Қазақстан туристерін бір балалар бақшасына алып барды. Оның директоры М.С.Корчева бізің құрақ ұшып қарсы алды. Өз мкемесінің жай-күйімен таныстырды.

	Бұл – Варна қаласындағы ұлттық өрнек, айшықпен әшекейленген жалғыз бақша. Мұның үйі өткен ғасырда Одесса архитекорларының жобасымен салынған. Бұрын мұнда түрме болған. Енді міне, сәбилердің жылы ұясына айналып отыр, – дейді ол. Балалар бақшасын үлкен құштарлықпен аралап көрдік. Кең, жарық, таза бөлмелер. Бірі – асхана, бірі –демалатын орын, енді бірі ойыншық ойнайтын бөлме. Тағы бірі – көркемөнерпаздар үшін жай. Мұндағы сәбилермен жүздескенде, өз еліміздің бақытты балдырғандарын көргендей болдық. Алдында ғана Египет пен Түркияның алба-жұлба, кір-қожалақ, бейшара балаларын көріп, көңіл жабырқап келе жатыр еді. Бауырлас болгар балаларын кездестіргенде, жанымыз жадырап, бойымыз сергіп сала берді. Жүректі қуаныш биледі.

	Социалистік құрылыстың артықшылығына тағы да көз жеткізіп, оны мақтан еттік.

	Ғажап! Қызыл-жасыл бөленген, бақытты балалар бал-бұл жанып, жайнап тұр. В.И.Ленин, Г. Дмитров аталары туралы тақпақтарды тақылдатқанда, ырғағымен биін сартылдатып, әнін құйқылжытқанда бойды лажсыз шаттық кернейді.

	Варнадан Софияға кеттік. Ара қашықтығы 550 километр екен. Жүрдек позбен бір түн жүріп, елең-алаңда барып түсе қалдық. Болгария астанасы теңіз бетінен 500 метр биік жонға орналасқан. Төрт жағы тау. Көрікті қала. Атам заманғы ІҮ ғасырдың өзінде Константин патша оны «менің екінші Римім» деп мақтаныш еткен екен. 1,2, миллион халық тұратын бұл қала қазір ірі ғылым-білім орталығы. Онда 13 жоғары оқу орны, 47 ғылыми-зерттеу институты, 18 театр, 40 кинотеатр бар. Олардың ішінде К.Готвальд атындағы университеттің орны ерекше деді.

	София – зор құрылыс алаңы. Тек «соңғы жылдары «Звезда», «Молодость», «Восток» Ленин атындағы тұрғын аудандар пайдалануға берілген. Мыс арыстандар көпірі, Г.Дмитров атындағы бульвар бойындағы үйлер соғыстан кейін бой көтерген. Қазір тұрғын жай қаланың әр адамына 14 шаршы метерден келетін көрінеді. Соңы кезде мәени-ағарту ошақтары да мол салынған. Биіктігі 105 метрлік телемұнара, пионерлер сарайы, халықтық мәдениет сарайы, неке сарайы, 75 мың адамдық стадион – бәрі де жаңа дәуірдің құрылыстары, жаңа кезеңнің игіліктері.

	Бізді ерекше бір сүйсінткен жайт – болгарлардың Совет Одағына деген ықыласы. Олар орыс халқын ықылым заманнан бергі қорғаушымыз, досымыз, панамыз деп біледі. Ұлттық әскери-тарихи музейінде болғанымызда, сонау орта ғасырдан бергі жердегі орыс халқынан көрген көмегін, соның арқасында алған азаттығын рет-ретімен тіркеп, аралап, жіпке тізгендей етіп қойғанын байқадық. Әсіресе, совет әскерлерінің неміс фашимзінен азат етуіне мол орын берілген.

	Ұлы Отан соғысында Болгарияны 3-Украина майданының әскерлері азат еткен. Сол майдан жауынгерлеріне, оның командирі генерал Толубухинге ілтипат ерекше. Толубухин атындағы бульвар – өзінше бір ескерткіш, болгар-совет достығы бульвары ұзақ және көсіліп жатыр. Қала көшелерінде ор қояндай зырғыған совет «Волгалары» мен «Москвичтері». Екі ел арасынадғы түсіністік, сауда қатынасы қатты дамыған. Біздің ел оларға әр түрлі машиналар, мұнай, газ, өнеркәсіп жабықтарын сатса, болгарлар бізге қажетті өндіріс құрал-саймандарын, жеміс-жидек, темекі өнімдерін жөнелтеді.

	Болгар халқының адал перзенті, болгар коммунисі Георгий Дмитровтің музей үйінде болдық. Екі қабатты, қамыспен жабылған бұл үй сонау 1888 жылы тұрғызылған. Қаһарман күрескердің 33 жыл өмірі осы үйде өткен. Стефан Продевтің: «Ол дүниеге құл болып келді. Лашықта туды. Адам басындағы тапшылық пен қайғы-қасіретке ортақтаса ашты көзін. Куәлерсіз, бақыт жұлдызынсыз, той-думансыз келді дүниеге. Қарапайым миллиондарша туды... » деген пікірі осы үйге байланысты айтылған.

	Үйдің үстіңгі қабатында кітапханасы, жатын орны, жұмыс кабинеті болған. Астында анасы Параскеваның бөлмесі, от жағатын жер және асхана. Ұлы революционердің көзі тірісіндегі пайдаланған заттары, киім-кешегі, төсек-орны көздің қарашығындай сақтаулы, сол кездегі қалпында, сол кездегі орнында тұр. Қазір бұл үй Болгар Коммунистік партиясы Орталық Комитеті жанындағы ұлттық музей деп аталдаы.

	Георгий Дмитровтың жан жары, өмір серігі Любица Ивашевич те Россия шапағатын көрген. Георгий оны еркелетіп, «Люба» деп атаған. Ол – әрі ақын, әрі революционер. Қуғын-сүргінде жүргенде Москвадан пана тапқан. 1983 жылы совет астанасында дүние салған. Ұлын фашизм тырнағынан босату қамымен Москваға Параскеева әже де келген.

	Ал Г.Дмитровтың өзі басына небір қиындық іс түскенде Советтік Россияға сенген, Совет үкіметінің көмекке келетінін білген. В.И.Ленинмен, большевик қайраткерлермен кездесіп, ақылдасып, бағыт-бағдар алып отыруға тырысқан. 1921 жылы-ақ Москвада болып, Ленинмен жүздескен. Ұлы көсемнен: «Қажет болғанда Советтік Россия бізге көмегін аямай ма?» деп сұраған. «Советтік Россияның көмектесетініне сіздердің әрқашан да сенулеріңізге болады», деп жауап берген В.И.Ленин.

	Лейпциктегі сот процесі аяқталып, ақтаған үкім шыққанан кейін де Г.Дмитровтарды түрмеден босатпай отырып алған. Мұның себебеін фашистер «Бұлар Болгария азаматтығынан айрылғандар, отансыз адамдарды босату қауіпті» деп түсіндірген. Ретін келтіріп, олардың көзін жоюды қарастырған.

	Осы кезде Совет үкіметі Г.Дмитров, Благой Попов, Василь Танев жолдастар ССР Одағының азаматтығынна алынсын деген шешім қабылдай қойған. Сөйтіп, болгардың әлгі үш коммунисі фашизм тырнағынан босатылған, Москваға алдырылған.

	1935-43 жылдарда Г.Дмитров Москвада Коминтерннің секретары болып істейді. Болгария фашистік тепкіден азат етілгеннен кейін, 1945 жылы ол еліне оралған. Болгария Коммунистік партиясының Ү съезінде оның Орталық Комитетінің Бас секретары болып сайланған. 1949 жылы июль айында ауыр науқастан Москвада қайтыс болған.

	Музей үйінде Г.Дмитровтың осы күрес жолы, Совет елімен тағдырластығы толық та жарқын көрсетілген. Оның «әбір жанды нәрсеге ауа, су күн қандай қажет болса, бізге СССР-мен достық сондай қажет» деген сөздері музейдің ең көрнекті жеріне жазылған алтын достығының өшпес шежіресі десе де болғандай.

	Бұдан кейін орталық алаңға орналасқан Г.Дмитров мавзолейіне бардық. Ондағы құрметті қарауылдың тұрғанын, ауысқанын қызықтадық. Ұлы күрескердің мәйітін көрдік. Болгардың жирен шашты, алып тұлғалы азаматы мәңгі ұйқыда. «Өтірікті, жаланы жалынды сөзімен жандырған, саяси айтыс жекпе-жегінде фашистерді жер қаптырған, артына социалистік Болгарияны қалдырған сен екенсің ғой» деп, оған бас идік, тағзым еттік.

	Балқан түбегінде жатқан бауырлас Болгариямен осылай танысып, елге тарттық. Теңіздің арғы, бергі бетінен көргендеріміз осы болды.





ҚАРҚАРА ЖАЙЛАУЫНДА


	ЖЕР СИПАТЫ



	Кеген аудандық партия комитетінің бірінші секретары Үмбетжан Нұрғазиев жолдас әңгіме үстінде:

	– Қарқара – республикамыздағы ең сұлу жайлаулардың бірі. Оның атақты Асы жайлауынан кем соғуы мүмкін, – деді өз өңіріне деген үлкен мақтаныш сезіммен.

	Байқасақ, Қарқара талайлардың аузына ілініп, жыр болған екен. Қашқар, Ыстықкөл сапарында ол туралы Шоқан: «Қарқара шатқалы – жазғы жайлау. Онда Албан және Бұғы елдері көшіп-қонып жүреді. Бұл алқаптың малға жайлылығымен даңқы шыққан. Онда бөгелек, маса жоқ... Ауасы салқын, түнде суық болады», – деп жазыпты. Ал Ілияс Жансүгіров:

	«Қарқара – жарасымды жазық жайлау» – деп жырлапты.

	Шынында да, Қарқара айы – алтын, күні – күміс көк жайлау екен. Оның төрінде «шоңқиып малды ауылдың төбетіндей» Іле басы тауы тұр. Бір жағын «ешкідей үркіп шыққан Шөладыр» қоршап жатыр. Оңтүстік батысын «мыжырайған Мыңжылқы» жоны көмкерген.

	Айнала қоршаған осы таулар «көк мұнарлы белдеу буынып», қар жамылып жатады. Олардың басынан кетпес бұлттар күн көзін көлегейлейді. Бір сәт «нөпір нөсер шүмектеп», көк аспанда жасын оты ойнап шыға келеді. Мұндайда жалпақ жайлауды жарып өтетін Желқарқара, Құрқарара, Шоңқара өзендері ақ көбік шашып, ойға қарай жөңки жөнеледі.

	Таулардан соққан самал жел де сан құбылады. Бірде әже төсін иіскелеген баладай былдырласа, бірде қыз салған әндей сызылады, тағы бірде адуындап, асқарға соғып, тас сүзеді.

	Жайлау алқабын самалмен теңселіп, үлбіреген «шұбар ала шешектер, шудаланған көк шөптер» жапқан. Жұпар иісі аңқыған сан қилы гүл мейір қандырып, көз тұндырады.

	Жайлау төсі – толы тірлік. Тағысы таста ойнаса, қыраны көкте қалықтайды. Арасы андыздап бал сорса, көбелегі гүл шешегін шымшылап, сып-сып ұшады. Осының бәрі жайлау өңіріне әр береді, нәр береді. Оны елжіреген енедей жайдары, жанға жай, қоңырсалқын етеді. Әлгі су сылдыры, жел сыбдыры, құстар үні – бәрі де жайлау көркіне мақтанғандай.





ЕЛ ТІРЛІГІ




	Қарқараның тамаша табиғаты ел тірлігі, ер еңбегімен астасып мүлде ажарлана түседі. Оған құсша келіп ел қонады. Жайлау қойны қазір мыңғырған малға толы. Былқылдаған отар-отар қой да, ойға-қырға осқыра шапқан үйір-үйір жылқы да, емшегімен жер сызған табын-табын сиыр да осында. Олар Қарқараның сонысын шайқап, жайпап жеп жатыр. Мал алдын қара торғай, қарғалар орап, тұяқтан ұшқан шыбын-шіркей шегірткені қағады.

	Жайлаудың жалпақ жонындағы әр бұлақтың тұсында шағаладай шаңқан үйлер. Оларға түсе қалсаң, жадыраған жайдары жандар – малшылармен кездесесің. Ермұхан бізді Желқарқара жағасындағы бір үйге түсірді. Бұл – «Қарқара» совхозының жылқышысы Әділдаев Елеусіздің үйі. Өзі төрде сары қымызды сапыра жұтып, ықылық атып жамбастап жатыр. – Малдың қыстық бейнетін көрсек, енді зейнетін көріп отырмыз, – деп қояды ол жан рахатын жасыра алмай. «Нәйім-нәйім бауырсақ, ағын суға шомылсақ», – деп, тайға мініп шапқылап оның сегіз жасар баласы Әріпжан жүр.

	Қымыз іше келген 3-4 шопан да отыр мұнда.

	«Бұлар біздің «Ассалаумалейкумдер» деп әізлдейді Елемес. Шопандар да қарап қалмайды. Орынды оспақ, қыңыр қалжың, көңілді күлкісімен қағыса кетеді.

	Елемес үйінің сол жағында оның інісі Ырысалдыбайдың үйі отыр. Ол – шопан. Ішкені – бауырдай балбыраған қатық. Жегені – қоймалжың қаймақ. Өзі әңгімешіл-ақ.

	– Балалық шағым Қытайда өтті. Ішіп асқа, киіп киімге жарымап едім. Отаныма, еліме келіп көзім ашылды, – дейді ол. – «Менің көргенімді сен көрме» дегендей, көк арбада ыржия күліп, талпынып отырған Мағауиясын иіскеп те қояды.

	Елемес пен Ырысалдыбайдың үйіндегі келіндер де жайдары жандар. Жайлау әні буын-буынын алып, «көзге түскен кекілін кейін серпіп күрсінген» бұрынғы қыз-келіншектерге емес, еңбек адамдары. Бірі қотан күзетсе, бірі бие сауады. Ас пісіріп, қонақ күтеді. Әйтеуір, бір тынбайды.

	Қарқара жайлау ғана емес, шабындық та. Мұнда қазір келер қысқа мал тағдыры шешілуде. Ана жонда да, мына жонда да шалғы сырылы бір тынбайды. Қабандыда «Қарқара» совхозының трактористері Оразалиев Өтеген мен Өмірәлиев Маралбек ДТ-75 тракторымен күніне 20-25 гектар жердің шөбін шауып жүр.

	Міне, жайлаудағы қазіргі ел тірлігі.





ЕР ЕҢБЕГІ




	Әлгіде айттық, жайлау көркі, бір жағынан, ер еңбегі. Қарқараның атын шығарып, даңқын арттырып жүрген еңбек ерлері бар. Солардың бірі – «Ұзынбұлақ» совхозы, Ақсай фермасының шопаны Әбдіқұлов Ыдырыс. Ол 41 жасының 26 жылын қой шаруашылығында өткізген. Қазір Социалистік Еңбек Ері, «Мал шаруашылығының бірінші класс шебері», орта білімді зоотехник. Қой тұқымын асылдандырып, төлді мол алудың, малды жазда, қыста жайып, бағып-күтудің көптеген сырларын игерген. Биылғы ауыр қыстың өзінде әр жүз саулықтан 135-тен қозы алған.

	Ыдырыс – жай шопан емес, қоғам қайраткері. Ол – аудандық партия комитетінің бюро мүшесі, аудандық советтің депутаты, кәсіпшіліер одағы облыстық советтің мүшесі.

	Қоғам малын өсіріп, жақсы көрсеткіштерге жетуде Ы.Әбдіқұловпен үзеңгі қағысып келе жатқан – «Қарқара» совхозы, Тасащы фермасының шопаны Молдасанов Жолсейіт. Ыдырыспен жасты ол қойды 1943 жылдан бағады. Қазір Ленин орденді, «Мал шаруашылығының бірінші класс шебері». Жолсейіт соңғы 10 жылдан бері міндеттемесін үнемі артығымен орындап келеді. Әр жүз аналықтан 152 қозы алған жылы да болды. Биылғы ауыр жылдың өзінде 135-тен төл, әр қойдан 3,5 килодан жүн алып отыр.

	Ж.Молдасанов та аудандық партия комитетінің мүшесі, шопандар тобының жетекшісі. Малшылар арасындағы көптеген мәдени-ағарту жұмысының ұйытқысы – осы Жолсейіт.

	І.Жансүгіров 20 жылдары жайлаудағы шопан рахатын «тырайып жотада қой шетінде, мастанған қатық ішіп қойшы құрғыр», – деп суреттеген-ді. Яғни, ол кезде аузы жарып ақ ішкеннің өзі зор табыс, үлкен жаңалық еді. Қазіргі қойшы үшін бар рахат, бар байлық қатықта емес. Әлгі Ыдырыс пен Жолсейіт – мол дәулет иесі. Олардың жылдық табысы 5-6 мың сомға жетеді. Асыл өнімге қоралап қозы алады. Үйлерінде радиоқабылдағыш сөйлеп, газ жанып тұр. Керегелері кілемнен көрінбейді. Бұрынғы адалбақан орнына шифоньер, аяққап орнына буфет қойылған. Жолсейіт үйінің қасына «Волга» машинасын «жабулап» қаңтарып тастаған. Бұл шопандардың семьясы – оқыған, мәдениетті семья. Әр жылы 70-80 сомға газет-журнал жаздырып алып оқиды. Жолсейіттің қызы Сыпайы

	– Алматыдағы Шет тілдер институтының студенті. Ыдырыстың ұлы биыл Малдәрігерлік институтқа түспекші.

	Міне, осы ерлік еңбек, ен дәулет, жаңа мәдениет – бәрі жайлау сәні, жайлау мәні.





ЖҰРТ САНАСЫ




	Жақында ресбпуликалық «Ғылым» қоғамының председателі тарих ғылымдарының докторы, профессор Әбді Тұрсынбаев бастаған бір топ ғалымдар – Жүнісбек Жұмабеков, Әбдірашид Ахметов,АмантайФарзиов–осыСандалжайлауында болды. Олар малшылармен, пішеншілермен кездесті. Коммунистік және Жұмысшы партияларының халықаралық кеңесінің, КПСС Орталық Комитетіні июнь пленумы мен СССР Жоғарғы Советі алтыншы сессиясының материалдары жөнінде лекциялар оқыды.

	Аудандық партия комитетінің секретары Ермұхан Жақсылықов жолдас ғалымдардың жайлау еңбеккерлері өмірімен жете танысуына, олардың арасында үгіт-насихат, түсінік жұмыстарын жете танысуына, жақсы жағдай жасады. Ғалымдар лекцияларын ауыл-ауылдарда, еңбеккерлердің шоғырланған жерінде бөлек-бөлек өткізді. Мұның көптеген тиімді жағы байқалады. Біріншіден, лекцияны асықпай, шағын топтың өзіне ұғымды тілде, өзара сырласып, әңгімелесу түрінде өткізуге мүмкіндік берді. Екіншіден, еңбеккерлердің науқандық қызу жұмыстардан қол үзіп қалуына, еңбек өнімділігінің төмендеуіне соқтырмады. Үшіншіден, тыңдаушылардың белсенділігін арттырып, сұрау қойып, пікір айтуына жағдай жасады. Әңгімелер барысында жұрт санасының көп өскендігі, ынтасының артқандығы, мемлекетіміздің сыртқы саясатын дұрыс түсініп, батыл қолдайтыны айқын аңғарылды. Бір әңгімеде «Қызыл ту» совхозының пішеншісі Шөмішбаев Дәурен жолдас:

	– Партия мен үкіметіміздің үнемі ел тыныштығын сақтау, совет адамының шат тұрмыста өмір сүруін қамтамасыз ету қамында екенін біз жақсы білеміз. Сол қамқорлыққа әр кез адал еіңбегімізбен жауап береміз, – деді.

	Екінші бір әңгімеде сол совхоздың шопаны Асыранқұлов Исақтың айтқаны мынау болды:

	– Совет Одағындай алып елдің азаматы болғаныма мақтанамын. Жалмауызға да жан керек қой, импералистер бізге ұрынбас, ұрынса, ажалды қарға бүркітпен ойнайдының кебін киер!

	Осының өзі-ақ жұрт санасының өскендігінің, Отан сүйгіштік сезімінің артқанының куәсі.





ТАРИХ БЕЛГІЛЕРІ




	Қарқара жайлауы тарихи белгілерге де бай. Жайлау шетіндегі Мыңжылқы өзенінің оң жағасында, жалпақ жазықта көптеген төмпешіктер мен шұңқырлар кездеседі. Бұл – атақты Қарқара жәрмеңкесінің орны. Оның оңтүстік батысында Сарт асуы тұр. Бұл тұстан жәрмеңкеге бұхаралықтар мен қоқандықтар, хиуалықтар мен қашқарлар келгендіктен асу солай аталаған.

	Революциядан бұрын ашылған Қарқара жәрмең-кесі Совет өкіметінің алғашқы жылдарында өткізілмеген. Жаңа экономикалық саясат тұсында ол қайта қызған, республикалық маңызға ие болған. 1925 жылы оның товар айналымы бір миллион сомнан асқан.

	Жәрмеңке орнына таяу жерде үйдей етіліп үйілген тас жатыр. Оның да үлкен тарихи сыры бар.

	1916жылы10июлькүніжайлаутөріндегікөктөбеге аймақ адамдары жиналған. Жуан тұқымнан шықса да, патшаның отаршылдық саясатына қарсылықты білдіріп, ел жоқшысы, ел қамқоршысы болып жүрген Саурықов Ұзақ, Мәмбетов Жәмеңкемен ақ патшаның июнь жарлығы туралы ақылдасқан. Олар патша жарлығын орындамауға, қара жұмысқа адам бермеуге, зорлап алмақ болса, құрал алып көтерілуге сөз байласады. Ақыры Албан, Бұғы елінің көтерілісі шығады. Патша өкіметі оны қанмен басады. Үш жүз мыңдай адам үркіп, Қытайға шығып кетеді. 67 адам айыпталып, Ұзақ батыр мен Жәмеңке шешен бастаған 15 кісі көтеріліс басшылары деп танылып, кісенделіп Қарақолға (қазіргі Прежевальск – Т.Қ.) айдалады. Түрмеде Жәмеңке соққыға жығылып өледі. Ұзақ батыр бастаған бірнеше адам атылады. Кейін бұл оқиға М.Әуезовтің «Қилы заман» атты шығармасына арқау болады.

	30-жылдардың басында Нарынқол, Ұйғыр аудандары қосылып, ірілінген Кеген аудандық партия комитетінің секретары болып Ораз Жандосов барады. Бірде ол Қарқара жайлауында 1916 жылы ұлт-азаттық көтерілісінде қаза болғандарды еске алу митингісін өткізеді. Жиналғандар сол жерге ел үшін еңіреген ерлерге ескерткіш орнатылсын деп шешеді. Ораз оның орнын белгілеп, митингіге қатысушылардың сол араға бір-бір тас әкеліп тастауын өтінеді. Жоғарыда айтылған тас төбе сонда үйілген.

	Амал не, кейін жалынды революционердің инициативасы елеусіз қалған. Тиісті орындар бұл игі де ізгі ниетті жүзеге асырса, сол тұста Ораздың өзі тұрған үйге ескерткіш тақта орнатса, ер-азаматтардың аруағы риза болар еді.

	Тағы бір тарихи белгі: бір кезде Шөладырдың оңтүстік етегінде тұз кені болған. Мұны Ілияс:

	«Жайлаудың ортасында Тұзкөл жатыр, жарқырап төбел таздың төбесіндей», – деп жырлаған. Кәсіпшіліктің өндіріс құрылыстары мен кеңсе, тұрғын үйлерінің орны әлі бар. Қазақстанды пролетариат табының қалыптасып, өркендуіне бұл кәсіпшіліктің де өзіндік үлес қосқаны байқалады.





ӨМІР ПРОБЛЕМАСЫ




	Кеген, Ұйғыр, Нарынқол – таулы өңірдегі малды аудандар. Мемлекетке ет сатуда олардың үлесі үлкен. Осы орайда шешетін өмірлік бір проблема байқалады.

	Бұл аудандар мемлекетке өткізетін малдарын тау асырып, тас бастырып 300-400 км.жердегі Алматыдағы ет комбинатына айдайды. Мұнда келгенде кезек тимей, қора-қора мал қала шетіне иіріліп,шетіненмашинаментасылады.Оларкомбинат алдында тағы ұсталады. Бұл, бір жағынан, көп күш-көлік, қаржы уақытты қажет етеді. Екінші жағынан, мал арып-ашып, қоңдылығын жояды. Мұның бәрі мемлекетке де, аудан шаруашылықтарына да үлкен зиян екені даусыз.

	Осы тиімсіздікті болдырмаудың жолы, әлгі аудан басшыларының пікірінше, Кеген ет комбинатын салу. Бұл екі жаққа бірдей пайдалы. Мемлекет семіз ет алса, колхоз, совхоздар орынсыз ысыраптан құтылып, табысын арттырады.

	Есеп бойынша комбинатты сол төңіректегі аудандар малмен қамтамасыз ете алады. Өндіріске қажетті су да жеткілікті. Кеген айналасы тау өзендеріне бай. Жұмыс қолы да табылады. Өнеркәсіп орны ашылған соң, оған ел ағыла бастайды. Ендеше, бұл – тиісті орындар ескеретін, шешуге тиісті өмір пробеласы.

	Қарқара жайлауында он күндей болдық. Сондағы біз байқаған жайлау сипаты, ел тірлігі, жұрт санасы, тарих белгілері мен өмір проблемасы осындай.





КҮЛКІ МЕРЕЙІН КӨТЕРЕЙІК




	Қазір сатиралық сурет-карикатураның ұлттық топырағымызда ежелден пайда болғаны дәледеніп отыр. Жамбыл облысындағы Жуалы ауданының тұрғыны С.Мамышев деген Терісаққан өзенінің жағасынан ернеулері мүжілген, қоладан құйылған табақша тауып алған. Құм, тастан тазалап жіберіп қарағанда, оның бетінен қанатты арыстанның бейнесі көрінген. Қос қанаттың екі ұшы жағымпаз адамның, ал құйрығы ысқырып тұрған улы жыланның басы етіліп шығарылған.

	Бұл мұрынын көтеріп, талтайып тұрған арыстан – сол кездегі мықтымсып, кісімсіп жүретін билеп-төстеушілердің бейнесі. Қос қанат өктемдік, күштілік, ұлылық белгісі. Олардың ұшының әлгідей шығарылуы оның жоғарыдағылар алдында құрдай жорғалайтын жағымпаз, жалтақ жан екенін, құйрығының жылан етілуі өзінен төменгілерге уын шашып тұрған зәрлі адам екенін аңғартады. Сөйтіп, біздің заманымыздың екінші ғасырындағы ежелгі ювелир-сатирик бұл карикатурасында өз тұсындағы екіжүзді билеп-төстеушіні өлтіре келемеждеген.

	Әр халықтың күлкі дүниесі осындай өзіндік сипаттармен ерекшеленеді. Ол әрі әр дәуірде өзгеріп, жаңа сапа, тың сипат тауып отырады. Қазақ халқының да ұлттық, әр замандық күлкісі бар.

	Мұның үстіне әрбір таптың, әрбір әлеуметтік топтың өзіндік күлкі мұрасы, күлкі мәдениетінің факторлары болады. Мысалы, аш-жалаңаш, жоқ-жұқана күлкісі, «шынжыр балақ, шұбар төс», майда-шүйделер күлкісі, діндарлар мен ақсүйектер күлкісі, патша, чиновниктердің күлкісі басқа-басқа. Әрі әрбір ақын-жазушының күлкісі стилі түрлі-түрлі. Оның бірі бейшара боп, мүләйімси сөйлесе, екіншісі басқа болып сөйлейді, үшіншісі бүркеншік атпен, төртіншісі ишарамен сөйлейді. Міне, осының бәрін терең зерттеп, сырын ашу – сатираны көркейтудің, күлкіге кенелтудің алғы шарттарының бірі. Ендеше әдебиетшілеріміз ұлттық күлкіміздің табиғатын қарастыруға көбірек көңіл бөлуге тиіс.

	Күлкі жұртқа көңілділік әкеледі, қиын-қыстау кезеңде еңсені көтереді, жеңіске жеткізіп, болашаққа деген үмітті арттырады. Күле жүріп, еткен еңбек өнімді, жемісті. Ұлы Отан соғысындағы қиын сәттерінде әзіл-күлкінің жауынгерлерге тірек, сүйеніш болғаны, рух, күш-қуат бергені, жеңіске деген үміт-сенімін арттырып, жауды күйретуге зор үлес қосқаны – мұның айқын дәлелі.

	Сөйтсе де біз бардың парқын білмей жүрміз. Не фольклорлық, не революцияға дейінгі, не совет дәуіріндегі сатира, юмордың үлгілерін топтастырған бірде-бір жинақ шығарғамыз жоқ. Күлдіргі дүниелеріміз айтылғаны айтылған, басылғаны басылған жерінде жиналмай, шашылып қалып келе жатыр. Арғы-бергі күлкілі туындыларды жинастыру, олардың ең таңдаулыларын құрастырып, кейінгі ұрпаққа мұра етіп қалдыруды қарастыру – әлі өтелмеген парыз. Міндет – оқтын-оқтын сатиралық әр жанрдың таңдаулы туындыларына конкурс жариялап отыру, карикатуралардың көрмесін ұйымдастыру, сәттілерін жариялап, кейін оларды жинақ етіп шығарып, тозбас, жоғалмас рухани байлыққа айналдыру.

	Жеке адамдар басындағы аңқаулық, түсінбестік, парықсыздық – әр дәуірде-ақ болмай қоймайтын ақаулық. Яғни комизм, жеңіл күлкі нысанасы, күлкілі жайттар еш кез жойылып кетпек емес. Ал оларды көре салып, кекете қоятын қуақылық, юморлық сезім – ескірмейтін, жұрт бойынан әрқашан табылатын қасиетті қабілет. Демек, күлкі ешқашан жойылмақ емес, адамзатпен бірге біте қайнаспақ. Ол – өмір серігі, өмір бар жерде күлкі бар. Сондықтан, оны түрлендіріп көркейтудің, жаңа жағдайда жаңғырта желпіндірудің, күлкі мерейін көтерудің жөн-жосық, әдіс-жолдарын қарастыра беру – әр кез-ақ күн тәртібінде тұрар мәселе.

	Қайткенде де күлкі мерейін көтерейік, күлкіге кенеле берейік!





ӨТЕЛГЕН ПАРЫЗ




	Біз – бір әке, бір шешеден үш ұл едік. Үлкеніміз – Қожабек, ортаншысы – Балабек, ең кішісі – мен, Темірбек. 1939 жылы Қожабек әскер қатарына шақырылды. Жылап-сықтап шығарып салдық. Тұңғышының бірінші рет үйден шығуы, әсіресе, анамызға қатты батты. Ол кісінің сарғая күтіп жүрген Қожабегі «биыл күзде қайтамын» деп тұрғанда, Ұлы Отан соғысы басталды да кетті. Қожабек алғаш артиллерия бөлімшесінде қызмет етті. Соңғы хаты 1943 жылы жазда келді: «Ауырып, 3 айдай емделдім, енді майданға аттанғалы тұрмын. Бұрынғы әскери бөлімшеме қосылсам жақсы болар еді...». Бұдан кейін еш хабар болмады. Ата-ана сарғайып, ұзақ күтті оны. Осы үміттің жетегінде жүріп, әке 1960 жылы, ана 1965 жылы дүние салды. Іздеуді соңғы жылдары Ә.Өміржанов жалғастырды. Екі жыл бойы 200-дей жерге сұрау салынды. Ақыры Молдавияның Рыбница қалалық әскери комиссариатынан мынадай хат келді:

	«Гвардия сержанты 204-78 гвардиялық атқыштар дивизиясындағы 228-гвардиялық атқыштар полкы 2-батальонының бөлімше командирі, 1919 жылы туған, ВЛКСМ мүшесі Қожакеев Қожабек гитлершілдерге қарсы күресте 1944 жылы 29 март күні ерлікпен қаза тапқан. Рыбница станциясының оңтүсік шығыс жағына қарай 3 шақырым жердегі 3-ші зиратқа жерленген. Гвардия сержанты Қожакеевтің сүйегі соғыстан кейін қаладағы бауырластар зиратына жерленді. Зират басына мемориал орнатылды. Оның етегіне мәңгілік от жанып тұр».

	Қуанышты да қайғылы хабарды естіген соң тағат тауып тұра алмадық. «Іздері жоқ, сұрары жоқ адам екен дегізбелік; қандай жағдайда, қандай жерде қаза болғанын білелік; басына топырақ салып, гүл қойып, бауырлық парызымызды өтейік; ағаға деген махаббатымызды көрсетейік; азаматтың рухы риза болсын» деген ойға келдік.

	Осы игі ниетпен Қожабектің кіндік қаны тамған бұрынғы үйдің, әскерге аттанған кейінгі үйдің орнынан және әкесі мен анасының қабырынан топырақ алып, ұлым Медет екеуіміз сапар шектік... Бүгінгі техника табысына қалай риза болмассың!

	Бір кезде адамды алып ұшатын қара құсты, сиқырлы кілемді арман еткен елдің бүгінгі қақпалап мініп алған алып болат құсы – «ИЛ-62» бізді лезде айшылық жердегі Молдавия астанасы – Кишиневке жеткізді.

	Келесі күні машинамен Рыбницаға қарай жол тарттық. Молдавия жері адырлы, көлшікті, көк майсалы келеді екен. Қара топырақты, құнарлы болғандықтан жөн-жота, сай-сала, өзен, көлшік қолтықтары – бәрі де игерілген. Қатар тізілген ақ бағаналарға иек артқан жүзім ағаштарының плантациясы белден бел асып, алысқа, көкжиекке кетіп жатыр. Бірде оның жүгері, темекі егісі, енді бірде көкөніс алқабы ауыстырып отырады, тағы бірде сарала тақиялы күнбағыс даласы көсіледі. Әйтеуір, мұнда егіншілік мәдениетінің жоғары екеніне көз жетті...

	Қалаға келісімен әскери комиссариатқа бардық. Майор В.И.Лобанов арқылы Ардагерлер советінің мүшелерімен байланыстық. Менделеев көшесіндегі 11-ші үйде тұратын Анна Павловна, Дмитрий Степанович Кузьминскийлерді ертіп қаламен таныстық, бауырластар зиратында болдық...

	Рыбница қаласы Днестр өзенінің бір иініне, сол жақтан қапталдап кеп қосылатын сайдың құйылысқан жеріне орналасқан екен. Оны неміс фашистері соғыстың алғашқы күндерінде-ақ Румыния жерінен өте шығып, басып ала қойыпты. Осында олар төрт жылдай өктемдік еткен. Жантүршігерлік айуандықты істеген. Жаңадан түрмелер ашып, оған антифашистерді, партизандар мен әскери тұтқындарды тоғыта тыққан.

	1944 жылдың көктеміне қарай совет әскерлерінің қалаға таяп келе жатқанын сезген фашистер тұтқындарды атып, асып, өртеп қыра бастаған. Біз Киров көшесіндегі коммуналдық кәсіпорындар комбинаты үйінің қабырғасындағы мемориал тақтадан: «Бұл үйде 1944 жылы март айының 19-нан 20-на қараған түні неміс-фашист басқыншылары 270 патриот-антифашисті өртеп жіберген», – дегенді оқыдық.

	Совет әскерлері Рыбницаны тез босатуға ұмтылған. Өйткені, біріншіден, қала халқы мен тұтқындағыларды әлгідей азап өлімнен құтқару қажет болған, екіншіден, қала Днестрден Бессарабияға өтетін көпір аузына, қылта жерге орналасқан-ды.

	Фашистер де қаланы бермеуге бел байлаған. Оның сыртында бекіністер жасап, совет әскерлерін жібермеуге тырысқан. Біздің жауынгерлер қалаға екі жақтан – Днестр бойымен солтүстік-батыс және оңтүстік шығыс жақтан шабуыл жасаған. 3-4 күн бойы Ержово, Колбасна маңында бірнеше рет қанды шайқас болған. Рыбница жау тырнағынан тек 30 март күні ғана азат етілген.

	Осы өлім мен өмір арпалысында мыңға тарта совет жауынгерлері қаза тапқан. Солармен бірге 29 март күні Қожабек те оққа ұшқан.

	Анықтасақ, ол 1943 жылы госпитальда ауырып емес, ауыр жараланып жатыпты. Жазылған соң өз бөлімшесіне қайта қосыла алмаған. Сталинград шайқасынан шыққан Суворов орденді гвардиялық 204-атқыштар дивизиясын толықтырушылар қатарына келіп түскен...

	Шабуыл кезінде қаза тапқан жауынгерлерді үш-төрттен, бестен, оннан әр жерге қойып, әр зиратты нөмірлеп, онда жатқандардың тізімін алып кете берген. Кейін ол документтер архивке өткізілген.

	Ұлы Отан соғысындағы Ұлы жеңісіміздің 30 жылдығы қарсаңында қала, аудан орталықтарында бауырластар зираты ашылып, әр жерде қалған жеке молалардағы совет жауынгерлерінің сүйегі жиналып, соған қойылсын деген нұсқау болды. Осыған орай, 1975 жылы рыбницалықтар да бауырластар зиратын ашып, қала айналасындағы бейіттердегі жауынгерлер сүйегін соған жерлеген.

	Бауырластар зираты Днестр өзенінің сол жағасындағы биік жотаға орналасыпты. Табыттар оң және сол қанаттарға қойылып, беті көк шыммен көмкеріліпті. Оның үстіне әрқайсысы бір шаршы метрлік 12 мәрмартақтакөлбейорнатылған да, оларға архивтен документті табылған 248 жауынгердің аты-жөні, туған, өлген жылдары ойылып жазылған. Солардың ішінен ағамыздың фамилиясын көріп, қатты толқып, көзге жас алдық. «Ешкім де ұмыт болмайды, ешнәрсе де ұмыт қалмайды» дегеннің куәсі болдық.

	Зират төріне биіктігі 25 метрлік обелиск орнатыл-ған. Оның сырты шаршы мрамор плиталармен төселген. Екі жағына түсіп шығатын тас баспалдақтар орнатылған. Ортасы – ұзыннан-ұзақ гүлзар. Айнала орындықтар қойылған. Одан арырақта, ойда Днестр өзені көлбей, маңғаз ағып жатыр. Арғы бетте – Бессарабияның Резина қаласы. Одан әрі көсіліп жатқан көк белестер. Алыстан қызарып батып бара жатқан күн әр кеш сайын обелиск бетіне нұр шашып тұрады.

	Бауырластар зиратының басы қала халқының демалатын, әскери-патриоттық тәрбиелік мәні бар шаралар өткізетін ең сүйікті орнына айналған. Зират алаңын күтіп, көгертіп ұстауды М.Горький атындағы № 2 мектеп пионерлері қамқорлығына алған.

	Келесі күні әскери комиссариат қызметкері, майор Григорий Прокопьевич Щербак, мұғалима Людмила Федоровна Туинова және мектеп пионерлерінің қатысуымен аға қабырына ел топырағын салдық, гүл шоқтарын қойдық. Осы арқылы бауырымыз қиыр шетте туған жердің топырағын жамылып жатқандай, алыстан қалған ел-жұрт, ата-анамен табысқандай болар едік.





МОСКВА ҮШІН ҚҰРБАН БОЛҒАН БАУЫРЫМ-АЙ!




	Біз, үш ұл, тай құлындай тебісіп тете өстік. Үлкеніміз – Қожабек, ортаншымыз – Балабек, ең кішісі – мен. 30-шы жылдары әлі көше салып қоныстанбаған кезде, әр жерде шашырап жатқан ауыл-ауылды аралап, доп қуып, асық ойнап, қаңғып кететінбіз. Кейде ымырт жабылып, ел орынға отырғанша оралмаған біздерді әкеміз марқұм үйдің төбесіне шығып ап: «Қожан, Балан, Темен-әй!» – деп дауыстап, іздеу салатын...

	1939 жылы Қожабек әскер қатарына алынды.

	Жылап-сықтап шығарып салдық.

	Тұңғышынан ұзақ уақытқа айырылуы, әсіресе, анамызға қатты батты. Ол байғұс Қожабектің киім-кешегін құшақтап, бауырына басып, иіскеп-иіскеп, егіліп-егіліп алатын болды. Апта сайын оларын сыртқа шығарып, қағып-сілкіп, желдетіп, кептіріп:

	«Өзі келгенде киеді», – деп сандыққа қайта тығып тастайтын. «А, құдай, барың рас болса, тілегімді бер, Қожабегім аман-есен келтіре гөр. Бауыр етім – баламмен, тұла бойым – тұңғышыммен қайта қауыштырып, қуанышқа жеткізе көр», – деп зарлайтын.

	Тілекті құдай бере берген бе, көз жасты ол үнемі көре берген бе, 1941 жылы Ұлы Отан соғысы басталды да кетті. Ұзақтан күтіп сарғайған үміт «жібі» үзілгендей болды.

	Сол жылдың шілдесі. Сұрапыл соғыс басталғалы ай да өтпеген. Фашист, фриц, Гитлер деген сөздерге құлағымыз жаңа ғана үйреніп, тіліміз енді ғана жаттығып келе жатқан. Ел көңілі пәс. Менің әке-шешемнің де салы суға кеткендей, иығы түсіңкі. Соғыстың алғашқы салмақ, зардабынан-ақ тұнжыраңқы тартқан. Қожабегі алдында ғана «күзге қарай қайтамыз» деп хабарлаған. Енді: «Мына соғыс деген кесір шықты-ау, келе алмайтын болды-ау», – деп ата-ана көңіліне қаяу түскен. Мұның үстіне одан кейінгі ұлы Балабе те әскер жасына жеткен. Әкемнің туған інісі Қырғызбаев Рахымбай Оңтүстік Қазақстандағы бұрынғы Қаратас, қазіргі Қазығұрт аудандық атқару комитетіне жауапты қызметте жүрген. Ол да әскер жасында, бұлардың артында мен тұрмын. Қу соғыс осылардың бәрін бірдей сыпырып кетер ме екен деген қауіп кірген оларға.

	Сорлы ата-ананың ойлағаны көп күттірмей келе бастады. Бір күні әкем шөп жинауға қолғабыс етіп жүрген маған: «Бүгін шөпке бармай-ақ қой, шаруа бар», – деді. Әке айтқаны – заң. «Жарайды», – дедім. Асықпай тұрып, шай іштік. Астан соң әкем «шаруасын» бастады.

	– Кеше Рахымбай тәтеңнен хат келді. 17 шілде күні әскерге жүретін болыпты. Қожабек қайтып келеді деп қуанып жүргенде, қолдағылардың өзінен айрылатын болдық! – осыны айтты да әкем қатты бір күрсініп, қайғырған пішінде білдірді. Мұны тыңдап отырған шешем көзіне жас алды. Жаулығының шетімен көзін сүртті де, тіл қатты.

	– Әкебайды (ол кісі қайнысын осылай атайтын) шығарып салуға мен барып қайтайын.

	– Науқан уақыт қой. Колхоз сені мен мені жібере қоймас.

	– Сонда қалай, айдаладан іздері жоқ, сұрары жоқ адам құсап, алыстағы ауылға жалтақ-жалтақ қарай-қарай кете бара ма? – Шешем тағы да жылап жіберді.

	– Ой, байғұс-ай, мен соны ойламай отыр дейсің бе? Ертең мына көршілерден біреулер Шымкентке жүреді екен. Соларға Темірбекті қосып жіберейік. Ондағы ағайындар қарсы алып, Қаратасқа жеткізіп салар.

	– Он бес жасар баладан басқа іздері болмағаны ғой демей ме?

	– Інісі барған соң бізді көргендей болар. Елден хабар алып қуанып қалар, мауқын да басар.

	Әке мен шеше осылай ақылдаса келіп, мені жіберуге тоқтасты. Адам болып, алыс жолға шығуға жарап қалғаныма мен де қуандым. Ертеңіне кете бардым.

	Рахымбай аға мені көргенде бүкіл ауыл көшіп келгендей қуанды. Алақайлап, арсалаңдап қарсы алды. Екі иығына екі кісі мінгендей, кең кеуделі, жалпақ жауырынды жардай кісі мені аспанға атып, қайта қағып ап, бауырына қысып, шыр айналып, мәре-сәре болды да қалды. Мен, үлкен кісі де осынша балаша қуанады екен-ау деп таңырқағам. Сөйтсем, біз соншалықты үлкен кісі деп санайтын ол, сол кезде 31 жаста ғана екен. Көп уақыт сыртта жүріп, ол елді өте қатты сағынған көрінеді. «Көкем (ағасын айтады) күйлі ме, жеңешемнің денсаулығы жақсы ма? – дегеннен бастап, ауыл-аймақ, ел-жұрт халін, туыстардың амандығын тәптіштеп түгел сұрап жатты...

	Он шақты күн аға қасында болдым. Ол аудан орталығын аралатып көрсетті. Жора-жолдастарының үйіне ертіп барып, қонақ еткізді. Кешкі салқындарда Келес өзенін жағалатып қыдыртты. Киноға апарды. Ағайынды екеуіміз, аз күн болса бірге жүріп, бірге тұрып мауқымызды бастық. Әскерге аттануға бірер күн қалғанда ағам:

	– Айналайын, Темен, ертең сені шығарып салайын. Ауылға қайта ғой, – деді.

	– Неге? Көкем сізді шығарып салып қайт, – деген. Мен келіспейтін сыңай білдірдім.

	– Қарағым, қайтқаның жақсы. Әйтпесе адасқан қоңыр қаздай боп жалғыз қалды-ау, жұртта қалғандай болды-ау деп мен қиналам ғой. Әрі өзіңе де қиын. Мен кеткен соң сені кім шығарып салады? Мен ойланып қалдым. Шынында да, қимай қиналып ол кетсе, жаутаңдап жалғыз мен қалсам, екеуімізге де ауыр болады екен-ау деп түйдім.

	Келесі күні мен елге қайттым. «Көкем мен жеңешеме сәлем де! Жаутаңдап жалғыз мен қалсам, екеумізге де ауыр болады екен-ау» – деп қол бұлғап, қоштасып ол қалды.

	Бір күні Рахымбай ағадан хат келді. «Аманмын. Ақтөбеден әскери дайындықтан өтіп жатырмын» депті. Екінші хатын майданнан алдық. «Москваның солтүстік батысында жаумен шайқасудамыз. Москваны қорғаудамыз. Жағдай аса қиын. Қазір қасымда отырған, қазір шабуылға шығып бірге жүгіріп келе жатқан жолдастарым бірінен соң бірі оққа ұшуда», – деп үлкен қауіп аңғартыпты да:

	«Қорықпаңдар, қырық жыл қырғын болса да ажалды өледі», деген», – деп, бізді жұбатқан болыпты.

	Осыдан кейін ағадан хабар болмады. Не жақсы аты, не жаман аты естілмеді. Ер азаматтар бірінен соң бірі майданға шеру тартып жатты. Ел тағдыры қарттар мен әйелдерге қалды. Бұрынғы еңбек озаты, коммунист анамыз бригадир болып атқа онды. Сол тұста оның «Өзімізге де жоқ», – деп майданға жылы киім, көмек беруге қиналатындардың үйіне барып:

	«Ел ішіндесіңдер ғой, ел сендерді өлтірмейді. Барымызды мұз жастанып, қар жамылып, жауға қарсы жалаңаш-жалпы соғысып жатқан балаларға берейік», – деп үгіт айтып жүргенін талай көрдім...

	1942 жылдың жазы. Ұлы Отан соғысының ең ауыр күндері. Ауылдың кәрі-жасы еңбек даласында. Біздер, мектеп оқушылары, шабындықта, пішеншілерге қолғабыс етіп жүргенбіз. Бір күні:

	– Меркеде госпиталь ашылыпты!

	– Меркеге жаралы солдаттар әкелініпті.

	– Олардың ішінде ел адамдары да бар көрінеді, – деген хабар гу ете қалды.

	Келесі күні жұрт станцияға қарай ағылды. Ата-аналар ұлымызды, жас арулар сағынышпен сарғая күткен жарымызды кездестіріп қалармыз деген үмітпен кетіп барады. Қожабегінен бір хабар боп қала ма деп, мені ертіп, еңкеңдеп ата-анам да жетті.

	Соғыс болып жатқан жақтан көшіріп әкелінген 1598-госпиталь екен. Ол қант заводы орта мектебінің үйіне орналастырылыпты. Айналасы – анталаған ел. Әр терезеге жабысқан үштен-төрттен адам. Біреулер есіктен сығалайды. «Адамымыз кездесіп қала ма, еш болмаса, оны көрген-білген бола ма?» – деген үмітпен сығалайды.

	Жаралы жандар әр күйде. Біреулері ыңырсиды, біреулері сұлқ жатыр. Госпиталь төңірегінде көңілділік те, көңілсіздік те байқалады. Танысын, туысын кездестіріп қауышқандар да, жарының хабарын біліп қуанғандар да бар. Іздегенін кезестіре алмай, жолы болмай, иіні салбырап тұрғандар да бар. Солардың бірі де біз болдық...

	«Жығылған үстіне жұдырық» боп 1942 жылы майданға Балабек кетті. 1944 жылы 18-ге толар-толмаста мен кеттім, бұл кемпір-шалға соққы болып тиді. Тағдыр олардың көз жасын көрді ме, біз соңғы екеуміз соғыстан кейін аман-есен оралдық. Келсек, Рахымбайдан әлі дерек жоқ екен. Қожабектен соңғы хат 1943 жылы келіпті. Онда ол: «Ауырып 3 айдай госпиталда емделдім. Енді майданға қайта аттанғалы тұрмын: Бұрынғы өз бөлімшеме қосылсам жақсы болар еід, қайдам...» – деп жазыпты.

	Бұдан кейін одан еш хабар болмады. Қара қағаз да келмеді. Іздеу-сұрау еш нәтиже бермеді. Оның өлі-тірісі белгісіз, тағдыры тұрлаусыз болып қала бері. Ата-ана сағынышпен сарғайып ұзақ күтті оларды.

	«Кебенек киген келеді, кебін киген келмейді», бір жерде жүрген шығар, тірі болар, кеп қалар! – деген ел жұбатуын медет тұтып көп жүрді. Ақыры үміттері ақталмай, әке 1960 жылы, ана 1965 жылы дүние салды. Қайтпас сапарға аттанар алдында олар: «Іздеңдер, деректеңдер, еш болмаса сүйегі қалған жерді табыңдар!» деген аманат айтты.

	* * *

	ҚОЖАБЕКТІ іздеуді 1973 жылы Ұлы Отан соғысының ардагері Әбдірахман Өміржанов жалғастырды. Екі жыл бойы екі жүздей жерге хат жазылып, сұрау салынды. Ақыры Молдавияның Рыбница қалалық әскери комиссариатынан мынадай хат келді: «Гвардия сержанты 204-78 гвардиялық атқыштар дивизиясындағы 228-гвардиялық атқыштар полкы 2-батальонының бөлімше командирі, 1919 жылы туған, ВЛКСМ мүшесі Қожакеев Қожабек гитлершілдерге қарсы күресте 1944 жылы 29 март күні ерлікпен қаза тапқан. Рыбница станциясының оңтүсік шығыс жағына қарай 3 шақырым жердегі 3-ші зиратқа жерленген. Гвардия сержанты Қожакеевтің сүйегі соғыстан кейін қаладағы бауырластар зиратына жерленді. Зират басына мемориал орнатылды. Оның етегіне мәңгілік от жанып тұр».

	Бұл бізге әрі қуанышты, әрі қайғылы хабар болды. Қуаныштысы – оның тағдыры, жатқан жері, абыроймен шейіт болғанын білдік. Қайғылысы – ер-азаматтың үйленбей, артына тұяқ қалдырмай, 25 жасқа толмай, сағынған ел-жұрт, іні-қарындас, ата-ананы қайта бір көре алмай мерт болуы.

	Қуанышты да қайғылы хабарды естіген соң тағат тауып тұра алмадық. «Іздері жоқ, сұрары жоқ адам екен дегізбелік; қандай жағдай да қандай жерде қаза болғанын білелік; басына топырақ салып, гүл қойып, бауырлық парызымызды өтейік; ағаға деген махаббатымызды көрсетейік; азаматтың рухы риза болсын» деген ойға келдік.

	Осы игі ниетпен Қожабектің кіндік қаны тамған бұрынғы үйдің, әскерге аттанған кейінгі үйдің орнынан және әкесі мен анасының қабырынан топырақ алып, ұлым Медет екеуіміз сапар шектік... Бүгінгі техника жетістігі ғажап қой! Бір кезде адамды алып ұшатын қара құсты, сиқырлы кілемді арман еткен елдің бүгінгі қақпалап мініп алған алып болат құсы – «ИЛ-62» бізді лезде айшылық жердегі Молдавия астанасы – Кишиневке жеткізді. Келесі күні машинамен Рыбницаға қарай жол тарттық. Молдавия жері адырлы, көлшікті, көк майсалы келеді екен. Қара топырақты, құнарлы болғандықтан жөн-жота, сай-сала, өзен, көлшік қолтықтары – бәрі де игерілген. Қатар тізілген ақ бағаналарға иек артқан жүзім ағаштарының плантациясы белден бел асып, алысқа, көкжиекке кетіп жатыр. Бірде оның жүгері, темекі егісі, енді бірде көкөніс алқабы ауыстырып отырады, тағы бірде сарала тақиялы күнбағыс даласы көсіледі. Әйтеуір мұнда егіншілік мәдениетінің жоғары екеніне көз жетті...

	* * *

	Қалаға келісімен әскери комиссариатқа бардық. Майор В.И.Лобанов арқылы Ардагерлер советінің мүшелерімен байланыстық. Менделеев көшесіндегі 11-ші үйде тұратын Анна Павловна, Дмитрий Степанович Кузьминскийлерді ертіп қаламен таныстық, бауырластар зиратында болдық...

	Рыбница қаласы Днестр өзенінің бір иініне, сол жақтан қапталдап кеп қосылатын сайдың құйылысқан жеріне орналасқан екен. Оны неміс фашистері соғыстың алғашқы күндерінде-ақ Румыния жерінен өте шығып, басып ала қойыпты. Осында олар төрт жылдай өктемдік еткен. Жантүршігерлік айуандықты істеген. Жаңадан түрмелер ашып, оған антифашистерді, партизандар мен әскери тұтқындарды тоғыта тыққан.

	1944 жылдың көктеміне қарай совет әскерлерінің қалаға таяп келе жатқанын сезген фашистер тұтқындарды атып, асып, өртеп қыра бастаған. Біз Киров көшесіндегі коммуналдық кәсіпорындар комбинаты үйінің қабырғасындағы мемориал тақтадан: «Бұл үйде 1944 жылы март айының 19-нан 20-на қараған түні неміс-фашист басқыншылары 270 патриот-антифашисті өртеп жіберген», – дегенді оқыдық.

	Совет әскерлері Рыбницаны тез босатуға ұмтылған. Өйткені, біріншіден, қала халқы мен тұтқындағыларды әлгідей азап өлімнен құтқару қажет болған, екіншіден, қала Днестрден Бессарабияға өтетін көпір аузына, қылта жерге орналасқан-ды.

	Фашистер де қаланы бермеуге бел байлаған. Оның сыртында бекіністер жасап, совет әскерлерін жібермеуге тырысқан. Біздің жауынгерлер қалаға екі жақтан – Днестр бойымен солтүстік-батыс және оңтүстік шығыс жақтан шабуыл жасаған. 3-4 күн бойы Ержово, Колбасна маңында бірнеше рет қанды шайқас болған. Рыбница жау тырнағынан тек 30 март күні ғана азат етілген.

	Осы өлім мен өмір арпалысында мыңға тарта совет жауынгерлері қаза тапқан. Солармен бірге 29 март күні Қожабек те оққа ұшқан.

	Анықтасақ, кезінде оның қаза тапқаны жөнінде елге қара қағаз келген. Бірақ тиісті адамдар санамен сарғайып, үмітпен зорға жүрген ата-ананы аяп, олар жер бауырлап жатып қалмасын деп, жасырған. Әрі ол 1943 жылы госпитальда ауырып емес, ауыр жараланып жатыпты. Онда гвардиялық 64-армия құрамында Сталинград шайқасына қатысыпты. Соғыстың40жылдығынаорай1981жылыАрдагерлер кеңесінің президиумы «Сталинград шайқасына қатысушы жауынгер Қожакеев Қожабекке» деген куәлік (удостоверение) және «64 армия ардагері» ескерткіш белгісін тапсырды. Рыбницаға шабуыл кезінде қаза тапқан жауынгерлерді үш-төрттен, бестен оннан әр ерге қойып, әр зиратты нөмірлеп, онда жатқандардың тізімін алып кете берген. Кейін ол документтер архивке өткізілген.

	Ұлы Отан соғысындағы Ұлы жеңісіміздің 30 жылдығы қарсаңында қала, аудан орталықтарында баурластар зираты ашылып, әр жерде қалған жеке молалардағы совет жауынгерлерінің сүйегі жиналып соған қойылсын деген нұсқау болды. Осыған орай, 1975 жылы рыбницалықтар да бауырластар зиратын ашып, қала айналасындағы бейіттердегі жауынгерлер сүйегін соған көшіріп, қайта жерлеген. Бауырластар зираты Днестр өзенінің сол жағасындағы биік жотаға орналастыпты. Табыттар оң және сол қанаттарға қойылып беті көк шыммен көмкеріліпті. Оның үстіне әрқайсысы бір шаршы метрлік 12 мәрмартақтакөлбейорнатылған да, оларға архивтен документті табылған 248 жауынгердің аты-жөні, туған, өлген жылдары ойылып жазылған. Солардың ішінен ағамыздың фамилиясын көріп, қатты толқып, көзге жас алдық. «Ешкім де ұмыт болмайды, ешнәрсе де ұмыт қалмайды» дегеннің куәсі болдық.

	Зират төріне биіктігі 25 метрлік обелиск орнатылған. Оның сырты шаршы мрамор плиталармен төселген. Екі жағына түсіп шығатын тас баспалдақтар орнатылған. Ортасы – ұзыннан-ұзақ гүлзар. Айнала орындықтар қойылған. Одан арырақта, ойда Днестр өзені көлбей, маңғаз ағып жатыр.

	Тура қарсыдағы арғы бетте – Бессарабияның Резина қаласы. Одан әрі көсіліп жатқан көк белестер. Алыстан қызарып батып бара жатқан күн әр кеш сайын обелиск бетіне нұр шашып тұрады.

	Бауырластар зиратының басы қала халқының демалатын, әскери-патриоттық тәрбиелік мәні бар шаралар өткізетін ең сүйікті орнына айналған. Зират алаңын күтіп, көгертіп ұстауды М.Горький атынадғы № 2 мектеп пионерлері қамқорлығына алған.

	Келесі күні әскери комиссариат қызметкері, майор Григорий Прокопьевич Щербак, мұғалима Людмила Федоровна Тиунова және мектеп пионерлерінің қатысуымен аға қабырына ел топырағын салдық, гүл шоқтарын қойдық. Осы арқылы бауырымыз қиыр шетте туған жердің топырағын жамылып жатқандай, алыстан қалған ел-жұрт, ата-анамен табысқандай болар едік.

	* * *

	МҰНАН соң, Рахымбай ізіне түстік. Күндер, жылдар өтіп жатты. Тынбай іздестірдік. «Хабарсыз жоғалып кеткен» дегеннен басқа жауап болмады. Бір күні еліміз Ұлы Отан соғысындағы жеңістің 40 жылдығын атап өтіп жатқанда, «Ленинская смена» газетінің 1985 жылғы 10 мамырдағы нөмірінен «Енді бізге шегінер жер жоқ» деген материалды кездестірдім. Москвалық журналист С.Кашурко жазыпты. Москваны қорғаудағы 1941 жылы қазан айында басталған ұлы шайқас туралы екен. Одан мына жолдарды оқығанда: «Табылды, табылды!», – деп айқайлап, орнымнан қарғып тұрдым:

	«16 қараша күні гитлершілер екінші рет шабуылға шықты. Жойқын күштің алапат соққысына Истра бағытындағы Чернышевтің 18-нші, Панфиловтың 316-ншы, Белобородовтың 78-дивизияларының жауынгерлері мен Доватордың атты әскерлері қасқая қарсы тұрып, кеуде тосты. Шабуылдың барлық учаскелерінде фашистер кеңес солдаттарының табанды қарсылығына тап болды. Бұл кескілескен қанды айқаста алматылық сержант Петр Колесников пен жамбылдық аға сержант Рахымбай Қырғызбаев ерекше ерлік көрсетті. Олардың бөлімше әскерлері басқыншылардың төбесінен гранаталар мен жарылғыш шөлмектер жаудырды». Материалды ары қарай оқи бердім. «6 желтоқсан күні кеңес әскерлері майданның ұзына бойында шабылуға шықты. Жеңілуге тап болған тағдырына қарамай, жау жанталаса қарсыласып, қарысып бақты. Жауынгерлер бірінен соң бірі оққа ұшып жатты... Екі күннен кейін Щербинка деревнясында жамбылдықтар Рахымбай Қырғызбаев пен Андрей Сетличный қаза тапты» деген жолдарды оқығанда тұла бойымды ток ұрғандай денем түршігіп кетті. Тағы да әрі қуанышты, әрі қайғылы хабар.

	Бұл хабарды естісімен, Москвамен байланыстым. С.Кашурконы іздеп таптым. Ол – Ұлы Отан соғысында хабарсыз кеткендерді іздестіретін қызыл ізші журналист, Соғыс ардагерлері кеңестік комитетінің «Поиск» тобының жетекшісі екен. Мен бауырының басына барғым келетін айттым. Ол: «Міндеттісіз. Бұл – сіздің туыстық, азаматтық парызыңыз», – деді.

	Көп ұзамай, екі өкпемді қолыма алып, ұшып отырып Москваға жеттім. «Россия» қонақ үйіне орналасып, Степан Савельевичке келгенімді хабарладым. Ол жетіп келді. Мен жоғалған бауырымның өзін тапқандай оны құшаққа қыстым. Не жыларымды білмей, не күлерімді білмей сәл отырыстан соң С.С.Кашурко сөз бастады:

	– Маршал И.С.Конев соғыс жолдарымен Бүкілодақтық жорық Бас штабының төрағасы болды. Сонда ол, әсіресе, Москва үшін шейіт болғандарды мәңгі есте қалдыруды, ешкімнің атаусыз қалмауын талап етті. Біз оның тапсырмасын орындауға аттандық. Москва айналасынан кімдер жатқаны белгісіз бейіттер мен көптеген ескерткіштерді кездестірдік. Жергілікті тұрғындар осыларда кімдер жатыр, анықтасаңдаршы, туысқандарын тауып, хаабрлассаңдаршы, олар адамдарының сүйегі қайда екенін қайдан білсін, іздеушілері болса келсін, көрсін деп тілек ететін.

	Маған бұл игі іспен айналысудың әдіс-тәсіл, жол-жобасын жазушы – қызыл ізші Сергей Смирнов үйретті. Қазір 16 мың кеңес жауынгерлерінің аты-жөнін анықтадым. Осы тұста:

	– Менің ағамның мұнда жатқанын қалай анықтадыңыздар? – деп сұрадым.

	– Ол кезден ұқыпты да жүйелі архив сақталмаған. Жоғарыға майдан шебіндегі ұрыс барысынан, кім өліп, кім қалғанынан күнделікті ақпар жіберіліп отырған. Архивтердегі сондай бір ақпар мәлімдеуден: «1941 жылы 25 желтоқсан күні Щербинка деревнясында взвод командирінің көмекшісі Рахымбай Қырғызбаев ерлікпен қазақ тапты. Адресі: Жамбыл облысы, Мерке ауданы», – дегенді оқыдым. Осындай деректерден бұл деревня түбінде оққа ұшқан 35 жауынгердің аты-жөнін анықтадым, – деді ол.

	Біраз мән-жайға осылай қаныққан соң Степан Савельевич Щербинка селосы орналасқан Руза аудандық партия комитетіне телефон шалды.

	«Москваны, сіздерді қорғауда жан ида болған қазақстандық жауынгердің інісі келіп отыр. Ағасы жатқан бауырластар зиратына барып, бас иіп қайтпақшы. Машина жіберіңдер!» – деп нұсқау берді.

	Келесі күні сағат 9-да мейманхана алдына «Волга» машинасы келіп көлденең тұра қалды. С.Кашуро, Соғыс ардагерлері кеңестік комитетінің майданда қаза тапқандарды мәңгі есте қалдыру жөніндегі комиссияның Москва секциясының төрағасы, генерал-лейтанант М.Г.Титов және мен үшеуміз жүріп кеттік. Руза ауданы 110 шақырым қашықтықта екен. Тез-ақ жетіп бардық, алдымен бізді аудандық партия комитетінің бірінші хатшысы А.М.Петухов жолдас қабылдап, ауданның өмірімен, табиғи байлығымен, көрсеткішімен таныстырды.

	Жылы шырайлы әңгімеден соң, аудандық партия комитетінің хатшысы Г.Д.Ивлиеваның бастауымен С.М.Доватор атындағы совхозға бет алдық. Бізді оның директоры А.А.Егоров, парткомның секретары Н.А.Шапоров, Иванов селолық Советінің төрағасы Н.М.Стукова қарсы алды. Олар бізді Щербинкаға қарай бастады. Жолдың екі жағы – аяқ аттаған сайын бауырластар зираты, әр түрлі ескерткіштер. Бұл аймақ – кезінде Москваны қорғау үшін небір боздақтар жүздеп, мыңдап жер жастанған аймақ.

	Міне, Щербинка. Биік тұғырда тік тұрған қос солдат бейнесі көрінді. Оның қасына село адамдары жиналыпты. Машинадан түсе сап, жұртқа сәлем бердім де, ескерткішке жетіп бардым. Мәрмар тақтадағы «Кыргызбаев Рахымбай» деген есімді көргенде, жан толқынысымды сұрамаңыз! Ішімнен:

	«Ардақты аға, сүйегің қалған жерді 45 жылдан кейін зорға тауып келіп тұрмын. Туған-туыстарыңның сәлемін әкелдім, қабыл ал! – дегенімде көзден жас парлап кетті.

	Совхоздың партком хатшысы Николай Александрович митинг ашты. Мен өзімді таныстырдым, ағамның өмірбаянынан дерек бердім. Зиратты, ескерткіші күтіп ұстап отырған жергілікті тұрғындарға рахмет айттым. Сонан соң осы жердегі соғысты көрген, мына шейіт болған жауынгерлерді қойысқан адамдардың көзі тірісі бар ма, бар болса, қалай болғанын айтуды сұрадым.

	Ортаға жасы алпыстан асқан бір әйел шықты.

	– Менің аты-жөнім Бородулина Людмила Сергеевна, – деп бастады ол сөзін. – Қазір мына көрші Курово деревнясында тұрамын. Біздің әскерлер фашистерді желтоқсанның аязды күндерінде осы жерге қайта қуып келді. Шегінген немістер мына батыс жағымыздан ағып жатқан Руза өзенінің арғы бетіне, биік жарлы жағалаудағы қалың ағаш ішіне бекінді. Ал біздің әскерлер анау орман ішінде тұрды, – деп, шығыс жақтағы қалың тоғайды нұсқады. – Олар немістерді бекінісінен айдап шығып, қумақ боп күн сайын атакаға шығады. Бірақ алдыңыздағы ашық алаңқайға жеткенде, фашистер оқ жаудырып, оларды баудай түсіріп қырып салады да отырады.

	Немістер бекінісінде бір айдай тұрып алды. Мына майдан алаңы оққа ұшқан өлікке толды. Фашистер не жаралыларды, не өліктерді алғызбады. Бір шабулыдан кейін осы алаңда жас солддаттың:

	«Жаралымын, тірімін, көмектесіңіздер», – деген құлындаған даусы шығып жатты. «Күн қатты аяз, үсіп-ақ өліп қалар, алып келейін», – деп біздің бір келіншек әлгінің қасына жүгіріп барды. Жаралы жанды енді сүйрей бергенде, неміс мергені оның өзін жалп еткізді...

	Бір күні кеңес әскерлері немістердің дәл төбесінен артиллериядан оқ жаудырып, бекіністерінің быт-шытын шғарды, топырағын суырып, айналасын күйдіріп жіберді. Батысқа қарай жөңки жөнелген жауды кеңес солдаттары қуа кетті. Содан кейін ғана соғыс алаңында серейіп-сеерйіп жатқан 400-дей өлікті осында әкеліп жерледік. Олардың 17-сінің ғана аты-жөні белгілі. Қалғандарының кім екенін білмейміз. Іздеп келушер де жоқ. сіз екінші боп келіп тұрсыз. Аязда қалай болса солай сіресіп қатып қалған бейшараларды шешіндіруге де, табытқа салуға да болмады. Әлгі көмектесем деп оққа ұшқан сорлыны анда қойдық, – деп аласа темір қоршау сыртындағы жалғыз бейітті көрсетті.

	Бұл әңгімені мен көзден ыстық жас ағызып, тебіреніп тұрып тыңдадым. Митингіден соң деревнядың шағын мұражайын көрдім. Қанды соғыстың дәл өтінде, Москваны қорғаудың ең жауапты шебінде болған Щербинка еңбекшілері майдан елестерін нәрлі де әрлі көрсетіпті. Бұл үшін оларға алғысымызды білдіріп, құшақтасып қош айтыстық.

	Ата-ананың екінші аманаты да осылай орындалды. Жақында телеграмма алдым. Онда:

	«Құрметті Қырғызбаев әулеті, сіздерді Жеңістің келе жатқан 50 жылдық мерекесімен құттықтаймыз. Бәріңіңізге мықты денсаулық бақыт, табыс тілейміз. Ешқашан соғыс сұмдығы қайталанбасын!

	Щербинка, Курово деревняларының тұрғындарынан үлкен сәлем», – депті. Оларға тағы да рахметімді айтып, ризалығымды білдірдім. Ынтымақ, өзара ұғыныстық керек қой, шіркін!

	Осының бәрі игі іс шығар, бүгінгі ұрпақтың ел-жұрт, ағайын-туғанға мейірбандығын арттыруға септігін тигізер, оларға әскери-патриоттық тәрбие беруде мәні бар деп білеміз.





ҰЛТТЫҚ СЕЗІМДІ ҰМЫТПАЙЫҚ!




	“Бізге, великорустың саналы пролетарларына, ұлттық мақтаныш сезім жат нәрсе ме? Әрине, жоқ! Біз өз тілімізді және Отанымызды сүйеміз” (В. И. Ленин, 21 том, 93-бет). В. И. Лениннің осы сөзінде өз халқына, өз тіліне, өз мәдениетіне деген шексіз сүйіспеншілік сезім жатыр. Бұл оның әрбір ұлттық сезімі, намысы бар адам өз халқын шын сүйіп, ана тілін ардақтауға міндетті дегені еді. Осы нұсқауға сүйене отырып, Коммунистік партиямыз ұлт еңбекшілерін өзінің халқын сүю, өзінің ұлтын сүю, өзінің тілін сүю рухында тәрбиелеп келеді.

	Міне, сондықтан да соңғы кезде “Қазақ әдебиеті” газеті жариялаған “Ең үлкен мәдени байлық” (22 апрель 1956 жыл), “Ана тілін ардақтайық” (1 июнь, 1956 жыл) деген мақалалар ерекше назар аударады. Бұл мақалаларда жұртшылықтың көкейкесті мәселелері көтерілген. Қазақ тілінің жайы, болашақ тағдыры сөз болған. Оның қатынас құралы ретіндегі рөлінің төмендеп бара жатқанына үлкен қобалжу білдірілген. Ұлт интеллигенттеріміздің ана тілін ардақтамайтындығы айтылған. Қазақ тілінің есебінен орыс тілін үйренуге мүлде бой ұрып кететіндері сыналған.

	Бұл мақалалардағы” Ана тілін ардақтайық”, “Ана тілінде сөйлей де, жаза да білейік” деген талап-тілектерден орыс тілін үйренбеу керек, орысша сөйлемеу керек деген ұғым тумаса керек. Біз орыс тілін де шексіз сүйеміз, өйткені, орыс тілі – ұлы Лениннің тілі. Орыс тілі – революциялық публицистиканың, Коммунистік батыл ой-пікірдің тілі. Орыс тілі – дүниежүзілік маңызын әлем таныған ұлы көркем әдебиеттің тілі. Орыс тілі – советтік озат ғылым мен техниканың тілі. Орыс тілі – ұлт тілдерін жаңа ұғымдармен байытушы тіл. Орыс тілі – халықаралық съездер мен конференциялардың тілі. Бұл тілде халықаралық договорлар, келіссөздер жазылған. Орыс тілі – бір кезде Маркс пен Энгельс сүйіп үйренген тіл. Міне, сондықтан, бұл тілді біз ғана емес, бүкіл прогресшіл адамзат баласы сүйеді, құрметтейді.

	Көшеде, трамвайда, поезда, паркте, заводта, фабрикада, колхоз даласында, қазақ пен армян, ұйғыр мен грузин, өзбек пен корей орыс тілінде сөйлеседі. Міне, сондықтан, орыс тілінде тынбай үйренуге орысша оқи да, жаза да білуге міндеттіміз. Бірақ, орыс тілін үйрену өз ана тілін ұмыту, кемсіту есебінен жүрмесе керек Орыс тілін үйрену, білу қандайда парыз десек, ана тілін де білу сондай парыз деп ұкпақ қажет. Өйткені, қандай ұлттың өкілі болмасын, екінші бір ұлттың тілін, мәдениетін жақсы игеру үшін ең алдымен, өз ана тілін жете біліп, мәдениетін бойына қанық сіңіруге тиісті. Бұл жөнінен Ыбырайдың, Абайдың дәстүрі бізге үлгі болуға керек. Олар қазақ тілін, қазақ өмірін жақсы білу арқылы ғана орыс мәдениетін еркін игерді емес пе?!

	Міне, осы жайдың соңғы кезде ескерілмей бара жатқаны жоғарыдағы мақалаларда орынды айтылған. Ол ақиқаттарды растай отырып, өзіміздің төмендегідей пікірлерімізбен толықтыра түспекпіз. Көптеген қазақ жастарының өз ана тілін білмеуіне, ардақтамауына тек ата-аналар кінәлі деу жеткіліксіз болады. Ата-аналардың өз балаларына қазақ тілін үйренбеуінде, олардың ана тілін білуі қажет деп қарамауында да себептер бар. Бұлай етуге ата-аналар да мәжбүр.

	Біріншіден, қазір бізде кадрдың іскерлігін, оқығандығын, қабілеттілігін орысша қаншалықты білгендігіне қарап бағалайды. Егер кадріміз орысшаға жүйрік болса, ол бір дарын иесіндей табылып, оған үлкен сенім артылады. Ертең-ақ жауапты орындарда отыруға мүмкіншілік алады. Ал, орыс тілінде еркін сөйлеп, көсіліп кете алмайтын болса, оларды “нашар кадр” “бишара адам”, “іскерлігі кем” деп қарайды. Мүмкін ол өз ана тілінде сөйлеудің шебері, шешені шығар, ол күшті ұйымдастырушы шығар, солай болса да, ол орыс тілін еркін білмегендіктен, өз орнын ала алмайды. Өз орнына өрлеп бара алмайды.

	Міне, сондықтан да біздің адамдарымыз өзі де үнемі орысша сөйлеуге ұмтылады. Ана тіліне мән бермейді. Балаларының тілін орысша шығаруға шақырады. Ана тілін білмесе, білмесін, орыс тілін білсе екен деп жан салады. Үйінде де баласын орысша сөйлетіп отырады.

	Екіншіден, қазақ тілін күнделікті өмірімізде мемлекеттік тіл ретінде көп қолданбаймыз. Әкімшілік – басқару ісін, оның іс қағаздарын орыс тілінде жүргіземіз. Сондықтан да қазақша арыз жазып ешкім еш жерге бара алмайды, бір нәрсе жөнінде қазақша акты жасап, ештеме тындыра да алмайды. Тіпті, кейбір жиналыстарда ана тілінде сейлеп, көңіліндегі көрікті ойды өз әсерімен, әз нақышымен толық жеткізіп беруге де мүмкіндік бола бермейді. Сөйлеушілерді” Арамызда орыс жолдас та бар. Орысша сөйле, орысша айт” деп қолқалайды. Жұрт білсе де, білмесе де орысша сөйлеуге мәжбүр болады. Осы жөн бе?! Әрине, жөн емес. Партиямыздың күнделікті практикалық жұмыстарда ұлттық түрдің, ерекшеліктердің жөн көрінуіне жол ашу қажет деп отыр. Олай болса, 3-4 кісі қазақ тілін білмейді екен деп, жүздеген адам неге ана тілінде сөйлемеу керек, неге өзінің ұлт ерекшелігін көрсетпеуі керек.

	Кейбір жолдастар осындай өз тілінде сөйлеуді ұлтшылдық элементі деп түсінеді, өз тілін, өз дәстүрін сүюді, халықтар достығы ынтымағына кайшы келетін жәйт деп қарайды. Мұндай пікірлерді Н. С. Хрущев жолдас XX съезде ұлт мәселесін түсінудегі былық деп бағалады. Демек, жоғарыдағыдай теріс практикаға, теріс түсініктерге жол берілуіне қазақтың окыған интеллигенттері мен басшы адамдарының өзі кінәлі, олардың өзі осыған итермелейді. Дәлел келтірейік, жақында болып өткен қой шаруашылығы жөніндегі республикалық кеңеске орыс тілін білмейтін 600-ге тарта шопандар, қой фермаларының жүздеген меңгерушілері қатысты. Міне, осыларға басшы қызметтегі қазақ жолдастар баяндаманы орыс тілінде жасады. Өйткені, мұнда бірлі-жарым орыс жолдастардың қатысып отырғаны ескерілді. Осы жөн болды ма? Біздіңше, жөн болмады. Орыс тілін білмейтін мың адамның мүддесі ескерілмей, жүздей орыс жолдастардың мүддесі ескерілгені қалай? Аударма бердік дейтін болар, баяндаманы қазақша жасап, аударманы орыс жолдастарға неге тыңдатпасқа. Мың адамға аударма тыңдатқанша, жүз адамға тыңдатқан жөн де, жеңіл де еді ғой. 60-70 жасқа келген қазақтың қарт қойшыларына партия мен үкіметтің қой шаруашылығы жөніндегі қойып отырған міндеттерін өз ана тілінде түсіндірген жақсы емес пе еді? Қой шаруашылығының жай-күйін, ондағы нақты міңдеттерді олар өз тілінде тереңірек түсініп, қанығырақ аңғаратын еді ғой.

	Бұдан кейін әрбір ойлау қабілеті бар адамда мынандай сұрақ туады: орыс жолдастардың қазақ тілін білмегені үшін олар отырған жерде қазақша сөйлеуге болмайтын болған соң, қазақ тілінің мемлекет тілі екені қайсы? Осындай ойдан кейін жұрт ана тілін қайтіп ардақтамақ, ата-ана баласына қайтіп ана тілін окытпақ, қайтіп өз тіліңді үйрен деп талап етпек.

	Практикадағы осындай жөнсіздіктерді көріп, кейбір төменгі мекемелердің өзінде қазақ тілін менсінбеушілік, оны мемлекеттік тіл деп мойындамаушылық әрекеттері көрініп отыр. Міне, факты: қалалық милицияның бірінші бөліміне 17 жасар қазақ қызы паспорт алуға келіп тұр. Оның туу туралы куәлігін паспортиска С. Галиева деген алып көріп:

	– Мынау куәлігіңіз қазақша жазылыпты, біз түсінбейміз. Туған жеріңізге барып, орысшалатып ауыстырып әкеліңіз, – дейді.

	– Мен сонау Жамбыл облысынан келіп едім, сол үшін қайта барамын ба? – дейді әлгі қыз мұңайып.

	– Қажет болса барасыз. Қазақша біз түсінбейміз, заңды деп таба алмаймыз, – дейді әлгі Галиева. Бұл не деген сұмдық, бұл бүтін бір халықты, оның тілін өз топырағында мойындамай қойғандық емес пе? Немесе мына сұмдықты қараңыз: университеттің филология факультетінің бір қазақ группасында комсорг қазақ тілінде жиналыс аша бастады. Сонда комсомол бюросына қатысып отырған Рекина деген студентка “мен қазақша білмеймін, жиналысты орыс тілінде жүргізіңдер”– деп талап қойды.

	Осы жерде тағы да мынадай занды сұрақ туады: С. Галиева, Рекина сияқтылардың қазақ тілін білмегендігіне кім кінәлі. “Түйеге жантақ керек болса, мойнын созады” дейді. Қазақтың ұлттық республикасында тұрады екен, осында қызмет істегісі, тірлік еткісі келеді екен, жиналыстарға қатысып, пікір тыңдағысы бар екен, олар неге қазақ тілін үйренбейді?! Өздері тұрған жердегі мемлекеттік тілді білмейінше тірлік істеу, жергілікті халықтармен қатынас жасау мүмкін емес екенін неге ойламайды?! Өмір осыны талап етпей ме?

	Қазақ тілін менсінбеушіліктің бұдан басқа да көріністері бар. Аудандық ЗАГС бюроларында жаңадан үйленушілердің арыз бланкілері бар, осыдан мынадай жазуларын көрдік: біздің екі жағымыздың да өз келісіміміз бойынша некемізді тіркеулеріңізді сұраймыз. «Қасебім», «лау-азомқол», «өнершілігі», көрсетілген, «документілерін аты», «әйелі өлген», «күйеуге, шықыйған». Енді бір жерлерінде «белгіленеді», «бірыңғай тәртіпнен», «ауысконлығы» деген сорақылықтар тағы жүр.

	Қазақ тілін бұдан артық масқаралағандық, бұдан артық, қиралаңдатқандық бола ма? Болмаса керек, бұл жай корректурадан кеткен қателер ме? Жоқ, бұл – қазақ тілін менсінбеушіліктен, оның мемлекеттік тіл екенін, оны қиралаңдатуға ешкімнің қақысы жоқ екендігін мойындамағандықтан кеткен қателер. Болмаса, оның сөздерінің дұрыс басылуына, түсінікті жазылуына көңіл бөлінген болар еді.

	Немесе Алматыда ілініп қойылған көрнекі үгіт құралдарын алыңыз. Үгіттің бұл түрінің еңбекшілерге алтыншы бесжылдықтың міндеттерін түсіндіруде зор рөл атқаратыны жұртқа мәлім. Бірақ, мұндағы плакаттар, ұрандар, шақырулар, диаграммалар көбінесе орыс тілінде ғана жазылады. Ал, астанаға республиканың түкпір-түкпірінен орыс тілін шала білетін қойшылар да, егіншілер де, жұмысшылар да келіп-кетіп жатады. Егер әлгі көрнекі құралдардың текстері екі тілде жазылса, келушілердің оқып түсінуіне мүмкіндік болар еді, үгіттік рөлі арта түсер еді.

	Барған жерден осыны көріп, осыны естісек, кейбір газет, журналдарымызға өз тілімізде материалдар апарсақ, орысша жазып әкел деп алмаса, ана тіліне деген құштарлықтан, ана тіліне деген сүйіспеншіліктен не қалмақ. Оны кім оқымақ, кім үйренбек?!

	Ұлттық түрдің, ұлттық мәдениеттің, ұлттық ерекшеліктердің бір көрінісі – қазақ тілі туралы жоғарыдағыдай теріс әрекеттерге тойтарыс беру, қарсы күрес жүргізу қажет пе? Қажет-ақ. Ал, сол күрес, сол тойтарыс бар ма, жоқ. Қайта кейбір адамдарымыз, белгілі мамандарымыз сол теріс әрекеттің шылауында кетті. Кейбіреулеріміз соны құптап, соны мақұлдап жүрміз. Қазақ тілінің төмендеп бара жатқан рөлін көтере түсудің орнына, оны онан сайын төмендетуге атсалысушылар бар. Оған республиканың орыс орта мектептері мен жоғары оқу орындарында қазақ тілінің алынып тасталуына себепші болған бұрынғы оқу министрі Ә. Сембаевтың әрекеті дәлел. Ә. Сембаев мұнымен тынған жоқ. Ол қазақтың С. М. Киров атындағы мемлекеттік университетіне проректор болып келгелі филология факультетінен басқа факультеттерге қазақ тілін өткізбеуге әрекет жасауда. Сірә, Ә. Сембаев жолдас қазақ тілін білмейінше Қазақстан мектептерінде физика, математика, химия пәндерінен сабақ беруде, шалғай аудан, ауылдарда экспедициялық, заң орындарында тергеу жұмыстарын жүргізу мүмкін емес екенін білмесе керек, не білгісі келмесе керек.

	Ә. Сембаевтың бұл асыра сілтеушілік әрекетіне университеттегі қазақ тілі кафедрасының профессоры М. Балақаев жолдас қалай қарайды? Қалай қарайтыны сол, ол бір жиналыста, “Университеттің басқа факультеттерінде қазақ тілін жүргізбесе де болады” деп ашық айтты. Бұл пікірді профессор С. Кеңесбаев та қолдап шықты. Қазақ тілін көгертеді, қазақ тілін дамытады деп отырған қазақ тілінің мамандары, профессорларымыз осылай деп отырғанда кімнен үміт, кімнен қайыр?

	Көрнекті тіл мамандары позицияны беріп, қазақ тіліне осындай көзқарас білдіріп отырғанда, ана тілін кім ардақтамақ. Проректор Ә. Сембаевтың, кафедра меңгерушісі М. Балақаевтың қазақ тілін оқыту ісіне мән беруі осыншалық “зор” болып отырғанда, оны студенттердің қалай оқитыны түсінікті. Соңғы кезде бірсыпыра факультеттің студенттері қазақ тілі сабағын күлкіге, мазаққа айналдырған. Қазақ тілі пәнінің оқытушыларын аудиториядан қуып шығуға дейін барған.

	Міне, осындай жағдайлардан барып, ана тілін менсінбеушілік, оны үйренуді қажетсінбеушілік туып отыр.

	Ана тілін ардақтамаушылықтың зияны аяқ басқан сайын байқалуда. Бұл журналистика мәселесіне де әсерін тигізбей қойған жоқ. Бірсыпыра газет, журналдар да материалдардың тек орыс тілінде қабылдануы, қазақ тілінде тек оның аударма болып берілуі, біріншіден, баспасөздің, жанр жағынан кедейленуіне әкеліп соқты, екіншіден, тіл жағынан сұрқайланып, нәрсізденуіне душар етті. Қазір аударма газет, журналдардан әдемі жазылған көркем очерк, әңгімелерді, фельетон, публицистиканы, қазақтың нағыз жанды тілімен тебіренте жазылған материалдарды аз кездестіреміз. Оның орнына бір қалыпты шыққан ұқсас корреспонденцияларды, орысша ойланып, қазақша жазылған сөздер тіркесін көп көреміз.

	Қазақ тілін менсінбеушілік баспа орындарына зиянын тигізуде. Қазақтың кейбір интеллигенттері Қазақстан жұртшылығы үшін осы республика өмірінен алынып жазылған ғылыми еңбектер мен шығармаларын баспа орындарына орыс тілінде өткізеді. Артынан ол мемлекет есебінен қазақ тіліне қайта аударылады. Сөйтіп, мемлекетке үлкен зиян келтіреді. Бұл еңбектерді қазақ тілінде шығару қажет болған соң, түпнұсқаны қазақ авторларынан неге қазақ тілінде алмасқа.

	Сонымен, жұртты ана тілін ардақтайтын ету үшін не істеу керек? Бұл үшін ең алдымен басшы орындар, басшы адамдар тарапынан қазақ тілінің қатынас-құрал ретіндегі рөліне зор маңыз берілуі тиіс. Ұлттық ерекшеліктерді, ұлттық түрді кең пайдалануға, қазақ тілін мемлекеттік тіл ретінде кең қолдануға жол ашу керек. Сейтіп, жұртшылықты “қазақ тілі –болашақсыз тіл”, “қазақ тілінің қадірі кетті” деген негізсіз, теріс пікірден айықтыру қажет. “Мен қазақшаға түсінбеймін, орысша сөйлеңдер, документті орысшаға аударыңдар” деушілердің есін кіргізу керек. Ондайларға қазақ тілін білуді міндеттеу керек, оқыту керек. Өйткені, “орысша сөйле”, “орысша айт” деу қойылғанда ғана қазақ тілінде сөйлеуге мүмкіндік туады. Осыдан қазақ тілінің беделі көтеріледі. Оның болашағына, оның рөліне сенім күшейеді. Сөйтіп, қазақтар ана тілін ардақтайтын болады. Өз тілін білуге бет бұрады.

	Міне, сондықтан да республикадағы барлық орыс мектептерінде де, оқу орындарында да қазақ тілін міндетті түрде оқыту, үйрету керек. Бұл – өмірлік мәні бар, қажетті зор жұмыс. Сондықтан, бұған қарсы болу, қазақ тілін алдырып тастау барып тұрған асыра сілтеушілік болады.

	Біз өзіміз ұлттық сезімді ұмытпайық!





НЕГЕ ҮНДЕМЕЙМІЗ?




	Біз – қазақпыз. Талай-талай жау көрген, небір шешуі қиын дау көрген халықпыз. Ата-бабамыз көре-көре көсем болған, сөйлей-сөйлей шешен болған. Тарихи күрестерде бірде жығып, бірде жығылып, әйтеуір құрып кетпей, ғасырлап келе жатқан жұртпыз. Қазбек бидің айтуынша ешкімге соқтықпаған, ешбір дұшпанды басындырмаған, басымыздан ешкімнің сөзін асырмаған елміз. Дос қадірін сақтай білген елміз, қажет болса, хандардың ордасында таптай білген елміз. Рас, кейде 200 жыл орыс патшасының, 70 жыл кеңес, империясының тепкісінде болып, арымыз атталған, намысымыз тапталған, рухымыз төмендеген елміз.

	Он бір жылдан бері өз тізгінін қолға алып, әлемге танылған елміз. Бұған орынды мақтанамыз, кейде кеуде қағып қатты шаттанамыз.Езілген рухты көтеріп, арды асқақ ұстап, намысты болайық, жер шебіне жау бастырмаған, басына сөз асырмаған ата-баба дәстүрін сақтайық деп ұрандаймыз.

	«Жастар рухын осыдай көтерген жөн ғой» деп мұны құптаймыз. Бірақ осының бәрін көріп-біліп отырған кейбір іс-әрекет, қимыл-тіршілігімізге таң қаламыз, «бұл қалай» деп ойға қалып, оған жауап таппай дал боламыз. Өз елімізге, өз жерімізге тәуелді мемлекет болып отырып, өз мүддемізге, өз ұлт, өз тілімізге батыл ара түсе алмай бүгжең қағамыз, жөнсіз төзімділік танытып, тым көнбістік көрсетіп бишара боламыз. Дәлелдерге жүгінейік.

	Ұлы көрші орыс ағайындардың А. И. Солженицин, Н. Лысенко сияқты көре алмас көксоққандардың кемсітуін үнемі естіп келеміз. Бірі қазақ өзін-өзі басқарып, өзінше мемлекет болып келе алмайды десе,бірі қазақ ешқашан елі, жері мемлекет болған емес, көшіп-қонып малы жайылған жердің бәрін иемденіп босқа даурығып жүр деп жерледі. Енді бірі қазақ жабайы ел, онда ешқашан өркениет, мәдениет болған емес десе, тағы бірі қазақ өліп бара жатқан тілін мемлекеттік тіл деп жариялап, әуре болып жүр деп оттады, намысқа тиді. Сонда да мұндай сорақылықтарға билік төріндегі төрелеріміз, олардың баспасөз орталықтары үндемейді-ау, үндемейді.

	Мемлекет тіліндегідей орыс тілінде ақпарт құралдары екі есе көп болса да, кеңдік қылып келеміз, үндемейміз. Қазақстандағы мектептердің көбі орыс тілінде болса да, бұл қалай демейміз, үндемейміз.

	Парламентіміз, төменгі органдарымыз мәжілісін де орыс тілінде жүргізеді, қазақтардың өзі ойын орысша өргізеді. Орыс ағайындар сонда да риза болмайды, өкпелеуді қоймайды. Юрий Бунаков сияқтылар Бәйдібек баба ескерткішін ашарда Елбасы неге қазақша ғана сөйледі деп өкпелеп қалды. Япырай, нысапсыздық-ай дедік те қойдық, үндемедік.

	Бауырымыз деп жүрген өзбек ағайындарға да айтар өкпе-назымыз баршылық, олардан да көріп жүрміз таршылық. 1999 жылы “өз ағамыз” сондағы 10 қазақ мектебін жойып жіберіп, 20 мың қазақ баласын өзбекше оқытты. “Бұларың қалай” демедік, үндемедік. Низами атындағы институтта қазақ бөлімін жаба салды. Ондағы қазақ тілі мен әдебиеті бөліміне қабылданатын шәкірттер санын қырықты да тастады. Тағы да үндемедік. Енді қазақ мектептерінде 9-сыныптан бастап сабақ тек өзбек тілінде жүргізіледі деп отыр. Бұл казақтарды өзбектендірудің төте жолы екенін білсек те, үндемейміз.

	“Өз ағамыз” өздерінде тұратын қазақтардың 500 мыңдайын (“Егемен Қазақстан”) өзбек етіп жазып жібергенін білсек те, селк етпедік, үндемедік. Әл-Фараби сияқты ғалымдарымызды, генерал Сабыр Рахимов сияқты Ұлы Отан соғысы батырларын өзбек деп иемденіп алса да, селт етпедік, үндемедік. Бір кезде Бостандықты алған, одан кейін тағы үш ауданды малымен, жанымен, мақтасымен иемденген “өз ағамыз” “Түркістан” ауылын тағы бөксеге басты. Тұрғындарының жасы, кәрі – бәрі боса көшкені үйсіз-күйсіз қаңғып, қалғаны өзбектеніп кететін болдық деп жылады. Көшіп келгендеріңе көмектесеміз деп жұбаттық та қойдық, үндемедік. Қазір қазақтардың “өз ағасы” ауылынан үдере көшуі күшейді. “Арқада қыс жайлы болса, арқар ауып несі бар” дегендей, “өз ағамыз” өзім деп өміршегі езіліп тұрса, қазақ неге шұбырсын. Оған себеп өмір сүріп, тіршілік етудің ауырлауы, Хрущев заманында әділетсіздікпен Өзбекстанға өткен жерлердің қайтарылмауы, Арал апатының арандауы, ол елдің латын әліпбиіне көшіп, қазақтардың жазу-сызусыз, оқусыз жұртта қалуы.

	Осыған орай көшетін қазақтарды Өзбекстан азаматтығынан шығарудың оңай жолын ұсындық. “Өз ағамыз” естімегендей болды. Қора-қопсы, үй-жайын тастап көшем деген отбасынан 110 көкала қағаз талап етіп титықтатты. “Арық атқа қамшы ауыр”, оны қазақ қайдан алады демейміз, үндемейміз. Көші-қонның мұндай проблемаларын шешуге “өз ағамыздың” көңілі жылына бір-ақ рет соғады. Көшетіндер жыл-он екі ай күтіп зорықса да, қандас қазақтардың жоғын жоқтамаймыз, үндемейміз.

	“Өз ағамыз” көңілі түссе, газының құлағын аша қойды, көңілі түспесе, баса қойды. Сөйтіп оңтүстік қала тұрғындарына далаға ошақ қаздырып, қазан көтертіп, бала-шағасын шулатып, пайдаға тойды. “Өз ағамыздың” ауылына қазақ көліктерінің табаны тисе, алақанын ысқылап жөнсіз айыптап азар етті. Сөйтіп ағайын елді бір бірінен безер етті.

	“Бұға берсең, сұға береді” деген рас екен. “Өз ағамыздың” шекарашылары енді адамдарымызды атып тастап кете беруді шығарды. Тері өндеушілері улы суын Келеске құйып (“Түркістан” газеті, 21.11.02) қазақтарға у ішкізе бастады, әлі де үндемейміз.

	“Өз ағамыз” мәңгі доспыз деп алып, келіссөзді жүргізгенде, сауда-саттық жасағанда өз талабынан таймайды. “Достық өз жөнімен, мүдде өз жөнімен” деп пайда жағын ғана ойлайды. Сонда да үндемейміз.

	Бүйткен “мәңгілік достығымыз бар болсын” деп – батыл айтуға бата алмаймыз, ағайынмен араздасуға бармаймыз. Бірак мұны түсініп, икемге келіп жатқан “өз ағамыз” жоқ.

	Сонымен, ұлы халық айтты, “өз ағамыз” айтты, біз көндік деп жүре береміз бе? Рас, ата-баба “кең болсаң, кем болмайсың” деген екен, “кең боламыз” деп арды таптатып, намыссыз, жігерсіз жұртқа айналамыз ба?

	Мұны айтқанда, біз ашуға неге мінбейміз, неге жағаласа кетпейміз деп отырғамыз жоқ. Алыс-жақын елдермен неге тереземіз тең дәрежеде, намысты қолдан бермей, қиянат көрмей, басындырмай сөйлеспейміз. Орыс ағайынды да, “өз ағамызды” да тоқтатар, жөнге шақырар дәлелді де батыл пікір білдіруге неге көтерілмейміз. Ұлттық рухымызды қалай көтермекпіз, ар-намысты қалай күшейтпекпіз, жастарды қалай ерлік, өжеттік істерге баулымақпыз деп отырмыз.

	Астана Мәскеу, Ташкентпен араздасқысы келмесе, олар неге араздаспау жағын ойламайды? Достық, сыйластық екі жақтан бірдей болу керек емес пе?





	Оглавление

	1. КӨНЕ ГРЕК ЖЕРІНДЕ

	2. ЕЖЕЛГІ ЕГИПЕТ ЕЛІНДЕ

	3. АФРОДИТА АРАЛЫНДА

	4. СТАМБУЛДА

	5. БАУЫРЛАС БОЛГАРИЯДА

	ҚАРҚАРА ЖАЙЛАУЫНДА

	ЕЛ ТІРЛІГІ

	ЕР ЕҢБЕГІ

	ЖҰРТ САНАСЫ

	ТАРИХ БЕЛГІЛЕРІ

	ӨМІР ПРОБЛЕМАСЫ

	КҮЛКІ МЕРЕЙІН КӨТЕРЕЙІК

	ӨТЕЛГЕН ПАРЫЗ

	МОСКВА ҮШІН ҚҰРБАН БОЛҒАН БАУЫРЫМ-АЙ!

	ҰЛТТЫҚ СЕЗІМДІ ҰМЫТПАЙЫҚ!

	НЕГЕ ҮНДЕМЕЙМІЗ?





