	Кемел Тоқаев

	Ұясынан безген құс





	Роман





	Арманда кеткен аяулы

	Майра Сыбанбаеваға ескерткiш.





БIРIНШI ТАРАУ




	Облыстық iшкi iстер басқармасы өз территориясындағы барлық милиция бөлiмшелерiне шұғыл телеграммалар жолдады. Сондай шифротелеграмма Көктас қаласына да келген едi. Онда былай деп жазылған:



	Мүлде құпия

	Шифротелеграмма

	«Көк толқын»

	Көктас милиция бөлiмшесiне

	Серқожаев жолдасқа!



	Биылғы жылдың сентябрь айына қараған түнi өте қауiптi қылмыскер НОЯН ТАЙШЫҚОВТЫҢ қашып кеткенiн хабарлаймын. Қатты ескертем: қылмыскер қаруланған. Күзетшiнi өлтiрiп наганын алып кеткен.

	Қылмыскер 201-статья бойынша айыпталып, еңбекпен түзеу орнында жазасын өтеп жатқан. Туған жылы – 1936. ЕРЕКШЕ БЕЛГIСI: орта бойлы, қара торы келген. Көзi шүңiректеу. Сөйлегенде аздап тұтығады. Соны сездiргiсi келмей баяу, жай сөйлеуге тырысады. Қасы қара. Құсмұрын. Шашы дудар. Иек ұшында шұқыры бар. Сол жақ бармағының астында пышақ осқан тыртық қалған.

	Қылмыскердi ұстаған кезде өте сақтық керек. Ол бокс, каратэ тәсiлдерiн жақсы бiледi. Тағы да ескертем: қылмыскер қаруланған. Кез келген сәтте мылтық атып қарсылық жасауы мүмкiн...

	Қылмыскердi iздеу, зиянсыздандыру жөнiнде пәрмендi шара қолданыңыз.

	Полковник Әкiмғалиев,

	Облыстық iшкi iстер басқармасы».



	Майор Серқожаев қатырғы қағаз папкаға салған шифротелеграмманы тағы бiр рет оқып шықты да, стол шетiндегi дөңгелек табақшаның қара ноқатын басып қалып қысқа әмiр еттi:

	– Маған оперативтiк қызметкерлердi тез шақырыңыз! Табақшадан әйел дауысы естiлдi:

	– Қазiр шақырам, Әли Серқожаевич.

	Аз уақыттан кейiн кабинетке бiрден, ек-үштен кiсiлер кiре бастады. Бастыкқа үнсiз, бас ие амандасып ұзын столдың екi жағына тiзiле отырысты.

	Секретарь әйел:

	– Бәрi түгел жиналды, – деп есiктi ақырын жапты. Серқожаев отырғандарға қарап өтiп:

	– Жолдастар, онда төтенше мәжiлiсiмiздi бастайық. Қазiр ғана облыстық Iшкi iстер басқармасынан шифротелеграмма алдық. Түрмеден аса қауiптi қылмыскер күзетшiнi өлтiрiп қашып кеткен. Оның қаруы бар, – деп шифротелеграмманың тексiн дәлме-дәл қайталап шықты. Қабинет iшi тым-тырыс тына қалған. Әр сөздi таңырқай, күйзеле тыңдасқан түрлерi бар. Серқожаев ауыр денесiмен қозғала көтерiлiп:

	– Бұған орай не айтуға болады? Ауданның қалай орналасқаны бәрiңе жақсы мәлiм. Көктас – аудан орталығы болумен бiрге iрi өндiрiстi қала. Шығыс пен батысқа баратын темiр жол осы жерден өтедi. Қала төңiрегi сығысқан шаруашылық. Оның жайлауы да жақын. Қаратал өзенiнiң арғы бетi шексiз құм. Үшөзек, Байтоқ, Қаражал құмдарының арасы қалың қыстау. Көгiлдiр көлдiң бергi бетi қалың жынысты тоғай. Қайратты кiсiге теңiзге жету қиын емес. Қылмыскер өзiне тиiмдi осындай жердi пайдалануға тырысады. Оның Мұқыр қыстағында нағашылары тұрады екен. Бұл қылмыскер осы маңнан бой көрсетiп қалуы ықтимал деген сөз. Сондықтан әркiм өз iстерiне ұқыпты қарап, қырағылықты күшейткенi жөн. Әлде бiреу күдiк туғызып, оның ерекше белгiлерi қылмыскердiң сыртқы бейнесiне ұқсай қалған күнде бұл туралы бөлiмшеге дереу хабарлауы керек. Өз бетiмен асығыс әрекет жасауға тиым салам. Сәл кателiк құрбандыққа соқтыруы мүмкiн. Ескертем: қылмыскер қаруланған! – дедi де, отырғандарды жағалай шолып. – Сұрақ бар ма? – дедi.

	Отырғандар бiр-бiрiне қарасып: – Түсiнiктi!

	– Сұрақ жоқ! – дестi.

	– Iске сәт!

	Серқожаев мәжiлiстiң тамамдалғанын бiлдiрдi. Жиналғандар тарай бастады. Босағада бөгелiп қалған Құрбановаға:

	– Майра, неге тұрсың? Бiрдеңе айтайын дедiң бе? – дедi.

	– Жолдас майор, өтiнiшiм бар.

	– Тыңдап тұрмын. Айта бер.

	– Қауiптi қылмыскердi iздеу жөнiндегi iстiң бас-аяғына түгел қатыстыруыңызды сұраймын.

	– Сонан соң?

	– Практикада жүргенде сiздерден алған тәлiм-тәрбием болсын.

	– Қылмыскердiң қаруы бар екенiн естiдiң бе?

	– Бiлем.

	– Онда несiне сұрайсың. Ертең оққа ұшсаң кiм жауап бередi?

	– Бұған бүкiл оперативтiк топ қатысқалы отыр ғой.

	– Бұл олардың қызметi. Ұқтың ба? Олар солай жасауға тиiс.

	– Жолдас майор, мен мұнда оққа ұшам деп келгенiм жоқ. Алған бiлiмiмдi жүзеге асырсам деп жүрмiн. Сенбейтiн болсаңыз, бос жүрiстiң қандай мәнi бар?

	Серқожаев қарауындағы қызметкерлердiң пысықсып қарсы сөйлей қалғанын, керiскенiн қаламайтын. Ол қабағын шытып:

	– Ойланып көремiз, жүре бер! – дедi.

	Бұл кезде Шегебай Қөкнардың қалың шатқалдарының арасында жападан жалғыз машинасын жүргiзе алмай әлекке түсiп жатқан. Күн үясына қарай еңкейген мезгiл. Тау iшi көлеңке тартып, қарауыта бастады. Айнала төңiрек жым-жырт. Сонау биiк шыңға сұр тастарға шаншыла түскен қызғылт сәуле бара-бара үзiлiп, семiп, өшiп барады. Шегебай батып бара жатқан күннiң сәулесiне телмiре қарап:

	– Сорлы Шегебай, құрыдың ендi! Торға түскен күйкентайдай отыр осылай! – деп қолын сүрткен майлы шүберектi капоттың үстiне лақтырып жiбердi.

	Шегебай «райпотребсоюздың» автолавкасын ұстайды ғой. Сатушы да, кассир де, шофер де бiр өзi. Жайлаудағы ел бiраз күннен кейiн етекке түспек. Әр отар бытырай, жайыла кешедi. Қыстауға жеткенше арада талай күндер бар. Шегебай қойшы-малшылардың тапсырған аманаттарын апарып тастамақ боп аудан орталығынан таң сәрiде шыққан едi. Машина өрге қарай көтерiле бергенде моторы тырылдап сөндi де қалды. Тормоз берiп ақырын кейiн сырғанай жылжып доңғалақты көк тасқа тiреп қойды. Шегебай машинаны жүргiзе бiлгенмен оның техникасына онша жетiк еместi. Мотордың бүлiнген ақауын таба алмай әбден дағдарды. Оның сөзiн бiреу тындап тұрғандай бөгде дауыс естiлдi.

	– Ағай, не боп қалды? Сонша түңiлгенiңiз не? Шегебай шошып кеттi. Жан-жағына қарады. Қара тастың арасынан көтерiлiп келе жатқан кiсiнi көрiп кабинаға қарай тығыла бердi.

	– Ей, кiмсiң? Жынбысың, перiмiсiң? Қайдан жүрген адамсың?

	– Қатты қорықтыңыз ғой. Менiң түрiм кiсi үрейленетiндей ме? Сiрә, солай болар. Әуелi өлтiрiп кетсе қайтер едiм? Қайта бұған да шүкiр. Киiм-кешек бастан садаға! – дедi бейтаныс адам.

	Шегебайға бұл сөздер соншалық бiр жай, момын, шын кеңiлмен айтылғандай көрiндi.

	– Жөнiңдi айт! Кiмсiң өзiң?

	– Қорықпа, ағай. Мен осы жаққа командировкаға келген едiм. Көрдiңiз бе, осындай бақытсыз күйге ұшырадым.

	– Командировкаға келген кiсi ауданға, қалаға бармай ма екен? Тау қуысында жын-перiдей неғып жүрсiң?

	– Мұның бәрiне өзiм кiнәлiмiн. Вокзалға келiп билет алайын деп тұрғанымда, кассаның алдынан тәуiр киiнген жас жiгiт жолыға кеттi. Қолымдағы чемоданымды көрiп, «Қайда барасыз?» деп ақырын сыбырлай қалды. «Қызылжар деген сөз аузымнан шыққаны сол екен, ол «Осында бiр шофер өзiнiң «Жигули» машинасымен апарып тастауға келiстi. Бiз үш адамбыз. Қасымда екi қыз бар. Сiзбен төртеу боламыз. Күннiң мына ыстығында вагон iшiнде пысынап отырғанша үш-төрт сағатта-ақ тамашалап жетiп барамыз. Әр кiсiге он сом деген не тәйiрi! Қалай, кеттiк пе? – деп жабыса қалды.

	«Қыз» деген сөздi естiгенде көңiл құрғыр босап кеттi. Тәуiр әйелдi кергенде қозып, құтырынып кететiн жаман әдетiм бар едi. «Екi қыз болса оның бiреуi мына жiгiтке ашына болған күнде екiншiсiнiң басы бос қой» деген ой келе қалды. «Мақұл, кеттiк» дедiм. Алғаш машина iшiнде үндемей томсарып отырдық. Үлкен автотрасса Ақөзек станциясын басып өтедi ғой. Жолда тоқтап тамақ iштiк. Тәбет ашарға жүз елу – екi жүзден қағып жiбердiк. Әлгi жiгiт екi шөлмек арақ алған соң, құр қалғаным ыңғайсыз болар деп мен де бiр коньяк пен шампан алдым. Қыздар жомарттығымды мақұлдағандай бiр-бiрiне қарап жымыңдасып, күлiсiп қойды. Олар күлсе мен дәмеленiп мәз болам. Мына Көкнардың қуысына кiргенде «Ендi қала алыс емес. Сәл аялдап, аяқ-қолымызды жияйық! дедiм. Бұл сөздi айтуыма қасымда отырған қыз себеп болды. Ресторанда iшкен арағына балқыды ма, басын иығыма қойып, нәзiк саусақтарымен басы-көзiмдi сипалап маза бермей келе жатқан. Бiр-екi мәрте ернiнiң ұшын құлақ түбiне тақап «Сүйiктiм менiң» деп сүйiп те алды. Оңаша қалсақ қыз оңай көнiп құлай кететiндей көрiндi. Қыздың аты Сайра екен. Ол өзiн солай таныстырған. Ағаштың тасасында отырып екеумiздiң коньяк iшкенiмiз есiмде бар. Одан кейiн не болғанын бiлмеймiн. Көзiмдi ашып алсам, қалың жынысты тоғайдың iшiнде осындай күйде жатырмын. Үрейiм ұшып, тұра салып айқай салдым. Жаңғырықтан басқа дәнеңе естiлмейдi. Әлгi оңбағандардың орман iшiне елсiз жерге апарып тастағанын бiлдiм. Құр айқайдан түк шықпайтын болғаннан соң мына сүрлеу жолды тауып алып кешеден берi қарай жүрiп келем. Бұл жолы елдi мекенге апарар деп ойладым. Бiрақ, бiрде-бiр ауыл көрiнбедi, кiсi де өтпедi. Сөйтiп тарығып келе жатқанда өзiңiзге жолықтым. Мiне, бар әңгiме осы.

	– Сен әлi жарым жолда жүрсiң. Күшiңдi сақта, әйтпесе далада қалып, ит-құсқа жем боласың.

	– Бiлем, менiң айтқаныма сенбей тұрсыз. Сiздi көргенде қуанып кетiп едiм.

	– Ал мен қуанып тұрғаным жоқ. Ұқтың ба? Жолыңнан қалмай жүре бер!

	– Әрине... Қусаңыз амалым қайсы. Кете барам да. Мұсылман баласыз ғой. Аты-жөнiмдi бiлiп қалыңыз. Менiң фамилиям мына командировка куәлiгiнде жазылған, – деп төс қалтасынан қағаз алып ұсынды.

	IIIегебай қолфонарының сәулесiн түсiрiп куәлiкке көз жүгiрттi.

	Жiгiт сөйлеп тұр.

	– Сiз де осы жердiң тұрғынысыз. Әрi-берi бiреулер жүре қалса көмектес деп айтарсыз. Сiзден өтiнем.

	Шегебай қағазға үңiле түсiп:

	– «Қазпотребсоюздың командировкасы ма? Бұл қалай, сонда бiздiң системада жұмыс iстейсiз бе? – деп жiгiттiң иығынан түртiп қалды.

	– Фамилияң Құдияров қой? Байыс Құдияров... Ондағы қызметкерлердiң бiрсыпырасын танимын. Құдияров... Байыс... Есiмде жоқ.

	– Бiлмеуiңiз әбден орынды. Бұрын облыста iстеген едiм. Жақында ғана ауыстым. Менiң ағайым министрлiкте iстейдi ғой. Сол Рыскеңмен ақылдасып орталыққа алдырды. Мұнда беделдi дәрежелi кiсiлердiң ортасында боласың, көзге iлiгесiң, өсуiңе де жол ашылады деген соң келдiм. Әйтпесе бұрынғы қызметiм де жайсаң едi.

	– Тоқтай тұр, сен қай Рыскеңдi айтып тұрсың?

	– Бастық Рыскеңдi айтам да.

	– Өзiмiздiң Рыскең бе?

	– Иә.

	– Құдай-ау, не дейдi? Ол кiсiмен былай жақын таныссың ба?

	– Қалай деп айтсам екен. Рысекеңнiң сапарлап қайтқанын бiлетiн шығарсыз. Содан келгеннен кейiн бiздi қонаққа шақырды. Шет елден әкелген арақ-шараптары бар екен. Соның дәмiн таттық. Сонан соң өзiңiз бiлетiн ала сиырдың терiсiн айналдырып жiберiп, таң атқанша соқты-ау кеп.

	Әрине, мен олардың карта ойынына араласқаным жоқ. Жай, анау-мынау тасып қызмет жасадым.

	– Бауырым, Байыс-ау баяғыдан берi солай демейсiң бе? Жақсыны кебенек iшiнде таны деген. Өзiңнiң осал емес екенiңдi байқап қалып едiм. Рысекеңдер анау-мынау кiсiнi үйiне шақыра бермейдi ғой.

	– О не дегенiңiз, ағасы, – дедi Құдияров сынық, жуас үнмен.

	– Рысекең бiздей жас балаларды қайтсiн. Бiздiң ағаймен өздерi баяғыдан дос, ашына-жай, сырлас кiсiлер. Күрiш арқасында күрмек су iшедi дегендей, бәрi ағайдың арқасы да.

	– Онда қайсы бөлiмде iстейсiң?

	– Техникалық жабдықтау жағындамын.

	– Мына машинаға қалайсың? Мұның тетiгiн бiлетiн бе едiң?

	– Үйреншiктi жұмыс қой.

	– Қане, көрiп жiбершi. Тәп-тәуiр жүрiп келе жатып моторы сөндi де қалды. Осындай алыс жолға шығарда механикке қаратып алушы едiм. Бүгiн үйiне барсам антұрған басын көтере алмай жатыр. Кеше тойда көп сiлтеп жiберсе керек.

	Құдияров копотты ашып мотор қуыстарына қол жүгiртiп қарай бастады. Кiшкене сым темiрдiң ұшын ұстап тұрып:

	– Стартердi басыңызшы! – дедi.

	Шегебай педальдi басып қалғанда мотор айналып машина дүр сiлкiндi. Шегебай қуанғаннан айқайлап жiбердi:

	– Жарайсың, Байысым! Сабазым! Бәсе, Рысекеңнiң қолқанаттары осылай болса керек едi! Шiркiн, әулие кiсi ғой. Өзi сонау орталықта отырса да айдалада жүрген пақырларына пайдасын тигiзiп жатқанын қарашы! ЬIрысым ғой ол!

	Құдияров қолын шүберекпен сүрттi де:

	– Ағай, менiң өтiнiшiмдi ұмытпаңыз. Әрi-берi өткен бiреулер болса, ала кет деп айтарсыз, – деп, кетуге ыңғайланғанда Шегебай кабинадан атқып шықты.

	– Жоо-о-оқ, Байыс-жан, сенi ешқайда жiбермеймiн. Менiң ең құрметтi қонағым боласың. Сенi қаңғытып-жiберiп, ертең Рысекеңнiң бетiн қалай көрем. Жайлауға апарам. Ел аралайсың.

	– Бармағын қақайтып, – мына деген келiншекпен таныстырам, – деп көзiн қысып қойды.

	– Ағаңның сыйын көрiп қайтасың.

	– Менi мазақтайсыз ба, мына түрiммен қалай жұрт көзiне көрiнем? Адамы түгiл итi шошып кетер.

	– Байыс-жан, со да сөз бе екен. Шегебай ағаң аман болса бәрi табылады. Мына машинаның iшi толған киiм-кешек, азық түлiк. Қалағаныңды iшiп, таңдағаныңды киесiң. Кел, қасыма отыр. Аздап жүрек жалғап алалық.

	Арада үш-төрт сағат өткеннен кейiн машина жарығынан алдыңғы беткейден ақ отау көрiндi. Шегебай қалғып келе жатқан Құдияровты шынтағымен түртiп:

	– Мына үйдiң iшiнде ай десе аузы, күн десе көзi бар перiште отыр. Жасы жиырманың ар жақ – бер жағында. Күйеуi алпысқа тақап қалған қатпа шал. Өздерi шет жақтан келген. О жақта қазақтың баяғы кезiндей әлдiлерi жас қызды ала бередi екен де. Шал үйiнде болса қой күзетуге алып кетiп, өзiңдi оңаша қалдырам. Жас жанның сауабын алсаңшы, – деп күлiп қойды.

	Үй-iшi түнгi қонақтарды жылы қарсы алды. Жас еттен қуырдақ туралып, самаурынға шай қойылды. Мұның бәрiн жасап жүрген жас келiншек Зиягүлдiң өзi. Қимылы шапшаң, iсi тындырымды. Ажары соншалық ашық-жарқын. Қасық, пышақ iздеген боп төрде қисайып жатқан мұнтаздай киiнген сырт пiшiнi момақан, жуас көрiнген жiгiтке көз қиығын тастап тамсанып қояды. «Үстiндегiсiнiң бәрi қандай жаңа, таза жiптен шыққандай. Тегi бiр үйдiң әлпештеген әздегi-ау. Асын алтын қасықпен iшiп жүрген бұл сылқым кесе-шынаяғымызды менсiнбей жүре ме?» – деп қауiп те ойлайды. Құдияровтың екi көзi қанталап шоқ боп жанып кеткен.

	Зиягүлге қызығып, ынтығып отыр. Шайын жөндi iшпедi. Алдындағы шынысын зыңылдата шертiп:

	– Этот дрянь старик как прицепил такую кралю, просто глаз не оторвать от нее, – деп Шегебайға ыржия қарады:

	Шегебай шала орысшасына салып күле жауап қатты:

	– Терпи, қазақ, атаманом будешь!

	Жәкi бұлардың одағай сөздерiн ұға қоймады. Әйткенмен көңiлiне күдiк алды ма:

	– Шеге-жан, мына баланы танымадық. Кiсiлiгiнен кiсiмсiнуi көп пе, қалай? – дедi.

	– Отағасы, бұл жiгiт сонау орталықтан, астанадан келiп отыр. Сонда Рысбек Шолақов деген үлкен кiсiмiз бар. Мына өздерiңе тасып жүрген қант-шай, жiбек кездеме, патсайы пұлдар, түктi жасыл кiлемдер сол кiсiнiң қолынан шығады, сол Рысекең бөлiп берiп жатқан дүние. Рысекеңнiң қарауында мен секiлдi талай мың қызметкерлерi бар. Мына қасыңызда отырған Байысжан сол Рысекеңнiң туған бөлесi. Бiздiң жаққа жолы түсiп, құдай айдап келген екен. Ел көрсiн, жұрт танысын деп әдейi жайлауға ертiп шықтым. Осы күнгiнiң жастарын қойшы, малшы тұрмысын бiле бермейдi. Өзiңiздей кәрi құлақ қариялардың сөзiн тыңдап ғибрат алсын, жөн бiлсiн дегенiм ғой, – дедi.

	Зиягүл шалына күңк ете қалды:

	– Өзiң алжып қалғанбысың. Жiгiттiң әдептi ортада өскенi көрiнiп тұрған жоқ па? Қайдағыны сұрағаны несi!

	Жас әйелдiң бетiне келмей жасқаншақтай беретiн Жәкi «И – иең» деп иегiн көтере сақалын шошаң еткiздi.

	– Жүздiң жүзiн бiлгенше бiрдiң атын бiл демейтiн бе едi. Аты-жөнiн бiлiп алайын деп жатқаным да, – деп Құдияровқа еңсесiн бұрды. – Атың барда ел таны желiп жүрiп деген бұрынғының сөзi бар. Шақырса да келтiре алмайтын қонақ екенсiң. Құдай айдап өзiң кепсiң. Үй мынау. Қалағаныңша еркiн жатып тынық, демал. Әке-шешеңнiң төсегiндей көр!

	Шайдан соң Жәкi қой күзетуге кеттi. Шегебай қаны тасып, басының ауырғанын сылтауратып шалдың қасына таза ауада серiктесiп отырмақ болды. Iлезде киiз үйдiң шамы сөндi. Әлден уақытта Зиягүл:

	– Жаным, сабыр етшi, шыдашы... қазiр, – деп сыбырлап жатты.

	Таңертеңгiсiн Шегебай радиаторға су құйып машинаны жолға әзiрлеп жатқанда Жәкi:

	– Бұл қалай, жүргелi жатырсыңдар ма? – дедi.

	– Жоғары отардағы шабандардың тапсырған аманаттары көп. Ол байқұстар да асығып күтiп отырған шығар. Бұл жақтың жолы қиын. Күн көтерiлсе моторы қызып пырылдап жүрмей қалады. Салқын шақта жетiп алайық.

	– Шеге-жан қасыңда сонау астанадан келген қадiрлi қонақ бар екен. Түнде өздерiң кеш келiп отын-суын қамдай алмадық. Бiр малдың басын жемей қалай кетесiңдер? Бүгiн қонып, ертең аттаныңдар. Қалың отар қапталдасып қатар отыр ғой. Аралап үлгiрерсiң. Бүгiнгi асыққаныңның қисыны жоқ. Арнаулы қонағым болыңдар, – деп Жәкi қиыла тiлек еттi.

	Шегебай киiз үй жаққа көз тастады. Зиягүл босағада қолын қусырып тұр екен. Мынау сараң Жәкiнiң емес, Зиягүлдiң өтiнiшi екенiн ұқты.

	Бiр жұма өткен соң бұлар аудан орталығына оралды. Қалаға тура баратын кең жолға түскенде, Құдияров машинаны тоқтатты. Қабинадан түсiп азырақ самал желге төсiн қақтап желпiнiп алды.

	– Ағасы, менi жайлау төрiне апарып кең қызыққа кенелттiңiз. Бұл жақсылығыңызды Құдияров ұмытпайды.

	– Байыс-жан, өкiметтiң жұмысын әлiмiз келгенiнше атқарып жатырмыз. Шет жағасын өзiң көрдiң. Бiрақ, мұндағы басшылар оны бағалап жатыр ма? Ыңғайы келе қалғанда Рысекеңе бiр ауыз сөз айтып қойсаң қайтедi.

	– О не дегенiңiз, ыңғайы келсе емес, осыдан барған соң тура Рысекеңнiң кеңсесiне барам. Сiздiң жасаған жақсылығыңызды түгел айтам.

	– Сенем, Байыс-жан. Жаман ағаң қарыздар боп қалмайды.

	Осы сөзiмдi есiңнен шығарма.

	– Ағасы, қандай қусыз. Бәрiн ұғып тұрмын, – деп жымың-жымың еттi. Сол сәт өзгере қалып, ойланғандай шұқшия төмен карап, – Ағасы, осы күнгi жұрттың сырын бiлесiз. Бiреудiң жаманын терiп, тiзiп шұқырға итере салуға құмар. Оның үстiне келiнiңiз үлкен жердiң қызы болған соң мiнезi еркелеу, аздап өршiп, егесiп кететiнi де бар. Менiң бейтаныс сарыетек қыздармен анадай күйге ұшырағанымды естiсе шаңымды қағады. Онда маған күн жоқ. Тау iшiнде, елсiз жерде бишараға түскен халiмдi тiсiңiзден шығара көрмеңiз, – дедi.

	– Өзiң мықты болсаң, Шегебай аузына берiк. Қорықпа, жiгiтiм!

	Құдияров жолшыбай қалаға кетiп бара жатқан машинаны тоқтатып мiнiп жатқанда, Шегебайдың қасына милиционер Дворкин жетiп келдi.

	– Шегебай, анау тәштиген қалпақтың кiм? – дедi. Шегебай танауын көтере мақтанып:

	– Ол бiздiң жиен. Орталықта, Алматыда iстейдi. Рысекеңнiң бөлесi. Осында облысты тексеруге келген, – дедi.

	– Жиенiң болса сөзiм жоқ. Жолы болсын!





ЕКIНШI ТАРАУ




	Серқожаев кабинетте оңаша отыр. Ауданда соңғы аптада iстеген жұмыстар туралы облысқа жiберiлетiн шұғыл ақбарды карап жатқан. Мұндай кезде кiсi қабылдамайтын. Ол есiктi әлде бiреудiң ақырын ашқанын байқап, басын көтерместен:

	– Бұл кiм өзi? Мен бос емеспiн. Ешкiмдi қабылдамаймын! – дедi.

	– Кешiрiңiз, жолдас майор. Асығыс iспен келiп ем!

	– Ә – ә, Дарханбысың. Амансың ба? – Серқожаев таң-қалған пiшiнмен қолын жайды. – Облыс таңсәрiден бұлай мазалай қояды деп ойлаған жоқ едiм. Жоғары шық. Отыр. Тыныштық па, әйтеуiр?

	Екi жұма өттi. Қарулы қылмыскердiң iзiн бiлдiртпей сiңiп, жоғалып кеткенi полковник Әкiмғалиевтi қатты абыржытқан едi. Министрлiктен де телефондар соғылып, әрқилы түсiнiктер, мәлiметтер сұратып жатты. Дәл қазiр қылмыскер қайда тұрақтауы мүмкiн? Осы аймақта сәттi жай тауып бұғып жатыр ма, немесе облыс шегiнен шығып кеттi ме? Полковник Қылмысты iздеу бөлiмi мен Тергеу бөлiмiнiң қызметкелерiн жинап бiрнеше әңгiме өткiздi. Тайшықов жүдеу киiнген, ерекше белгiлерi тез байқалады. Олай болса ол алысқа бара алмайды, осы маңға жасырынған. Әрине ол қарап отырмайды. Қайткенде өзiне киiм-кешек, документтер тауып алуға тырысады. Ең қауiптi кезең осы шақ. Қылмыскер өз мақсатына жету үшiн қатерден тайынбайды, кiсi өлтiруi де мүмкiн. Полковник Әкiмғалиев осындай жағдайды ескерiп, Майлыбаевқа дереу Көктасқа баруға бұйрық берген.

	Қала темiржол торабының үстiнде. Аудан үлкен. Ондағы жолдастарға көмектесу керек деген-дi. Облыстан түнделете шығып, Көктасқа жеткенi осы едi.

	Дархан майордың сұрағына:

	– Сол тыныштықты сақтау, Әли Серқожаевич, сiз бен бiзге жүктелген. Бәрi өзiмiзге байланысты, – дедi.

	– Полковник сенi бiзге жiбергенiне қарағанда қылмыскер осы жақтан шығады, ұялайтын ұясы Көктас деп анық сенген ғой.

	– Ахмет Әкiмғалиевич, сiздерге қолқабыс тигiзудi тапсырды.

	– Полковникке рахмет. Ондай көмектен қашпаймыз. Бiз де мұнда өз тарапымыздан қам жасадық, – деп Серқожаев орындыққа жотасын тiреп шалқая отырды. – Шифровканы алғаннан кейiн осында милиция қызметiнiң барлық адамдарымен кеңес өткiздiк. Әрбiр учасковойларға, посторға түсiнiк-нұсқау берiлдi. Мiндеттерi түсiндiрiлдi.

	– Осында жүрер алдында еңбекпен түзеу мекемесiнiң әкiмшiлiгiмен сөйлескен едiм. Тайшықов қылмыскер арасында «Артист деген лақап атпен танымал. Сұмдық айласы iшiнде, сырты момын, мүләйiм. Серiктерiнiң сөзiн тыңдауға әуес. Өзi ашылып, сыр шашпайды.

	– Оның бiрден қолға түспей жүргенi ашықауыздықтың да қырсығы ма деймiн. Тым көңiлшек, аңғал боп кеттiк ғой, – деп күлсалғышты итерiп тастады.

	– Оны қалайша «Артист атап жүр? Сондай өнерi болғаны ма?

	– Шынын айтсам, бiлмедiм. Олар да айта алмады. Тегi қасындағыларды алдай бiлетiн амалына қарап солай атаған ба деймiн. Ұстап қолға түсiрсек сұрап бiлемiз де.

	Стол шетiндегi тесiк-тесiк бұжыр табакшадан секретарь әйелдiң дауысы естiлдi.

	– Әли Серқожаевич, трубканы алыңызшы...

	– Мен кiсiмен сөйлесiп отырмын. Бос емеспiн. Мазаламаңыз!

	– Серқожаев қара ноқатты басып қалып үндi өшiрiп тастады.

	Соның артынша Зәуре жүгiре кiрдi.

	– Әли Серқожаевич, – деп бұрынғыдай тамағын сипалай бердi.

	Серқожаев қабағын түйiп:

	– Не боп қалды?! – дедi.

	– Ана жақта кiсiнi өлтiрген!

	– Не дейдi? Өлтiргенi қалай? – деп майор трубкаға жармасты. – Тыңдап тұрмын. Бұ кiм? Ие, айта бер. Так, так. Қай жерде? Алғаш кiм көрiптi? Жарайды, қазiр барамыз.

	– Ол ауыр денесiмен қозғала шапшаң көтерiлiп, – iздеген «Артистiң» ылаңы шықты мiне.

	– «Бiрлiк» колхозының мал дәрiгерiн өлтiрiп кеткен.

	Денесi машинасының қасында жатқан көрiнедi.

	– Қашан болыпты?

	– Оның өзi жөндi бiлмейдi. Өлiктi алғаш колхоз шоферi Бәкiр деген көрген.

	Майор табақшаның түбiндегi қызыл ноқатты басып қалды.

	– Бiрлiк колхозының қырманға баратын айналма жолдың тұсында көпiрдiң қасында кiсiнi өлтiрген. Сарапшылар шапшаң жолға шықсын! Прокуратураға өзiм хабарлаймын.

	Серқожаев пен Дархан асыға басып кеңседен шықты.

	Аз уақыттан кейiн тiркесе зымыраған екi машина үлкен асфальт жолмен «Бiрлiк» колхозына қарай зымырап бара жатты. Көкшiл сәуле машина төбесiнде бiрде өшiп, бiрде өршiп безiлдей түседi. Алыста, жол бойында топырлаған адам көрiндi. Милиция машинасы азынатқан екпiнмен үймелеген жұрттың қасына тоқтай қалды.

	Бәкiр аудандық милиция бөлiмiнiң бастығы Серқожаевты танып, ентелеген кiсiлердi сырғытып жол ашты. Сарапшылар, тергеушiлер өлiктi айнала қарап, әр тұсынан суретке түсiре бастады. «Жигули» машинасының iшiн, кабинаны сипалай, тiнте қарап есiк тұтқаларындағы саусақ iздерiн бөлек-бөлек таңбалап алды. Серқожаев сарапшыға:

	– Өлiктiң саусағының таңбасын алыңыз да машина тұтқасына түскен iзбен шапшаң салыстырып шығыңыз, – деп қысқа әмiр еттi.

	Кашкина ұзынша жылтырауық қағаздың бетiндегi қара таңбаларды картонға жеке-жеке басып шығып майорға көрсеттi.

	– Алдыңғы кабинаның есiк тұтқасындағы саусақтың сызықтары өлiктiкiне сәйкес келмейдi.

	Серқожаев қағаз бетiндегi таңбаға үңiле түсiп:

	– «Жигулидi» бiреу тоқтатып есiгiн ашқан немесе дәрiгердiң қасында бiреу отырған. Солай ма? – дедi.

	– Бiреу отырды ма, жоқ па, оны айта алмаймын, жолдас майор. Есiк тұтқасында бөгде кiсiнiң саусақ таңбасы қалған. Менiң бiлетiнiм осы. Сiзге тек фактiнi бердiм.

	Майор басын изеп:

	– Иә, солай екен ғой. Көмегiңiзге көп рахмет. Күдiктiң бетiн аштыңыз, – дедi де Бәкiрге бұрылып, – өлiктi алғаш көрген сiз ғой? Қалай болғанын басынан айтыңызшы.

	Бәкiр күмiлжiп:

	– Айта қоятындай пәлендей әңгiме жоқ. Мен машинамен бара жатқам, – дегенде, майор:

	– Қайда бара жаттыңыз? Қалай көрдiңiз? Бәрiн толық айтыңыз, – дедi.

	– Марданды өлдi деп ойламадым. Қасынан өткенiмде дәл осылай жатыр екен. Мен машинамен келе жатқам, – Бәкiр көрген-бiлгенiн бұлжытпай айтып шықты.

	Оқиға былай болыпты.

	Бәкiр селоның шетiндегi осы қара жолмен машинасымен зымыратып келе жатады. Бүгiн көңiлдi. Астық тасудан алда келедi. Әлгiнде колхоз радиосы озаттардың қатарында мұның да атын атады. Кабинаның әйнегiн түсiрiп тастап көңiлмен әндетедi:

	«Ғайни-ау, сәулем,

	Жүргенiм менiң бүйтiп сенiң әурең...»

	Жалтырдың шалшығынан айналып өте бергенде анадайдан жол шетiне қисықтау қойған «Жигулидi» көредi. Алдыңғы оң жақ кабинаның есiгi ашық. Жақындай түскенде колхоздың бас мал дәрiгерi Марданның машинасы екенiн таниды. Көпiрдiң тұсына қысаң жерге машинаны қойғанын қарашы! Қанатын жапырып кетедi деп ойламай ма екен деп жалтара бұрылып, қара батпақты шашырата өте шығады. Жолдың шетiнде Марданның жатқанын көрiп:

	– Мына сабаздың жатысын-ай, түнде артығырақ сiлтеп жiбергенсiң-ау!

	– Әй, мынаған бiрдеңе көрiнген бе? Шаңқай түсте жалпайып жатқаны несi! Ұяттан безген бе? Бәлкiм, тұра тұр, Әлияға айтып әкеңдi танытармын. «Ит жейденi бұрын тоздырдым. Алты ай үлкендiгiм бар, деп ауыз аштырмаушы ең.

	Ендi қайтер екенсiң. Өстiп өшiмдi бiр алайын. – Бәкiр машинасын кiлт тоқтатып кейiн қарай жылжи жүредi.

	«Жигулиге» тақап қойып, өзi кабинадан секiрiп түседi.

	– Әй, саған не көрiндi? Қара жердi құшақтап жаман ырым бастама! Тұр, шапшаң! – деп иығынан түртедi.

	Мардан жауап қатпаған соң Бәкiр еңкейiп бетiне үңiледi. Тiсi ақсиып, көзi шарасынан шығып кеткенiн көрiп шошып кетедi. Кейiн шегiнедi! Не iстерiн бiлмей есеңгiреген халде басынан кепкасын жұлып алып айқай салады.

	– Ойбай, қайдасыңдар! Кiсi өлiп жатыр! Берi келiңдер!

	Кiсi, кiсi өлiп жатыр! Мұнда! Мұнда кiсi өлiп жатыр!

	– Мынау кiм? Неден жазым бопты? –дедi.

	– Ақ-ау, танымай тұрсың ба? Бауырың Мардан емес пе?

	Марданнан айрылдық қой? – деп жылап жiбередi.

	– Не дейдi? Қайдағы сұмдықты айтып тұрсың! Қазiр ғана тiлдесiп ем ғой! – Ақбердi жүресiнен отыра қалып Марданның көз тұсын алақанымен ақырын сипап өттi. Шақырайған көз шарасын саусағымен батырып жiберiп кiрпiгiн жапты. Ернiн күбiрлетiп дұға оқыды. – Алда, қыршын кеткен арланым-ай! Жақсыдан қалған нәсiлiм-ай! Қор өлiмге қалай тап болдың екен? Ой, арманда кеткен құлыным-ай! – Бүкiл денесi селкiлдеп егiлiп кеттi.

	Жүк машинасының шоферi Ақбердiнiң иығынан ғана қозғап:

	– Ақсақал, өлiкке қол тигiзбеңiз. Милиция өлiм себебiн анықтағанша жолауға болмайды. Тәртiп солай дейдi.

	– Иванның айтқаны дұрыс. Ендi Марданға көмегiмiз жоқ.

	– Бәкiр кимелеген жұртты кейiн сырғытып,– Ваня, мен басқармаға жетейiн. Сол жерден аудандық милицияға телефон соғам. Кеңседе кiсiлер болса ертiп келермiн, – дедi.

	Иван қарсылық бiлдiредi:

	– Бұл оқиғаны көрген өзiңсiң. Осында қал. Бiреулер бiрдеме сұрап. жүрсе, дәнеңе айта алмаспын. Оданда мен барып қайтайын. Учасковойды таба қалсам осында жiберем, – деп машинаға қарай беттейдi: Ақбердi көзiнiң жасын сүртiп:

	– Әй, Иван, сен әлгi учасковойды iздемей-ақ қой. Ол құлқынсәрiден жүгерi басына кеткен. Әлi қайтқан жоқ, – дедi.

	– Учасковойды таппасам басқа бiреуiн жiберем, – деп Иван машинаға отырып кетедi.

	– Мiне, бар оқиға осы,– дедi Бәкiр. Майор:

	– Ендi жағдай аздап түсiнiктi бола бастады, – дедi, Бәкiр майордың немененi түсiнгенiн жөндi ұқпады.

	Майор қасындағы жас жiгiтке ақырын салмақты үнмен:

	– Жазыңыз, – деп сөзiн жатқа айта бастады, – өлiктi мұқият қараған кезде мыналар анықталды: жәбiр көрушi жол шетiнде етбетiнен жер құшып құлаған. Сол жақ саусақтары шеке тұсына барып жұмылған. Оң қолымен шеңгелдеп шиыршық тас қармаған. Сол тiзесi сәл бүгулi. Қалтасында машина жүргiзуге берiлген куәлiктен басқа документтер жоқ. Машина мен өлiк жатқан жердiң арасы үш метр, жиырма сантиметр. – Серқожаев протоколға көз қиығын тастап, – үлгiрiп жатырсың ба? – дедi.

	– Жолдас майор, айтқаныңыздың бәрiн жаздым. Серқожаев сөзiн жалғастырды.

	– Машина iшiн қарағаңда бөтен кiсiнiң отырмағаны байқалады. Қабинаны қаптаған қызыл барқыт керген, кептелген қалпында, мыжылмаған...

	Майор тiзесiн бүге тiзерлей отырып:

	– Ендi өлiктiң бұлай жатқан себебiн бiлейiк, – деп екi иығынан ұстап ақырын аударды. Пенжактың түймесiн ағытып кеудесiн жалаңаштағанда жүрек тұсында ырсиған жара орнын көрдi. Пышақты екi жерден салған.

	Дархан мен Майра қыдырып жүрген, және бұл оқиғаны байқаусызда көрiп бұрылған кiсiге ұқсап бөлек машинамен келген болатын. Майор Серқожаев екеуi әлгiнде осылай келiскен едi. Дархан мұндағы әңгiмелердi мұқият тыңдап, бәрiн көзiмен көрiп тұрған.

	Серқожаев күрсiне еңсесiн көтердi.

	– Осындай болар деп ойлап ем. Солай боп шықты, – деп өзiне-өзi сөйлеген болып Дарханға көз қиығын тастады.

	Майра жас жiгiттiң қорлық өлiммен кеткенiне қынжылғандай:

	– Жас адамға пышақ салуға қалай дәтi барды екен. Кайта-қайта ұрып жанын қинапты. Қорлық өлiм ғой бұл! – дедi. Дауысының қаттырақ шығып кеткенiн байқамай қалды.

	Дархан ақырын сыбырлады.

	– Болашақ тергеушiнiң асығыс қорытынды жасамағаны дұрыс.

	Малақайының құлағын жымыра қайырып әркiмнiң сөзiне құлақ түрiп жүрген Ақбердi көзi бадырайып Бәкiрдi түртiп қалды.

	– Әй, мына бөтен қыз не дейдi-ей? Пышақтағаны қалай? Өз ажалынан кетпегенi ме? Бiреулер өлтiрген бе? Кiсi өлтiрдi деген не сұмдық!

	Бәкiр күңк ете қалды.

	– Өзiң көрiп тұрған жоқсың ба? Несiне сұрайсың?

	– Өй, мұны өз машинасынан жазым болған десем, қанқордың қолынан кеттi де! Марданды өлтiрген қанiшердi бiлем. Қаражан ол! Мынау соның ылаңы. Осы ауылды төңiректеп жүргенiнен шошып ем. Ойбай, ендi қайттiм! Бауырым-ой! Арманда кеткен боздағым-ой! Асыл ерiм-ой!

	– Ақбердi анадай жерге оңаша барып бүйiрiн таянып еңiреп егiлiп кеттi.

	Жиналып қалған жұрт Ақбердiнiң қасына барып қайғысына ортақ екенiн бiлдiргендей екi-үшеу боп шүйiркелесiп сөйлесе бастады.

	– Ажалға араша жоқ. Тiрлiкте бiр өлiм бар. Тағдырдың берген ажалынан кетсе бiр сәрi. Мынау зорлық өлiм ғой. Соған күйiнесiң де!

	– Өзi де кiсiлiгi мол жiгiт едi. Қайран ер-ай! Өлдiң де қор болдың деген осы-ау!

	– Бұл қалай? Зұлымдық, жауыздық, қиянат тиылмап па едi!

	– Жақсылық бар жерде жамандық та қала ма тәйiрi. Оны пендесi жоя алмас, – деседi.

	Бүйiрiнде қызыл крест белгiсi бар үлкен машина кешеуiлдеп келдi. Марданның денесiн машинаға салып жатқанда Ақбердi көзiнiң жасын сүртiп тұрып тiлек айтты:

	– Өлер адам өлдi. Ендi қайтып келмейдi. Денесiн тағы пышаққа салып, қиқалап қайтесiз. Сүйегiн бұзбай жаназасын шығарайық, – деп едi, Серқожаев:

	– Денесiн ашпаса, жасалған зорлық және өлiм себептерi анықталмай қалады. Өйтсек қылмыскерге болысқан боламыз, – дедi.

	Өздерi оңаша қалғанда Серқожаев Дарханның қасына кеп:

	– «Артистiң» ылаңы ма бұл? Қалай ойлайсың? – дедi.

	– Машина кабиналарының тұтқасына түскен таңбанын кiмдiкi екенiн бiлелiк. Сонан соң бәрi анықталар.

	Серқожаевтар Көктасқа шапшаң жүрiп кеттi. Кеңсеге келiсiмен бұл оқиғаны телефонмен полковникке дереу хабарлады. Әкiмғалиев майордың сөзiн бөлмей үнсiз тыңдап тұрып:

	– Ойыңыз қалай? Қандай шара қолданбақсыз? – дедi.

	– Сарапшылардың қорытындысын күтiп отырмын. Сонан соң өзiңiзге жеке баяндаймын, жолдас полковник.

	– Күтем! – деп Әкiмғалиев трубканы iлiп қойды. Дархан майордың трубканы шапшаң iлiп қойғанына қарап:

	– Полковник ашулы ма? – дедi.

	– Қылмыс жасалып, кiсi өлiп жатса басымыздан сипайды деймiсiң.

	– Әли Серқожаевич, манағы қарияның Қаражан деп қарғап-сiлеп жүргенi кiм?

	– Көршi «Ақсай» совхозының жiгiтi. Жақында түзеу орнынан шықты.

	– Шартты түрде босатылған ба?

	– Дәл солай.

	– Шал оның жат қылығын байқап қалған-ау, сiрә?

	– Милиция Қаражан Егеубаевтың терiс қылығын байқай қоймап едi. Кiм бiледi? Оның қасында отырған жоқсың. Ненi бүлдiрiп жүргенiн қайдан бiлейiн.

	– Ол жөнiндегi ойыңыз қалай?

	– Қаражан төменгi жақтағы карьерде мәрмәр тасын қиятын машинада iстейдi. Оның «Бiрлiк» совхозына қатысы жоқ. Бұл жаққа неменеге келiп жүргенiн бiлмеймiн. Қаражан жұмыс жасап жатқан карьер бұл арадан бiрталай жер. Өзiн шақырып алып сөйлессем деймiн. Бұған қалай қарайсың?

	– Мұндай адамдар өте кiнәмшiл келедi. Ешбiр дәлелсiз себеппен шақырсаңыз милиция қыр соңына түсiп қалмай жүргендей көрiнедi. Бiрге жұмыс iстеп жүрген жолдастары «Ой, мынау тағы бiрдеменi бүлдiрген бе? Милиция iздеп жүр ғой!» деп әңгiме ететiнi хақ. Бұл жас жiгiттiң жүрегiне дақ салады, өзiнен өзi оңашаланып, жұртқа күдiктене, өшiге, кектене қарай бастайды.

	– Бұл айтқаның дұрыс екен. Жiгiтке обал жасап жүрермiз.

	Өзiң қандай ұсыныс айтасың?

	– Қаражансыз жұмыс бастан асады. Оны мазалап қайтемiз. Алдымен машинаға түскен бөгде кiсiнiң саусақ таңбасын анықтап алайық. Қаражан қылмыс жасаушылар арасымен таныс. Бiреу жөнiнде бiлгiмiз келсе, кейiн куә ретiнде шақырармыз. Сонда Ақбердiнiң не үшiн даттап жүргенiн бiлермiз.

	– Келiстiк.

	Келесi кiүнi Серқожаев Егеубаевтың ескi iстерiн ақтарып отырып оның саусақ таңбасына көзi түстi. Алдында жатқан машинаға қалдырған саусақ таңбасымен салыстырып едi. Ұқсас сияқты көрiндi. Ол Кашинаны дереу шақырып алып екi таңбаны салыстырып шығуын өтiндi. Аз уақыттан кейiн Кашина екеуi де бiр кiсiнiң саусақ таңбасы екенiн баяндағанда, Серқожаев табақшадағы қара ноқатты басып қалып:

	– Дархан қайда? Тез шақыршы! – дедi. Табақшадан әйел дауысы естiлдi:

	– Әли Серқожаевич, олар кетiп қалды.

	– Қайда?

	– Машинаға отырып жатқанда практикант қызға «Оқиға болған жерге барып қайтамыз» деп жатты.

	Серқожаев үнемi тершiп, майы шығып тұратын қалың бетiн беторамалмен сипалап:

	– Иә, айтқандай солай екен ғой. Кеше «Бiрлiкке» барам деп айтып едi. Склероз құрғыры маған да жеттi бiлем, – деп табақша бетiндегi қара ноқатты басып қалды. Сықылықтап күле бастаған әйел үнi де өштi. Сол сәт екiншi ноқатты басқанда еркек дауысы естiлдi:

	– Жолдас майор, сiздi тыңдап тұрмын.

	– Жәркешев, сен Егеубаевтың ескi iсiн маған неге тықпалап жүр десем, Марданның машинасында оның саусақтарының таңбасы қалған екен ғой!

	– Солай боларын бiлгем, жолдас майор.

	– Маған неге айтпадың?

	– Дәлелсiз құр сөзбен кiсiнiң уақытын алу әдетiмде жоқ, жолдас майор. Мен фактiнi ғана ұнататын кiсiмiн. Сол бұлтартпайтын айғақ алдыңызда жатыр. Сiздiң нұсқауыңызды күтем.

	– Өз ұсынысыңыз қандай?

	– Қылмыскердi еркiне жiберiп, бостандықта қалдыруға хақымыз жоқ. Дереу ұстау керек.

	– Кеше ғана Дархан екеумiз осы жайында әңгiме қозғап едiк. Көрдiңiз бе, бәрi керiсiнше шықты.

	– Фактi үлкен күш. Оны ешкiм жоққа шығара алмайды.

	– Бұл айтқаның дұрыс, Егеубаевты ұстауға қарсы емеспiн. Көп айқай, дабыр жасамай алып келiңдер. Кiмдi жiбересiң?

	– Рұқсат етсеңiз, өзiм барып қайтайын.

	– «Артисің бiздiң тiзiмде екенiн ұмытпа. Кургловты жiбер. Оған бәрiн айтып түсiндiрерсiң. Кейде қолының шымсымасы барын бiлем. Ондай әдетiн қойсын. Тыйым салам! Ұқтың ба?

	– Ұқтым, жолдас майор!

	Сол күнi Егеубаев ұсталып қамауға алынды.





ҮШIНШI ТАРАУ




	Ләтифа бойшаңдау келген, шымыр денелi қайратты әйел. Жасы алпысты алқымдасада қиықтанған қара қасы, тұнық қара көзi, қыр мұрыны – жастықтағы сұлу кескiнiн аңғартқандай, беденi әлi бұзылмаған. Жасынан үстi басын күтiп ұстауға дағдыланған әрi жұмысқа пiскен Ләтифа үй iшiнiң, қора жайының тазалығына қатты қарайтын. Қазiр де шыт көйлегенiң етегiн ышқырына қайыра түрiп тастап, мал шашып тастаған кәшектi тырмалап үйiп жатқан. Мал дейтiннен қолда қымызға байлап отырған қара биесi, бес-алты уақ жаны бар. Колхоз аудан орталығына жақын. Облыс та алыс емес. Беделдi, зиялы кiсiлер жолы түсiп келе калса сойыс малы болсын деп баласы Шегебайдың айтуымен бес-алты қойын қысы-жазы қолда ұстап бағатын.

	Ләтифа қақпадан әлдекiмнiң бұғына бүкшiңдеп кiргенiн байқап:

	– Әй, бұ қайсың? – дедi дауыстады.

	Жауап ала алмаған соң айырына сүйене еппен жай басып кiлеттiң қасына келдi. Есiк ашық қалыпты. Мұнда ескi-құсқы мүлiктер жататын. «Бұ шiркiн, не iздеп жүр?» деп басын сұғып қарағанда төр жақтағы бұрышта өзiнiң қыз кезiнде алып келген арса-арсасы шығып жатқан қара сандықты бiреудiң ақтарып жатқанын көрдi. Баласын танып:

	– Шеге-жан, не iздедiң? Маған айтпадың ба? Керегiңдi тауып берем ғой, – дедi.

	– Машинаның кiлтiн жоғалтып таба алмай жүрсем, ескi шалбарымның қалтасында кетiптi. Сонау жақтан сонша әуре болғанымды қарашы! – деп бармағына iлiп алған кiлттi көрсеттi.

	– Бүгiн демалыс күнiм, калаға барам демеп пе ең? Жаңылды оятайын ба?

	– Егiн басына шық деп жатыр. Қазiр со жаққа кетем. Бұлар кiсiге демалыс берушi ме едi!

	– Балам, кешеден берi дегбiрiң кетiп мазаң болмай жүр.

	Жұмысың тиыш па? Бәле-батырдан саумысың өзiң?

	Шегебай қабағы түйiлiп:

	– Қайдағыны айтады екенсiз. Күндiз-түнi қу даланы, тау-тасты кезiп, әр қойшының босағасында бақалшылап жүрген биiк мансап па екен. Көпсiнсе, автолавкасын ала қойсын! Өкiнбедiм, – деп ашуланған қалпы қора жақтағы есiктен жүгiре шықты.

	Үйден Жаңыл шықты. Үстiнде кеудесi ашық шiлтерлi ақ көйлек. Қолаң шашы талданып жалаңаш иығына түсiп, ажарлы аппақ жүзiн аша түскен. Дене бiтiмi тiп-тiк, талдырмаш, сүйкiмдi. Әшекейi, бояуы жоқ нағыз шын сұлудың өзi. Аса бiр ерке назбен шақшиған күн көзiне күлiмдей, сығырая қарап керiле құлашын жаяды. Қанатын қағып ұшқалы тұрған аққудай, тұрысы нәзiк, үлпiлдек жеңiл.

	– Апа, Шеге қайда?

	– Товар аламын деп мана таң ертемен ауданға кеттi ғой.

	– Бүгiн менi қалаға апармақшы едi.

	– Қатты ұйықтап жатыр екенсiң. Оятуға қимады.

	– Әлгi жүрекке берген дәрiсiн iшсем, ұйқыдан бас алмаймын. Маужырап жата бергiм келедi. Кешелi берi Шегенiң тұрғанын да бiлмей қалдым.

	– Ұйқың түзелсе ем қонайын деген де. Кiсi тамаққа шыдағанмен ұйқыға төзбейдi.

	– Тұла бойым әлi балқып тұр.

	– Шеге-жан келгенше, жатып демала тұр. Осы үйде бiтпей жатқан жұмыс жоқ. Өзiм-ақ жасаймын ғой.

	Жаңыл өз бөлмесiне қайта кiрiп кеттi. Ләтифа темiр күректi ала салып шұқырдың басына келдi. Шапшаң қимылмен топырақты атқылай бастады.

	Жаңыл терезенi ашып айқайлады:

	– Апа, жер қазып жатқаның не?

	– Кiр суы қайбiр таза дейсiң. Иiсi шығып, көгерiп, шыбын-шiркей үймелей бастапты. Бетiне жас топырақ сеуiп тастамасам, иiстенiп кететiн түрi бар.

	– Қазiр келiп көмектесем.

	– Әуре болма, балам.

	Жаңыл келгенше Ләтифа шұқырға тастаған түйiншектiң бетiн топырақпен жауып та үлгiрдi. Аяғының ұшымен қаз-қаз басып келген келiнiне күректi ұстата берiп:

	– Топырақты шашырата таста, бiркелкi жайылсын, – дедi. Шегебай түс ауа келдi. Есiктiң алдында шие ағашының түбiнде, биiк сәкiнiң үстiне бүйiрiн таянып, қатты қамығып отырған шешесiн көрiп шошып кеттi.

	– Апа, түрiң сынық қой. Аурудан саумысың?

	– Шеге-жан, бауырыңнан, Марданнан айрылдық. Қанiшер сұм өлтiрiп кетiптi! – деп көзiнiң жасын сығып алды.

	– Не дейдi? Қайдағы бәленi айтып отырсың! Өлтiргенiң не?

	– Әлгiнде Ақбердi келiп кеттi. Бар сұмдық кеше азанда бопты. Денесiн ашамыз деп қалаға алып кеткен екен. Бүгiн үйiне әкептi. Ағайын-жұрт жиналып жатса керек, – деп сәкiнiң астында тұрған құманды алып бетiн шайды. Шегебай қатты қамығып күйзелген түрмен:

	– Есiл арысым-ай! Әлсiзге әл берген тiрегiм-ай! Асқар тауым ең арқа сүйер! Ендi қайттым? – деп кемсеңдедi. Әлден соң көзiнiң жасын тиып, бiлегiн сыбанып жiбердi де суық сумен рахаттана жуынып алды. – Жұмыс, жұмыс деп безiп, тентiреп жүремiз. Ауылда кiсi өлiп жатқанын да бiлмейсiң. Кiм өлтiрiптi? Қылмыстыны тауып па?

	– Осында түрмеден шыққан бiреу жүрiптi ғой. Өзi қайратты неме дейдi. Милиция жабылып жүрiп зорға ұстапты.

	– Кiм екен?

	– Марданның өлгенiн естiгенде есiм шығып кеттi, аты-жөнiн сұрамаппын.

	– Ол кiм болды екен? – деп Шегебай ойланды.

	– Мен бiлсем, сол Егеубайдың баласы болар. Түрмеден шығып, осында карьерде жұмыс жасап жүр деп естiп ем. Мынау соның лаңы!

	Ләтифа қабағын шытты:

	– Егеубайдың баласы болса, ол да сенiң туысың, бауырың. Кiсi өз ағайынына жамандық ойлай ма екен? Бұл сұмдық өзiмен кетсiн. Ондай бәле сөзден аулақ бол, балам. – Ләтифа көк барқыт камзолының ақық түймесiн салып жатып, – өзiңдi күтiп отыр ем, үйiне барып көңiл айтып шығайық, – дедi.

	– Келiнiң бар ма?

	Осы кезде Жаңыл күйеуiнiң соңғы сөзiн естiп қап:

	– Қайда? Мен де барам ба? – деп елеңдеп кеттi.

	Ол Марданды бiреудiң пышақтап өлтiргенi, оның бұл үйге жақын адам екенi жөнiндегi әңгiмеден мүлде бейхабар едi. Жай, қонаққа баруға жиналып жатқандай көрiндi. Күйеуi мен енесiне «Мен де барайыншы» дегендей жалына жалпақтай қарайды. Осы үйдiң босағасын аттағалы берi кiрiп-шығып жүрген көршi-қолаң ерiн ұшынан құтты болсын айтқаны болмаса, Жаңыл ауыл адамдарын танымайтын. Жаңыл: «Әу, сенде жолдас-жора, ағайын деген болмаушы ма едi. Ешқайсысының жүзiн көргенiм жоқ. Менi жұрттан жасырып, осылай оңашада ұстай бересiң бе?» дегеңде, Шегебай: «Жаңыл-жан, сенен аяйтын қызығым дүнием жоқ. Осы үй, осы мүлiк өзiңдiкi. Бiр күндiк, бiр сәткi тамашаңа шашып жоқ ғып жiберсең де еркiң. Қолыңнан қақпаймын.

	Ағын, адалын айтып қосылған асыл да ақылды жарымсың. Сол ақылыңа жүгiн, жаным. Сен екi жыл отасқан жас күйеуiңдi, мен алты жыл отасқан жақсы жарымды тастадым. Екеуiмiз айнымастай сүйiп қосылдық. Бұл қазақ жүрекпен сүйiсу, ғашықтық ләззаты, махаббат дегендi бiлушi ме едi?! Шегебай бiреудiң сүттей ұйып отырған семьясын бұзып, жас әйелiн алдап, азғырып алып кеп отыр. Ұят, ар дегендi бiлмес антұрған алапес деп бiр жағынан менi даттаса, екiншi жағынан сенi жазғырады. Өзiнен он сегiз жас үлкен әкесiндей кiсiге тиiп жүрген Жаңылда ес жоқ. Қаңырайған үйi демесе, қайрақтай қатып қалған Шегебайда қандай қасиет, нәр бар дейсiң. Сорлы Жаңыл өкiнер кейiн!» – деп сенi кiнәраттайды. Бұл лақап бiздiң бақытымызды көре алмаған қызыл көз қызғаншақтың тiлi екенiн бiлем. Жан-жақтан анталап көрер көзге жаулық тiлеп отырғанда, дабыратып той жасап жатудың қисыны келе ме, жаным? Сен маған қамшы ұстар бiреудi тауып бершi! Өсекшi атаулының аузына құм құйылсын. Сонда екi тойды шырқатып бiр-ақ жасаймыз. Iшi күйгендер тұз жаласынң.

	Жаңыл, әйтеуiр Шегежанның айтқанын терiс демейдi.

	Оның айтқанының бәрi дұрыс, бәрi жөн. Бұл жұрттың не бiлiп сөйлейтiнiн кiм бiлсiн. «Қосылайық. Бiрге тұрайық. Айнымас жарың боп өтемң деп тiлек бiлдiрген Шегебай емес, Жаңылдың өзi. Бұл кiсiге ыстық ықылас ниетi, аңсары бiр-ақ кеште, бiр-ақ түнде ауған едi. Онысына қазiр өкiнбейдi. Шегебай аз уақытқа көз алдынан таса болса, қайта сол тәттi, қызықты минуттарын сағына есiне алады.

	Қыздай қосылған күйеуi Хасен институтта оқиды ғой. Жылдағы әдетi бойынша Алматыға емтихан тапсыруға кеткен. Шегебай автолавкасымен келетiн қүнi Хасеннiң үйi Ақтақырда жалғыз отырған. Ата мен ене Өзен жақта тұратын жақын ағайыны қайтыс боп соған бата оқырға кетiптi де, Жаңыл он жасар қайнысымен үйде қалған. Күндiз Жаңыл өзiнiң жаңғыздығын сезе қоймады. Қойды қотанға үйiрiп, қайнысына тамақ iстеп әуре боп жүрдi. Ымырт жабылып, қараңғы түскенде елегiзiп қорқа бастады. Қойдың шетiнде құрым киiздiң үстiнде тiзесiн құшақтап бүрiсiп отыр. Жапан даладағы жалғыз үй алыста құлазыған мола секiлдi түнерiп, қарауытып суық тартады. Батыстан ескен жел шым-шытырық түсiнiксiз үрейлi әуенмен ызыңдайды. Етектегi сай тұсынан шақылдаған үн естiлiп, әпсәтте аласұрған жанталасқан, арпалысқа ауысады. Әлден соң әлi кұрығандай үзiлiп барып тынады. Тағы бiр сәтте бұлақ басынан жарқылдаған оттар көрiнедi. Бiреулер шоқ алып жүгiрiп келе жатқан секiлдi. Жаңыл қорқып бетiн баса қалады. Бұлтақтаған оттың үй тасасына жеткенде ғайып боп кеткенiн байқағанда, қаншығын ерткен түлкiнiң арланы ғой деп ойлайды. Бәлкiм қасқыр шығар... Әлгi мылтық қайда дегендей жан-жағын сипалады. Шолақ құйрыққара төбет Жаңылдың осы күйiн сезгендей, көсiлiп жатқан қалпы тұмсығын көтере үрдi. Қатер жоқ дегендей белгi секiлдi.

	Әлден уақытта алыстан қос тостаған сәуле көрiндi!

	Бiрде жоғалып, бiрде көтерiлiп кең далаға ұзыннан ұзақ ақ-жолақ жарық шашады. Машина жолсыз жермен шоқалақтап келе жатқаны сезiледi. Көп ұзамай мол жарық қотанға түскенде қойдың шетi тұрып, сiлкiнiп қозғала бастады. Шолақ құйрық қара төбет өршелене үрiп тұра ұмтылды. Ала қаншық Жаңылдың қасынан ұзап кетпей шабалана байбалам салады. Жаңыл аса бiр қуанышпен «Жолдыаяқ, кет! Жоғал! Тиме!» деп жүгiрiп келедi. Көйлегiнiң омырауын саусағымен бүрiп ұстап алған. «Кел, қараңғы түнгi үрейден, оңаша жалғыздықтан құтқар! Кiмде болсаң кел!» деп қуана қарсы алғандай.

	Шегебай қойды үркiтпейiн дедi ме, жарықты дереу сөндiрiп, машинасын тоқтатты. Жаңыл қасына келгенде «Жаңылым, сәулем, сәулем менiң. Амансың ба?» – деп бiлегiнен ұстап өзiне қарай тартып иығынан құшақтап қысты. Шегебай бұл үйге Хасеннiң барында да келiп жүрген. Домбырасын тартып, әнiн айтатын. Ойдағы ауылдың жаңалықтарын жеткiзетiн. Шолақ саудасын жасайтын. Оңаша қалған сәтте Жаңылға көзiн қысып, кеуде-бөксесiне қолының ұшын тигiзiп қалып «Сенi құшқанның арманы бар ма екен?» деп әзiлдеп қалатын. Онысын Жаңыл бiр түрлi сөкет көрiп «Бiздiң ағайдың өзi қызық кiсi, – деп Хасеннiң көзiнше ұялтып тастайтын. Шегебай Жаңылдың осы мiнезiнен қатты сескенетiн едi. Қазiр Шегебай белiнен қапсыра құшақтап, бетiн бетiне тақап сүйiп алғанда, Жаңыл «Қойыңызшы!» – деген сөзiн айтпады. Қуанып, шат көңiлге бөленген секiлдi.

	Аздан кейiн екеуi тiзерлесе отырып шұжық турап, пiскен кұстың етiн бөлшектеп жей отырып шампан iштi. Шегебай екiншi шөлмектiң аузын ашып құйып жатқанда, Жаңыл «Бұ шiркiн, кiсiнi ұйықтатын шығар» деп сыңғырлай күлдi.

	«Қасыңда мен бармын. Сомадай боп, неге ұйықтатам!» деген сөзге үндемедi. Төрге төсек салып жатқанда, Шегебай:

	«Қаңыраған төсекте қалай жалғыз жатам?» деп тiл қатып қалды. Жаңыл «Мен қой күзетем ғой» дей салды. Жас сұлудың әрi кет демейтiн ыңғайын байқаған соң Шегебай батылдау қимылдады. Ол төсекке жатқан жоқ. Шешiнген қалпы үстiне қара плашын жамыла салып Жаңылдың қасына келдi. Жаңыл құрым киiз үстiне қалыңдап көрпе салып, аяғын қара тасқа тiреп жастыққа шынтақтап жатыр екен. Шегебай қасына жабыса құлай жатты. Жаңыл сәл сырылып орын босатты. Шегебайдың дәтi шыдамады. Келiншектiң мойнын қарулы қолымен өзiне қарай бұрып алып, бетiн, көзiн ернiн аймалап сүйдi.

	Екеуi сар даланың таңын көзiмен атырды. Таң сәрi де қойды өрiске айдар алдында Шегебай машинасын от алдыруға кеттi. Сол бiр сәтте Жаңыл Хасендi есiне алды.

	«Түу, байқұс, өнерсiз өлi балық екен-ау деп ойлады.

	Шегебай әр сайдың жағасында бұлақ басында бытырап отырған отарларды аралап, саудасын жасап түстен кейiн қайта оралды. Жолда, өрiсте қой бағып жүрген Жаңылға бұрылды. Оны аттан түсiрдi. Машинаның iшiне кiргiзiп алып, ту сыртынан қапсыра құшақтады. Көйлегiн шапшаң түрiп жiберiп бөксесiн жалаңаштай бердi. Түннен берi тыным көрмеген жiгiттiң жай ойыны шығар деп Жаңыл еркелеп, бойын бостау ұстап тұрған. Шегебай бекер мазаламай бәрiн шындыққа айналдырып жiбердi. Әлден соң Жаңыл есiн жиғанда Шегебайдың мойнынан қапсыра құшақтап «Сiздi ешқайда жiбермеймiн. Қасымда боласыз!» – дедi.

	Бiр апта өткеннен кейiн Шегебай Жаңылмен өрiсте, уәделi жерде жолықты. Жiгiттiң бұл жолғы өнерi Жаңылға мүлде тың, тәттi көрiндi. Қоштасқанда Жаңыл «Жаным, бұл қалай? Ал тiрлiктiң азғана қызығын бүгiп, жасырып, несiне қорлаймыз. Еркексiз ғой. Ашық сайран құратын жол тапсаңызшы», – деп өтiнiп қалды.

	Жас сұлудың көңiлi бiржола ауғанын бiлгеннен соң Шегебай көп ойланбады. «Қатыныммен аттай алты жыл тұрдым. Бала таппады? Бедеу болды. Әлiм барда жас нәресте сүйгiм келедi», – деп Сәнияны шығарып жiбердi. Сәния мүлiк бөлiсiп, арыздасып бейшаралық жасамады. «Бiраз жыл дәурен кешiппiз. Жамандасып қайтем. Кiнә қайсымыздан екенiне бiр құдайдың өзi куә. Ендi бет жыртыспай жөнiмiзге тарайық» деп киiм-кешегiн алып, үйден шығып жүре бердi.

	Жаңыл жайы да оңай шешiлдi. Қыр қазағы қырағы ғой. Шегебайдың Жаңылмен оңаша үйде қонғаны, өрiсте кездесiп жүргенi бекер емес екенiн бiлген. Сыбыр әңгiме Хасенге де жеттi. Жаңылдың үй-тiрiшiлiгiнен, шаруа қамынай безгенiн байқап, «Бұл қалай?» дедi. «Бұл солай!» – дегi Жаңыл салқын жауап қатты. Бiр күнi Жаңылдың өзi «Бiз ажырассақ қайтедi?» дедi. Хасен қарсылық жасамады. Сот алдында «Жаңыл, жаңылдың-ау! Жаңыласың-ау!» деп қалды. Жаңыл өз қызығына, құмарына жетуге асықты. Бiр жетi өтпей Шегебайдың үйiне кiрдi.

	Мiне, содан берi екi айдан аса уақыт өткен. Жаңыл бұл үйдiң босағасынан әрi аттаған емес. Ләтифа мен Шегебайдан басқа кiсiнi көрмейдi. Осы үйдiң жақын ағайыны Марданның қайғылы қазасын естiгенде жаны түршiгiп, аяр залымның аяусыз қылығына қатты жиренсе де, осы қаза ауыл бетiн көруге, жұртпен жақын араласуға себеп бола ма деп үмiттенiп қалып едi. Енесi бармайтын дәлел айтты.

	– Босағасын аттап көрмеген үйдiң өлiгiне қуана қалғандай қалай желпiлдеп барады. Жаман ырым бұл. Жаңыл бармайды!

	Шегебай Жаңылдың иығына қолын салып қысып:

	– Ене бұйрығы бұлталақка салып, өз ыңғайына туралай, қоятын бiздiң теке сақал бастықтың әмiрi емес. Айтқан соң бiттi. Амалсыз көнесiң, – деп күлдi де шешесiне, – ауданға баратын жұмысым бар. Марданның үй-iшi бiздiң жұбату сөзiмiзге зәру болса тезiрек барып қайтайық. Ертең құмдағы қыстауға жүргелi отырмын, – дедi.

	Ләтифа қабағын шытып, баласына қадала қарады.

	Қоңырқай жүзi сұрланып, түнерiп кеттi, тұла бойын қатты ашу қысқандай. Қатты зекiп ұрысып тастайтын шығар деп едi Жаңыл. Ләтифа ашуын тежеп сабырлы қалыппен:

	– Бауырың өлiп жатқанда кекiрейiп кiсiмсiнгенiңдi қой. Бұл кiсiлiкке жатпайды. Марданның жетiсiн бермей, ешқайда бармайсың, – дедi.

	– Жұмыс сенiң кiсiң өлiп жатқанына қарай ма? Қыстауға үй жөндейтiн жұмысшылар кетiптi. Соған қант-шайын апар деп жатса, не iстеймiн?

	– Қыстау жөндейтiн колхоз адамдары. Олар азық-түлiгiн осыдан алып кеткен. Колхоз сен сияқты бақалшыларға дiлгәр емес.

	Шегебай аз бөгелiп:

	– Маған не ғыл дейсiң? Кiсi өлсе қайтемiз, барайық, көңiл айтайық, – деп ойланыңқырап қалды. Шегебай райпотребсоюздың жұмысын шешесi бұлай бiле қояды деп ойлаған емес.

	Ләтифа:

	– Марданның үйi өлiм күткен жоқ. Бұл ажал төте келдi. Қамсыз үйде қайбiр дайындық бар дейсiң. Келiм-кетiм кiсi, қонақ асы деген болады. Қорадағы қойдың бiреуiн апарып бер. Товар алуға ауданға барсаң бiр жәшiк арағын жолшыбай апарып тастарсың. Бергенiңдi бадырайтпай, жай, елеусiз ғып бер.

	Шегебай қынжылып:

	– Апамның өзi қызық. Мыңыраған қойы, арақ жасап жатқан заводы тұрғандай-ақ, қит етсе, қойы мен арағын ала жүгiредi. Ертең анау екi-үш қойдың басы құрыған соң не iстер екен? – деп төмен қарап бұрқылдады.

	Жаңыл енесiнiң кiсiлiгiне риза болған пiшiнмен:

	– Апамның айтқаны дұрыс. Кiсi өлiп жатқанда мал-мүлiктi аяп қайтесiз. Өйтсеңiз ағайын, туыстығыңызда не қасиет бар? – дедi.

	– Бүгiн енең екеуiң бiрiгiп қапсың ғой, – деп Шегебай қолын сермедi. – Мейiлдерiң. Осы үйдi көшiрiп апарсаңдар қой демеймiн. Мына үй, мүлiк, мал – бәрi сенiң дүниең, Жаңыл. Сен ренжiмесең болғаны. Екеуiңнiң ойың солай болса, мен қойдым. Айтқандарың болсын.

	Ләтифа мен Шегебай үйден шығып бара жатқанда телефон шылдырлады. Жаңыл трубканы көтерiп:

	– Эло! Бұ кiм өзi? Иә, Шегебайдың үйi. Трубкадан күмбiрлеген үн естiлдi.

	– Бұл менiң күндей сұлу жеңгем бе? Жеңешетайым, амансың ба? Мазалап жатқан баяғы өзiңнен күдерiн үзбей жүрген Елемес қайның ғой. Сыңғырлаған дауысыңнан айналайын, үнiңдi естiгенде жүрегiм бiр түрлi лүпiлдеп кетедi. Бұл жалғанда саған деген ынтық зарым басылмас!

	Шегебай құлағын түрiп босағада кiдiрiп қалған. «Кiм дегендей Жаңылға ым қақты.

	– Осы кiсi сақалын сапситып ап қылжақтауын қоймайды екен – деп Шегебайға трубканы бере салды.

	– Мә, өзiңiз сөйлесiңiзшi.

	Телефон соққан өзiнiң бастығы Мазабеков екен. Ауданға былтыр келген. Жаңылға үйленгенде әйелi Мүнәйра екеуi тiлектес кiсi екенiн бiлдiрiп, құтты болсын айтып кеткен. Елеместiң өмiрi кiсi қызығатындай емес едi.

	Институтта оқып жүргенде Мүнәйраның үйiнде пәтерге тұрыпты. Институт бiтiргенше алты жасар қызымен қалған жесiр әйелге үйленiп те тыныпты. Жастық кезде жас айырмасы онша бiлiне қоймағанымен, жылдар өте келе екеуi екi үдай кiсi боп шыға келдi. Бұл күнде Елемес қырыққа жетпеген сақа жiгiт болса, ал Мүнәйра елудi қусырған сарықарын бәйбiше. Денесi әбден семiрiп толған. Отырған жерiнде пысылдап, сырылдап ылғи дыбыс шығарып отырады. Сыртқа кiрiп шығуының өзi үлкен бейнет. Сондай қиналған бiр сәтiнде кейiс бiлдiрдi.

	– Әй, ел болмағыр Елемес, менi қайда әкеп азапқа салдың? Колхоз iшi кең жайлау дейсiң. Үйiнде дәретқанасы жоқ мұндай жайлауы құрып қалсын!

	Осындай күйiне қарамай күйеуiн еркiне жiбермей қымтап, қысып ұстайтын секiлдi. Жас әйелдiң көзi түспесiн дегендей Елеместiң сақал-мұртын өсiртiп, олпы-солпы киiндiрiп кәртәмiс ғып қойған. Шегебай мұны елемей, бар пейiлмен ебелектей қызмет көрсеткенiмен, Жаңылға Елеместiң тiршiлiгi ұнамады. Басқа бөлмеде ет турап жатқан енесiне:

	– Еркектiң ездiк, қорлық ноқтасына басы байланған сорлысын көрмеп ем. Осындай да сұмдық болады екен! – деп таңданды.

	Ләтифа асықты жiлiктi кесек-кесек етiмен табаққа тұтас салып жатып:

	– Қазақ мұны басы көбейсiн, үбiрлi-шүбiрлi болсын деп ырым етiп бередi. Қонағыңның алдына қой. Алдына асыңды қойып, алабөтен сөз айтпа, шырағым, – дедi.

	Елемес Жаңылдың сөзiн құлағы шалған секiлдi. Шегебай-үшеуi оңаша қалғанда:

	– Мен Шегебай емес, екеуiмiздiң арамызда үлкен айырма бар. Көресiң әлi, пенсияға шыққан күнi бұл кемпiрдiң көзiн құртам. Тастаймын. Өзiме тең жас әйел аламын. Қазiр қатын тастау бiзге жарамайды. Өкiмет адамымын. Оның үстiне қызмет бар, – деп шiрене түстi.

	Жаңыл жиренiп жауап қайыруға ерiндi. Сол кештен бастап Елеместi жек көрiп кеттi. Жас жарының кесiрлiгiн бiлетiн Шегебай бастығына өрескелдеу сөз айтып қоя ма деп дереу телефон трубкасына жармасты.

	– Елеке, амансыз ба? Әйбат келiнiмнiң халi қалай? Дауысыңызды естiп көңiлiм көтерiлiп қалды ғой. Иә, мен кеше де, бүгiн де барып едiм. Кеңседен сiздi таба алмадым.

	Трубкадан Елеместiң дауысы естiлдi.

	– Е, бiз науқаншылап жүрген жоқпыз ба? Жылдың он екi айында бiр тыным көрмейсiң. Қыста мал қүйлi болсын, шығын бермеңдер деп қыстау қыстауды қыдырып зарласақ, көктем де ойбай мал басы төлден өседi, төлдi аман сақтаңдар деп шуылдаймыз. Ендi мiне астық деп шапқылап жүрмiз. Бұл бiтсе жүгерiге шығамыз. Солай күн өтедi. Жас келiншекке қарауға уақытымыз жоқ. Сен бақыттысың ғой, Шеге! – деп дәрежелi кiсi екенiн сездiрдi.

	Шегебай бастығының бекер телефон соқпайтынын бiледi.

	Қазiр не айтатынын аңғара алмай тұр.

	– Бiздiң ел қатарлы кiсi болып жүргенiмiз, Елеке, мына сiздiң арқаңыз. Құдайдан сiздер аман болса екен деп тiлеймiз. Жұмыстарыңыздың көп екенiн де бiлемiз. Сонан соң мазаламайық деймiз де.

	– Шеге, телефон соққаным мынау: мына астық жинауға байланысты ауданға облыстан, республикадан кiсiлер келiп жатыр. Соларға шай-пай берсек деп едiк. Осында ақылдасып, бүгiн сенiң үйiңе апарайық дедiк. Қалай көресiң?

	– Елеке, қонақтан қашпаймыз. Өзiңiздей зиялы кiсiлерге дастарханымыз жаюлы, құдайға шүкiр, iшiм-жем бар, Бiрақ...

	– Неге күмiлжiп тұрсың?

	– Осында бiр ағайынымыз шетiнеп... Соған барайық деп жатыр едiк.

	– Шегебай жанына қайғы батқан кiсiдей күйзеле сөйледi.

	– Қайда тұрушы едi?

	– Осы колхоздың iшi ғой.

	– Колхоздың мал дәрiгерiн өлтiрiп кеттi деп едi. Айтып отырғаның сол емес пе?

	– Иә, бiзге туыс едi.

	– Е, байқұс иманды болсын. Ол өлдi екен деп бәрiмiз қырыламыз ба? Үйiне бас сұғып, көңiл айтып шықсаң жетпей ме? Тiптi болмаса, кемпiрдiң өзi барсын.

	– Сiз айтқан соң сөйтемiз де!

	– Бәсе, сөйдесеңшi! Жақсылап қамдан. Ыңғайын тапсақ, Алматыдан келген қонақты да азғырамыз. Ұқтың ба?

	– Ел iшiнiң тамағы бiркелкi. Ет пен қымыздан басқа көп түрi жоқ. Со жағынан ұятты боп жүрмесек.

	– Осы күнгi тамақтың асылы iшек-қарын.

	– Елеке, о неңiз, бас тартпай қазақ етiнiң сәнi келе ме? Бiр марқаны соямыз ғой.

	– Жарайсың, Шегебайым, – деп Мазабеков көңiлдене түстi. – Әй, сен әнеукүнi қатипа, барқыт деп бiрдеменi айтып жүр ең. Қойма бастығына айтып қоям.

	– Рахмет, Елеке!

	Шегебай трубканы қойғанда, Ләтифа:

	– Көп сөйлестiң. Бұл кiм? –дедi. Жаңыл жауап қатты:

	– Бастығы да.

	– Өкiлдердi ертiп келейiн деп жатыр. Көпсiнген койыңның бiреуi тағы кеттi, – дедi Шегебай.

	– Сiз бүгiн мал басын санаумен болдыңыз-ау, – деп Жаңыл қонақ келетiнiне iштей қуанса да оны бiлдiрмей, ерекше назбен сыздана қарады.

	Шегебай алақанын жайды.

	– Айналайын Жаңылым, сен айтсаң болды. Қателестiм, жаңылдым.

	– Жә, қонақ келсе, құт! Оны не сөз қылатыны бар, – деп Ләтифа келiнiне сыпайы бұйрықтар бердi.

	– Жаңыл қалқам, қазiр осы үйге Дубектi жiберем. Анау қызыл кебенi сойдыра бер. Шегежан барысымен қайтар, көп отырмас. Кешiге қалсақ, бәрiне өзiң ие бол. Қонақтарға шай-суыңды бере бер.

	– Жарайды, апа!

	Жаңыл бұл үйге топырлаған көп қонақтың келуiн тiледi.





ТӨРТIНШI ТАРАУ




	Қырық минут өткеннен кейiн Дархан машинасын кеше Марданның «Жигулиi» тұрған жерге әкеп тоқтатты. Кабинаның алдыңғы он жақтағы есiгiн ашып қойды. Марданның денесi жатқан жерге келiп:

	– Майра, – дедi қасында үнсiз состиып тұрған қызға. – Сонда ол қалай қарай барғысы келдi? Әлде бiреудi қуып жеткiсi келдi ме?

	– Кiмдi айтып тұрсыз? Ә, кешiрiңiз, ендi түсiндiм. Соны бiле алмадым, жолдас лейтенант.

	Дархан аз ойланып:

	– Маған мынадай бiр жай түсiнiксiз. Кешеден берi ойланып сол жұмбақтың шешуiн таппадым. Екеуiмiз ақылға салып көрелiкшi, – дедi.

	– Бұл оқиғаның сырын ашуда сәл қолқабыс жасасам, өзiмдi бақытты санаймын.

	– Майра, ондай сөздi айтып қайтесiң. Аман болсаң, алдыңда талай оқиға кездеседi. Әлi таңды көзiмен атыратын мазасыз күндерiңiз болады. Және менi «жолдас лейтенант демей-ақ өз атыммен атағын. Солай құлаққа жылы естiледi. Сонымен, әлгi жұмбақтың шешуiн iздейiк. Айталық, белгiсiз қылмыскер, – дедi Дархан ойлы жүзбен жүре сөйлеп, – Марданды қорқытып оған пышақ салуға оқталсын. Сонда ол не iстеуi керек?

	Майра иығын қозғап:

	– Табанда қарсылық көрсетедi немесе қашып құтылуға тырысады.

	– Дұрыс айтасыз, Майра. Сонда Марданның өзi отырған жақтағы кабинаның есiгiн ашып қашпай, қылмыскер отырған есiктен шығуы қалай?

	– Онысын ұқпадым.

	– Менiңше, – дедi Дархан сөзiн жалғастырып, – Мардан қасында отырған кiсiнi өзiне пышақ салады деп ойламаған. Және өте жақын, таныс кiсi. Жайбарақат күлiп, әңгiмелесiп келе жатқанда серiгi қанжарды сiлтеп қалады. Мардан: «Ой, сенi жын ұрған ба? Мұның не?!» – деп айқайлап жiбередi. Қылмыскер Марданның тiл тартпай кетпегенiне өзi шошынады. Пышақты қайта сiлтеп тұра қашады. Мардан тұра қуады. Осы жерге жетiп құлайды.

	– Кеше қария Қаражан деген бiреудi атап жүрдi. Айтуынша, Марданға таныс кiсi секiлдi.

	– Майра, менiң көргенiм, бiлгенiм мол деп айта алмаймын. Әйткенмен, сiзден бес-алты жас үлкендiгiм, азғана жұмыс iстеген тәжiрибем бар. Қылмысты ашқанда әлдекiмнiң дәлелсiз сөзiне iлесуге, үстiрт алдамшы фактiлерге сүйенуге болмайды. Бүйтсең терiс кетесiң. Қатенi түзету адынға түседi. Кейiн өкiнесiз.

	– Ұқтым, жолдас лейтенант.

	– Тағы өз әуенiңе бастың ба?

	– Училищеден қалған әдет қой.

	– Ауру қалса да әдет қалмайды. Солай ма? – деп Дархан жымиып, күле түсiп төңiрекке көз тастады. Жолдың оң жағы қалың қамысты, бұталы сай. Табанына шалшық су жайылған. Колхоз фермасына және кең егiске баратын тастақты жол осы үлкен сайды доға жасап айналып өтедi. Алдыңғы жақта көпiр бар. Мұнда көпiр дейтiндей үлкен көпiр жоқ. Терең жылғаның бойымен ағып жатқан судың ағысына үлкен цемент трубаны төсегенде үстiн топырақпен нығыздап көмiп тастаған. Жұрттың көпiр деп жүргенi сол. Көпiрдiң енi тар. Екi машина қатар өте алмайды.

	Дархан жолдан бұрылып көпiрдiң табанына қарай сырғанап түстi. Цемент труба үлкен. Iшiне кiсi еркiн сияды. Дархан тiзерлеп отырып труба iшiне үңiлдi. Екi трубаны тiзiп жалғастырып салыпты. Цемент түбiнде болымсыз ғана жылтырап су ағып жатыр. Қалың қамыс осы судан нәр алып жайқалып өсiп тұрған сияқты. Труба iшiнде шiрiген ұсақ томар, қураған тал шыбық, жыртылған дәптер, газет қалдықтары шашылған. Мыжғылап тастай салған қағазға Дарханның көзi түстi. Қолына алып қыртысын жазып қарап едi. «Беломор» папиросының қорабы екен. Қорап сарғаймаған, әппақ, жаңа. Темекi қалдығын iздеп көрiп едi. Таппады. Бiреу цемент трубаның iшiне әдейi тығылып темекi тартқан сияқты. Кiм ол? Мұнда тығылғаны несi? Темекi тартуға әке-шешеден сескенген бала болса жол үстiнде еркiн тарта бермей ме? Төңiрек елсiз, ешкiм көрмейдi. Дархан қасында тұрған Майраға:

	– Мынаны қағазға орап, папкаға салыңызшы, – дедi.

	Майра папирос қорабын төңкерiп қарап:

	– Бiреу труба iшiне жасырынып отырған ба? – дедi.

	– Айта алмаймын. Бiрақ, анықтап бiлу бiздiң мiндетiмiз.

	Қалаға қайта қайтқанда Дархан жол бойы терең ойға кеткендей томаға тұйық үнсiз отырды. Майра Дарханның мұнда бүгiнгi жүрiсiнiң мәнiсiн жөндi ұға қоймады. Кеше сарапшылармен келгенде барлық жайды өзi көзiмен көрiп, әбден анықтаған болатын. Мыжғылап тастаған «Беломор» папиросының қорабын iздеу үшiн сонау жақтан әдейi келгенi ме? Майра сұрақ қоюға оқталып тұрып, онысынан тыиыла қалды.

	Милицияның белгi жасалмаған жаңа жеңiл машинасын Дархан өзi айдап жүрген. Аудандық бөлiмшеге келгенде Дархан:

	– Бұл жақтың жолын жақсы бiлмейтiн ем. Ендi оның ой-шұқырын түгел жаттап алдым. Қай шофермен болса да таласа алам. Жолды жақсы бiлем десең машинаны өзiң жүргiзгенiң жөн екен, – деп машинаның кiлтiн Майраға бердi де, кеңсеге кiрiп, Серқожаевтың кабинетiне қарай беттедi. Секретарь әйелден «Кiм бар?» – деп сұрағанда, ол:

	– Бөгде кiсiлер жоқ. Қылмысты iздеу бөлiмiнiң адамдары отыр, – дедi,

	Кең кабинетке кiргенде Серқожаевтың үлкен столының қарсы алдында екi жақтағы былғары креслода капитан Жәркешев пен аға лейтенант Круглов отыр екен. Майор орнынан тұрған соң ана екеуi де қозғалақтап түрегеле бердi.

	«Облыстың көмегiнсiз өзiмiз-ақ тындырып жатырмыз. Сенiкi бой көрсеткен жай, бос жүрiс қой дегендей өзiмшiл еркiн тұрыс.

	Серқожаев:

	– Барып қайттың ба? Қане, не жаңалығың бар? – дедi тоқпейiлдеу көңiлдi түрмен. – Бұ жақтың жолының ой-шұқыры көп. Машинаға өте жайсыз. Шаршаған шығарсың, отыр.

	– Рахмет, – дедi Дархан орындыққа отырып жатып, – Айта қоятындай дәнеңе жоқ. Кешегi жерлердi тағы көрiп қайттық.

	– Ал бiзде жаңалық көп.

	– Байқап тұрмын, жолдас майор. Тегi жақсылық болар?

	– Бiздiң iсте мынау жақсы, мынау жаман деп айту қиын. Қылмыскердi ұстап жатқанымыз бiр жағынан дұрыс болса, екiншi жағынан оның қиындығы да бар. Түзу жолға түстi, оңалды деген кiсiң қайта қылмыс жасап жатса, оның несi жақсылық. «Жигули» машинасындағы саусақ таңбалары Егеубаевтiкi боп шықты. Сарапшылар тексердi. Бөлiмшеге алып келмекшi болғанда қатты қарсылық көрсеткен. Оны Кругловтың өзi айтсын. Егеубаевты ұстау осыған тапсырылған болатын.

	Круглов кеудесiн кере басын көтерiңкiреп, сәл қабағын шытып:

	– Егеубаевтың лаңы аз болған жоқ. Оның мәрмәр қиятын карьерде iстейтiнiн бiлетiн ем. Онда барғанымда жұмысында жоқ боп шықты. Мұқыр жақта әпкесi тұрады екен. Көптен берi науқас көрiнедi. Сол шақырса керек. Сұранып кетiптi.

	«Бiрлiктегi» учасковой милиционер Дворкиндi тауып алып, екеуiмiз Мұқырыға барайық. Бiздiң алдымызда ғана кетiп қалыпты. Қайда кеткенiн ешкiм бiлмейдi. Қайта «Бiрлiкке» келе жатқанымызда алдымыздан Ақбердi шал шықты, – деп әңгiмесiн жалғастыра түстi.

	Одан кейiнгi оқиға былай болыпты.

	Ақбердi екi бiрдей милиционердiң қабаттасып жүргенiн көрiп:

	– Жай жүрсiңдер ме? Кiм керек өздерiңе? Әлгi Қаражан ит пе? Оны мына менен сұраңдар. Ол дәйiс. Сәнияның үйiнде, мана солай кетiп бара жатқанын көргем, – дейдi.

	– Сәнияң кiм?

	– Шегебайдың талақ қып тастаған қатыны.

	– Қайда тұрады?

	– Құс фермасының қасында шатырлы үй бар. Сәнияның шешесi марқұм пысық кiсi едi. Шаруаға да тынымды болатын. Үйдi сол салдырған. Мынау қатын дайын жайға ие боп отыр ғой, – деп Ақбердi алға түсiп жорғалайды. – Қара да тұр, дәл үйiнiң төбесiнен түсiрем. Олар жарты сағаттан кейiн шағын поселкеге келедi. – Мынау қалың тал арасындағы үй соныкi.

	Дворкин есiк қағады. Iштен әйел дауысы естiледi:

	– Бұ кiм?

	– Милициядан, учасковой Дворкин.

	– Сiздерге кiм керек?

	– Егеубаев осында тұра ма?

	Сол сәт жым-жырт бола қалады. Дворкин тағы тықылдатады.

	– Азаматша Шалқарова, есiгiңдi аш! Әйтпесе, бұзып кiремiз!

	Сол кезде Қаражанның терезеден секiрiп түсiп қашып бара жатқанын көрген Ақбердi:

	– Ойбай, қашты! Кеттi! Ұстаңдар! – деп айқай салады, Круглов пен Дворкин қуа жөнеледi.

	– Тоқта!

	– Тоқта, атам!

	Егеубаев тығылатын пана iздеп екi этажды мектепке қарай қашады. Босағада шiлтер тоқып отырған күзетшi кемпiрдi жүгiрген бойда қағып жiберiп есiктiң iштен ұзын iлгегiн сала қояды. Екiншi қабатқа қарай жүгiре шығады. Бұ кезде қора жақтағы есiктен кiрген Дворкин коридордың екiншi шетiндегi басқыштан көтерiлiп Қаражанның алдын тосады. Қаражан да қуғыншыны көрiп қалған сияқты. Есiктiң қалқасына жасырынып тұра қалады. Дворкин қасынан өте бергенде iштен аяғымен көтере теуiп жiбередi. Бұралаңдап құлап бара жатқан оны желкесiнен жұдырықпен қосқолдап ұрып тұра қашады. Қарсы кезiгiп қалған Кругловты кеудеден сүргiлей ұрғанда балконның ашық есiгiней ұшып түседi.

	Қаражан мектептен шыға жолға қарай қашып брезентпен қапталған жүк машинасының қорабына жармасады. Круглов пен Дворкин машинаны темiр жол өткелiнде қуып жетедi. Жүк поезы өтiп жолды жауып тастаған екен. Дворкин шоферға айқай салады:

	– Байқа, қорабыңда қауiптi қылмыскер отыр! Шофер кабинадан ыршып шығады.

	Круглов пен Дворкин мотоциклмен машинаға тақала кеп тоқтады. Екеуi қораптың екi жағында тұрып:

	– Егеубаев, соңғы рет ескертем! Қарсыласудан түк шықпайды.

	– Өкiмет өкiлiне қол көтерiп, қылмысты ауырлата түсесiң!

	Шық шапшаң! –деп кезек айқайлайды.

	Қаражан жабық машинаның босағасындағы брезенттi түрiп тастап:

	– Сендердiң менде жұмыстарың қайсы! Қауiптi қылмыскерiң кiм? Қане, соны айтшы. Соңыма түсiп куатындай не жасап қойыппын?!

	Дворкин кiжiндi.

	– Жерге түс, сонан соң айтам!

	– Ал түстiк! – Қаражан машинадан қарғып түсе бергенде Дворкин мен Круглов екi қолынан шап берiп ұстай алып, артқа қарай қайырды.

	Қаражан бұлқынды.

	– Қарсыласып жатқам жоқ! Неге күш жұмсайсың? Шофер таңқалды:

	– Осы күнгiнiң қылмыскерi де саналы бола бастаған ба?!

	Өз еркiмен мойынұсынып тұр ғой! Круглов шоферға зекiп қалды.

	– Екiншi этаждан қалпақтай ұшып құласаң, саналы ма, жоқ па, сонда бiлесiң!

	– Кешiр, жолдас лейтенант, жүре беруiме болады ғой?

	– Жоқ, мына оңбағанды бөлiмшеге жеткiзiп тастауға көмектесесiң!

	– Жарайды, солай-ақ болсын. Круглов әңгiмесiн аяқтап:

	– Егеубаевты осылай ұстадық, – дедi.

	Серқожаев тершiп, майы шығып тұрған қалың бетiн беторамалмен сүртiп:

	– Екiншi этаждан ұшып түскенде мұның мертiкпей аман қалғанына шүкiр де. Жинап қойған ескi матрастың үстiне құлап жаны аман қалған, – дедi.

	Круглов өзiнiң таяқ жеп қалғанын мiн көргендей сәл қызарып, ыңғайсыздана түсiп:

	– Екпiндеп жүгiрiп келе жатқан адам ондай қайрат жасайды деп ойлағаным жоқ. Әйтпесе, бiр кiсiге бой бермеймiн ғой, – дедi.

	Кругловтың сөзiн бөлмей, бар зейiнмен тыңдаған Дархан:

	– Соңғы жол Егеубавтың қарсылық жасамай өз еркiмен берiлгенi қалай? Шынымен санасы оянғаны ма? – дедi.

	Жәркешев отырған орнынан қозғалақтап көтерiле түсiп:

	– Кешiр, жолдас лейтенант, кiсi өлтiрушiде сана болмайды. Санасы болса, ондай қылмыс жасамас едi. Егеубаев қарсыласудың мәнсiз екенiн бiлген соң амалсыз берiлген. Кейiн «Кiнәм жоқ едi. Милиция бекер ұстап отыр» деп айтуына жеңiл. Мұндай қаныпезерлер ондай сасық қулықтан да кенде емес, – дедi.

	Серқожаев саусақтарын көтерiп, «Сәл сабыр ет. Сенен сұрап отырған жоқ дегендей Жәркешевке белгi бердi. Круглов иығын бүлк еткiзiп:

	– Егеубаев қашқанда қайда барады. Бәрiбiр оны ұстар едiк, – дедi.

	– Айталық, Егеубаевтың қолында пышақ не қанжар болса қайтер едi?

	– Онда сiзбен бұлай сөйлесiп отырмас едiк. Ол бiр салғаннан үн шығартпай, сеспей қатырар едi.

	– Бiр сiлтегеннен дейсiз-ә?

	– Иә. Жұмысқа әбден шыныққан ондай жойқын күш кiсi түгiл өгiздiң көкiрегiн қақ айырады.

	– Сiз солай ойлайсыз ба?

	– Ойлайтын дәнеңе жоқ. Оны өз басымнан кештiм.

	– Шындықты мойындағаныңызға рахмет.

	Сұрақ астарын аңғарған Жәркешев майорға жалтақтай қарап, саусағын шошаң еткiзiп көтерiп қалды.

	– Әли Серқожаевич, рұқсат етiңiз, – дедi де басын шайқап мырс етiп, көтерiңкi үнмен сөзiн шапшаң жалғап кеттi. – Лейтенант жолдас, Егеубаевтың қылмыс жасағанына, кiнәлi екенiне күмән келтiретiн секiлдi. Оның сұрақ қою мәнерiнен соны байқадым. Бiзде фактi деген бұлтартпайтын құдiреттi күш бар. «Жигули» кабинасының тұтқасында қалған саусақ таңбасын былай қойғанда, Егеубаев дәл сол күнi, және сарапшылар Мардан Пәременовтiң өлгенiн анықтаған сағатта жолыққанын мойындап отыр. Кабина iшiне бас сұққанын да жасырмайды. Сөйткен қылмыскердi қорғаштаудың қисынын ұқпай қалдым, Облыс кiсiсiнiң қайта бiзге көмектесуiн тiлер едiм. Серқожаев орнынан тұрды.

	– Егеубаев кiнәлi ме, жоқ па деген мәселе қоюдың қажетi жоқ. Оның қылмыс жасағанын барлық фактi көрсетiп отыр. Әрине, кiсi өлтiргенi үшiн ең ауыр жазаға кесiлетiнiн ол бiледi. Қайткенде мойындамауға тырысып жалтарып, қасарысып бағады. Ондай амал бiзге түсiнiктi.

	Круглов қозғалақтап әлдене айтқысы келгендей ыңғай көрсетiп едi, Серқожаев қабағын түйiп:

	– Бұл жер бой жеткен бикештердiң әңгiме құратын орны емес, – деп зекiп тастады да Жәркешевке – жолдас капитан, бұл iс сiзге тапсырылған. Жалтақтамай, аяқтаңыз. Мен айттым, болды! – дедi.

	Дархан папкасын ашып мыжғылап тастаған «Беломор» папиросының қорабын Жәркешевтiң алдына қойды.

	– Көпiр астындағы цемент трубаның iшiнен таптық, Бәлкiм, тергеу кезiнде айғақтық дәлел ретiнде керек болар. Өзiңiз байқаңыз.

	Капитан көңiлдене түстi.

	–Рахмет, жолдас аға лейтенант. Мұның iске пайдасы тиетiнi сөзсiз.

	Есiктен ентiге басып кезекшi кiрдi.

	–Жолдас майор, ЧП, ақша алып келе жатқан кассиршаны тонап кеткен. Қылмыскер жасырынып үлгiрген. Қайдан, қалай келгенiн ешкiм бiлмейдi.

	– Кассиршаның өзi тiрi ме?

	– Аз уақыттан кейiн есiн жиыпты.

	– Банкке жалғыз барып ақша алғаны қалай?

	– Қасына өзiмен бiрге қызмет iстейтiн кiсi ерiп барған. О да көрмептi.

	– Бұ, не пәле, қылмыскер көз бояушы ма?

	– Маған осылай хабарлады, жолдас майор. Оқиғаны да дәл бiлмеймiн.

	Серқожаев Кругловқа қарап:

	– Қалай болғанын анықтап бiл. Сонан соң маған баянда! – дедi.

	– Құп болады, – деп кетуге ыңғайланды. Дархан орнынан тұрып:

	– Кругловпен бiрге баруға рұқсат етiңiз, жолдас майор, – дедi.

	– Барғың келсе, оған кiм қарсы. Жүре бер. Жиырма минуттан кейiн Дархан Круглов екеуi оқиға болған жерге келдi. Есiк екi қабат. Екi есiктiң ортасы кең, екi-үш кiсi қатарынан еркiн жүрiп өте алады. Сыртқы және iшкi есiкте тұтас әйнекпен қапталған. Кiре берiстегi оң жақ қабырғаға автомат-телефон қойылған. Iшке кiретiн есiк осы тұста. Үй төрт этажды. Мұнда бiрнеше мекеме орналасқан. Облыстық орталық тәжiрибе станциясы осы үйдiң үшiншi қабатын түгел алып жатыр. Кассирша осы мекеменiң қызметкерi екен.

	Круглов оқиғаның қалай болғанын басынан бастап айтып шығуды өтiнгенде Ефримова көзiнiң жасын тия алмай өкси түсiп жауап қатты.

	– Тiрi қалған соң бұ жұрт ақшаны ұрлауға өзi көмектескен деп айтады ғой. Өмiр бойы қызмет iстеп жүрiп мұндай бәлеге ұшыраған емеспiн. Жүрегi құрғыр бiр жаманаттың боларын сезiп едi. Банк келесi үйдiң бұрышында. Ақшаны көбiне жалғыз өзiм барып алатынмын. Көше кең, кiсiлер жүрiп жатыр. Осы жолы Кириловичқа «Таза ауа жұтып, серiгiп қайтпайсыз ба?» – дедiм. Ол «Егер жас бикеш шақырып тұрса бармасқа амалым жоқ» деп менiмен бiрге iлесе жүрдi.

	– Кешiрiңiз, Кириловичiңiз кiм? – Бiздiң есепшi бухгалтер ғой.

	– Иә, айта берiңiз.

	– Банктен ақша алатын уақытымыз белгiлi. Онда көп аялдағанымыз жоқ. Үйдiң алдына келгенде аға инженерiмiз қарсы жолыға кеттi. Ол облысқа кеткен едi. Сол сапары жайында аудандық атқару комитетiне кiрiп шықпақ екен. Кирилович қолын көтерiп «үйге жеткiзiп салдым. Ендi өзiң басқышпен көтерiле алатын шығарсың» деп әзiлдеп күлдi. Өзi инженермен сөйлесiп қалды. Сыртқы есiктен кiргенiмде бiреу терiс қарап автомат-телефонмен сөйлесiп тұр екен. Былай қарағаным болмаса, дәлдеп назар аудармадым. Iшкi есiктiң тұтқасына қолым тигенiн бiлем. Со кезде мойныма қылыштың қырымен ұрғандай бiрдеме тидi. Кеңiрдегiме тас тығылып, тұншығып бара жатқандай көрiндi. Айқайладым ба, жоқ па, оны бiлмеймiн. Көзiмдi ашып алсам қасымда топырлаған адам. Қарыма iлiп алған сумкам жоқ. «Сумка, ақша қайда? Ақшаны ұрлап кеттi!» деп жұртқа жалына, жылай қарап орнымнан тұрдым. Бәрi тосырқай қарайды. Ешкiм ешнәрсе бiлмейдi.

	– О кезде Кирилович қайда едi?

	– Адамдардың арасында болды, Милицияға хабарлаған сол Кирилович.

	– Бұдан басқа осы үйден сыртқа шығатын есiк бар, ма?

	– Үйдiң келесi қанатында қосалқы есiк бар. Онымен басқа көшеге шығуға болады. Оған екiншi этажға көтерiлiп коридордың бойымен солға қарай жүрсеңiз тура барасыз. Қажет болса, сiздерге жолды көрсетейiн.

	– Терiс қарап телефонмен сөйлесiп тұрған кiсiнiң бет жүзiн көрмедiм дедiңiз. Солай-ақ болсын. Оның сыртқы тұлғасын, киген киiмiн, тұрған мәнерiн сипаттап көрiңiзшi,

	– Қалай дейiн? Былай орта бойлы. Костюмы көк пе, қара ма, сондай бiркелкi түс. Басында қалпағы бар. Сырт тұлғасы оқыған мәдениеттi кiсi секiлдi. Трубканы аузына тақап «иә, солай!» деп мақұлдап жатқандай болды.

	– Тағы не айтты?

	– Басқа сөзiн естiмедiм.

	Дархан мен Круглов бұл жайды көрген, қасында болған адамдармен жеке-жеке сөйлестi. Бiрақ Ефимова сырт пiшiнiн суреттеген кiсiнi ешқайсысы көрмеген. Бұл жағдайды майорға баяндағанда, ол:

	– Кассирша шындықты айтып отыр ма? Соған өзiң сенесiң бе? – деп қадала түстi.

	Круглов нық жауап қатты.

	– Ефимованың ұрлыққа қатысы жоқ. Оның айтқанына сенем.

	– Жоғалған ақша көп пе?

	– Тәжiрибе станциясындағы қызметкерлердiң жарты айлық ақысы. Небары – 11215 сом 94 тиын. Оған қоса Ефимованың жұмсап жүрген 19 сомдай өзiнiң ақшасы бар көрiнедi.

	Серкожаев сәл ойланған түрмен:

	– Күш жұмсау тәсiлi бiздiң iздеп жүрген қылмыскердiң айласына ұқсайды. Бiрақ түсiнiксiздеу бiр жайы бар: еңбекпен түзеу орнынан қашып, жүдеп шыққан қашқынға аса жақыны болмаса, бөтен бiреудiң қамқорлық жасай қоюы екi талай. Тайшықов аялдап тоқтайды деген жерлердiң бәрiне кiсiлер қойылды. Сонда ол мұнтаздай киiнiп, мәдениеттi күйге қалай түсе қалған? Әлде оның бiз бiлмейтiн сыбайласы бар ма? – деп әлдебiр нәрсе есiне түскендей орнынан тұрып сейфтi ашты. Облыстан келген телеграмманы қолына алып көз жүгiртiп шықты.

	Жәркешев өз бастығының кiшi офицер алдында бөгелектеп дағдарып қалғанын ыңғайсыз санады ма:

	– Жолдас майор, менiңше, лейтенант Круглов тәжiрибесiздiк жасап отыр ма деймiн. Бұл жерде iс айқын. Ақшаны ұрлаған қылмыскер Ефимованың сыбайласы екенiн кассиршаның онша қиналмай, аман-сау қалғанынан да көруге болады. Ефимованы ұстап дереу жауап алу керек. Мәдениеттi кiсiсiнiң қайда жүргенiн айтып берсiн, – дедi.

	Серқожаев мойын бұрып Жәркешевке қарап, басын шайқады.

	– Саған кiсiнi ұстау, жауапқа тарту оңай секiлдi. Егер Ефимова аман қалса, оның бақыты де. Одан да мынаны тыңда, – деп телеграммадан үзiндi оқыды. «Мұқыр қыстағында Тайшықовтың нағашылары тұрады...» Байқайсыз ба, Мұқыр қыстағында!

	– Әккi қылмыскер ол жақтың бақылауға алынатынын бiлгеннен соң не iстейдi? Жолдас капитан, мұны сенен сұрап тұрмын.

	Жәркешев көзi жайнап елірiп кеттi.

	– Әрине, ескi достарын iздейдi. Соның бiрi Егеубаев. Амалын тауып оған хабар берген. Ал Егеубаев әпкесiнiң ауырып жатқанын сылтауратып Мұқырыға барған.

	Тайшықовқа керектi киiм-кешектi тауып берiп, жасырынып кетуiне көмектескен. Дәл солай, жолдас майор!

	– «Дәл солай» –деп айту үшiн, Шүкiр Жәркешевич, дәлел керек. Ал сен дәлел таппай жатырсың. Айқын фактiлердiң өзiн жандандыра алмай жайдақ кетесiң. Терең бармайсың. Құр сөз iске тiгiлмейдi. Соны бiлетiн уақытың болды! – деп қолындағы папканы стол үстiне шүйiре сiлкiп тастады.

	– Ұқтым, жолдас майор, фактi де, дәлел де табылад!

	Круглов Дарханға көз қиығын тастады. Серқожаев отырған үшеуге кезек қарап:

	– Өктем әкiмдiктi заң көтермейдi. Ескертем! – дедi,

	– Заң көзiмiзді ашып келедi ғой, – деп Жәркешев бiр танауын жыбыр еткiздi.





БЕСIНШI ТАРАУ




	Түнгi сағат екiге кеттi. Дархан көз iлген жоқ. Ол «Металлургтар қонақ үйiне тоқтаған. Мана жұмыстан шыққаннан кейiн өз бөлмесiне келiп кең, еркiн жатып тынығып алмақ едi. Дөңбекшiп ұйықтай алмады. Көз алдына қамысты шалшық сулы сай, оны доғалана айналып жатқан қара жол, табанына цемент труба төсеген тар көпiр, есiгi ашылып иесiз тұрған «Жигули» машинасы, оның қасында етбетiнен жатқан Марданның денесi елестей қалады. Кеше ғана өз қызығына, желiгiне тоймай рахат тiршiлiк кешкен жас қыршын бiр күнде, бiр сәтте жарық дүниенi тастап кете барды. Оны өмiрден өшiрген, кетiрген қаныпезер қаскөй қазiр араққа бөгiп алып бықсық ұйқыда жатқан болар. Кiм ол? Кәсiбi не? Қайда iстейдi?

	Кеше қасына Майраны ертiп сол жерге барғанда не тындырып қайтты? Қылмыскердiң iзiн кесетiн саңылау тапты ма? Жүйрiк ой үстiнде Майраға сәл бiр шындықтың ұшын сабақтап шығарғандай боп едi. «Мардан қасында отырған кiсiнi өзiне пышақ салады деп ойламаған. Және ол өте жақын, таныс кiсi. Жайбарақат күлiп, әңгiмелесiп келе жатқанда серiгi қанжарды сiлтеп қалады. Мардан: «Ой, сенi жын ұрған ба? Мұның не?» деп айқайлап жiбередi.

	Қылмыскер Марданның тiл тартпай кетпегенiне шошынады. Пышақты қайта сiлтеп тұра қашады...» Бұлай деуiнiң мәнiсi қалай? Тегi, оны мынадай себеппен айтқан секiлдi. Егер Мардан қасындағы кiсiнi тосыннан жолықтырса және оның сырын бiлмейтiн болса машинасына жолата қоймас едi. Тiптi қасына отырғызған күннiң өзiнде ол пышақ сiлтеген сәтте өзi отырған жақтағы кабинаның есiгiн ашып қашқан болар едi. Және оны өкшелеп қуғанына қарағанда қылмыскер алып күштiң иесi емес, Марданның әлi жететiн қан-жiлiк бопау бiреу. Әдетте кiсi өзiне қаншама қатер төнгенiмен жiтi танитын жаннан онша сескене қоймайды. Мардан сондай өжет талпыныс жасаған.

	Бұлай болған күнде, «Жигули» кабинасының тұтқасына Қаражанның саусақ таңбалары қалай қалған? Алдын ала тергеу үстiндегi жауабында ол Марданмен жолыққанын бекер демейдi. Және сарапшылардың қорытындысында оның жолыққан уақытысы Марданның қайтыс болған мезгiлiмен сай келедi. Олай болса, Марданды өлтiрген Қаражан Егеубаев! Ол жойқын күштiң иесi болғанмен, кабина iшi тар. Қанжарды салмақты күшпен еркiн сiлтей алмаған. Ал не үшiн өлтiрдi дегенде, оның сыры мынадай: Тайшықов екеуi бұрыннан бұзық ниетпен табысқан ескi достар. Бiр кезде олар Мұқырыда танысуы мүмкiн. Бiреуiнiң әпкесi, екiншiсiнiң нағашысы тұрады. Тайшықов астыртын Қаражанға хабар айтып, шапшаң көмектесуiн сұрайды. Тайшықовқа қайткенде де бұл ауданның көлемiнен iзiн бiлдiртпей сытылып шығуы тиiс. Ол үшiн машина керек. Марданды өлтiретiн жердi де есеппен дәл белгiлеген. Оның денесiн көпiр астындағы цемент трубаның iшiне жасыруды ойлаған. Бiр сөзбен айтқанда, қолдағы барлық фактiлер Қаражан Егеубаевтың кiнәлi екенiн дәлелдейдi. Капитан Жәркешев алғашқы сәтте мұның бәрiн дұрыс болжап сезе бiлген, айтқаны қисынды, фактiнi ешкiм жоққа шығара алмайды.

	Дархан iстiң бағыты осылай екенiн мойындағанымен көңiлi бiр түрлi дауаламайды. «Анық шындық олай емес! Таппай жатырсың. Тереңге бойламай үстiрт қалқисың. Алдамшы жылтырға қызығасың. Жылтырауықтың бәрi алтын емес. Iзден, ойлан!» – деп дүбiр қағып түртпектеп тұрғандай.

	Бiреу есiктi тықырлатқандай болды.

	– Бұ кiм? – Дархан жастықтан басын көтерiп алды. Көк жiппен сырмақтап сырып тiккен жеңiл жiбек халатының жеңiне қолын сұға салып есiктi ашты.

	Босағада Майра состиып тұр.

	– Кешiрiңiз, жолдас лейтенант, терезеден қарасам, бөлмеңiзде шам жанып тұр екен. Ұйықтамағаныңызды бiлдiм. Сонан кейiн кiрейiн деп ойладым.

	– Өзiңiз неге ұйықтамағансыз?

	– Әрi-берi жатып ем көзiм iлiнер емес. Түн ортасында бұлай келгенiм сөкет көрiнетiн шығар. Солай ма?

	– Жоғары шық, – деп Дархан орындықты нұсқады. – Бiз милиция қызметкерлерiмiз. Жұмыс сағаты өлшеусiз. Әңгiме iс жайында болса, оның ешқандай сөкеттiгi жоқ. Қалаған кезде кездесе аламыз. Айта бер. Тыңдап тұрмын.

	– Рахмет. – Майра сәл бөгелiңкiреп орындыққа отырды.

	– Күнi бойғы «барып кел», «алып кел» деген жүгiрiстен соң аздап шаршаған секiлдi едiм. Төсекке басым тисе, шырт ұйқыға кетермiн деп ойлағам. Бiрақ ұйықтай алмадым. Кешегi оқиға көз алдымнан кетпейдi. Өлген жiгiтке жаным ашиды. Өмiрiнiң қызығына жетiп, тамашалай бастаған шағында мерт болған. Өзi мал дәрiгерi екен. Көңiлi таза, аңғал, ашық жанды өлтiруге қалай ғана қолы барады?

	– Бiр өкiнiштi жерi қылмыскер бiзден ақыл сұрамайды.

	– Оны өлтiрген кiм деп ойлайсыз?

	– Қылмыскер ұсталып, тергеуде жатқанын бiлесiз. Менен несiне сұрайсың?

	– Азамат Егеубаев кiсi өлтiрген бе?

	– Оны көрiп пе едiңiз?

	– Кеше түстен кейiн капитан Жәркешев өзiне шақырды.

	«Нағыз қылмыскердiң қандай болатынын көрген жоқсың. Отыр. Қазiр одан жауап алам. Мұндайлармен қалай сөйлесетiнiн бiл, сабақ ал» – деген соң қатысып ем.

	– Қандай сабақ алдың?

	Майра бiр сәт ойланғандай үнсiз отырды да:

	– Сiзге сұрақ қоюыма бола ма? – дедi.

	– Неге болмасын. Сұрай бер.

	– Айталық, кiсiнiң кiнәсiз екенiн, қылмыс жасамағанын сезесiң. Арашаға түсiп ақтайын десең, барлық пәле қолмен қойғандай соның басына үйiлiп тұр. Осындайда милиция қызметкерi не iстеуi керек? Жалаң фактiнi азық қып, соның құлы боп сезiм, түйсiксiз суық қалыпта қала беру керек пе, әлде арашаға, түсiп болысқан жөн бе?

	– Қылмысты деп айып тағылған адамды ақтау, оған болысу үшiн дәлел тап, жалған жала екенiн көрсет, ақихатын анықта дер едiм, милиция әрдайым әдiлет жағында, сенi қолдайтынына сенем.

	– Дәлел... Айғақ... Ақиқат. Ондай салмақты салдарды қайдан табам? Әзiр әлiм жетпейтiн iс бұл.

	Дархан Майраға таңырқай қарады.

	– Байқауымша, азамат Егеубаев кiсi өлтiрмеген. Бұл оқиғаға қатысы жоқ. Нақақтан ұсталып отыр демексiң ғой, – дедi.

	– Қисық, терiс дейiн десем дәлел тап дейсiз. Ал фактiге қарсыласуға дәрмен жоқ.

	– Мен де осы жайында көп ойландым. Майра жүзi жадырап қуанып кеттi.

	– Шын айтасыз ба?

	– Рас, – деп Дархан басын изедi. Ол қылмыскер туралы және бұл оқиға жөнiндегi бiрнеше сағат бойы тынышын алған ойларын түсiнiктi тiлмен азғана минуттың iшiнде айтып бердi. Сөзiнiң соңында:

	– Дәлел, айғақ қылмысты бұлтартпай кесiп түсетiн алмас қылыш тәрiздi. Ал көрiнiп тұрған iске, фактiге құр сөзбен дау айту сол алмас қылышты тасқа шапқанмен бiрдей. Сiлтесең батпайды, жүзi қайрылады. Дәл қазiр өзiң сияқты мен де шындық алдында дәрменсiзбiн, – дедi.

	– Бұл бояма алдамшы шындық қой! Жалаң фактiге үйiр болма дегенiңiз қайда?

	– Қалай десең де, оқиғаның қазiргi шын сипат сыры осы. Капитан Жәркешевтiң қолданған сақтық шарасы дұрыс. Ал бiз бұл iстiң әдiлетпен шешiлуiне капитанға бар ықлас ниетпен жәрдем көрсетейiк. Әрине, бұл оңай емес. Көп бейнет, сергелдеңге түсуге тура келедi. Бiзге түсетiн салмақ та аз болмайды, әбден әлектеп, әурелейдi.

	– Мейлi, ол машақат азабына шынымен шыдадым. Бiр кiсiнi нақақ жазадан алып қалуға немесе адасқан бiреудi азғындатпай кiсi қатарына қосуға азғантай болса да қолқабыс тигiзсем, милиция алдындағы көп борышымның бiрiн өтедiм дер едiм. Екi адам деген балалы-шағалы үлкен семья ғой.

	Дархан аса ризалықпен қызыға қарап:

	– Қандай әдемi айттың, Майра. Милиция қызметкерi адамды сүймесе, оның органда жұмыс жасауының қажетi жоқ дегенiңiз ғой бұл. Мұныңа қосылам. Шындығында солай. Ондай адам қоғам алдындағы үлкен мiндетiн өтей алмақ емес. Әдiлеттiк пен адалдықты қорғай да алмайды, – дедi де жымия күлiп қолын жайды. Бiр-бiрiмiздi ұққан секiлдiмiз. Байқасаң, ертең көп жұмыстар күтiп тұр екен. Бұған қалай қарайсыз? – дегенде Майра «Рахмет!» деп орнына тұрды. Өз бөлмесiне қарай бара жатқанда, Дархан:

	– Таңертеңгi сағат алтыда жүрiп кетейiк. Колхозшылар жұмыска ерте шығады. Үйiнен таба алмай қаламыз, – дедi.

	Сол күнi күн көтерiлмей Дархандар «Бiрлiк» колхозына келдi. Құс фермасының қасындағы Сәнияның үйiн оңай тауып алды. Жай сәндi киiнген қыз бен жiгiттiң машинадан түсiп жатқанын терезеден көрiп қалған Сәния сыртқа шықты. Осы үйге арнайы келгенiн байқап, ерiн ұшымен салқын ғана амандасып есiк ашты.

	– Төргi үйге шығыңыздар!

	Дархан мен Майра ауызғы екi бөлмеден өтiп төргi үйге шықты. Үй үлкен қос терезелi, iшi кең, жарық. Оң жақтағы диван тұсы тұтас кiлем. Телевизор жақтағы қабырғада кiлем iлiнген. Еденде де қытай барқыт кiлемi жатыр. Көп кiлемнен үй iшi кұлпырып жайнай түсiп өзгеше сәнге бөленедi. Ортадағы столдың үстiнде сары самаурын дызылдап түңдiгiнен бу атып тұр. Оқалы кимешек киген кемпiр бұларды көрiп қолындағы алтынмен көмкерген қарала кәрлен кесесiн самаурынның түбiне қоя салып:

	– Жоғары шығыңдар! – деп ақырын үн қатты.

	Сәния самаурын суын ақ подносқа ағызып жiберiп алдындағы таза кесенi ыстық суға шайып алды да келген екеуге шай құйды. Көргенi барын бiлдiргендей отырыс-тұрысы ұстамды, салмақты, сәндi. Жотасына төгiлiп түскен қалың қолаң шашы, қыр мұрыны, қара көзi, әдемi ақшыл хас сұлудың өзiн танытқандай өзгеше сүйкiмдi.

	Кемпiр қонақтарының алдына бауырсақ пен қантты молырақ ысырып:

	– Шай iшiп отырыңыздар, – дедi де, – Қалқам, танымай жатырмыз. Айып болмаса, аты-жөндерiңдi айта отырыңдар.

	Дархан Майраға көз қиығын тастап:

	– Шеше, бiз милицияданбыз. Оны несiне жасырайык, – дегенде, кемпiр:

	– О, тоба! – деп таңырқағандай, екеуiне кезек қарап, Майраға көз тоқтатты. Өңi ашық, әп-әдемi бүлдiршiндей жас қыздың бейнет-мехнаты көп милицияда жүргенiне жаны ашығандай мүсiркей қарайды. Басқа кәсiп таппай байқұс бала бұ жұмысқа амалсыз келген ғой деп iшiнен ойлап отырған секiлдi.

	Сәния шай құйған кесенi кемпiрге берiп жатып:

	– Апа, милицияға барам, арызданам деп жүр ең! Iздеген милицияң өзi келдi, – дедi де Дарханға қарап. – Мына кемпiр Қаражанның шешесi болады. Баласының милицияға түскен жаманат хабарын естiп сонау Қаратаудан келiп отыр. Бiр кезде бұл өлкеге аты түгел жайылған Айымгүл деген белгiлi сауыншы едi. Бұл байқұстың да бағы тайып, еңбегi өнбей, ендi қалың малдың арасында жүр.

	Майра жүдеу көңiлге медеу болсын дедi ме, үнсiз жылап, көз жасын төгiп жiберген Айымгүлге:

	– Апа, бiз Қаражанның iсiне байланысты келiп едiк. Өзiңiзге кездесе қалғанымыз өте жақсы болды. Балаңыз жайында сұрайық деп едiк. Баланы анадан артық ешкiм бiлмейдi ғой, – дедi.

	Айымгүл көзiнiң жасын тыя алмай:

	– Қалқамның халi қалай? Денi сау ма? – деп кемсеңдеп жылап жiбердi.

	Майра Дарханға жалтақтай қарап күмiлжiп қалды. Сәния жасқа толған нұрлы көздерiн Айымгүлге қадай отырып:

	– Милицияда жатқан кiсiден қандай хал сұрайсың? Кiсi өлтiрдi деген қылмыскермен олар мәпелеспейдi. Бәрiнен де жаны қалсын десеңшi! – дедi.

	– Балаңыз тергеуде жатыр, – дедi Дархан алдындағы кесесiн сырғытып. – Аман-сау. Iстiң ақ-қарасы ашылады деп сенемiз. Әйткенмен, мына Сәния екеуiңiз тергеу iсiне көмектесер деп ойлаймыз. Қаражан жөнiнде не бiлесiз? Жасырмай, боямай айтыңыздар. Айтылған әңгiме сыр боп осында қалады, тарамайды.

	Айымгүл көзiнiң жасын тиып, уһлей түсiп, күйзелген күйiнiштi қабақпен сөйлеп кеттi.

	– Қаражан ұлдан жалғыз едi. Ортамызда қарайып жүрсiн, көз тимесiн дегендей ырым етiп, әкесi атын солай қойған едi. Түтiнiмдi түтетер ұрпағым, өрiсiмдi кеңейтер берекем деп әкесi бетiнен қақпады. Тәттiнi сол жесiн, тәуiрдi сол кисiн дедiк. Әкесi баласының содыр, тентек, қаймықпас қайсар болғанын тiледi. Ожар болса, кейiн опық жемейдi дейтiн. Бiрақ Қаражан еркелiкке бой ұрмай, сондай тұрпайы қылыққа күле қарап пиязы, қагiлез өстi. Оқуына зерек болды. Әкесi «Қашанғы өнерсiз жайдақ, жеңiл, шолақ бола берейiк. Мен де құдай жаратқан пендемiн ғой. Бiздiң тұқымнан бiр дарын шыққалы тұр» – деп жарғақ құлағы жастыққа тимей, оныншы класты бiтiрген соң Алматыға оқуға аттандырды. Екi жыл каникулына келiп кайтты. Жаңа жылдың қысында «балаң сотты болды деген суық хабар алдық. Төбемiзден жай түскендей болды. Әкесi сол күннiң ертеңiне Алматыға ұшып кеттi. Жарты ай жүрiп сағы сынып, салы суға кеткен шерлi күйде оралды. Маркұмның ойын-сауық, той-томалақ десе делебесi қозып кететiн. Қобыз шалатын, гармон тартатын өнерi бар едi. Сол сапардан қайтқан соң тiрлiк, тiлек дегеннен түңiлiп, күдер үзiп оңашалана бастады. Адам атаулыны жат санап, зарлы үнмен безектеткен қара қобызын серiк етiп, күннен күнге күңiрене түстi. Тамақтан да бездi. Кейiн мүлде нәр татпай қойды. Ақыры күйiк дертi жеңiп қобызын құшақтаған қалпы дүние салды. Сол қаза болған күнi азанда менi шақырып ап «Айымжан, – деп қолын қолымның үстiне салып сырылдап үн қатты. – Бұл дүниенiң азынаулақ кызығын бiрге өткiзiппiз. Жаманы болса кешiр, жақсысы болса есiңе ала жүр. Мен ендi көзiмнiң қарашығы Қаражанымды көрмеймiн ғой. Сол жас ұрпағымның абырой, айдыны жайылса екен, қызық шаттығын көрсем екен деп ем.

	Үлкен мұратым сол едi... Менi құдайдың ауруы алған жоқ, дерт алды. Қарашығым келсе, сөкпесiн менi. Ұлын құлай, талып сүйгенiнiң дертi дерсiн...» Әрi қарай сөз айта алмай тiлi байланып қалды. – Айымжан «уһ шiркiн дүние-ай!» – деп көзiнiң жасын жаулығының ұшымен сүрттi.

	Дархан қарапайым әйелдiң өзiнiң күйiнiштi күйiн аз ғана сөзбен жан ашитындай мәнерлеп ұқыпты жеткiзгенiне кайран қалды. Дана пiшiндi ана баласын дерттi болған әке мұңымен қорғаштап, момын едi, мүләйiм жуас едi дейдi. Дәлi олай емес. Егеубаевтың ескi iсiмен танысқанда ол ұрлығы ғана емес, Совет өкiметiнiң өкiлiне қол көтергенi үшiн жазаланғаны айтылған. Нағыз басбұзар сотқар деп көрсетiлген. Бiрақ дәл қазiр Қаражанның өткендегi қылмысын дәлелдеп, ананың бетiне салық еткендей айтып жатуды қолайсыз көрдi. Тек жаза қылмыс жасаған адамға ғана берiлетiнiн айтты.

	– Қаражан өз айыбын сотта мойындаған. Қайта оған кешiрiм берiлiп бұрынырақ босатып отыр, – дедi.

	– Бәленiң басы ұрлық дегеннен басталады дейдi ғой. Өзi ұрлықтан аулақпын деп зар қағады. Қайдан бiлейiн, шырағым, нақақтан сор кештi ме деймiз де. Әкесi марқұм өле өлгенiнше солай қақсап кеттi ғой, – деп Айымгүл күрсiндi.

	Айымгүлдiң сөзiн ұйып тыңдап отырған Майра:

	– Әдiлет, шындық деген бар. Бiзде ақихатына жетпей кiсiнi бекер қараламайды, – дегенде, Сәния қара көзiнен қызғылт ұшқын атып жалт қарады.

	– Әдiлет... Шындық... Ақиқат, – деп мырс еттi. Әй, әйбат сiңiлiм-ай, әдiлет, шындық, ақихат дейсiң-ау, басын көтере Майраға қадала түсiп сөйлеп кеттi. – Бәрiмiзге ортақ, әдемi таза мағнасында ұғылатын әдiлет дегенiмiз кейде өзiң айтқан шындық, ақихатына жетпей әлдiнiң жетегiнде кете ме деймiн. Апамның сөзiне зер салсаң, байқұс әке жақсы баласын арашалап алам деп әдiлет, шындықты iздептi ғой. Ақыры түңiлiп, құса боп өлiптi. Бәлкiм, оның өзiнен де кiнә бар шығар. Заң жолымен жiңiшкелеп қуудың тәсiлiн бiлмей, бекер күйреп морт кеткен болар. Қазақ өлгенге өшiкпейдi, оны даттамайды. Қажымас қайрат, еселi ерлiк, өршiл өжет әркiмде бола бермейдi. Марқұмда сол қасиет жетпеген ғой, сiрә! Қайтемiз, ұлын сүйген әкенiң топырағы торқа болсын дейiк. Кейде Қаражанның осындай бақытсыз сергелдеңiне мен де кiнәлiмiн-ау деп қоямын. Екеумiз бала күннен бiрге өстiк қой. Үйде де, дүзде де жұбымыз жазылмайтын, – деп өткен шағын әңгiмелеп кеттi.

	Сол кездегi бастауыш мектептiң үйi қазiр фермада жұмыс iстейтiн жастардың жатақханасы көрiнедi. Төрт класты бiтiрген жылы Қаражанның үйi көшiп кетедi. Сәния о кезде бала ғой, қайда кеткендерiн бiлмей қалады. Бiрақ оған Қаражан есейiп, ер жетiп, бұрынғының батырларындай ғашығын iздеп келетiндей көрiнедi. Онда қазiргiдей шатырлы үйлер жоқ, бәрi балшықтан соққан жайпақ там. Сәния тамның төбесiне шығып Қаражан келе ме деп ұзақ-ұзақ қарап жүредi. Осылай жылдар өтедi. Қаражан келмейдi. ЬIстық қимас сағыныштар көмескiленiп қыз жүрегiнен өше бастайды. Сәнияның сегiз жылдық мектептi бiтiрген жылы әкесi қайтыс болады. Әрi қарай оқуын жалғамай шешесiне болысып, фермаға жұмысқа тұрады. Он сегiзге аяқ басқанда Шегебайға тұрмысқа шығады. Оны сүйдi ме, жоқ па, қазiр есiнде жоқ. Бойжеткен қыздың денi сау жас жiгiтке күйеуге шығуы баяғыдан келе жатқан ата дәстүрi. Со жылы көктен түскендей Қаражан келе қалады. «Ер жетiп, есiм кiрiп жол тапқаным осы. Кешiксем, ол жазамды тартқан екем. Он сегiзге жетпей бай тауыпсың. Қайтем бәрiне кiнәлi өзiм. Сен Шегебаймен бақыт таппайсың, түбi қор етедi. Есiң барда соңыма ер, қасымда бол. Биыл институтқа түстiм, құрылыс отрядына барып көп ақша таптым, Алматыда пәтерде тұрамыз!» деп қиыла өтiндi. Жалынды, жылады. Сәния iшi қимағанымен, некелi байын тастап қашу оған сұмдық сияқты көрiндi. Арада тағы бiр-екi жыл өтедi. Қаражан жайында жаман сөздер естидi. Кейiн Сәния ол әңгiменi де, Қаражанды да ұмытады. Шегебай алты жыл отасып кеп «бала таппадың, бағымды байладың!» деп тастағанда, Қаражанды өкiнiштi сағынышпен есiне алады. Шiлде айының тамылжыған кешiнде еңгезердей жiгiт үйге қорбаңдап кiрiп келе жатқанда Сәния Қаражан екенiн танып кұшағын жайып тұра ұмтылады. Мұңын шаққандай жылап та жiбередi.

	– Мен онымен бас қосам, тiрлiк дәурен кешем деп ойлаған жоқпын, – дедi Сәния күрсiне түсiп. – Жиырма бес деген есiк көрген әйелге өте қиын жас. Оның үстiне «Бала таппайтын бедеу. Бұған жолаған жiгiттiң бақыты ашылмайды» – деп кiнәраттап жатса, бетiңнен отың шығып кiсiге қарай алмайды екенсiң. Осындай қиянат, ғайбат таңылған ғарiптiк шақта өзiңдi есiркейтiн, түсiнетiн кiсi барына қуандым. Бiрақ бұл қуаныш, шаттық ұзаққа бармады. Ендi мiне кiсi өлтiрушi сұмды үйiне жасырған, асыраған бұзық әйел атандық. Бiр кездегi сырлас, мұңдас құрбыларым менi көргенде үрейлерi ұшып тым-тырақай қашады, үйлерiне, қораларға тығылады. Терезеден, босағадан, дуал саңылауынан сығалап «мына бетсiз қар қалай ғана жер басып жүр? Бүйткенше қайырлы өлiм тiлемей ме!» деп сыбырласып, сырласып тұрғандай көрiнедi. – Сәния көз шарасына iркiлген жасты беторамалының ұшымен сүрттi. – Әкем мұғалiм болған кiсi ғой. Мардан жетiншi класта жүргенде бiздiң үйде жатып оқыған. Әкем барда екi үйдiң алыс-берiсi тәуiр болатын. Тегi көңiл айтуға келiп қалады деп сескендi бiлем. «Сәния жақындығын, жақсылығын көрсеттi ғой. Үйiне қаныпезердi паналатпаса Мардан мұндай күйге ұшырар ма едi! Қара көңiлмен қаралы үйдiң босағасын аттамай-ақ қойсын» деп хабар айтып жiберiптi. Ел iшiнде «Торқалы той, топырақты өлiм дегенге келгенде ағайын арасындағы өкпе, араздық ұмытыла тұратын. Мынау адам санатына қоспағанның белгiсi едi. Бәрi де «Жадыгер бұзықсың. Жолама, аулақ кет!» – деп тұрғандай. Ауыл iшiнде бұдан ауыр, бұдан қиын жаза болмайды. Қатты күйiнген шақта Қаражанның жақсы әкесi осыны бiлген-ау, сезген-ау, тегi қорлық өмiрден қайырлы өлiм жақсы-ау дейтiн кезiм болады.

	– Ауыл арасына лақап сөз тарататын кiм? Қиянат, қаңқуды кәсiп көрген ғайбатшыл бiреу бар ғой, сiрә? – деп Майра ойына алған бiр күдiгiн анықтағысы келiп едi, Сәния:

	– Шырағым-ай, кiм дерiң бар ма? Бұл халқы көп қала емес. Естiген-бiлгенiнiң бәрi көз алдында. Әрқайсысы өз қалауынша сабақтап таратып әкетедi. Ескiден келе жатқан әдет қой бұл, – дедi.

	– Бұл үйге Шегебай келiп тұра ма?

	Сәния денесi дiр еткендей Майраға жалт қарап, сол сәт екi бетi дуылдап қызарып кеттi. Осы бiр күйiн сездiргiсi келмегендей:

	– Әйбат сiңiлiм-ау, оны неге сұрадың? – деп, самайына түскен шашын құлағының ұшына қайырған боп қолымен бетiн қалқалай бердi.

	– Жай, бiлгiм келдi.

	– Шегебай бұрынғы әйелiне, барып жүр деген сыбыс естiп пе ең?.

	– Бұл ауданға жақында келдiм. Осы колхозда алғашқы тiлдескен кiсiм мына сiз. Оның атын бiрiншi рет естiп отырмын.

	– Онда құмарлықпен бiлгiң келген екен де.

	– Әуестенiп, қайтем, өзiңiз айтқан соң сұрап жатырмын. Сәния қолын кеудесiне басып:

	– Мен бе? – деп қатты таңырқады.

	– Иә.

	– Оның келiп жүргенiн қалай айтыппын?

	– Ауыл адамдары үйiнiң есiгiн жаппайды. Сiз әлде кiмнен сескенетiн сияқтысыз. Есiгiңiз кiлттеулi тұрады. Бiз кiргеннен соң да iлгектi iштен iлiп алдыңыз.

	Сәния есiкке бiр қарап:

	– Солай екен-ау, – деп ашық ажармен күлiп жiбердi де, онысын ыңғайсыз көргендей қабағын түйiңкiреп салмақты үнмен, – дәл байқапсың, ақылды сiңлiм. Екi-үш жолы осы үйге соққаны бар, – дедi.

	– Әңгiмелерiңiз немен бiттi?

	– Сиқыршының әзәзiл айласын, адасып, ажырасып жатқан еркек пен әйелдiң кiргiлжiң керiсiн, ұрыс-таласын бiлiп қайтесiң? Басың жас, ол саған тәлiм емес, – деп сырын шашпай сырғыта жауап берiп едi. Майра iле сөйлеп:

	– Ащыны татпасаң, тәттiнiң дәмiн қалай бiлмексiң? Дәл солай керiс пен келiстiктi, сый мен сиқырлықты, жаман мен жақсыны ұқпасаң адасып маңып кету қиын ба? Тәлiм деген сол емес пе? – деп демiгiп барып тоқтады.

	Айымжан кеудесiн көтере түсiп:

	– Мен бiлсем, осы қызымның айтқаны дұрыс-ау, – дедi.

	Дархан жас әйелдiң шын шерлi күймен шерткен әңгiмесiн бөлейiн десе «мынау бiр шер ұқпайтын шертиген неме екен дең деп айта ма деп, көлденең сұрақ қоюдың қисынын таппай қиналып, бөгелiп қалған. Майра еркiн ептiлiкпен әңгiменiң желiсiн оңай өзгертiп, нақты iске қарай бұрғанына iшiнен үлкен ризалық айтты. Алғыспен басын иiп:

	– Майра, әдемi айттың, – дедi де Сәнияға қарай бұрылып,

	– Милиция Қаражанды осы үйде жатқан жерiнде ұстапты. Солай ма? Шегебай да осы тұста келгiштеп жүрiптi. Екеуiңiздiң араңызда өкпе-наз айтылса, ол жеке бастың iсi, оған ешкiмнiң араласы жоқ. Бiрақ, қылмыскер жатқан үйде сiзден күдерiн үзген кiсiнiң келген себебi қандай? Оны милиция бiлгiсi келедi.

	Сәния Дарханға үнсiз тұнжырап қарай қалды. Сәлден соң қатулы үнмен:

	– Көп жыл отасқан ерлi-зайыптылар бiр-бiрiнiң сырын жақсы бiлсе керек. Соңыма лақап кiнәрат сөз ерген күйiнiштi шақта бiр жолы батып бара жатқан күннiң өртенген алқызыл арайына қарап терезе алдында жылап отырғанымда бiреу жотамнан сипалап ақырын құшақтады. Үйдiң iшi шам жағылмаған, күңгiрттеу едi. Сәл есiмдi жиып «бұ кiм?» дегендей бұрылып қарадым. Сөйтсем, Шегебай. Шошынған түрмен «Сенбiсiң? Қайдан Жiүрсiң? Неге келдiң?» дедiм. Ол терезенiң алдына бiр жамбастай отырып, қолын кеудесiне қусырып, басын шалқайтып «сенi қимаймын. Сағынам» – деп өмiрi өкiнiшпен өткендей ақырын сөйледi. Оның айтуынша, аз ба, көп пе бет жыртыспай қызықты дәурен кешiппiз. Ал ажырассақ, оған екi жағымыз да кiнәлы емес сияқтымыз. Бала болмаған соң амал бар ма? Өткен-кеткен жақсы күндердi еске алып, менi бiраз жұбатқан боп кеттi. Келесi бiр жетiде таң ертемен тағы келдi. «Мен бұрынғыдай сауда iшiнде жүрмiн ғой. Қазiр ауданға базға барып зат алып қайтам. Қандай аманатың бар? Не әкелейiн» – дедi. «Дүние қызығынан кеткем. Әуреленбе!» – дедiм. Қаражан ұсталатын күннен бiр күн бұрын көңiлiм жер тартып, таңертеңнен мазам кетiп кеудеме күйiнiш оты кептелiп тұрғандай болды. Өзiмдi қинаған ауыр ойдан бiр сәт құтылмақ боп бейнеттенейiншi дедiм. Далаға ошаққа от жағып, әуреленiп таба нан жауып жатсам. Бiр кезде үйге кiрсем Шегебай отыр. Қалай кiрiп кеткенiн бiлмеймiн. Нанды стол үстiне қойғаным сол екен, иығымнан қапсыра құшақтап «Сенiң жөнiң бөлек қой. Келшi...» деп төсекке қарай құлатып икемдеп барады. Қызуы басылмаған албырт әйел дымы құрып жүргенде қарсылық жасамас деп ойласа керек. Мен қолымды босатып алып, пәрменiммен салып қалғанымда, «әй, саған не көрiндi» деп бетiн сипалап шегiне бердi. «Жоғал, сұмырай! Қараңды көрсетпе!» дегенiмде. «Пшту, керек едiң, сен маған. Оған сенiң нең кететiн едi? Сауабыңды алайын десем, соншама бұлдандың. Өлмесең, оба қап. Үйiмде мынау деген жас қатыным бар!» – деп есiктен шығып бара жатты. Соны сiңлiм байқап қалыпты, содан берi есiктi кiлттеп жүрем! – дедi.

	– Милиция келгенде Қаражан осы үйде екен. Оның жұмыс уақытында мұнда жүргенi қалай?

	– Сәния сабырлы қалыппен:

	– Мұқырыда мына апамның үлкен қызы тұрады, – деп Айымгүлдi иегiмен нұсқады. – Сол кiсi көптен берi науқас екен. Соған барып қайтам деп екi күнге жұмысынан сұранып шығыпты. Қарьерден шыққанда облысқа қарай жүретiн шофер кездесiп қалып содан Мұқырыға апарып тастауды сұрайды. Шофер алдында тек Мұқырыға дейiн бармақ болады да, кейiн осы колхоздың үстiнен өтетiн бұрылыс жолмен қайтуға келiсiм бередi.

	Дархан шапшаң сұрады.

	– Сiз шофердi көрдiңiз бе?

	– Жоқ-ә, қайдан көрейiн. Орталықпен екi орта он шақырым жер.

	– Азамат Егеубаев колхоз орталығында түсiп қалған ғой.

	– Иә.

	– Марданмен қай жерде жолығыпты?

	– Онысын бiлмедiм.

	– Мал дәрiгерiмен жолыққанын айтпады ма?

	– Айтқан. Қаражан осы үйге келгенде ылғи түпкi үйдiң терезесiн қағатын. Терезенi тықырлатқанын естiгенде, сол екенiн бiлiп есiктi ашқанымда, ол менi құшақтай көтерiп үйге кiрдi. «Марданмен қазiр ғана сөйлестiм. Ол кепiлдiк берiп өз қарауына жұмысқа алатын болды. Бiрге тұрамыз. Қасыңда болам!» – деп балаша қуанды. Оның осы бiр шаттыққа толы сәттерiн күдiктi қыңыр сұрақпен бөлiп, қажап күйзелткiм келмедi.

	– Милиция келгенде оның мойынсынбай қашқаны қалай?

	Қылмыс жасаған ғой, сiрә?

	– Оған кiнәлы менмiн.

	– Қалай кiнәлысыз?

	– Қаражан күн көтерiле келдi. Ол бұрында әрi-берi өткенде жолшыбай соға кететiн. Мен «қона ғой» демеген соң, ол «жата кетейiн» демейтiн. Бұ жолы әй-шай жоқ, шешiне салып төсекке қойып кеттi. Адам өмiрiнiң шаттық, куанышты кезi аз ғой. Екеуiмiз де бақытты едiк. «Жұмысқа кешiгесiң ғой» дегенiмде, ол «әлi бiр күн уақытым бар. Күнi бойы қасыңда болам» дедi. Мен ет асып, нан илеп жатқам. Iлезде айқай-шу естiлдi. Терезеден қарасам, тыста ерекше оқиға болғандай, бiр топ адам бiр-бiрiнен қалыспай даурыға сөйлеп, асығып алқынып келедi.

	Алдарында екi милиционерi бар. Түрлерi суық, сөздерi жаман. Үрейiм ұшып кеттi. Жүгiрiп келiп: «ойбай сорлы, тағы бiрдеме бүлдiрiп пе ең?! Тұр шапшаң! Милиция келiп қалды! Қаш, құтыл!» деп жұлқылап ояттым. «Не дейсiң? Қайда?!» деп атып тұрып, ұйқылы-ояу киiне салып тұра қашты. Одан кейiнгi әңгiме өздерiңiзге мәлiм, – деп Сәния күрсiне қозғалып, әлде қашан шайы суып қалған кеселердi жинай бастады.

	Дархан орнынан тұрғанда Майра да көтерiлдi. Сәния екеуiне кезек қарап:

	– Қаражанның кiсi өлтiргенi рас па? Жасырмай айтыңызшы! – дедi.

	– Бiлмеймiн. Бiрақ қазiргi қолдағы фактiлер оның кiнәлы екенiн сипаттайды.

	– Қылмыс жасағаны анық қой?

	– Тергеу жұмысы жүрiп жатыр. Қылмысты кiм жасағаны – бәрi анықталады. Бiзде жазықсыз жазаланбайды.

	Айымгүл ақырын күбiрледi:

	– Ақсүтiме сенем. Балам ондай сұмдыққа бармайды!

	Айымгүлдiң сөзiн естiп қалған Майра:

	– Бiз де кiсiнiң қылмыс жасамағанын тiлеймiз, – дедi. Екi сағаттан кейiн Дархандар аудан орталығына оралды.





АЛТЫНШЫ ТАРАУ




	Бүгiн Венераның бiрiншi сменада iстейтiн кезегi. Жұмыс сағаты әдеттегiдей таңертеңгi сегiзден басталады. Мұндай уақытта шаштаразда кiсiлер көп бола қоймайды. Бұдан бiр ай бұрын дәл осы мезгiлде сақал-мұрты қобырап өскен бiреу келiп едi. Өзi асығыс. Командировкаға жүрмек екен. Көшеде машина күтiп тұрған көрiнедi. Тек желке шашын қобыратпай түзеп берудi өтiндi. «Экспедициямен кетiп барам. Дала адамы ұзын шашты ұнатпайды. Жалбыратпай қырқып бер. Сақал мен мұртты сапардан қайтқан соң екеуiмiз дұрыстап түзеп, салтанатқа кiрiсермiз. Оған дейiн менi ұмытып қалмайсың ба? Осында келiп-кетiп жүрген көп өткiншiнiң бiрi екен деме, Жәмшит сөзiн жұтпайды, айтқанында тұрады» – деп Венераның бармағының астына он сомдық қызыл құлақты қыстыра салды. Ақшаны алғанда Венера сәл сескенiңкiреп қалғанымен, Жәмшиттiң шын ықласпен бергенiн байқап, аса бiр жылы мейiрiммен күлiмдей қарады. «Өзiңiзге ыңғайлы қалаған кезде келiп тұрыңыз. Кезексiз қабылдаймыз».

	Сол Жәмшиттi бүгiн Венера есiне алған едi. Оның сапардан қайтатын уақыты жеткен де сияқты. Осы шамада қайтармын дегендей боп едi. Өңi жас па, кәрi ме, қорбиған дорба сақалынан Венера жөндi байқай алмады. Тегi орта жастағы кiсi секiлдi. Есiне алған адамы босаға түбiнен шыға келгенде Венера қуанғаны ма, сасқаны ма, состия қарап тұрып қалды.

	Жәмшит қасына тақап келiп:

	– Танымадыңыз ба? – дедi.

	– Сiздей кiсiлердi ұмытпаймыз. Креслоға отырыңыз! – Венера үлкен ақ порстынямен Жәмшиттiң иық, мойнын қымтап жауып, – Қалай қырқамыз? – дедi.

	– Өзiңiзге калай алған ұнайды? Венера иығын бiр қозғап:

	– Бiзге емес, клиентке ұнағаны керек, – дедi де қалың шашты ұстап сүйiр саусақтарын арасына жүгiртiп өттi.

	– Қынамен бояғансыз ба? Қара дейiн десем қара емес, не сарыға жатпайды. Қаражолақ бiрдеңе, сiзге сары шаш жараспайды.

	– Бояп қайтем. Шешем марқұмның шашы осындай сары қойыртпақ болса керек. Соған тартқан ғой. Сiзге ұнамаса, осының түрiн бiр келкi етiп, айталық ақшыл түс жасауға бола ма? – деп Жәмшит күле қарады.

	– Химия бәрiн жасайды. Сонымен не iстеймiз? – Бурыл басты қалаймын.

	– Сақал-мұртты қайтемiз?

	– Оны да солай бояңыз. Ақсақалды кiсi боп көрейiк. Бiзде қарттар кұрметке бөленген.

	– Бояйтын болсақ, ана жақтағы бөлмеге шығыңыз, – деп Венера бұрыштағы кiшкене есiктi көрсеттi.

	Екi сағаттан кейiн шаштараздан орта бойлы, бурыл шашты, көзiлдiрiктi әдемi киiнген кiсi шықты. Венера терезеден кетiп бара жатқан Жәмшитке, сонан соң бармақ астына қыстыра қойған жиырма бес сомдық қағазға қарады. Ақшаны төрт бүктеп ұстатып жатқанда:

	– Уақытыңыз болса, сiздi «Родина» кинотеатрының алдында күтем. Келедi ғой деп сенем, – дедi.

	Венера былғары әмиянның арасында бос сала салған өңшең жиырма бес сомдықтан көз айырмай:

	– Жұмыстан тек сағат төртте шығам, – дедi.

	– Оны түсiнем, – дедi Жәмшит иiле түсiп.– Тiрi кiсiге о да алыс емес.

	Венера кiбiртiктеп:

	– Киноға кiремiз бе? – дедi.

	Жәмшит қыздың не айтқысы келгенiн түсiндi. Мұртын саусағымен бастыра сипап:

	– Менi сондай қатiгез кiсi деп ойлап қалмаңыз. Мұндағы сегiз сағаттық әуреден кейiн тағы екi сағат қаңтарып қойсам, оным кiсiлiкке жатпас едi. Кинодан басқа да көңiл көтеретiн жер бар ғой, – деп ақырын жымиды.

	Венера көше бойымен ұзап бара жатқан Жәмшиттiң ту сыртынан қарап тұрып «Кәрiлеу көрiнгенмен, былай тың кiсi сияқты. Әрi ақшасы бар. Бiр жолға ермек үшiн байқап кәруге боладың, – деп ойлады.

	Олар сағат төртте кинотеатрдың алдында кездестi.

	Венера ресторанға баратын шығармыз деп ойлаған. Жәмшит көшеден жеңiл машинаны ұстап алып қала шетiне қарай шығатын жолға түсудi өтiндi. Шофер қарсылық көрсеткен жоқ. «Отыр» дегендей басын артқы кабинаға қарай бұрды. Асфальт төселген кең трассамен бiраз жүрiп отырып жаңа микроауданға қарай бет алды. Әлi салынып бiтпеген биiк үйлердiң арасымен өтiп, тас жолмен өзенге қарай беттедi. Қалың тоғайға жақындағанда Жәмшит машинаны тоқтатты.

	– Рахмет, бiз осы жерде қаламыз. Екеуi оңаша қалғанда Венера:

	– Бiз қайда келдiк? – деп төңiрекке жағалай қарады. Жәмшит:

	– Маған қонаққа келген жоқсыз ба? – деп күлдi.

	Екеуi бес жүз метрдей жаяу жүрiп, тоғай iшiндегi шатырлы үйге келдi. Үй үш бөлмелi. Ортасында ұзынша коридоры бар. Көше жақтағы екi бөлменiң есiгi жабық. Жәмшиттiң айтуынша, ол осында жақын ағайының үйiнде тұрады. Үйге ие боп отырған кемпiр екен. Баласы облыста iстейтiн көрiнедi. Жақында келiнi босанып, баласынiкiне кетiптi. Жәмшит өзiнiң жататын бөлмесiне әкелгенде Венера стол үстiнен арақ-шарапқа сығысып тұрғанын көрдi. Тоңазытылған құстың етi, бiлемдеп пiскен майлы ет, шұжық, қызыл помидор, көк қияр бөлек-бөлек табақтарға төпелеме салынған. Ыстық астан басқаның бәрi бар. Бұжыр шыны тостағанмен қара уылдықты сәндеп бөлек қойыпты. Дәнi жылтырап төгiлiп тұр. Ауызға салса ерiп кететiн секiлдi. Венера таңертеңнен берi нәр татпаған едi. Жұтына, қомағайлана столға тақай бердi. Жәмшит шынтағынан ақырын қысып ұстап қол жуғышты ымдап көрсеттi. Қол шайғанды мақұл көргендей. Сәлден соң екеуi дастарханға отырды. Ұзақ отырып, көп iштi. Венера бұрын өзi көрмеген бидай арағы, коньяк, көкшiл шарап бөтелкелерiнiң аузын ашып дәмiн көрдi. Азғана тiл қуырған ащы, кермек дәмi демесе, бәрi iшуге ұнамды, әдемi. Дененi маужыратып балқыта түседi. Жататын мезгiлде тақаған сияқты. Венера қаншама қонақта жүрiп еркектiң мұндай шашыла мол силағанын көрген емес. Аузына арақ тисе, қол жүгiртiп, сипалап, өңмеңдей бастаушы едi. Жәмшит өйтпейдi, өте биязы, сыпайы отыр. Оқыған, ұстамды, мәдениеттi кiсiге ұксайды. Венера иығына қолын салып, еркелей құшақтап:

	– Шаршадым, жатайықшы! – дедi. Таңертеңгiсiн төсектен тұрып жатқанда:

	– Түнде сырғыта салып жалтақтап отырғаныңа мынау саудасы бiткен кәрi шандыр бiреу ме десем, өзiң өршiте түссе үдеп кетер сойқансың ғой! – деп күлдi.

	Бұл күнi Венера екiншi сменада iстейтiн. Жұмыстан кеш шығады. Шұлығын жалаңаш санына тартып жатып:

	– Кешке келуге бола ма?

	– Соны өзiм, сұрағалы отыр едiм.

	– Сен сұраймын дегенше кiсiнiң дымы құриды. Жәмшит сыпайы басын иiп:

	– Сүйiктiм, асықпаған жөн. Асықпаған арбамен коянға жетедi, – дедi.

	– Қасымда аюым тұрғанда қояныңды қайтем! Жәмшит қыздың иегiн көтерiп ернiне ернiн тигiздi.

	– Жұмыстан кейiн кинотеатрдың алдына кел. Кешегi жерде тосам. Бұл жақ қараңғы, қайтарда қорқасың.

	Шыныңда да тоғай маңы шырттай қараңғы екен. Жылт еткен сәуле жоқ. Венера «мұндағы жұрт жарықсыз қалай тұрады?» – деп ойлады. Олар түнгi сағат он бiр шамасында қайтқан. Қураған шыбықтар балтырына тiкенектей қадалған Венера:

	– Қала сыртында, мұндай елсiз жерде не бар? Менiң пәтерiме ауыссаңшы. Лукерья кемпiрмен өзiм сөйлесем. Бiздiң бөлмемiз бөлек. Ешкiм бөгет жасамайды. Бiрдеңе алғысы келгенде Лукерьяның бұрқылдайтыны бар. Ақша берсе аузы жабылады, – дедi.

	– Өзiң солай қалап шешсең, мен құлдықтап тұратын құлыңмын.

	– Шын айтасың ба? – деп Венера мойнынан секiре құшақтап сүйiп алды.

	– Бiттi, таңертеңнен бастап менiң қарауыма көшесiң.

	– Айтқаның болсын!

	Жәмшит осылай Венераның жалдамалы пәтерiне көштi. Екеуi бiрге тұрып жатты. Жәмшит кұлап құшақтап сүйгенмен «жарым бола қой» деп айтпады. Венера «тиейiн» демедi.

	Сұрау-санаты жоқ, екеуiне де ұнаған қызық тату тұрыс. Бiр жолы күндiзгi сменада iстейтiн Венера түн ортасында оралды. Өзi масаңдау. Есiктен кiрген бетте Жәмшиттiң мойнына асыла түсiп құшақтай кететiн әдетiн жасамай, босағадағы орындыққа отыра түстi. Жәмшит ұйықтамаған едi. Стол жанында бөтелкенi ашып сыра iшiп тұрған. Иық үстiнен бұрыла қарап:

	– Жұмысың көп болды ма? – дедi. Венера селқостау жауап қатты:

	– Жоқ-ә! Таныс кiсi бар едi. Сол кездесiп қалды. Соның номерiнде отырып аздап iштiк.

	– Танысың ба, қимасың ба?

	– Менi қызғанасың ба?

	– Қызғану дегендi қайдан шығардың. Саған сенем.

	– Әйелге сенетiн әулие екенсiң ғой?

	– Ондай қасиетiм жоқ. Бiрақ әркiмнiң өз қалауынша еркiн тiршiлiк кешкенiн қалаймын. Саған да соны тiлеймiн.

	Венера кеш келгенi үшiн Жәмшит ұрысып жанжал шығара ма деп қатты сескенген. Оның бейбiт, момын түрiн көрiп:

	– Сен ақылды адам екенсiң. Олай ойламап ем, – дедi.

	– Барым алдыңда, жасырған дәнеңем жоқ.

	– Сенiң мейiрiмiңе, кiсiлiгiңе сенем.

	– Мен де сенiң ашық, сыпайы мiнезiңдi ұнатам. Венера сәл ойланыңқырап тұрып:

	– Бiрдеңе айтсам ренжiмейсiң бе? – дедi,

	– Айтқын.

	– Маған бiреу сөз айтып жүр.

	– Сөз айтқаны қалай? Үйленем дей ме?

	– Дәл олай емес, соған ұқсастау бiрдеме!

	– Кiм ол?

	– Танымайсың. Бұл қаланiкi емес.

	– Қайдан келген неме?

	– Облыстан.

	Жәмшит ысқыра түсiп:

	– Қармақты алысқа сiлтепсiң ғой!

	– Өйтiп күлмегiн. О кезде күлкi түгiл бас амандығын тiлегем. Әуелi сен менiң кiм екенiмдi, колонияға қалай түскенiмдi бiлмейсiң.

	– Сұрап қайтем. Менiң алдымда әдемi қыз тұр. Басқаны бiлгiм келмейдi.

	– Оныңа рахмет, – деп Венера сөзiн жалғады.

	– Колонияда бiздi оқытып, кәсiпке үйреттi ғой. Одан шыққаннан кейiн осында магазинде iстейтiн әпкемнiң көмегiмен дүкенге орналастым. Үйренушi деп қарай ма, сатушылар үлкен саудаға араластырмайды. «Барып кел, алып кел» деген секiлдi ұсақ iске қолқабыс жасап жүрдiм. Мереке алдында дүкендерге товарды көп түсiредi.

	Өткен майда барқыт, ала шайы, жiбек маталар көп келдi. Түске дейiн сауда қызу жасалды. Кiсi көп. Шаштаразда iстейтiн құрбым туфли алып онысы аяғына кiшi боп шықты да соны маған сатпақшы болған. Алатын ақшам жоқ боп, әрi құрбыма туфлиiн саттырмай жүргем. Тай кездеменi сөреге қойғанымда, қаттап қойған он сомдықты көрдiм. Iшiнен төртеуiн суырып алдым. Сонша көп ақшадан бiле қоймас деп ойлағам. Ұрлығым ашылып, дүкеншi милицияға хабарламақ болды. «Ертең әкеп берем, бiр күнге шыдаңыз» – деп жалындым. Ақшаны қайдан алатынымды өзiм де бiлгенiм жоқ. Салым суға кетiп келе жатқанда талдың көлеңкесiнде, скамейкада отырған екi кiсiнi көрдiм. Күйiнiшiмдi басуға қанша болса да арақ iшкiм келдi. Әлгiлердiң бiрi «Қарындасым, көңiлсiзсiң ғой. Әдемi шырайға ашу жараспайдың, – деп жұқалай бастады. Өздерi жұтып алған. Көңiлдi. Менiң де сондай бiр сәт көңiл көтергiм келдi. Ресторанға шақырғанда ләм деп қарсылық көрсетпедiм. Сонан соң қонақ үйдегi номерге келiп iштiк. Кететiн кезде әлгi мейiрiмдi адам iшкi қалтасынан әмиянын алып елу сомдық тұтас көкала қағазды ұстатты. Мен «майдаңыз жоқ па?» дедiм. «Қанша?» – дегенде 40 сом жетедi. Артығының керегi жоқ. Егер осы қалаға жолыңыз түсiп келе қалсаңыз, сол мезгiлге әзiрлеп қоямын дегенiмде, ол өзiмен бiрге жүруiмдi өтiндi. Облысқа апарып жұмысқа орналастырмақ болды. Пәтер ақысын өзi төлемекке келiстi. Егде кiсiмен ерiп кете берудi ыңғайсыз көрдiм. Шынын айтсам онша зауқым соқпады. Бiрақ ол осы күзде қайта оралам, ойлан деп қалып едi. Маған бола әдейi келiптi.

	– Ендi не iстемек ойың бар?

	– Мұнда жұрт бiледi. Бiрi болмаса, екiншiсi таниды. Үстiме бiр жаңа киiм кие қалсам, «қаншаға сатып алдың?» демейдi. «Кiм әпердi, қайдан алыпты?» деп сұрайды. Жеңiл, сайтан жүрiспен тапқандай көрiнем. Байқасаң, шыны сол ғой. Кiм бiледi, әкем тiрi болса, мұндай терiс жолға түспес ем ғой. Айына алған алпыс-жетпiс соммен қай тесiгiңдi жабасың. Он тоғызға биыл толған екем. Әйел жынысын нағыз құтырар шағы. Шалқып, шарықтап қызықпен өткiң келедi. Қатардан қалмайыншы деп тырмысасың, өршелене ұмтыласың! Қанша жұлқынсаң да өндiрген, тапқан түгiң жоқ. Тiптi дүниеден торығып, түңiлiп кетедi екенсiң. Айналаның бәрi бос қуыс секiлдi, қармаққа iлiнетiн дәнеңе көрiнбейдi. Бәлкiм үлкен қалаға барсам жағдайым оңалар. Бүйтiп әркiм көзге түртпейдi және көрiнгеннiң жетегiне ермей бiр кiсiмен болам ғой. Соны күтем, соның тiлеуiн тiлеймiн. Әйтеуiр азғантай болса да, үмiт, тiлек, ләззат бар.

	– Оның елудi қусырған кәртәмiс бiреу де. Не қызық көрем дейсiң!

	– Әйел еркектiң күшiнен ғана емес, бiр сәт оның жылы лебiзiнен де ләззат табады. Мұны сен бәрiбiр ұқпайсың.

	Жәмшит басын шайқап, мырс еттi.

	– Бүгiн әуенiң өзгеше, өзiңдi мықтап оқытып жiберiптi.

	– Сен өйтiп күлме, бұл басқаның үйреткенi емес, өмiрдiң маған берген сабағы. Үлкен оқуы, не мол табысты кәсiбi жоқ мен сияқты қыздарға еркектi сүй, қосақтасып тiршiлiк кеш, еркексiз береке, бақыт таппайсың дер едiм.

	– Жақсы қыз еркек қадiрiн бiлiп дәрiптеп тұрса оны қалай қолдамаймын. Саған үлкен қалада зор бақыт тiлеймiн.

	– Жақсы сөз жарым ырыс. Жылы сөзiңе рахмет.

	– Сол кiсiң қайда жұмыс iстейдi екен?

	– Сұрап жатқанды бiр түрлi ыңғайсыз көрдiм. Былай салмақты, дәрежелi кiсi секiлдi. Бойы сәл пәстеу. Өзi кәрi-құртаңдарға пенсия тағайындайтын бiреу ме деймiн. Телефонмен сөйлескенде «Шүйiншi. Пенсия алатын болдың. Ат мiнгiзетiн шығарсың» – деп жатты. Әркiмнен ат мiне берсе, ол сондай қалталы, ең бай кiсi де. Сен қалай ойлайсың?

	– Не ойлайтыны бар. Менi кiсi ғұрлы көрмей тастап кететiнiңе өкiнем. Барымды алдыңа қойып жалпылдап жүрсем де әлгi қортық немеңдей қадiрiм болмапты.

	– Сырын бiлмейтiн кiсiнi сырттан даттама. Саған қортық көрiнгенмен, өзiме бойшаң! Бұл, бiр. Екiншiден, сен ерiгiп, еркiн сайран құрып жүрген ерке бұлансың. Маған үйленбейтiнiңдi бiлем. Қалтаңдағы ақшаға әуес, қызық қуған қыздың талайын табасың. Ал менiң желiгiм басылған секiлдi.– Венера айнаның алдына кеп шашын төгiлте тарай бастады.

	Жәмшит стаканға коньякты құйып жатып:

	– Бiр көрген бейтаныс адамға соншама аңсарың ауғанына таңым бар, – деп коньякты сыздықтай жұтты.

	– Осы азғана жасымда талай еркектi көрдiм. Бәрiмен қыдырдым, деп айта алмаймын. Соның әрқайсысы өз құлқынын көздеп үздiгiп тұрады, iсiн тындырған соң уәдесiн ұмытып кете барады. Ал менiң Әбiлiм ондай кiсi емес, айтқан күнiнде сонау жақтан менi iздеп келдi. Осы күнi серттен таймайтын еркек өте сирек. Ал мен осындай адамды ұнатам, – дедi де Жәмшиттiң қолындағы бөтелкенi жұлып алды.

	– Сен iшпейтiн ең ғой! Мүның не? Қояншығың ұстап, аузыңнан көбiгiң шығып тыпырлап жатпақсың ба?

	– Кешiр, Венера-жан, қояншық деген бәленi қайдан шығардың. Саған солай деп пе ем? Жай, айта салған әңгiме де. Ешқандай дертiм жоқ. Қу даланы кезген экспедициядан бiр жолға қалада тұрайын деп таныс дәрiгермен ақылдасқанымда сондай куәлiк бере салды, – деп қолындағы коньякке қарады. – Бала кезiмнен бұған көп әуестенген емеспiн. Оны өзiң байқадың. Қазiр iшiмдi өртеген күйiктiң жалынын немен өшiрем, қайтсем басам? Тым кұрыса, аздап жұтайыншы!

	Венера едендi тасырлата басып шифонерге келдi де Жәмшиттiң чемоданын шығарып босағаға қойды.

	– Айыр жолдың үстiне кеппiз, айрылысатын мезгiл жеттi, Женя!

	– Менi қуғаңын ба? .

	– Қуып қайтем. Өзiң кетесiң. Жәмшит жалынышты үнмен:

	– Осы қаладан кеткенiңше қасыңда бола тұрайыншы. Өтiнем сенен, – дедi. Ол бүгiн таңертеңгiсiн келем деген. Қасымда соқталдай мас еркектi көргенде не деймiн? Досым деймiн бе, бауырым деймiн бе, қалай таныстырам? Сен мәдениеттi адамсың. Жағдайымды түсiн!

	– Тәуiр сабақ үйреттiң. Бұлай ойламап ем... Венера сөзiн бөлдi:

	– Несiне қиналасың? Қарағайдай үйiң бар. Қаланың сырты, оңаша жер. Бүйтiп қысылып, қымтырылып отырмайсың. Қалай сайран құрсаң да еркiң. Саған ешкiм қой демейдi. Сондай жердi ұнататыныңды бiлем.

	Жәмшит тiстенiп, түйiлiп көтерiле берiп, сол сәт бетiн екi алақанымен басып сұлқ түсiп отыра кеттi. Ашуға булыққанда шүңiрек қара көздiң ақ-қарыс бiлiнбей тұтасып, қара тастай боп түйiлiп кете ме қалай, Венераға Жәмшиттiң тұнжыраған қара көзi дәл қазiр солай көрiндi. Осындай жұтына ұшқын атқан қомағай қарасты бiр жерден көргенi бар. Қайдан көрiп едi? Есiне түспедi. Көңiлiне секем алып шегiне түстi.

	– Мұның қалай?

	Жәмшит ашуы тарқамаған кiсiдей жұдырығымен столды қойып қалып:

	– Сайранда дейсiң! Сенсiз өткен сайраны құрып қалсын! – дедi де, кеудесiн керiп басын шалқайтып көзiн жұмған қалпы, – Қызыл көрсе қызыға қуып, селдеңдеп жүре беретiн желiкпе ме десем, ындының бөлек ынталы жан екенсiң. Қадiр қасиетiңдi ендi ғана ұққандаймын. Менi шет кетiп алыстаған, ұзаған сайын саған деген құмарлығым, ынтызарым арта түскендей, кеудемдi қапқан қимастық тәттi елжiреу бар. Махаббат деген осы ма екен? Ұқпаймын. Өзiмше көргенiм көп, пiскенмiн деушi ем. Сөйтсем, жай ғана көп ақымақтың бiрi екенмiн, – дедi. Венера аяп кеттi:

	– Өзiңдi қорлап, табалап қайтесiң. Сендей оқымысты адамға жараспайды.

	Жәмшит бұрылып тұнжырай қарады.

	– Бiр өтiнiшiм бар. Орындайсың ба? Бәлкiм, соңғы тiлегiм болар.

	– Бiз тiлеулес дос адамбыз, оған сөз бар ма?

	– Өзiңе деген көңiлiмнiң тазалығын айттым. Шынын айтсам, қимаймын? Ең болмаса сенiң кiммен iлесiп кеткенiңдi бiлейiн де. Сол кiсiмен менi таныстыр. Мектепте еңбек пәнiнен сабақ берген мұғалiмiм едi дерсiң. Қорықпа, бар әңгiме көз алдыңда болады. Ұятқа қалдырмаймын.

	Венера сәл ойланып тұрып:

	– Жарайды, ертең сағат кешкi алтыда қонақ үйге кел. Номерге кiрме, төменде күт. Басқышпен төмен қарай түсiп келе жатқанда сенi көрiп қалған болайын. Сол жерде кездесесiңдер, – дедi.

	Жәмшит тiзерлей отыра қалып Венераның оң қолын екi алақанына салып ернiне апарды.

	– Ақылдым, менiң!

	Бiр ғажап жерi осы сөздi бiрнеше сағаттан кейiн Әбiл Бөлеутаевич те телефонмен сөйлесiп жатқанда бiреуге айтып қалған едi. Бiрақ ол бұл сөзiн еркекке бағыштады.

	– Телефондағы кiм? Мазабеков өзiнде ме? Трубканы берiңiзшi. Бұ кiм? Е, Елеке амансың ба? Бұл облыстан Бөлеутаев қой. Иә, үй iшiң аман ба? Келiн жақсы ғой? Осында Егеубаев деген бiреудi ұстағанын естiген шығарсың. Сол маған қарын бөлесымақ едi. Шешесi жылап қоймаған соң келiп ем. Әрине, оның соңынан кiм жүредi дейсiң. Жәй, туысы iздеп кептi деген дақпырт әңгiме болсын дегенiм де. Ол қанқор өзiмен кетсiн! Иә, солай. Бiз де құдайға шүкiр жүрiп жатырмыз. Жағдай жаман емес. Оу, Елеке, бұ қалай? Ауылдарыңа келгелi берi шөп-шалаң, капуста жеймiз деп iшiмiз кептi. Қонаққа деген сорпа-су болмайтын ба едi. О, бәсе солай десеңщi. Ә, қалай дедiң? Ха-ха-ха! Мынауың тамаша екен! Иә, солай жасағаның дұрыс. Үйде боп жүрмiз ғой. Бала-шағаны мазалап қайтемiз. Өзiмiз емiн-еркiн жайласып отырайық та. Қайда? Өте жақсы. Мiне, бiлетiн кiсi солай жасайды. Ой, ақылдым, менiң!

	Сонан кейiнгi оқиға қалай болған едi? Әбiл қазiр темiр төсектiң үстiнде жатып кешегi күндi көз алдына елестеттi. Телефон соққаннан кейiн сол күнi түс әлетiнде аудандық тұтынушылар одағының бастығы Мазабеков өзiнiң жекеменшiк «Волгасыменң келiп алып кеттi. Жолшыбай аудандық милицияға соқты. Сонан соң Қаратал өзенiнiң жағасына барды. Онда қалың ағаштың қалқасына когал алаңқайға шатыр тiккен екен. Әбiлдi сонда апарды. Тыныс жасайтын орынды әдемi әзiрлеген. Көгалға қалыңдап киiз төсеп, үстiне қызылды-жасылды шолақ шайы көрпелер жайып тастаған. Үш-төрт жерде көкшiл барқыт жастықтар қаққан қалпы дөңкиiп жатыр.

	Жерошақтың қасында сәндi киiнген, нұрлы, сұлу жүздi жас әйел кесеге сорпа құйып астың тұзын көрiп жатыр. Қонаққа мал сойылғаны iшек-қарынның аңқыған кермек иiсiнен бiлiнiп тұр. Әбiл машинадан түсiп жатып:

	– Ойпырай, Елеке, сiзде жүрек жоқ. мынадай әп-әдемi келiншектi далаға қалай жалғыз тастап кеткенсiз! Бiз сияқты көзi қарайған қалашылар қағып кетедi деп ойламайсың ә! – деп таныс кiсiдей қасына еркiндеу кеп саусақ ұшын бере амандасты. Өзiнiң обылыстан жүрген дәрежелi, лауазымды, салмақты кiсi екенiн сездiрдi.

	Келiншек қымсынбай, жарасты сыпайылықпен:

	– Қаладан екен деп оңай жабыса, қабыса алады деп пе едiңiз? Өз аулымызда аршыл арысымыз бар. Тұмсықтыға жөншеулiкпен шоқыттыра қоймас, – дедi.

	Мазабеков келiншектiң қарынан сипалап:

	– Алмагүл деген қарындасыңыз осы. Жыбырқай көп сатушының бiрi екен деп калмаңыз. Iсiне сай өнерi, мiнезi келiскен аяулы асылдың өзi. Көрмейсiз бе, жүзiнде перiштенiң нұры бар. Дүние, тiрлiк қызығын маған Алмагүл аяшым берiп тұрғандай көрiнедi, – деп келiншекке қалжың дәмеңдi көрсетпе дегендей шырай бiлдiрдi. Оны сезген Әбiл:

	– Елеке, көздiң нұрын алатын осындай аруларды қайдан табасыз? – деп қарқылдап күлдi.

	Елемес төмен қарап мырс етiп күлдi де қонағын шынтағынан сәл сүйемелдей көрпенiң үстiне әкеп отырғызды. Үлкен көкшiл барқыт жастықты Әбiлдiң шынтағына қарай сырғытып:

	– Мына Елемес бауырың әйел жынысын қызметке алғанда оның iсiне қарап адмайды, түсiне қарап алады. Жұмыс деген, тәйiрi қайда қашады дейсiң. Жүре келе үйренед те. Бәрiнен әйелдiң әрлiсiн табуың қиын. Жұрт та қу боп алған, шырайлысын оңайлықпен бере қоймайды. Бұған үлкен ептiлiк, айла-қулық керек, Әбеке! – деп еңкiлдей күлiп жастыққа қисая кеттi.

	Сол өнерiңдi iшiңе сақтай бермей бiзге де үйретсең қайтедi, – деп Әбiл Алмагүлдiң табақпен қуырдақ әкеле жатқанын көрiп бөгелiп қалды. Жас сұлудың келуiн күттi. Алмагүл қарындағы ақ орамалды дастархан орнына жайып, куырдақты қонаққа жақынырақ қойып тiзесiн бүгiп отыра бергенде сөзiн жалғастырды. – Әлгiнде ошақтың басына кепкен қурайды құшақтап әкеп тастағанда қураған шыбығың неге болмадым екен деп өкiндiм. Мен де ақ бiлегiңiздiң үстiнде көлденең жататын едiм ғой. Ой, шiркiн, дүние-ай!

	Алмагүл көзiнiң қиығымен қарап езу тартты:

	– Арманыңыз көп екен.

	– Несiн айтасың, Алмажан. Көкiрек шерлi. Сол дерттi емдейтiн емшiм, тәуiбiм өзiң болсаң ед, – деп шынымен дәмеленгендей көзiн қысып қойды.

	«Мына кiсi қандай өзi?» деп тiксiнiп қалған Алмагүл осы кезде жарқабақтың астынан көтерiлiп келе жатқан кiсiлерге алаң болғансып жүзiн тайдыра бердi. Көйлегiнiң етегiн тартып тiзесiн қымтады. Әбiл басын көтерiп қап «мыналарың кiм?» – дегендей Мазабековке алара қарады. Тәуiр, жайлы отырыстың шырқын бұзғанын жақтырмады. Келген екеу қонақтың ондай күйiн байқамай ұмтылыса кеп, қос қолдарын ұсынып амандасып жатты. Әбiл жантайып жатқан қалпы оң қолын ерiне әрең көтерiп саусақтарының ұшын ғана ұстатты. Мазабеков бүгiнгi сейiлге көңiлi толғандай жайраң қағып:

	– Мына қасыңдағы жiгiт Шегебай деген iнiң болады, – деп таныстыра бастады. Осында автолавка ұстайды. Не керектiң бәрi осының қолында. Өзi сатушы, өзi шофер, өзi бастық. Ауылдағы үмiткер азаматымыздың бiрi. Сөйлесең назыңды, жантайсаң салмағыңды көтеретiн жайсаң жiгiт. Мен өзiм Шегебайға сенем. Ол Алмагүлдiң аяқ жағын ала қисайып жатқан бадырақ көз, жалпақ бет, емшек ерiн жiгiттi иегiмен нұсқады, анау торсықтай кепкен шойқара менiң шоферiм, Қарауыл деген азамат. Оның қызметi өзiнiң атына сай. Бiздiң үйдегi келiннiң сырын бiлесiң. Менi әйел атаулымен бiрге жүргенiмдi көрсе жарылып өле жаздайды. Басқан iзiмдi бағып, аңдып отырады. Сыртта жүргенде де аңдусыз қалған күнiм жоқ. Соңыма салып қойған қызыл көз бәлесi осы Қарауыл. Қарауылдың бiр қасиетi мен не десем жеңгесiне соны тапжылтпай айтып барады. мен де тыныш, мұның да сыбағасы түгел. осылай бiр-бiрiмiздi жағалай алдап тiрлiк кешiп келемiз.

	Әбiл:

	– Бүгiнде алдаусыз алысқа бармайсың, – деп бiлгiшсiне түстi.

	Дастарханды Алмагүлдiң өзi билеп кеттi.

	– Қазiр түс мезгiлi. Қала адамының тамақ iшетiн уақыты. Тамақ алып, iшiп-жеп отырыңыздар, – деп Шегебай құйған арақ, коньякты жағалай ұсына бастады. Қазақ асыл тастан, ақыл жастан дейдi. Араларындағы жасың Елемес аға екен. О кiсi әрi ауыл иесi. Беташар сөздi Елекеңе берейiк. Келген қонақтың құрметiне алдырып қойсын.

	– Өйтпесең, Алмагүл болармысың. Сөзiңе құлдық, жаным! – деп араққа шүпiлдеген кiшкене стаканды басынан асыра көтерiп. – Бүгiн осы отырған кiсiлер бақытты ма деймiн. Оның себебi бар. Арамызда шақырсаң да келтiре алмайтын кадiрлi қонақ отыр. Ол мына Әбекең. Бұ кiсiнiң сонау облыста iстейтiнiн былай қойғанда, Әбекең танымал дәрiгер, құрметтi кiсi. Әбекеңмен былтыр осы уақытта Қырым жағасында бiрге демалып, сайрандап ек. Мiне бүгiн дәм айдап бiздiң жаққа келiп капты. Осы тосты Әбекеңнiң денсаулығы үшiн көтерем. Жамандық тiлегендер iшпейдi! – дейдi.

	– Әбекең үшiн неге iшпейiк. Әбекеңе әмiсе жолыңыз болсын, осылай келе берiңiз, бiздi сейiл, қызыққа кенелте берiңiз дейiк, – деп, Алмагүл бұрыла бетiн қалқалай стаканды ернiне тигiзе бергенде, Шегебай:

	– Жақсы кiсiлердiң арағы тәттi болады екен де, тiптi дәмiн бiлмей қалдық, – деп қағып жiбердi де, бос стаканды дастарханның шетiне қисайта салды. Аузын саусағымен сүрттi де қойды. Шiмiркенбедi.

	Мұнан соң қонаққа сөз бердi. Әбiл көп сөйлемедi. Елеместiң кең пейiл жомарт екенiн, кiсi жатырқамайтынын, мұның өзi әркiмде бола бермейтiн сирек қасиет екенiн бiр-екi ауыз сөзбен түйiндеп кеттi. Сондай қасиетке тост көтерейiк деп өтiндi. Бәрi стаканын көрсетiп түбiне дейiн сiмiрiп салды. Әбiл де жамандық тiлегiсi келмедi. Iшiп қойды.

	Алмагүлден соң сөз кезегi тағы Әбiлге тидi. Ол әлгiндей емес шешiле түстi. Осыншама құрмет көрсеткен досқа дән риза. Облысқа жолы түсiп келе қалса, Әбiл де силап алуға шамасы бар. Мынадай коньяк бермегенмен спирт дайын. Аптекада iстейтiн iнi тұрғанда көп қысыла қоймайды. Дегенмен Шегебайдай берекелi, мол қол iнiсi, Қарауылдай кiшiпейiл тындырымды тынысы бар Елемес бәрiнен бақытты екен. Осы тұста стакандар тағы сыңғырлай түйiстiрiлдi. Әбiл дiлмарсып тоқтамады. Алмагүлге әзiл айтқан боп, бейiлдене сөйлеп кеттi. Бүгiн ол мына кең далада, өзен жағасында бiр жаңалық ашқандай боп отыр. Бұрын өзi естiп бiлмеген сұлу, сәндi өзгеше жанға кезiктi. Бетiнiң әрiн көтере алмай жүрген жеңiл қылықты, татымсыз бiреу емес, кескiнiнде кемеңгердiң түрi бар, әрiне ақылы сай бөлек туған жан. Тегi мұны құшқан еркекте арман жоқ. Әбiл Алмагүлдiң жақсы қасиеттерiн термелей түскенде әр жолы тост көтерiлдi. «Ойпырай, бiздiң көкейiмiздегiнi дәл тауып жатырсыз. Тiлiмiз жетпей айта алмай жүр ек. Тегi облыста отырғанға не жетсiн!» деп, арақтарын тауыса сiлтейдi. Жеп жатыр, iшiп жатыр. Өйткенi ешқайсысы жамандық тiлегiсi келмейдi...

	Сонан соң ше? Иә, айтқандай бiреумен жағаласып қалғаны есiнде бар. Күн батып бара жатқан мезгiл ме едi, қалай? Әйтеуiр, көкжиек қызарып алаурап тұрған. Кiммен төбелескенiн бiлмейдi, бiреуi «мына қортықтың әл-әулетiн бiлмей, төбелескiшiн қарай гөр!» дегенде, «Сендердiң бәрiңдi қаматам, құртам!» деп жұдырығын ала жүгiргенi бар. Өтiрiгi ме, шыны ма, Алмагүлдiң шыңғырғанын бiледi. Одан арғысы есiнде жоқ. Көзiн ашып алғанда мына шағын бөлменiң iшiнде, темiр керуеттiң үстiнде жатқанын көрдi. Бұл үйге қайдан, қалай келдi? Бiлмейдi. Текеметке жаялықтай кұрақ көрпе төсеген екен. Соған киiмшең жатқыза салыпты. Шалбарының балағы тозаң, батпақ. Көйлегiнiң алқа-салқасы шығыпты. Омырау түймелерi үзiлген. Сағатын кұлағына тосып едi. Тоқтап қалыпты. Бүгiн қай күн? Мұнда қашаннан берi бұлай ес-түссiз жатыр? Әлгi «Әбекең бiледiң, «Әбекең сөйлесiн, өнеге алып қалалық деген өңшең пысықтар қайда?

	Қорлағандай балалардың ескi төсегiне жатқыза салғаны несi. Шәртiк екенiн бiлсiн дегенi ме? «Бәлем, тұра тұр, көрсетем сендерге!» деп кiжiне атып тұрды. Қора жақтағы терезе ашық екен. Белдеу перденi екi жаққа қарай сырды. Сол сәт тағы ойланып қалды. «Бұларға кәрiн төккенде не жасай алады? Елемес те, Шегебай да мұның қарауындағы кiсiлер емес. Қайта, бұлар жабыла қол қойып жоғары жаққа арызданып жүрсе өзi үлкен бәлеге қалады. Қой, бас амандығын ойлаған жөн.

	Сырттан әйел мен еркектiң дауысы естiлдi. Шегебайдың дауысын анық таныды. Ол:

	«Апа, сандықта театрдан қалған ұсақ-түйек бiрдемелер жатушы едi. Бiр жаққа тастағансың ба? Таба алмай жүрмiн» – дедi? «Апа» десе, шешесi болғаны ғой деп ойлады Әбiл.

	Шешесi жауап қатты:

	«Балам, берi қарашы, әнеукүнi ши қалпақ киiп, сақал байлап өңiңдi өзгертiп жүргенiң не сұмдық, не бәле! Соныңды айтшы! Кiмнен бұғынып, жасырынып жүрсiң? Жүзiңдi бүркегенiңнен шошынам!».

	– «Е-и, соны елемей-ақ қойсаң қайтедi!.

	«Балам, жүрегiм бiр жамандықты сезедi. Бұлтақтамай, жөнiңдi айт!»

	– «Түу, қайдағыны айтады екенсiң. Анау Сәния «келiп кет, айтатын сөзiм бар», – деп қиылып қоймаған соң, соған барып қайтқам. Елдiң ащы тiлi Жаңылға жетпесiн деп бүркеншектеп жүргенiм сол. Бiлмегiң осы ғой!»

	Бұл әңгiменi Әбiлден басқа тағы бiреу естiп тұрған. Ол Жаңыл болатын. «Ой, сұмдық-ай!» – деп, едендi тасырлата жүгiре жөнелдi.

	«Жылады ғой. Онысы несi?» деп ойлады Әбiл. Әбiл дауыстады:

	– Әй, Шегебай, берi кел!

	Әлден соң Шегебай үйге кiрдi. Кешегiдей кұрақ ұшып ұмтыла кеп амандасқан жоқ. Салқын ғана:

	– Тұрдыңыз ба? – дедi.

	– Мен қайда жатырмын?

	– Далада емессiз ғой.

	– Бұл сенiң үйiң бе?

	– Иә.

	– Елемес қайда?

	– Қазiр науқан кезi. Жұрттың бәрi жұмыста. Мен де егiн басына жүргелi отырмын.

	Әбiл қабағын шытып:

	– Әй, сенiң есiң дұрыс па? Шапшаң облысқа кетуiм керек.

	Қонақ үйге қалай жетем? Соны айт!

	– Қорықпаңыз, жаяу бармайсыз.

	Бiр сағаттан кейiн Шегебай Әбiлдi Көктасқа әкеп тастады. Жұмысқа асығып отырғанын сылтауратып, үйiнен шай да татырмады. Әлiм iшiнен Шегебайға өшiгiп келедi. Қатты айтуға дымы құрып отыр. Кеше мас боп бүлдiргем ғой деп қауiп ойлады. Сыр тартып:

	– Алмагүл әдемi келiншек екен. Әр десең әр, ақыл десең ақыл бар, – дегенде, Шегебай танауы пысылдай күлдi.

	– Неге күлесiң?

	– Кеше күйеуiнiң көзiнше зорламақ болдыңыз ғой.

	– Күйеуi кiм қайда iстейдi?

	– Бiздiң колхозда медпункттiң бастығы боп iстейдi. Ет жегелi жатқанда келген. Сiздi дәрiгер деген соң және үлкен жерде қызмет iстейтiнiңiздi естiп сұбхаттасып қалам деп байқұс тоқтысын сойып, әйелiне тамақ дайындатып әлектенiп едi Сiз тәуiр-ақ қатынына қиқалақ салдыңыз, – деп Шегебай баранкаға маңдайын төсеп шиқылдай түстi.

	– Әй ондай әдетiм жоқ, жаппа бәлеңдi!

	– Сөзге сенбесеңiз суреттердi көрсетейiн. Әбiл шошып кеттi.

	– Оны кiм түсiрдi?

	Шегебай өзi екенiн жасырды.

	– Алмагүлдiң күйеуi сiзбен отырғанын дәреже көрiп «бастығыма көрсетем. Облыстың өзiнде танысым барын бiлiп қойсын», деп сiздi суретке түсiрiп алмақ боп фотоаппаратын алып келген екен. Анадай ойранның үстiнен түскенде «әй, мынау әдiлет шашқан естi ме десем, әбiлет басқан елерме ғой! Мұндай жарымес облысқа қалай сиып жүр-ей!?» – деп рахаттана фотоаппаратын шыртылдатып жүрген. Осының бәрiн тез ұмытып қалдыңыз ба? – дедi.

	– Кеше сен де тартынбай көсiле сiлтемеп пе ең! Оны қайдан бiле қойдың? Алакөзденiп отырған мына өзiң болатынсың!

	– Кеше сiзден басқа кiсi iшкен жоқ.

	– Не оттап отырсың! Iшпегенiң қалай, жамандық тiлейтiндер iшпейдi дегенiмiз қайда?

	– Солайы солай ғой. Сiз коньяк iштiңiз. Бiз арақ орнына су iштiк.

	Әбiл албасты басып алданғанын бiр-ақ бiлдi. Ыза қысып, күйiп кеттi.

	– Алда, әкеңнiң аузы... Елемес-ай! Нағыз ел емес, кiсi еместiң өзi екенсiң. Өйтпесең, шала қазақ болармысың, сен ит!

	Әбiл қонақ үйге келiсiмен номерiне кiрiп шкафта тұрған коньяктан бiр стаканын демалмай сiмiрiп жiбердi. Сәлден соң жадырап маңдайынан тер шықты. Елемеске өштiгi басылмай тұр. Дәл қазiр қолына түссе езгiлеп, буындырып тастаудан тайынбас едi. «Сен ит, тұра тұр. Қолыма бiр түсерсiң. Қарын орнына қағанағыңды тiлiп қан қақсатармынң, – деп кiжiндi.

	Номерге Венера кiрдi. Ұмтыла кеп Әбiлдi құшақтап:

	– Сағат алтыда жүремiз демеп пе едiңiз? Бұл қалай? Сiзге не болды? Өңiңiз сынық қой, – дедi.

	– Машина келдi ме?

	– Бiлмеймiн. Әйтеуiр есiк алдында бiр «Волга» тұр.

	– Кеттiк онда, – деп киiм-кешектерiн чемоданға салып шапшаң жинала бастады. Аздан кейiн екеуi төмен түстi. Басқыш алдынан Жәмшит жолыға кеттi. Венера жақсы танысын көрiп қалған боп:

	– Сәлеметсiз бе, ағай? Қайдан жүрсiз? –деп жөн сұрағансыды. Әбiл кiдiрiп, Жәмшиттiң бас-аяғына көз тоқтатып түйiле түскенде, – менiң мектептегi мұғалiмiм. Танысып қойыңыз, – дедi.

	Әбiл Жәмшиттiң қолындағы кiшкене чемоданын көрiп:

	– Жүргелi тұрсың ба? – дедi.

	– Дәл таптыңыз. Облысқа барсам деп ем. Көлiктiң ыңғайы келмей, бүгiнше қонақ үйге түнеп шығамын ғой деймiн.

	– Машинада орын жетедi. Кеттiк!

	– Сiзге қалай рахмет айтарымды бiлмей тұрмын.

	– Бiлмесең кейiн айтарсың, қазiр уақыт жоқ!

	Венера «бұлай келiскен жоқ едiк қой» дегендей Жәмшитке алара қарады. Тыпырлап, асыға басып бара жатқан Әбiлге бiрдеме айтқысы кеп едi. Оны сезген Жәмшит:

	– Маған берiңiз, мен алып жүрейiн, – деп Әбiлдiң қолындағы чемоданын алып, оны алға қарай оздырып жiбердi де Венераға зiлдi үнмен, – Абыройдан айрыласың. Өшiр үнiңдi! – дедi.

	Лейтенант Круглов кезекшi әкiмшiнiң қасында соңғы кезде қонақ үйге тоқтаған кiсiлердiң тiзiмiн қарап жатқан. Әбiлдi иегiмен нұсқап:

	– Мыналар кiм? – дегенде, әкiмшi әрiп кезегiмен журнал бетiн аудара қарап, ақтара тескердi. Әбiлдiң фамилиясының тұсына көз тоқтатты:

	– Номерге бронь салған облыстық әлеуметтiк қамсыздандыру бөлiмi. Бұл кiсi облыстан келгенге ұқсайды. Қасындағыларын танымаймын. Сiрә, серiктерi болар, – дедi.

	Бұл кезде қара «Волга» жүрiсiн үдете түсiп қонақ үйдiң алдынан зуылдап өте бердi.





ЖЕТIНШI ТАРАУ




	Капитан Жәркешев бүгiн аса бiр жүдеу, бей-жай күйде едi. Күнi бойы томсарып, сұрлана түйiлiп қызметтегi адамдармен жөндi сөйлеспедi. Бұған бiр жағынан ай бойы тергеуде жатқан Егеубаев iсiнiң нәтиже бермей жатқаны себеп болса, екiншiден майор Серқожаевпен таңертеңгi оперативтi кеңестен кейiнгi әңгiме де себеп болды. «Iсiң шалағай, қолыңда айғақтық дәлелдер тұрып, өрбiтiп әкете алмайсың. Нәрiн таппай жадағай қалқисың. Шамаң келмесе, кiбiртiктемей турасын айт. Екеумiзден көреген, алғыр жастар бар. Тiзгiндi соларға берейiк», – деп қылмысты iздеу бөлiмiнiң жұмысына көңiлi толмайтынын ап-ашық айтты.

	Жәркешев бастығының сөзiн көңiлiне ауыр алғанымен, оның да жағдайын түсiнгендей болады. Күн сайын облыстан «Тергеу қалай жүрiп жатыр? Неге әлi күнге дейiн нәтиже жоқ? Егер кiнәсiз адамды ұстасаңдар, тура айтыңдар. Заңды бұзған жазаланады. Сiз де шет қалмайсыз!» – деп Серқожаевтың өзiне де оңай тимейтiнiн ескертiп кетедi. Сонғы аз уақыттың iшiнде кiсi өлтiру, кассиршаны тонау секiлдi екi үлкен оқиға болды. Мұндай қанды оқиғаны мұндағы тұрғындар соңғы жылдары естiп бiлген емес. Екi адамның басы қосыла қалса осы сұмдықты шошына әңгiме етiседi. Тыныш, рахат жатқан жалпақ елге келген жұқпалы обадай көредi, милицияға да наразылығын бiлдiрiп шенейдi. «Милиция ел тыныштығына әбден бойлары үйренiп алған ғой. Әйтпесе, бұзықтың пиғылын күнiлгерi бiлiп отыратындары қайда? Өйтсе, бейшара жазықсыз дәрiгер қанқордың қолынан бүйтiп нақақ қорлықпен өлмейтiн де едi. Тiптi бұлардың шаңқай түсте ақшаны тонатып алып жүргендерi қызық. Табанда неге ұстап алмаған?» – деп милицияны кiнәлайды. Әрине, мұның бәрi құр сөз түрiнде емес, жазба түрде де жетiп жатқаны айқын.

	Жәркешев кабинет iшiнде әрi-берi жүрiп, кiлт тоқтап кенет ауыр ойға кетiп, қолын телефонға қарай соза бергенде, «Рұқсат етiңiз!» деген Жайлыбаевтың дауысын естiдi. Жалт қарап:

	– Кел, Дархан! Кiмдi ойласаң, сол келедi деген. Қазiр ғана телефон соғайын деп жатыр ем, – дедi.

	– Қызметiңiзге дайынмын, жолдас капитан.

	Жәркешев түрегеп тұрған қалпы столға жамбасын тiрей тұрып:

	– Бiр сауал қоюға рұқсат ет! – дедi. Дархан жымиып күлдi.

	– Неге болмасын, сұрағыңыз болса берiңiз.

	– Сен қалай ойлайсың, осы мен қателестiм бе, жоқ па? Шен дәрежең төмен болғанмен облыстың өкiлiсiң, көргенiң бар, ортаң бөлек, зиялылардың сөзiн тыңдайсың. Соның бәрi тәлiм бiлгенге! Қатем болса, сыпайыламай, сыздамай тура бетiме айт. Оған ренжидi екен деме, көңiлге дық алмаймын, – деп шала тартылған папиросын мыжғылап тас күлсалғышқа салды да, екiншi темекiнi шығарып тұтатты.

	Дархан азғана шұғыл ойланып:

	– Әуелгi сәттен-ақ үлкен шабыс, әлек үстiнде, қылмысты дереу тежеудi көздеген мақсатпен аңдамай асығыстық жасадық-ау деген күдiк келгенi рас. Оқиғаның барысы қолданған шараның қисынды, орынды екенiн көрсетедi. Терiс жәйттердi байқамадым, – дедi.

	– Жақсы, сөзiңе рахмет. – Темекi түтiнiн үстi-үстiне жұтып бiр сәт үнсiз тұрды да, шапшаң қозғалып, әрi-берi жүрiп сөйлеп кеттi. – Марданды өлтiрген, Тайшықовты бүркеп жасырып жүрген, кассиршаны тонаған ала жарылып жүрген саяқтар емес, бәрi бiр топ, бiр шайка, бiр кiсi деп жорамалдағам. Әлi осы ойға берiкпiн. Егеубаев арқылы қанқор Тайшықовтың жолын кесем, кассиршаны тонағанды да ұстаймын дегенмiн.

	Бiрақ, аңдамай мүлт кеттiм бе, дәл осы тұста жақсы мақсат ниетiм сағымдай алыстап, өзiм айдалада бос қаңғырып қалғандай көрiнем. Менiңше, азамат Егеубаев шынын бүгiп, жасырып отырған секiлдi. Бәлкiм, сен жауап алып көрсең қайтедi? Мұндайлардың екi тергеушiнiң, бiрiне шағым жасап, даттайтын әдетi. Сонда бiр сәтте мұңын шағар, сырын ашар. Бiзге iстiң ақихатына жетсек болды ғой! – дедi. Соңғы кездерi Дархан осы оқиғамен байланысты Майра екеуi көп кезiп, бiлетiн кiсiлерден, куәлерден сұрастыра жүрiп бiрсыпыра материал жинақтаған едi. Қаражанға жақын етбауыр туыстарымен де, бiрге қызмет iстейтiн жұмысшылармен де әңгiмелестi. Мұндағы ойы Егеубаевтың кiсiлiк дәрежесiн, қанқор Тайшықовпен байланысының бар-жоғын анықтап бiлмек едi. Жұрттың пiкiрi бiр-бiрiне қабыспай қайшы жатты. Туыс жағы «бала сыртта, оқуда жүрдi. Онда не тындырғанын қайдан бiлейiк. Бұзақыларға iлесiп жүр деп естiп ек. Ақыры шын болды. Мұнда келiп бейуаз адамды өлтiрдi. Қан көрген қан иiскемей тұра алмайды екен де!» деп, бiржола түңiлiп шыға келдi. Бәрiнен жоқшысы атанып жүрген қарын белесiнiң сөзi өзгешелеу шықты. Бұл әңгiменi Дархан мен Майра Серқожаевтың кабинетiнде естiген едi. Мезгiл түскi үзiлiс алдында болатын. Майордың есiгi ашық тұрған. Бiреу ұзын коридордың бойымен еркiн салмақтай басып сөйлеп келедi.

	«Аудандық, қалалық милиция дегенiмiз осы ма? Екеуi бiр екен ғой!»

	«Иә».

	«Мұның бастығы кiм?»

	«Майор Серқожаев».

	«Ол өзi қайда отырады?»

	«Анау түкпiрдегi есiк».

	Серқожаев бұл сөздердi естiп отырған. Кiсiнiң тықыры тақалғанда:

	«Кiмде болсаң бөгелмей кiре бер. Есiк ашық тұр» – дедi.

	«Бастық сiз бе?»

	«Иә, майор Серқожаев».

	«Облыстан Бөлеутаевпын. Сендердiң Көктастарыңа облаткомның тапсырмасымен кеп ем. Өтiп бара жатып қарасам «Милиция» деген жазу тұр екен. Кiрiп шыға кетейiн деп ойладым».

	«Қонаққа милиция есiгi әрдайым ашық».

	«Сендерге Егеубаев деген бiреу жатыр ма?»

	Майор көз астымен Дарханға қарап күмiлжiп қалды:

	«Қалай деуге болады? Сондай азамат бiзде ұсталып отыр».

	«Кiсi өлтiрдi дей ме, немене өзi?»

	«Дәлiн айту қиын. Әзiрге тергеу жүрiп жатыр. Бұл iспен бүкiл бөлiм, облыстық милицияның өкiлi де шұғылдануда. Қолқабыс жасасын деп практикаға келген қызымызды да осы iске жектiк, деп Майраны нұсқап көрсеттi.

	«Қайда барсаң да былықтық, волокита қалмайды екен-ау. Көрiнiп тұрған iстi созалаңға салатындарыңа таңым бар. Кiсi өлтiрдi ме? Өлтiрдi! Мұнда қандай анықтау, тергеу болмақ? Iстi дереу сотқа тапсырыңдар, сонымен жанымыз тыныш тапсын!»

	Майра таңқалғандай пiшiнмен:

	«Қаралаушы ма, әлде жақтаушы ма? Сiздi қайсына қосайық?» – дедi.

	«Бiлгiңiз келсе, Егеубаевтың жоқтаушысы мына мен болам. Ол ит маған қарын бөле, екеумiздiң шешемiз бiр кiсiнiң баласы. Бiрақ бұл қанiшердiң аты аталса, аза бойым қаза болады. Мұндай сұмыраймен Егеубаевтың ұрпағы көбеймей-ақ қойсын. Бұл арам бездiң бiржола аты өшсiн!»

	Майра тағы сұрақ қойды.

	– «Ақталмасын, сотқа тартылсын дейсiз ғой?»

	«Кiсi өлтiргендi ақтайтын құдайың кiм?»

	«Майор сiзге iстiң тергеуде жатқанын айтты емес пе?» Бөлеутаев шошақтау бiткен көзi күлiмдеп Майраға басын бұлғалақтатып қарап отырды да:

	«О, тоба, милицияның да кiсiге жаны ашиды екен-ау! Және кiмге десеңшi? Мына менiң қарын бөлеме, кiсi өлтiрген Қаражанға! Осыдан осалдық жасап көрiңдершi! Айтпады деме, аямаймын! – дедi.

	«Кiсi деген ағайынына, бауырына жаны ашитын болушы едi. Мынауыңыз өзгеше талап екен, деген Майраға жалт қарап:

	«Мен облысқа, қала бердi сонау орталықтың өзiнде беделiм, салмағым бар дәрежелi кiсiмiн. Ертең анда отырған үлкендердiң бiрi «Егеубаев жақының ба едi? Қанқұйлы сұмырай екен десе, не бетiмдi айтам? Соны әшкерелеуге өзiм көмектестiм демеймiн бе? Саясаттың қайда жатканын ұқтың ба ендi?»

	Майра нық жауап қатты:

	«Жоқ!»

	«Бұл әзiрге сенiң ақылың жететiн iс емес. Екi қап тұз жесең, сонда санаңа кiре бастар!»

	Белеутаевтың сөз қимылынан көз алмай отырған Дархан:

	«Мен карьердегi жұмысшылармен әңгiмелескен едiм. Әрине, олар Қаражанға сiз сияқты етбауыр туыс емес. Әйткенмен көңiлдерiне күдiк алады. «Қаражан естi жiгiт, кiсi өлтiру секiлдi сұмдық оның есi түгiл түсiне де кiрмейдi. Мұнда бiр қателiк бар, деседi. Бұған қалай қарайсыз?» – дедi.

	«Сiз сауатты адамсыз. Жұмысшылардың жалған тiлектестiк дегенiн қайтесiз? Бұл баяғыдан келе жатқан айла, тәсiл. Бәлкiм, шешесi барып көзiнiң жасын төккен соң бiреулерi көсемсiп, жаны ашып сөйлеген де, басқалары жай қолдарын қоя салған. Ертең барып «олай емес былай деп үгiт жасап көрiңiзшi, тобырымен тайқып шыға келедi.

	Серқожаев сейфтi жауып аузындағы кiлтiн алды.

	«Сiз облыстан келiп отырған өкiл екенсiз. Әрi атқару комитетiне қатысыңыз бар көрiнедi. Өзiңiз жақсы бiлесiз, совет өкiметi заңды бұрмалаушылыққа жол бермейдi. Бiз де бәрi заң тармағымен жасалады. Егеубаевтың iсi де заң бойынша жүрiп жатыр. Оны ешкiм өз қалауынша жасай алмайды.

	«Заң дейсiң, жолдас майор. Соның бәрi өзiмiз жасаған заң ғой. Қалай бұрсаң, солай дұрыс шығады!

	– Бөлеутаев орнынан тұрып кетуге айналды.

	– Мен өзiм арылдым. Заң алдында да, адам алдында да, милиция алдында да арым таза, ақталып бiттiм. Егер бiреу ертең сұрай қалса, Әбiл Бөлеутаев милицияға өзi келiп ақталып кеткен дегейсiң. Мен болдым!»

	Жәркешевпен әңгiме үстiнде осы бiр жайсыз көрiнiс Дарханның есiне түстi. Осындай қарама-қарсы жайларды анықтау үшiн Егеубаевтың өзiмен тағы да сөйлесiп, жауап алуды ойлаған едi. Капитан Жәркешевтiң ұсынысы Дарханның көңiлiнен шықты.

	– Мардан Қаражанға жақын адам. Беделi, салмағы бар жақсы ағайын ықласымен көмектескелi тұрғанда оны Қаражанның өлтiргенi қалай?

	Бұл Тайшықовтың әмiрi ме? «Жигули» машинасын айдап әкету үшiн қанқорлыққа барғаны ма? Әлде Марданды өлтiрген тiптi Қаражан емес шығар. Нағыз қылмыскер тасада тығылып отыруы мүмкiн ғой? – деген сұрақтар көкейiмнен кетпейдi.

	Әлгiнде сiз «азамат Егеубаев шынын бүгiп, шын ниетiн жасырып отырға сияқты дегендей пiкiр айттыңыз. Мұның анығына жету үшiн кiшкене ғана тәжiрибе жасасақ деймiн, – дегенде. Жәркешев:

	– Пайдалы экспериментке дайынмын, – деп күлдi.

	– Онда әңгiмемiздi Егеубаевтан сұрақ-жауап алудан бастайық.

	– Шындықты айтпайынша жауапқа шақырмаймын деп Егеубаевқа нығыздап, сендiрiп айтып қойып едiм. Амалсыз уәделi сөздi бұзуға тура келдi, – деп күле қозғалып трубкаға қолын соза бергенде лейтенант Круглов кiрдi.

	– Рұқсат етiңiз, жолдас капитан.

	– Не боп қалды? Қонақ үйге бардың ба? Қандай жаңалық бар?

	– Айта қоятындай пәлендей әңгiме жоқ. Күдiктi, сезiктi жайларды байқай қоймадық. Бiреуге секем алып ек, онымыз бекер боп шықты.

	– Ол кiм екен?

	– Облыстан келген өкiлдiң серiгi көрiнедi. Соның машинасына отырып кеттi.

	– Анда-мұнда жүрген кiсiде жұмысың болмасын. Онсыз да әурешiлiгiмiз бастан асады.

	– Оны түсiнем ғой, жолдас капитан.

	– Лейтенант Круглов өзiне Дарханның тесiле қалғанын байқап, сұрақ беретiн шығар деп ойлап едi. Ол үндей қоймаған соң сөзiн жалғастырды. – Кезекшi милиционер шұғыл ақбармен әлектенiп жатқандықтан сiзге айт деген соң кеп тұрмын: азамат Егеубаев шақырып өзiнен жауап алуды өтiнiптi!

	Жәркешев таңқалған түрмен Дарханға қарады.

	– Тегi, бүгiн жолым болатын шығар. Ойлағаным өзi орала кетедi. Айыпкер өзi жолығуды сұраса, онда өте маңызды әңгiме бар деген сөз. – Алақанын ысқылап, – Шапшаң алып келсiн! – дедi.

	Аздан кейiн милиционер Егеубаевты айдап әкелдi де өзi қайта шығып кеттi. Жәркешев көңiлдi түрмен:

	– Жауап алуды сұрапсың. Солай ма? Отыр. Әңгiмелесейiк, – дедi де, Егеубаев орындыққа кеп отырғанда, – Айта бер, тыңдап тұрмын. Бәлкiм, жазба түрде баяндарсың! – дедi.

	– Азамат бастық, бүгiн асығыс екенсiң.

	– Құр сөзден гөрi iстiң болғанын ұнатам.

	– Темекiмен сыйларсың, азамат бастық. Жәркешев папирос ұсынып:

	– Сонымен, не айтқың келдi? – дедi.

	– Оның бәрi қағазында жазылулы, оқиғаның бәрiн тәтпiштеп айтып бергем.

	– Тағы да екi жердегi екiм бес демексiң бе?

	– Екiнi екiге көбейткенде төрт болатынын баяғыдан бiлем. Бiрақ, оны бес жасап отырған мына өзiң!

	– Маған осыны айтайын деп жауап алуды сұрап па ең?

	– Жазықсыз кiсiнi бекер ұстап отырсың, Ал бұл уақытта қанқор қылмыскер бостандықта жүр. Жаңсақ кетiп отырсың. Соны айтқым келдi.

	– Марданды неге өлтiрдiң? Соны айт! Тайқыма, жаза аспасын, ауырламасын десең мойныңа ал!

	– Ондай ақылды естiгем!

	Дархан ашу тығылып қызарып кеткен Жәркешевке көз қиығын тастап:

	– Бiрнеше сұрақ қоюға рұқсат етiңiз, – деп Қаражанға түйiле түстi. – Әлгiнде сiз нағыз қылмыскер бостандықта жүр дедiңiз. Сонда ол кiм? Кiмдi айтқыңыз келдi?

	– Оның кiм екенiн табу милицияның жұмысы.

	– Солай ойлайсыз ба?

	– Қылмысты iздегенi үшiн оған ақша төлейдi.

	– Өткен жолы жауап алу кезiнде «Бiрлiк» колхозының орталығына дейiн әкеп тастаған шофер жөнiнде айтқан екенсiз. Мардан алдында сiздiң кiнәсiз екенiңiздi дәлелдейтiн мықты куә сол. Бiрақ оның Николай деген атынан басқа, не фамилиясын, не машина номерiн бiлмейтiн боп шықтыңыз.

	– Соны есiмде сақтамағаныма өзiм де өкiнем!

	– Бiр миллионнан астам халқы бар облыс көлемiнен Николай дегендi табу үйiлген мая арасынан иненi iздегенмен, бiрдей. Милиция шындықты анықтаймыз, ақихат түбiне жетемiз деген үмiтпен көптен берi әуре-сарсаңға түсiп жүр. Соңғы айдың iшiнде радио және телевизия арқылы бiрнеше хабар берiлдi. Николайдан келiп, куәлiк беруiн өтiнедi. Оған «кiсi тағдыры шешiлгелi тұр, келiп шыныңды айт, көмектес, дейдi. Сiз айтқандай жасасақ, онда Николайды iздеудiң қажетi жоқ екен. Ол қылмыс жасамаған адам. Өз бетiнше жүре берсiн. Онда милицияның жұмысы қайсы! Бәрi-бiр оған ақша төлеп жатқан жоқ. Солай ма?

	Қаражан бұл сөз ендi ғана санасына жеткендей төбе шашын шеңгелдеп бүрiп ұстап, көзiн шарт жұмып алақанымен бетiн баса қалды.

	– Қандай ақымақпын десеңшi! Кешiр... Милиция мұндай кiсiлiк, қамқорлық жасайды деп ойлаған жоқ ем! Мен бiр дүмбiлез шiрiк неме екенмiн!

	– Марданды кiм өлтiрдi?

	– Оллаһи, бiлмеймiн.

	– Солай-ақ болсын. Онда кiм деп ойлайсыз?

	Туған ауылымды сағынып келгенде анам мен Сәниядан кейiн бетiме жылы қарап, бауырлық ыстық лебiз танытқан адамның бiрi Мардан. Оны ешқашан ұмытпаймын.

	Жәркешев сөзiн бөлдi.

	– Кiсiнiң кiсiлiгiн ұмытпаған жақсы. Бiрақ оныңнан Марданға келетiн пайда қайсы?

	– Басыма бостандық күн туса, қанқор қарақшыны қайткенде де табам. Кеңiрдегiнен шырылдатып тұрып ұстап, тура алдыңа әкелем!

	– Қарай гөр! Милиция бiлмегендi бұл табам дейдi?. Соқыр әулие мұнан шықты ғой!

	– Күлме, бастық. Ең соңынан мына мен күлетiн болам! Дархан асықпайсабырлы қалыппен сұрағынжалғастырды.

	– Сонымен, Марданды кiм өлтiргенiн бiлмейсiң.

	– Жоқ.

	– Мейлi, солай-ақ болсын.

	– Шүбә келтiргенiң қалай? Айтқаныма сенбейсiң бе?

	– Сiзге сену үшiн алдымен қылмыскердi ұстауым керек.

	– Айтқаның қисынды, шыны солай.

	– Николаймен екеуiң Марданмен әңгiмелескен кезде сол тұста бiреудiң өткенi, немесе жүргенi байқалмады ма?

	Қаражан иегiн саусағымен сипалап:

	– Айналмадан өтiп ұзап бара жатқанда бiреу кабинаның есiгiн ашып Марданның қасына отырғандай болды. Машина жүрiп кетпедi. Орнында тұрды, – деп әлдененi есiне түсiргендей шұқшия қадала қалды.

	– Қолын сiлкiп атып тұрды.

	– Дәл солай, арықшалау қара сұр кiсi. Жүдеу жүзiн көрсетiп бiзге қараған секiлдi.

	– Ерекше белгiсiн айта алмайсыз ба?

	– Бiз тым ұзап кеттiк. Алыстан, әйнек iшiнен бұлдырап көрiндi.

	Жәркешев мысқылдап:

	– Бұл аңызды қазiр ғана ойдан қиыстырып шығардың ба?

	Бұрын мұндай әңгiменi айтқан жоқ едiң ғой! – дедi,

	– Өстiп, кiсiнiң дымын құрытасың. Мен айтпайын дедiм бе екен? Сұрамаған соң есiме түспеген де.

	– Сенi қаракесек қүштiң иесi ғана ма десем, өзiң қиялшыл екенсiң!

	– Николай менiң сөзiмдi қуаттайды. «Бауырың асығып тұрған секiлдi едi. Бiреумен жолықты бiлем. Машинасы қозғалмайдың,– деп айтқаны бар.

	– Сенiң Николай дегенiң кiм?

	– Менi «Бiрлiкке» әкеп тастаған шофер ше!

	– Ешқандай шофер де, Николай да жоқ. Оның бәрiн ойыңнан шығарып отырсың. Жұртты ақымақ етпексiң ғой!

	– Менiң айтқаныма титтей де сенбейдi екен. Дұрыс, онда шофердi iздеудiң мәнi жоқ. Бұлай жаппай әуре сарсаңға түспейiк. Саған керегi мен екем де. Мiне, мен алдыңда тұрмын. Марданды өлтiрген мына мен! Әкел протоколыңды. Бәрiне қолымды қоям!

	– Не үшiн өлтiрдiң?

	– Қан аңсадым, өлтiрдiм!

	– Көздеген мақсатың не?

	– Қанiшерде мақсат болмайды!

	Дархан сылдырмақ ашпалы папкасын көтерiп:

	– Марданды өлтiрген сен бе, жоқ басқа бiреу ме, қазiр анықтаймыз.

	Қаражан таңырқай қарай қалды.

	– Оны қалай бiлесiң?

	– Барған соң өзiң көресiң. Тезiрек жиналайық. Түрме машинасының керегi жоқ. Егеубаев менiмен бiрге «Жигули» машинасына отырады, – деп кабинеттен асыға басып шықты. Аз уақыттан кейiн олар Марданның машинасы тұрған жерге келдi. Дархан «Жигулиiнң дәл сол орынға әкелiп қойды. Капитан Жәркешев пен Егеубаев екеуi артқы кабинада отырған. Дархан оң жақтағы есiктi ашып:

	– Азамат Егеубаев мұнда кел. Менiң қасыма отыр! – дедi. Қаражан қасына кеп жайғасқанда Дархан папкасынан ет турайтын қара пышақты суырып ап оның қолына ұстатты.

	– Менi дәрiгер Мардан деп есептеңiз. Сiз оның қасында дәл осылай отырған жоқ па едiңiз? Сол қолым машинаның рулiнде, оң иығым ашық, бос. Ал пышағыңды сiлтей бер. Пышақ салған сәттi бiлмей қалған болайын. Ұқтың ба?

	Қаражан бармақ ұшымен пышақ жүзiн байқады. Жаңадан қайрапты, өткiр де үшкiр, ұстара жүзiндей лыпып тұр.

	– Немене күтiп тұрсың? Баста! – деп Дархан айқайлағанда, Қаражан:

	– Бұлай пышақпен ойнау жарамайды!– деп ашық әйнектен лақтырып жiбердi. – Менi кiм деп ойлайсың! Тапатал түсте нақақтан кiсi қанын мойныма жүктемекпiн бе? Әуелi сен пышақпен қалай ұратынымды бiлмейсiң. Бiр сiлтегеннен-ақ кiсi түгiл атан өгiздiң көкiрегiн қақыратып түсiрем!

	Мен сөзге сенбеймiн. Сол айтқаныңды iспен көрсет, дәлелде!

	– Азамат тергеушi, қандай жаза кессең де мейлiң, қалаған протоколыңа қол қоямын. Бiрақ кiсi өлтiре алмаймын. Ондайға жоқпын.

	Дархан шұғыл ойланып қалған Жәркешевке:

	– Шүкiр Жәркешевич, азамат Егеубаев айтқан бұйрықты орындамайды. Ендi не iстеймiз? – деп тұрды да, – онда басқа бiр амалын қарастырып көрейiк, – деп машинаның жүк салғышын ашты. Онда үлкен манекен-қуыршақ жатқан. Дархан бұл куыршақты ғылыми-техникалық бөлiмiнiң қызметкерлерiмен кеңесе отырып, тұла бойын адам денесiне сәйкестендiрiп, гйпспен қаттап қатты оратып тастаған едi. Iшiне сiлтеген пышақтың қаншалықты күшпен, салмақпен тиетiнiн көрсететiн арнаулы аспап орнатқан. Бүктетiлiп жатқан манекен-қуыршақты көтерiп өзiнiң орнына әкеп отырғызды. Кеудесiн рульге таман жақынырақ тақау үшiн жотасына жастық қойды. Дархан Қаражанның қолына қара пышақты ұстатып жатып:

	– Өгiздiң көкiрегiн қалай қақыратыныңды көрейiк, алдымен сен пышақты мына қуыршаққа салып байқашы!

	– Бұдан саған қандай пайда түсетiнiн бiлмеймiн. Тiптi осындай әлектiң қажетi не? Сендерге менiң мойындауым керек екен, оныңа қарсы емеспiн. Протоколыңның бәрiне қолымды қоям. Сот алдында тайып кетедi екен деп ойлама, Қаражан екi сөйлемейдi. Тiрлiкте бiр өлiм бар екен ғой. Кiсi екi өлмейдi. Сол ажал маған жеткен шығар. Қайтем, тағдырмен тайталасам ба?!

	Желке жағында отырған Жәркешев зекiдi:

	– Сенiң мылжыңыңнан әбден тойып болдым. Оданда, айтқанды орында!

	– Қуыршаққа да обал, әйткенмен бұл бишара жансыз нәрсе ғой, жарасын желiммен жапсыра салсаң түгi кетпейдi!– деп сiлтеп қалғанда қоңыраудың болымсыз ғана дызылы естiлдi.

	Әйнектен ұңiле қарап тұрған Дархан:

	– Болдың ба?– дегенде, Жәркешев:

	– Бұл пәлсапашының қуыршаққа жаны ашып жатыр.

	Мейлi, ойлансын!– дедi.

	Қаражан аяқ астында жатқан пышақты көрсетiп:

	– Ойланатын дәнеңе жоқ, қуыршағыңды көре бер! – дедi. Дархан манекен-қуыршаққа кигiзген пенжактың түймесiн ағытқанда кеуде тұсында бармақ сиып кететiн үңiрейген тесiктi көрдi. Жәркешев таңғалып:

	– Мұны қашан сап үлгiрдiң-ей?! – дедi.

	– Пышақ ұшы қоңырау тiлiне де жеткен. Мен бұлай ойлаған жоқ едiм,– деп Дарханға таңданып, басын шайқады. Рациямен дызылдаған үнi естiлдi. Бiреудi iздеп, шақырып жатқан сияқты. Дархан қобдишаны ашып трубканы құлағына тоса қойып едi. Кезекшi милиционердiң дауысы шаңқ ете қалды:

	– Ол маңда капитан Жәркешев жоқ па?

	– Осында, қазiр трубканы берейiн. Капитан Жәркешев трубканы көтерiп:

	– Тыңдап тұрмын. Не дейсiң? Қандай шофер? Так, так, Майор Серқожаев онымен сөйлестi ме? Солай де! Фамилиясы кiм? Рыбаков па? Николай Рыбаков. Жарайды, қазiр барам,– деп трубкаға бiр қарады да кұтыға тыға салды. Қалтасынан темекi алып,тартты. Кабина iшiнде жайбарақат отырған Қаражанға сығырая қарап,– Жiгiтiм, бақытты күнi туған екенсiң. Жұлдызың жарқырап шығайын дедi. Неге жымыңдайсың? Иә, сенiң күлетiн орның бар,– дедi де сол сәт қатуланып қабағын шытып,– әй, сен ақ болсаң, адал болсаң, кiнәң жоқ болса милицияға неге қарсылық көрсетесiң? Дворкиндi ұрғаның қалай, Есiң дұрыс па?

	– Азамат бастық, алғашқы әңгiмеде оның себебiн айтқам. Шырт ұйқыда, нашар түс көрiп жатыр екем. Айналаның бәрi айқай-шу, атыс, шабыс. «Ал, кеп қалды! Құтыл, қаш!» деп жұлқылап оятқанда, үйден қалай атып шыққанымды өзiм де бiлмей қалдым. Есiмдi жиған соң, ешқандай кiнәмнiң жоғын бiлгеннен кейiн өз еркiммен берiлдiм. Өткен жолғы өкiнiшiм көкейiмнен кетпейдi. Өзiмнен өзiм күйiнiп, өртенiп кете жаздаймын. Ашынғаннан аласұрам! Ең жақын, қасиеттi адамнан айрылдым ғой. Соған кiнәлi өзiммiн! Осы қатенi қайталағым келмейдi.

	Жәркешев тiлiн тiстене сөйлеп:

	– Мұның ақылгөйсуiн қара, басыңда миың болса, баяғыдан берi қайда қалдың? «Неге солай жасамадың?– дедi де еңсесi түсе Дарханға бұрылды.– Сенiң практикант қызың анау шофердi тауып әкептi. Қазiр бөлiмшеде отырған көрiнедi. Майор Серқожаев та, тергеушi де онымен әңгiмелескен. Менi шапшаң шақырып жатса керек. Көбiктей көпiрткен iс осымен жарылды да тынды.

	Дархан дәл осы сәтте Жәркешевтiң көңiл кұйiнiң қандай екенiн түсiндi. Капитан Жәркешев колхоздың мал дәрiгерiн өлтiрген әрi қауыптi қылмыскер Тайшықовпен астыртын байланыс жасап жүрген кiсi бiреу, ол – Егеубаев деп ұққан. Кейде көңiлiне күдiк алғанмен, осы жорамалына өзi берiк сенген. Бұл ойын осы жаққа келместен бұрын Дарханға ашық айтқан болатын. Егер негiзгi куәгер Николай Рыбаков Қаражанның бұл оқиғаға қатысы жоқтьiғын дәлелдесе, онда қылмысты iздеу бөлiмiнiң жұмысы далаға кеткен болады, бүкiл iстi қайтадан қозғап, бастауына тура келедi. Әрине, бүл оңай емес.

	Жәркешев кеудесiн кере күрсiне тыныс алып:

	– Бұл тентектiң аман құтылғанына өзiм де қуанам, Кiсiнiң, қайткенде нақақ күймегенi жөн. Солай болсын, бiрақ... Мардан Пәрменовты өлтiрген кiм деп ойлайсың? Қiм болса да, көктен түскен жоқ, арамызда жүр ғой,– дедi,

	– Кейде осы сұрақты өзiме қайта-қайта қойып, көп ойланатынмын, – дедi Дархан капитанның қарынан ұстап, былай оңашарақ апарып.

	– Оның Қаражан емес екенiне қазiр өзiңнiң де көзiң жеттi. Менiң байқауымша, Марданды өлтiрген кiсi бұрын пышақ салып дағдыланбаған, оны қолдану тәсiлiн жете бiлмейдi, долбармен ұрған.

	– Бiздiң санағымызда жоқ бiреу десеңшi?

	– Солай болуы да ықтимал.

	– Үлкен жұмбаққа ендi кезiккен екем ғой!

	Ертеңiне Дархан облысқа жүрер алдында аудандық бөлiмшеге кiре кетейiн деп келе жатқанда сыртта, скамейкада отырған Айымгүл мен Сәнияны көрдi. Айымгүлдiң қолында қомақтылау ғып орап алған түйiншегi бар. Сәния шырамытты бiлем, қозғалақтай орнынан тұрып, ернiн қыбырлатып амандасқандай түр бiлдiрдi. Дархан қасына кеп:

	– Сәния, бұл сiз бе? Сәлеметсiз бе, апа. Мұнда неғып жүрсiңдер?– дедi.

	Айымгүл қатты толқып:

	– Ей, шырағым-ай, неғып жүрсiң дерiң бар ма? Кеудеден жан шықпаған соң, көз жұмылып топырақ астында жатпаған соң, үмiттi арқаланып сүйретiле бередi екенсiң. Көзiмнiң қарашығы, тәттi тiлегiм Қаражанымды көрем бе, көрсете ме екен деп кеп едiк. Мына Сәния осындағы бiр бастығына жолыққан екен. Тоссын, күте тұрсын!» – дептi. Сонымен жәутеңдеп отырған түрiмiз мынау. Iсiн тиянақтап сотқа тапсырыпты деп естiп ек. Сорлы жалғыздың жаны кала ма? Сенде ана құшағында өскен перзентсiң ғой, зарлының мұңына құлағыңды сала кет. Амандығын бiлiп бер! – дедi.

	– Соншама түңiлгенiңiз не, апа? Менiң ойымша, Қаражан шығуға тиiс.

	Көйлегiнiң кеудесiн бүрiп ұстап алған Сәния көзi танадай жайнады:

	– Апа-ау, естiп тұрсың ба? Балаң шығады, босанады! Мына балаңыз қуаныш, бақытты үйiп-төгiп бiр-ақ әкелдi ғой! – дедi.

	Айымгүл екi көзiнен сорғалап аққан жасын алақанымен сипалап:

	– Балам, шын айтасың ба? Қуанған да қорыққанмен бiрдей екен. Тiлiм күрмелiп қалды. Шүйiншiге қалағаныңды ата, шырағым. Кемпiрдiң мал-мүлкi жалғызымның жолына садақа! Сенi тапқан анаң ғұмыры бакытты боп өтсiн! Тiлегiңе жет, балам! – дедi.

	Дархан жайдарылана күлiп:

	– Шүйiншiмдi атайын, апа! – дедi.

	– Айт, шырағым!

	– Қалағаныңызды алыңыз! – десiп Айымгүл мен Сәния қуаныса ұмтылды.

	– Қаражан есейiп, ер жеткен азамат. Соқталдай жiгiттiң ендi сидаңдап бос жүруi жараспайды. Балаңызды шапшаң үйлендiрiңiз. Маған берген шүйiншiңiз, сол болсын!

	– Айтқаның болсын, шырағым!

	Сәния кеңсеге кiрiп бара жатқан Дарханның соңынан мойнын соза қарап:

	– Апа-ау, ел қатарлы бiз де бақытты болар ма екенбiз!– дедi.





СЕГIЗIНШI ТАРАУ




	Жәмшит газет сататын киоскiнiң алдында кезекте тұрған. Жергiлiктi «Октябрь жолының» номерлерiн жiбермей оқитын. Газетте халықаралық шолумен бiрге, облыс, қала жаңалықтары жазылып тұрады. Геологиялық барлау экспедициясының қызметкерi бұл жаңа хабарды бiлiп отыруға тиiс қой. Қолына iлiне қалғанда комсомол газеттерiнiң жаңа сандарын ала салатын.

	Бұл жолы да үш-төрт газет алып, қолтығына қысып, шеткерiрек барып «Октябрь жолының» бетiн жайып жiберiп қарай бастағанда, көшенiң қарсы жағындағы гастрономның үлкен есiгiнен бiр әйелдiң шыққанын байқап қалды. Жәмшит киоскi алдында тұрған кәртамыстау кемпiр «әй, Мақпал, берi кел!» – деп шақырмаса, бұл әйелге, тiптi назар аудармаған болар едi. Орта бойлы, толықтау келген әппақ әдемi әйел күлiмдей түсiп кемпiрге қарай келе жатты. Қолында қара сумкасы және жiбек баулы дорбасы бар. Әйел магазин қыдырып базарлап жүргенiмен сәндi киiнген. Белiн қынамалап, тартып тiккен қара барқыт көйлек, аяғындағы өкшесi бiздей сүйiр тұмсық жылтыр туфли толықтау денесiне құйып қойғандай жарасып тұр. Әппақ бiлегiндегi сылдырмақ баулы алтын сағат, құлағындағы айшықты үлкен сырға жас. әйелдiң камсыз, мол, тоқ тiрлiгiн паш еткендей шақшиған шағырмақ күнмен ойнап болымсыз сарғылт сәуле шашады.

	Жәмшит Мақпалды айнымай таныды. Институтта оқып жүргенде Мақпал ашамайлылау, сылаңдау секiлдi едi. Қазiр денесi толып, әдемiленiп кеткен. Бұдан сегiз жыл бұрын жатақханада, ашық терезе алдында, түрлi тағамға толы стол басында екеуi иықтарын түйiстiрiп бiрге отырған едi.

	Олар бiр жолдасының туған күнiне жиналған болатын. Көп отырды, ұзақ iштi, жедi. Биледi. Содан соң оңаша бөлмеге кiрдi. Барлық бәле осы жерден басталды. Сол күнi азанда әйелдi зорлаған аса қауiптi қылмыскер ретiнде қамауға алынды. Сот болды. Бiр адам мұның сөзiн сөйлемедi. Бес жыл бiрге оқыған, қыдырған, қолтықтасып теңселiп жүрiп iшкен достары жалт берiп тайқып шыға келдi. Солай түрменi қуалап кете барды...

	Ендi мiне, сол Мақпал қасында тұр. Киоскiнiң қасына келген соң газет алмауды мiн көрдi ме, «Маған да газет берiңiзшi» – деп бес тиындық қара бақырды терезешiктен тастай салды. «Қандай газет? Ескi ме, жаңа ма?» – Оны сұрамады. Берген газеттi олжадай көрiп дорбасына мыжғылап тыға салды да кемпiрдiң қолтығынан ұстап, еңкейе құлағына сыбырлай сөйлеп, күлiп бара жатты. Жәмшит оқтын-оқтын газетке үңiлген боп соңынан iлесiп отырды. Оның қай үйде тұратынын бiлгiсi келдi. Олар орталық көшенiң бойымен бiраз жүрiп барып өзен жаққа бұрылды. Сырлы – көк тақтаймен қоршалған, қалың ағаштың арасынан шатыры ғана көрiнген үйдiң алдына келгендеМақпал үлкен тұтас қақпаның қасындағы кiшкене есiктен кемпiрдi кiргiзiп жiбердi де өзi оның ұзағанын күтiп күлiмдей қайта-қайта қолын бұлғап тұрды да қалың баққа қарай суырылып жүре бердi. Қала паркiн кесiп өткен жолмен тiке жүрiп, көп биiк үйлердiң тұсынан шықты. Жас ағаш отырғызылған кең аулаға кiрдi. Бұрыштағы сыртқы есiктен қара жолақ пижама киген семiз еркек қарсы алды. Әбiл Мақпалдың қолындағы қара сумканы алып, алдына түсiп жорғалай жөнелдi.

	Жәмшит тiстене, тесiле қарап:

	– Баяғыдан iздегенiм сен едiң. Қайда ұялағаныңды таптым. Еселеп кек алатын сәт келген шығар! – дедi.

	Әбiлдер үшiншi этажда тұратын. Тас басқышпен шапшаң көтерiлiп барып кiлт тоқтады. Ақырын асықпай, кербез басып келе жатқан әйелiн күттi. Басқыш бұрылысында кiдiрiп төбесiне бажырая қараған Мақпалға еңкейiп ақырын сыбырлады:

	– Үйде қонақ бар. Мақпал қабағын түйдi.

	– Оның кiм?

	– Апамның колхозда тұратын әпкесi ше, сол келдi.

	– Осы қақбастың бауыры езiлiп-ақ тұрады. Үйдiң iшiн бықсытып, сасытқаннан баска дым бiтiрмейдi. «Келмесiн, жоламасын!» деп айтқаным қайда? Бiреудiң кiр-қоңын жуудан көзiмiз ашылмайтын болды! Кеше ғана көрпелердi кептiрiп жайып едiм.

	Әбiл бiреу естiп қояма дегендей жалтақтай қарап:

	– Ақырын сөйле, келсе, саған зияны тиiп жаткан жоқ.

	Қоржындары тоқ көрiнедi, – дедi.

	Мақпал ойланғандай көзiн жыпылықтатып:

	– Кiм келдi дедiң? Быдықтамай түсiнiктi ғып айтсайшы!

	– Айымгүл деймiн!

	– Анау Қызылжардағы баласы кiсi өлтiрген кемпiр ме?

	Ия!

	– Баласын ақтап, босатып жiберiптi.

	– Не дейдi! Босатқаны қалай? Кеше ғана сен «түрмеде шiридi! Ататын бопты!» – деп қуанып келiп едiн ғой!

	– Кiм бiледi, бiр жолын тапқан да!

	– Не әкептi?

	– Апам тегешке үйiткен қойдың семiз еттерiн сап жатты. Сан, қол еттерi тұтас, бұзылмаған. Қарынға салған жентiн де көрiп қалдым.

	– Баласы түрмеде жатса араға дәрежелi, беделдi, зиялы кiсi салған боп, семiз ту биесiн соғымға сойып алам деп жүр едi. Ендi бие түгiл байтал да жоқ десеңшi! Сонда бұ қу кемпiр бiр қойдың етiмен құтылайын дегенi ме?

	– Өзiң тамырын басып, жұқалап сөйлесiп көрсеңшi.

	Қалай айтуды бiлесiң ғой.

	Мақпал асыға басып үйге кiрдi. Тар коридордан өтiп енесi жатып жүрген бөлменiң есiгiн ашып:

	– Мынаны қара, апам бауыры кеп, көзайым боп жатыр ғой! – деп, күйеуiне жайдарылана қарап алды да жүгiрiп барып оң қолымен Айымгүлдi иығынан құшақтап бетiне бетiн басты.

	– Менiң өзiме меншiктi апатайым ғой бұл. Амансың ба, апатайым. Тiптi көптен берi келмей, мұнша сағындырғаның не? Бiздi ұмыттың ғой, сiрә. Өзiңдi анықтап, әйбаттап көрiп алайықшы. Түу, өңiң жақсы, нұрың таймаған. Жасарып қыз кезiңе түскенсiң бе, қалай? – дедi. Келiнiнiң сырын бiлетiн Асыл:

	– Тфу, тiлiм тасқа да! Соншама сұқтанғаны несi! – дедi.

	Мақпал қызара күлiп:

	– Апам сөйтедi. Әкпесiне жаны ашып жатқанын карашы. Қала адамы бос, болбыр, келедi, көзi тимейдi. Қорықпа! – дедi де, енесi мен күйеуiне қынжыла сөйлеп.– Менiң апатайымды тар үйге қамап қойғандарың не? Әкiмдердiң маймаңдаған шешесiнен кем боп па? Әркiмнiң шешесi өзiне дәрi. Анау залға, кең жерге дастархан жайыңдар. Сонда қол-аяғымызды жайып, кең отырып сөйлесейiк,– деп Әбiлге әмiр еттi.– Апам шөлдеген шығар, бекер тұрмай, салқын шампань ашсаңшы! – дедi.

	Айымгүл ұзын столдың шетiне ақырын ғана жайғасып, басына бос жамылған бөртпе шәлiсiнiң бiр жақ ұшын иығына көлбей тастайды да салмақты баяу үнмен сөйлеп кеттi.

	– Бiр ананың ақ сүтiн кезек емген төлдесiмнiң нәсiлiн құшқан келiнiм болған соң, сенi Әбiлiмнен, Қаражанымнан неге бөлектейiн. Өңiң жақсы, нұрың таймаған деп жатырсың. Жақын болған соң, жаның ашып айтып жатқан шығарсың. Оныңды қазiр тiптен сөкет көрмеймiн. Нұрлансам, жасарсам оның жөнi бар. Тәттi үмiтiм тiрiлiп, түрленiп, гүлденiп қайта туды. Қаражаным ақталып, босанды! Ендi мен көгермей, кiм көгередi!–деп салқын шампаньға ернiн тигiзiп қайта қойды.

	– Апатайым-ау, Қаражанның босанатынын сенен бұрын мұнда бiлiп жатқанбыз. «Кiсi өлтiрген боп қараланыпты. Iсi милицияда жатыр!» дегендi естiген соң мына сiңлiң Әбiл екеуiмiздiң құлағымызға тыныштық бердi ме!

	«Бауырсың, қарын бөлесiң, барып халiн бiл. Ыңғайы келсе, қол ұшын берiп көмектес деп қыңқылдап қоймады. Әбiл екеуiмiз осында көп ойландық. Үлкен қызмет орындағы жолдастармен ақылдастық. Осы күнi жұрт қорыққанын ғана силайды. Төтеннен барып «Мынау менiң туысым едiң дегендi кiм тыңдайды, дейсiң. Өкiмет атынан барсам сөзiм өтiмдi бола ма деп бауырың осынан әдейi командировка алып кетпедi ме? – дегенде, Айымгүл Мақпалдың сөзiн қостап басын изедi.

	– Неге естiмейiн, сырт адамының құлағы түрiк келедi.

	Ауданға келiп-кетiп жатқан кiсiлердiң кiмге жақын екенiн жұрт бiлiп жатады.

	– Бiлгенiңе де құдайға шүкiр. Кейбiреулер iсiн тындырып ап, соңынан мысық секiлдi көзiн жұма қалады. Аудан бұрын Әбiлдiң өзi көрмеген, бiлмеген жаңа жер екен. Ондағы адамдарыңда жөндi танымайды. Әкiмет атынан командировкада жүрген соң тыңдатпай қояма? Әйтеуiр үлкенiмен де, кiшiсiмен де сөйлесiп, қайтты ғой. Милиция бастығы солқылдақтық жасаған екен. Облысқа келiсiмен осындағы ең әйдiк бастығымен де сөйлестi. Семiз үйректей маймаңдаған шешесi бар екен. Терiмiзге отырғызып, төбемiзге түкiрткiздiк қой. Кiсiдегiнiң кiлтi аспанда деген емес пе? Қаражанның әңгiмесi оңайға түскен жоқ,– деп енесiне қабағын шытты.

	– Өз балаңның мұндай пәледен аулақ болғанына шүкiр де. Басқаның бәлекетiн тыңдап қайтесiң. Қазаныңа тамағыңды сап, асыңды әзiрле. Әлгiнде магазин алдында анау бастықтың шешесiне жолығып қап, үйден шай iшерсiз деп шақыра салып ем. Тоңазытқышта сиырдың жас етi бар шығар, соны асарсың. Асыл қипақтап:

	– Айымгүл қой үйтiп әкелген екен. Көрмейсiң бе? – деп едi. Мақпал:

	– Қала адамы қолаңсыған қой етiн жейдi деймiсiң. Аңсасаң, өзiң бөлек кастрөлге бiр-екi қабырғасын асарсың,– деп Айымгүлдiң әкелген сыбағасын менсiнбей, бұйым көрмей елеусiз тұқыртып тастағысы келдi.

	Айымгүлдiң ашық, кесек, морт мiнезiн бiлетiн Әбiл қолбалақтап күлген боп:

	– Бастықтың шешесi үйiткен қойдың етiн жемейдi екен деп өлемiз бе? Жемесе, мейлi. Апамның әкелген етiн маған-ақ асып берiңдершi. Тегi басқа тамақ сұрамайын!– дедi.

	– Бұл өстiп апасының сүрлеген етiн сағынып тұрады, бармағын жалап, тойып жемесе көңiлi көншiмейдi, – деп сиқырлана күлiп, енесiн ас үйге ертiп шығып кеттi. Бұдан кейiнгi сөздерге Асылды куә еткiсi келмедi.

	Әбiл пижамасының ышқырын қарнына көтерiп қойып:

	– Ой, апа, дәнеңе бiлмейсiң ғой. Саған бәрi жеңiл, бәрi оңай сияқты көрiнедi, – деп орындықты атша мiнiп, арқалығына шынтағын тiрей отырды. – Мына бауырың кiрiспейдi, ал егер кiрiстi бар ғой, шегелеп тұрып мықты жасайды. Өткен жолы Көктасқа барғанымда милициясына әдейi кiрдiм. Жаңағы келiнiңнiң айтып отырғаны бекер емес. Облыстан командировка алып барғаным мұндай жақсы болар ма? Әйтпесе, сөздi тыңдату қиын. Бастығы Серқожаев деген бiреу екен. Өзi майор көрiнедi. Ондай капитан, майорлардың талайы қолдан өтiп жатыр ғой. Байқаймын, айналасына өңшең практикант-срактикант секiлдi немелердi жинап алыпты. Ондайлар iстiң жөнiн бiле ме, тәйiрi.. Салған жерден осал жерiнен ұстап ап, өздерiн жақсылап тұрып бұрадым-ау! Облыс жолдамасымен жүрген өкiл екенiмдi бiлгеннен соң байқұстың зәресi кеттi. «Бiз де аудандық Советке бағынамыз. Мекемемiз тетелес екен, – деп қипақтай бастады.

	– Ойбай-ау, қипақтамағанда қайтедi! Ертең сенiң аузыңнан терiс сөз шықса, жеп отырған нанынан айрылып қалмай ма? – деп Мақпал күйеуiнiң жанына бұралаңдай келiп отыра кеттi.

	– Елдiң бәрi сендей бесаспап маман деймiсiң. Мына қызметiнен алып тастаса, құдайға шүкiр дәрiгерлiк кәсiб дайын тұр. Ал ол бишаралар иығындағы жұлдызынан айрылса, қалай күнiн көредi? Сонан соң жалпақтайды да!

	– Әңгiменiң қызығын ендi тыңдайсың,– деп Әбiл быртиған саусақтарын көтере жыбырлатты.

	– Мен Қаражанның жайын сұрағанда не дерiн бiлмей сасып қалды. «Е, осында тергеуде жатқаны рас. Iсiн аяқтап қалды, сотқа тапсырғалы отырмыз, – дей бастағанда, мен төтесiнен кеттiм.

	Мақпал:

	– Мұның сондай көзжұмбайы бар,– деп нығынан сипалап қойды.

	– Ей, ағайын, сотыңыз не? Қаражан менiң қарын бөле бауырым. Төрт аяқты да бота тату, екi аяқты да бөле тату демей ме? Тату, тәттi туысым сол, деймiн. «Ойпырмай, мынау қиын болды-ау, ертерек неге айтпадыңыз. Документтерiнiң бәрiн реттеп жазып қойып едiк, – деп қипалақтата бастады.

	«Сен ондай сөзiңдi қой, документ болса өзiмiз жазып жүрген қағаз ғой. Анау-мынауды қайтесiң. Жобаға келсе, тоқтатпай босатып жiберiңдер. Ер мойнында қыл арқан шiрiмейдi. Бiз де қарыз қалмаспыз!» дедiм.

	Мақпал шытынап:

	– Бұл естiп көрiнгенге уәде берiп, қарызға батып жүредi. Кейiн жұрттың бетiне қарауға дәтiң шыдамайды. Қалай құтылам деген ой жоқ мұнда! – дедi.

	– Мен айтпаймын ғой, айтсам бек айтам. Дәл сол жерде қарыз-парызын есептеп таразыға сап жатқан кiм бар дейсiң. Қайткенде Қаражанды бостандыққа шығару керек болды. Үлкен олжа сол емес пе? Басқасын қайтесiң! – деп Әбiл мен айтарымды айттым, дегендей тоқтап қалды.

	Айымгүл омырауын ашып, шиырыға еңсесiн көтерiп:

	– Басымызға iс түскенде оқығанымыз, жетiлгенiмiз әрi жөн бiлетiн кiсiмiз едi деп өздерiңе сүйене салмақ салдық. Құдай жолдьi қабыл алды. Ендi мiне, ақ түйенiң қарыны жарылған шақ. Үйiмде екi тойды бiрдей жасағалы отырмын. Қаражан есiн жиғаннан соң ағасына мiнгiзетiн аты болса өзi бере жатар. Ал, келiн шырақ, сен жұрттан ұялмай ақ қой. Мына бес жүз сомды жолдастарыңды шақырып, шай-пай берерсiң, деп қойнынан шүберекке ораған бiр буда ақшаны шығарып бердi.

	Мақпал ақшаның көлемiне бiр қарап шыны-аяқтар тұрған әйнектiң iшiне қарай тастай салды. Ернiн шығара иегiн көтерiп:

	– Жасағалы жатқаның қат-қабат қандай той? Бiз неғып бiлмей қалдық. Өзi кiсi жиналатын кеш пе? – дедi.

	– Ел жиналмаса тойдың сәнi келе ме? Өздерiңдi де сол тойға шақыра келдiм. Қаражанымның ақталып шыққаны, оның үстiне үйлену тойы бар. Екеуiн қатар жасамақпын. Алты арыс ел Егеубайдың баласы барын өз көздерiмен көрсiн. Ұрпағы жойылмағанын бiлсiн.Той алдағы жұмада басталады. Үш күн ойын-сауығын жасап, дүйсенбiге қараған түнi тарқатамыз деп отырмыз. Тегiң бiр құрсақтан шыққан бауырсың. Осы қуаныштың басы-қасында болмайсың ба? – деп Әбiлге өзiмсiне, иектей сөйледi.

	Мақпал өз сыбағасын оңай алған соң ендi Айымжанды бұл үйден бiржола шеттетiп, сырғытып тастамақ болды.

	Кiнәнi кемпiрдiң өзiне аударып құтылғысы келдi. Қабағын түйе көтерiле түсiп:

	– Басыңды бұлт шалғанда бұғына түсiп берi қарай жорғалайсың. Ал, той-жиынға келгенде ақыл салғың келмейдi-ә, қу кемпiр. Түрмеден шығу, босану – ақталу емес. «Кiсiмiздi өлтiрген бұзығын түрмеден шығарып ап кеттi. Қанқорды өкiмет тимаса, жазасын өзiмiз кесемiз!» деп Пәрменовтың ағайын-туыстары арызданып жатқан жоқ па? Мұны сен қалайша бiлмей қалдың? Мал дәрiгерiнiң бауырлары осал емес, әлдi, беделдi кiсiлер. Арыздың басы Алматыдан қайтқан. Кеше мынаны да, – деп күйеуiне алакөздене қарады, – щақырып ап қысыпты. Осындай әлек үстiнде бұл қандай той, қандай жиын? Аз ғана малың мен тиын-тебенiң болса, кiшкене iркiп сақтай тұрмайсың ба? Әлi сөз салатын, араға жүретiн кiсiлер бар. Әрқайсысының сыбаға – орны бөлек. Ертең сол тойыңда Пәрменовтың туыстары қан төбелес шығарып, қырғын салса қайтесiң? Қырыққа кетсең, белiң өзiңмен! Ендi ағайын, басымызды шатпа, аулақ жүр!

	Айымгүл аңырап, дағдарып қалды. Бөртпе шәлiсiнiң шашағын ширата түсiп:

	– Ойпырмай, бәрiне мынаусы қиын болды-ау. Ендi қайттiк? Милиция үйлендiр деп қолқа салған соң көне қойып едiм, – деп аса бiр шарасыздық бiлдiрдi.

	– Милиция қашаннан берi сенiң жыртысыңды жыртып жүр? Балаңның қыр соңына түсiп жаманат тағып, көзiне көк шыбын үймелеткен солар емес пе едi? Милиция мықты болса, қаулаған арыздан басын арашалап алсын. Ертең өз басын корғаштап, беделiн сақтап балаңды абақтыға қайта қамап жүрмесiн! – дел Мақпал өкшелене сөйлеп тоқтады.

	– Ойпырмай, аузың қандай жаман, Мақпал! Алқынған, алып ұшқан, лепiрген қуанышымды жер еттiң ғой! – деп сұрлана түсiп, алқымына ашу тығылып бөгелiп қалды.

	Мақпалдың сөзiнде шындық бар едi. Облыстық милиция басқармасының коллегиясы «Еңбекшiлердiң арызы деген атпен соңғы аптаның iшiнде екi рет мәселе қарады. Бұл iшкi iстер министрлiгiнiң тәжiрибесiнде көп бола бермейтiн оқиға. Полковник Әкiмғалиев коллегия мәжiлiсiнде хаттың мазмұнына ерекше назар аударды. Барлық арыз бiр қолмен жазылған және мазмұны бiреу: колхоздың мал дәрiгерi Мардан Пәрменов ел арасында құрметтi зиялы кiсi едi. Бейуаз адамды өлтiрген қылмыскердi алғаш милиция дәл тапты. Жанталаса қарсылық көрсеткенiне қарамай ұстап, қамауға алды. Бiрақ аудандық милиция басшыларының жемсауын мол ақшамен тыққылап паралап тастаған қанқор Егеубаев айдан ақ боп шыға келдi. Бұған халық наразы. Әдiлет жоқтығына күйiнедi. Заң жолымен жауапқа тартылуын талап етедi. Арыз соңында колхозшылар атынан деп көп адамның қолы қойылған.

	Басқарманың коллегия мәжiлiсiне Көктас ауданындағы облыстық милицияның өкiлi ретiнде Дархан Майлыбаев та шақырылған. Полковник Әкiмғалиев шағымды тиюдың оңай жолы – колхоз дәрiгерiн өлтiрген қылмыскердi табу керек екенiн айтты. Қылмыс ашылса – арыз да жиылады! Ауданда милиция өз жұмысын осыған бағыттауға тиiс. Майор Серқожаевқа үш күннiң iшiнде шұғыл шаралардың жоспарын жасау тапсырылды. Дарханнан да пiкiр сұралды. Милиция жалпы шұбалаң сөздi көтермейдi, нақты iс, фактi керек. Дарханның қолында ондай дәлел, айғақ жоқ едi. Басқармадан шығып келе жатқанда «Жас жұбайлар» магазинiнiң алдынан Қаражан жолыға кеттi. Ол ыңғайсыздау қозғалақтап, қолын ұсынды:

	– Амансыз ба, жолдас лейтенант.

	– Рахмет, жаман емес. Ал өз халiң қалай?

	– Әуелде адам еркiндiк, бостандық қадiрiн бiлген жоқ. Сол бостандық жолында қаншама жан құрбан болды десеңшi!– деп Қаражан сөзiн пәлсапаша бастады да, – осыншама мол кеңiстiкке, жазыққа шыққаныма, еркiн жүргенiме сенiңкiремей, жан-жағыма күдiктене қараймын. Ешкiмнiң менде жұмысы жоғын байқаған соң кайта қомағайлана шалқып кетем. Тегi еркiндiк аңсаған кiсi осылай бола ма деймiн. Басымызға бостандық тигенi рас па деп облыстан шырқап бiр-ақ шықтық. Мына магазинде жас жұбайларға сән-салтанат киiмдерiн сатады екен. Соған кеп тұрғанымыз.

	– Жалғызсың ба?

	– Жалғыздық құдайға жарасқан. Мен кұдай болғым келмейдi. Адам боп жүрсем де жарайды. Қасымда Сәния бар. Әлгiнде магазинге кiрiп кеттi. Сiздi анадайдан танып, сәлем берейiн дедiм.

	– Сәләмат бол, ал мен сенiмен қалай кездессем, сөйлессем екен деп келе жатыр ем. Жолым болғанын куанып тұрмын.

	– Не жайында сөйлескiң келетiнiн бiлем.

	Дархан таңқалғандай Қаражанның бетiне бажырая қарады.

	– Бiлсең, айта қойшы.

	– Қаражан бұрынғы бұзақы қылмыскер. Сонысынан таймаған қанқорлы милиция ақтап босатып отыр. Пәрменовты өлтiргенiн бiле тұрып қылмысты әдейi бүркейдi. Өйткенi арада парақорлық бар. Кiсi өлтiрушi ұсталсын. Тағысын тағылар. Осы айтқанымды бекер дей қойыңызшы,– деп қадала түстi.

	– Мiне, ғажап! Оны кiм айтып жүр? Қайдан бiлесiң?

	– Қазақбыз ғой, қазақ болған соң естимiз де! Дархан ойланыңқырап:

	– Әркiмнiң арыз-шағым айтуға еркi бар. Оған мән бермей-ақ қой,– дедi.

	– Апам да қалаға келiп едi. Осында сiңлiсiнiң үйiне тоқтаған. «Балам, той-жиынды коя тұр. Бәле басы алда көрiнедi. Басың ақталмапты!» деп үрейi ұшып ауылға кеттi. Бiзге де тез қайт деп бұйырды.

	– Бәрi жай, бос сөз.

	– Лайым солай болсын. Ал мен алған бетiмнен қайтпадым.

	Той жасаймын!

	– Қаражан әлде бiр нәрсе есiне түскендей саусағын иегiне апарып,– уақыт тапсаңыз, тойға келiңiз. Өтiнем. Тергеушi көп адамды, алуан мiнездi танып бiлгiсi келсе сондай жиында болғаны жөн емес пе? – дедi.

	– Мына сөзiң менi елiктiрiп барады. Бұл жайында кейiн сөйлесермiз. Әлi уақыт бар. Ал сен менiң не сұрағым келгенiн дәл таппадың. Қазiр бiздiң үйге барамыз. Сонда шай үстiнде әңгiмелесемiз,– деп жайдарлана күлдi де, қызыл жiбек баумен шаршылап байлаған құтыларды көтерiп келе жатқан Сәнияны көрiп:

	– Сәлематсыз ба, қасыңызда Қаражан болмаса танымай қалады екем. Құлпырып, әрленiп өзгерiп кетiпсiз. Той тойға ұлассын! – дедi.

	Сәния Қаражанды тасалай күлiмдей тұрып:

	– Айтсын! – дедi.

	Қаражан Сәнияның қолындағы кұтыларын алып:

	Бiз түнгi сағат 12-нiң автобусымен қайтамыз. Iшi кең, бос. Қызылжарға жеткенше еркiн тынығып, ұйықтап барамыз. Ал қазiр Дархан Майлыбаевичтiң менiмен сөйлесетiн шұғыл әңгiмесi бар екен. Бiздi үйiне шақырады,– дедi.

	Сәния Қаражанның бетiне жалтақтай карап:

	– Өзiңiз қалай шештiңiз?–дедi.

	– Дархан Майлыбаевичтiң көңiл-пейiлiне көп рахмет. Менiң байқауымша, ол жалғыз, бойдақ тұратын жiгiт. Қат-қабат құтыларды көтерiп үйiне жетiп барсақ көп сыйлықтар апарғандай көрiнемiз. Арызшылардың тiлейтiнi де осы ғой. Булыққан бықсықка от қойып қайтемiз. Менiң тiлiмдi алсаңдар бiр жақсы орын бар. Ол – Ресторан. Өкiметтiң өзi жасап берген көпшiлiк орны ғой. Отыр, демал, тынық дейдi. Сол рахаттан бiз неге қашамыз?

	– Мына жiгiт бiлсiн, – дедi Сәния.

	– Онда кеттiк, – дедi Дархан.

	Үшеуi үлкен ресторанның бұрышына оңашалана отырды. Даяшы дастархан мәзiретiн көрсетiп қалаған тамақ түрлерiн жазып алғаннан кейiн Дархан шынтағымен столды тiрей екбеттеп отырды да:

	– Сәния қарсы болмаса әңгiмемiздi бастайық, – дедi.

	– Құпия санамасаңыздар айта берiңiздер.

	– Мұнда пәлендей құпия жоқ. Әйткенмен, милиция кызметкерiмен арадағы әңгiменiң жайылмай сол жерде қалғаны дұрыс. Бiрiншi сұрақ: сен Тайшықов дегендi бiлесiң бе?

	Қаражан күбiрлеп қайталады.

	– Тайшықов?... Ол кiм?

	– Қылмыс әлемiнде ондай есiмдi естiмедiң бе? Қаражан сәл ойланды.

	– Жоқ, бiлмеймiн.

	– «Артист деген ше?

	– «Артистi ме? Неге бiлмеймiн, – дедi Қаражан қозғалақтай түсiп.

	– Бiлем. Сол жақ бармағының астында айшық тыртығы бар. Шүңiрек көз, құс тұмсық қой?

	– Дәл соның өзi.

	– Бiрге болғандардың ешқайсысы оны ұмытпайды. Тәуiр кеңестерiн есiне ала жүредi.

	– Немене, қылмыскер арасында соншама беделi үлкен бе?

	– Қалай дейiн? Әйтеуiр, айналасындағылар өзiн сыйлайды, құрметтейдi. Үйiнен келген дәмдiлерiн сонымен бөлiседi, тәттiсiн соған қияды.

	– Бәрiн қорқытып алған ба?

	– Ол өзi бөлек, ерекше адам. Оның әлде бiреудi балағаттап немесе зорлық жасап күш жұмсағанын байқаған емеспiн. Әрнеменi сұрап тiленшектенбейдi. Өзiн бiр қалыпты, тыныш, елеусiз ұстайды. Әңгiме тыңдауға құмар, тiптi жалықпайды,– деп бiр сәт үнсiз отырды да, – Қылмыскер жөнiнде жазылған кiтаптарды оқығанда, немесе сондай кинофильмдердi көргенде жырық ерiн, тыртық бет, ақыл-есi жарыместеу өңшең сұмырайлар көз алдыңнан өтiп жатады. Бәлкiм, жағымсыз бейненi солай суреттеу, жұртқа жиренiштi ғып көрсету авторға ыңғайлы шығар. Ал, шыны олай емес қой. Олар әлде қайдан келген сұмырай емес, осы қоғамның ортасында өскен, соның рахат-ләззатын татқан, мектептен сабақ алған, жақсы мен жаманды айыра бiлетiн жандар. Өзiңiз сұрап отырған «Артистi алайық. Он бес жыл бойы үздiксiз оқыған, университеттiң заң факультетiн бiтiрген бiлiмдар адам. Ғылым мен техниканың соңғы жаңалықтарымен де хабардар.

	– Сол бiлiмдар кiсiң күзетшiнi өлтiрiп, колониядан қашып кеткен.

	Қаражан саусақтарын бүгiп, ернiн басып үндемей қалды. Дархан өрнектi жұқа бокалдарға суытылған шырын шайды құйып жатып:

	– Арақ iшпейтiн өңшең пiрәдарлар жиналыппыз. Сен мұны бұрында татпайтын ба едiң?– дедi.

	– Ер жеттiм, кiсi болдым деп аздап жұтып жүрдiм. Сөйтсем, мұным есерлiк екен. Сол қайғылы оқиғадан кейiн аузыма алмаймын. Жиренем.

	Қандай қайғылы оқиға екенiн айтар ма екен деп күтiп едi.

	Қаражанның өзi айтпаған соң Дархан сұрамады.

	– «Артист арақ iше ме?

	– Колониядағылар әрқилы жолмен арақ-шарап тауып iшiп жатады. «Артистiң» iшiмдiкке құмарлығын байқаған емеспiн. Ол тәттiге әуес.

	– Бұл қанқорда бола бермейтiн сирек қасиет екен.

	– «Артистiң қолдан бекер шығарып алғансыздар. Ендi ол ұстатпайды.

	– Шынымен, солай ойлайсың ба?

	– Жуық арада қолға түспейдi. Соны бiлем.

	– Кiмдi кiм жеңетiнiн майдан алаңында күш сынасқанда бiлермiз. Оданда сен маған оның жұртты өзiне үйiрiп алатын амалын айт. Қылмыскерлер одан сескенетiнi қалай?

	– Сескенедi деу қиын. Бiрақ қасындағыларды елiктiретiн, қызықтыратын ерекшелiгi бар. Ол пышақ, қанжар, кездiктi қолданудың әрқилы тәсiлiн бiледi.

	– Ондай суық қаруды қайдан алып жүр? Колонияда тиым салынған емес пе?

	– Бұл дүниеде көп нәрсеге тыйым салынған. Бiрақ адамдар амалын тауып жасап жатады. Қылмыс әлемiнде жұрт бiле бермейтiн сиқырлы сырлар көп қой. Ондай қаруды қайдан алып жүргенiн бiлмеймiн, әйтеуiр «Артистең асхананың кәдiмгi жалпақ пышағы, екi жүздi қанжар, қара кездiк әрдайым болатын. Қабырғаға адамның анатомиясы салынған қызыл-ала суреттi iлiп қойып алты-жетi қадам жерден пышақты сiлтегенде, айтқан жерiне дәл тигiзедi. Сондай пышақ шанышқан өнердi бала кезiмде цирктен көрген едiм. Соны «Артист үйреттi.

	Қаражан Дарханның ынтыға тыңдап қалғанын байқап бастан кешкен қиыншылық күйлерiн көп сөйледi. Шағынып отырған жоқ, жай сыр ғып айтып отыр. Қылмыс әлемiнiң әдептен, тәртiптен тыс құпияларын шертiп, криминалистиканың өзi шеше алмаған астарын Дарханнан сұрайды. Осы күнге дейiн өзiн шошындырған бiр оқиға есiнен кетпейтiн көрiнедi. Бiр жолы араларынан ақжүрек ақжолтай шығып, бақылаушыға пышақтарды қайда жасырып жүргенiн айтып қойса керек. Бәрiне ортақ мүлiк саналған және сол пышақтарды тығып, жасырып ұстауды өздерiне мiндет көрген өңшең даукес, қызбабас желiкпелер қызық ермектерiнен айрылып қалған соң ақжолтайға өшiгiп оңашада төмпештеп алмақ болады. «Артист бәрiне тиым салады. «Өйтiп ұрынбаңдар. Шетiңнен есерсок, басбұзарсың. Байқамай, жазатайым бiреудi жаралап жүрсең қайтесiң. Түрмеде шiриiн деп пе ең! Құтқарушы Ақжолтайың бұл. Қайта бұған рахмет айт. Пышақ жоғалсын! Ендi алаңғасардан қорықпай, алаңдамай жақсы ұйықтайсың«,– деп таратып жiбередi. Ақжолтайдың беделi көтерiлiп қалады. Кәдiмгiдей қоразданып, қыр көрсетiп жүредi. Осылай бiр жетi өтедi. Жексенбiге қараған күнi таңсәрiде шыңғырған дауыстан бәрi шошынып оянады. Ойбайлап жатқан әлгi Ақжолтай екен. Дамбалшаң, көйлекшең жүгiрiп барғандар үрейлерi ұшып, бiр-бiрiне тығылып кейiн шегiнiседi. Ақжолтайдың бажырақ көздерi орнында жоқ, көз еттерi жабысып, бiтелiп қалған. Туғанда көзсiз жұмыр бас боп туған секiлдi.

	– Ойбай, сұмдық-ай, не дейдi! – деп Сәния жағасын ұстады. – Жаным-ау, шын айтасың ба?

	– Оллаһи, бұның көзi кеше ғана бар емес пе едi. Қайда кеттi деп орнын саусағымен сипалап көрдiм. О баста iштен соқыр боп туғандай бет терiсiнен жiк таппадым. Жып-жылмағай, жылтыр.

	– Ой, құдайым-ай, өзiң сақтай гөр! – деп Сәния орамалмен бетiн басты.

	– Шынында қорқынышты әңгiме екен. Сәнияның зәресiн ұшырмайық. Бұл оқиға немен бiттi? Соны айт,– дедi Дархан.

	– Күн жексенбi дедiм ғой. Колонияның бастықтары келгенше талай уақыт өттi. Алдымен айқайды естiген күзетшi едi. «Өй, мына иттiң көзi қайда кеткен-ей?!» деп өзi шошып кеттi. Ақжолтай «Жанарымды ашып берiңдер!» – деп зарланады. «Менi көз салғыш деймiсiң. Қайдан табам!» – деп күзетшi шыр-шыр етедi. Түс әлетiнде дәрiгерлер келiп ауруханаға алып кеттi. Одан кейiнгiсiн бiлмеймiн.– Қаражан салқын тәттi шайды ұрттап бокалды қайта қойды да, – Сiз адамның ащы күйiнiш халдегi шыңғырған дауысын естiген жоқсыз. Ал мен естiдiм. Сол бишараның жалынышты үнi құлағымнан кетпейдi. Сол күнi арнаулы адамдар келiп ине шанышар жер қоймай ақтарып, тiнтiп қарады. Дәнеңе таппады. Бұл «Артистiң» жасаған сұмдығы екенiн сездiк. Бiрақ оны айтуға ешкiмнiң батылы бармады. Оның бәле-сыры бәрiмiзге жұмбақ боп қалды. Егер кездесе қалсаңыз, жанына тақай көрмеңiз, – дедi.

	– «Артистiң» кiм екенiн ендi бiлдiм. Рахмет саған,– деп Дархан сағатына қарады. – Қашпақ болсаң зымыра дей ме? Онда жүрелiк. Уақыт та тақап қапты.

	Дархан жарты сағаттан кейiн Қаражан мен Сәнияны автобусқа шығарып салды.

	Келесi күнi түстен кейiн полковник Әкiмғалиев Дарханды өзiне шақырды. Ол жалғыз емес екен. Прокурордың көмекшiсi Морозов отыр. Жасы отыздан жаңа асқанымен полковник өте салмақты, сабырлы кiсi едi. Орта бойлы, қою қара шашты, қырмұрын, өзiнде еркекке лайықты әдемi сұлу кескiн бар. Кiсiмен сөйлескенде басын сәл бұрып, қиғаштау қарап ылғи ойланып, алдағыны аңғарып, бiлiп, сезiп отыратындай көрiнетiн. Қазiр де Дарханға сол мәнерiмен қиғаштау қарап сөйледi.

	– Рапортыңды оқыдым. Колхоздың мал дәрiгерiн өлтiрген Егеубаев емес екенiн өзiң жасаған экспериментке және негiзгi куәнiң сөзiне сүйенiп кеп дәлелдепсiң. Шағым-арыздың негiзсiз екенiн айтыпсың. Бұл талабыңды құп аламыз. Бiрақ сен Марданның өлiмiне қауiптi қылмыскер Ноян Тайшықовтың да қатысы жоқ депсiң. Байқайсыз ба, облыста бiзге беймәлiм тағы бiр қылмыскер пайда болған. Әрине, бұл милицияға абырой әпермейдi. «Тайшықовтың кiсi өлтiрiп қашқаны, кассиршаның тоналғаны, мал дәрiгерiнiң өлiмi аз әлек әкеп жатқан жоқ. Тағы кiсi өлтiрушi бар дегендi қайдан шығардың? Лағымай, тыныш жүрсең қайтедi!» деп қатты ренжiп, ұрысуға болар едi. Алғаш сондай күйге түсiп шытынағаным рас. Неге бұлай ренжiгенiмдi кейiн қызмет дәрежең өсiп, бүкiл жауаптылық бiр басыңа жүктелгенде ұғасың. Қызмет тыныштығын тiлегенменде шындық деген құдiреттi күш бар. Жазған пiкiрiңнiң астарын аңғарып, прокуратурадағы жолдастарға айтқанымда, олар да зейiн қоя бастады. Бүгiн Юрий Николаевичтiң өзi келiп отыр.

	Әкiмғалиев сөйлеген кезде Морозов Дарханның рапортына шұқшия үңiлiп, әр тұсын қаламмен сызып отырған.

	Қою мұртты, қалың тығыз сақалды Морозовтың сыртқы кескiнi Фрунзеге ұқсайды. Полковник өзiнiң есiмiн атағанда басын көтерiп:

	– Ахмет Әкiмғалиевич, бiр сұрақ коюға рұқсат етiңiз,– дедi де Дарханға шегiр көзiн қадап. – Мұнда «мал дәрiгерiн өлтiрген қылмыскер бұрын ондаймен шұғылданбаған, тiптi ол бұдан былай қылмыс жасауға бармайды, кегiн алып тынған депсiз. Көп жылдар бойы тынып, бұғып жатқан қылмыскер ашық дұшпаннан қауiптi. Бұл жайындағы пiкiрiңiзге толық қосылам. Сонымен бiрге қылмыс мүлде ашылмай қалуы мүмкiн деген қауып айтасыз. Әйткенмен бұл құпияны ашу ойыңызда бар екен. Бiздiң прокурор баяғыда өткен көне iстi есiне алып, бұ оқиға сонымен байланысты емес пе екен деп қояды. Бұл iстi қалай қозғамақсыз? Оның бiз үшiн де маңызы боп тұр,– дедi.

	– Қылмыскер алыста емес, «Бiрлiк» колхозының өз iшiнде. Қаражан Егеубаев кеше үйлену тойына шақырып кеттi. Бұл адамдармен жақынырақ танысудың, анық көрiп, толық бiлудiң оңай жолы ма деймiн. Егер полковник рұқсат етсе, Көктасқа дереу жүрiп кетем. Онда менiң жақсы көмекшiлерiм бар,– деп қылмысты ашатын жоспарын баяндап шықты. Ол аса қауiптi қылмыскер Ноян Тайшықовты iздеудi тоқтатпақ емес. Арырақ тығылып жатып жамандықты алыстан көздеген терiс ниеттiлер кейде қанқор Тайшықов сияқтылардан елеусiз қолжаулық қып жұмсауы мүмкiн. Бұлардың арасында сонда байланыс болуы да ғажап емес. Тайшықов осы уақытқа дейiн iзiн бiлдiртпей жұрт арасына сiңiп кеткенi қалай дегенде, Дарханның пiкiрi өзгешелеу боп шықты. Ол Қаражаннан естiп бiлген және өзi дұрыс деп топшылаған жәйттердi ортаға салды. Әжептәуiр дәрежелi, салмақты қызметкерлердiң өз iсiне шек қоймай тым еркiнсiп, дандайсып кетуi кейде қылмысты бүркеуге әкеп соғады Дархан сондайға қынжылатын, сондай мiнездердi сынайтын, шенейтiн секiлдi. Осы тұста Морозов шалқая түсiп, ашық жүзбен жарқылдап күлдi.

	– Ахмет Әкiмғалиевич мынадай жiгiттiң қырына iлiкпей аулағырақ жүрген жөн-ау. Көшеде қаздиып, сәлем берiп тұрған соң өзiнiң қызметшiсiндей көрiп, машинамен зулап өте шығатындары рас. Сол милицияның бәрiн көрiп, сезiп тұрғанын қайдан бiлсiн. Мына сөзiңдi естiсе, кейбiр өркөкiректерiмiздiң күнi қалай болар екен? Ондай жасырын саяхатты, ойын-сауықты тiлемес! – дедi.

	Дарханға ұнатқан шыраймен қарап отырған полковник:

	– Оның бәрi дұрыс-ау, Дархан. Сен арақ дәмiн бiлмейсiң.

	Тойға қалай барасың? – дедi.

	– Жолдас полковник, iшпей мас болғанды ұнатам.

	– Онда менi көндiрдiң. Сапар сәттi болсын! Дархан сол күнi Қызылжарға жүрiп кеттi.





ТОҒЫЗЫНШЫ ТАРАУ




	Той жұма күнi кешiнде колхоздың орталық асханасында жасалды. Орын үш жүз адамға дайындалған. Айымгүл шал кемпiрлердi келесi күнге, тойдың жалғасы етiп Сәнияның үйiне бөле шақырды.

	Түнi бойы отырған сауықшыл топ таң сазара бастағанда тарқаған-ды. Той әнмен, ойын-күлкiмен өттi. Қаражанның етбауыр ағайындары «Сәния қыз болса бiр сәрi едi. Есiк көрген әйел ғой. Бiреудiң талақ тастаған қатынын алып отырып соншама шашылып шырқаудың жөнi қалай болар екен? Мұнда Айымгүлдiң өз үйi жоқ. Соны сылтауратып, Сәнияның үйiнде азғана ағайынның басын қосып той ырымын жасаса жарамай ма?» – деп Айымгүлге айтып көрiп едi. Оны естiп қалған Қаражан: «Өткенде кiм қате жасамаған. Өзiмде шырмалып қайттым. Өткен көлеңкелi күндi еске алып, алдағы тәттi қызығымнан айрылар жайым жоқ. Ағайын намыстанса, ұятсынса келмей-ақ қойсынң,– деп кесiп бiр-ақ айтты.

	Той колхоз орталығының өзiнде өтетiн болған соң Дархан ауылдың Бәкiр, Иван сияқты естияр жiгiттерiн жинап алып өздерi оңаша кеңес құрған. Той бiр кiсiнiң қуанышы боп қалмасын, бүкiл ауыл жасының қызығына айналсын. Арақты сылтауратып ағайын арасының кiрбiң-керiсiн қоздырып, қисық мiнез көрсеткендер болса, оны өршiтпей, тойдың шырқын бұзбай сабырлы тыныштық күйде үйдi-үйлерiне апарып тастауға кеңес берген. Мұны Мардан мен Қаражанға ара ағайын Бәкiрге жүктедi. «Ауыл сенiкi. Алыс-жақын сыры өзiңе мәлiм. Түбi жауапты сенен аламыз деп Дархан қатты салмақ салған Учаскелiк милиционер Дворкиндi Қаражан кiшiлiк жасап әрi кешiрiм сұрай кеп тойға шақырған екен. Дворкин бес-алты жасақшыларын сайлап ап «Жастың ақжарқын ықлас-ниетiн қайтарсам кiсiлiгiм қайсы! Сондықтан да тойынан бас тартпадым. Той үстiнiң тыныштығын маған тапсырыңдар»,– деп өзi ынта көрсеттi. Иван бастаған карьердiң Қаражанға дос-тiлеулес жұмысшылары жұбын жазбай күйеу мен қалыңдықтың қасында болады. Сән-салтанатпен қошаметтеушiлер солар. Әркiм өз қызметiн пұлдамай елеусiз ғып әдемi атқаруға тиiс. Мұның бәрi өз кезегiмен жасалып жатсын, тiптi той иелерiнiң бiлмегенi жөн дестi.

	Сәнияның үйi құс фермасында ғой. Ол орталықтан бiрталай жер. Иван қалыңдық пен күйеудi машина тiзбегiн жасап, қызыл жiбек баулармен шандып зор салтанатпен әкеп есiктен кiргiзгенде, жастар екi жаққа бөлiнiп «Жар-жардың жырлап кеттi. Жеңгелер, абысындар жас жұбайлар жолына табақ-табақ шашу шашты. Сонан соң той иелерi мен қарттарды жоғары шығарып, жастар төменнен жағалай отырысты. Төрге шыққан үлкендердiң арасынан Ләтифа мен Жаңылды көргенде жиналған жүрт таңғалысты. Сәния Ләтифаның бұрынғы келiнi. Кеше ғана «бала таппадың. Тұқымым өспедi, көбейтпедiң» деп үйiнен масқаралап қуып жiбермеп пе едi? Ендi дым көрмегендей мұнысы несi? Әлде келiн болған кездегi үлкен кемшiлiгiн, қатесiн, ерескел қылықтарын бетiне басып табалап кетуге келген бе? Ана ғой, жалғыз жүрсе бiрсәрi! Қасына «мына келiнiмдi көр дегендей желпеңдетiп Жаңылды ертiп келгенi қалай? Мынау тойды қызықтау емес, қызғаныш отын сала келген сұмдық қой деп күңкiлдесiп қалды. Рюмкалар сыңғырлай соғыстырылып, жаңа тостар көтерiлгенде «Ащы зәрлi сөз қашан шығар екен? дегендей Ләтифа жаққа мойын созып қарасып қояды.

	Ләтифаны тойға шақырған Айымгүл болатын. Бала кезiнде бiрге қуыршақ ойнаған, бой жеткенде сырлас, мұңдас болған қимас құрбысы едi. Алыстағы қызық жақсылықты бiрге көрсек деп армандаған қыздар осы елге қатар келiн боп түстi. Ләтифа күйеуiнен ерте қалды ғой. Егеубай марқұм жас жесiрдiң ғұмыры кәрiп болмасын дей ме, қонаққа жиi шақырып, Ләтифаға арнап қобызын ұзақ шалатын. Өлетiн күнi Ләтифаны қасына отырғызып «Ләтифашым, мына қол семдi. Ендi саған қобызды кiм шалар екен?» – деп талып кетiп едi. Үлкен қуаныш пен қызығына қалай шақырудың қисынын таппай Айымжан қиналғанда, оны сезген Қаражан «Сәния о баста маған жар боп жаралған, ешкiмнiң ортағы болған жоқ. Бөгелеңдемей силаған кiсiңдi шақыра бер!» деген.

	– Халайық тыңдаңдар, Ләтифа сөйлейдi. Қадiрлi ана Ләтифаға сөз берiледi! – дегенде, отырғандар бұл не айтар екен дегендей тына қалысты.

	Ләтифа төрде сыпайы иiлiп түрегеп тұрған Қаражан мен Сәнияға нұрлы жүзiмен пейiлдене қарап сөйлеп кеттi.

	– Әй, менiң жаны пәк әйбәт балаларым! Қаражан қалқам, тiрi жүрген соң құлағы құрғыр кейде жаман сөз естидi. Соншама есiрленiп, төгiлiп-шашылғаны несi, дейдi. Нағыз ес бiлмес есерлер солар дер едiм. Сен жаста болсаң бәрiнен көреген көсем болдың. Сәнияны өзiмнiң жастық шағымның гүлiндей, туған қызымдай мәпелеп ем. Қайтейiн,– деп көзiнiң жасын сығып алды,– тағдырдың жазуы солай шығар. Сен әдемi, ақылды жар таптың, балам! «Қосағыңмен қоса ағарыңдар, шырақтарым!–дегенде, «Бәрекелдi, той-тойға ұлассын! Той, той бастаңдар!» – деген дауыс естiлдi.

	– Сәндi киiнген өрiмдей екi жас қыз жiбек мата, асыл бұйымдар салған үлкен ақ подносты көтерiп ортаға шықты.

	– Қане, батылдарың бастаңдар! – дегенде, Ләтифаның иығына тығыла отырған Жаңыл қозғалақтап жұртқа анық, толық көрiнiп әппақ әдемi өңi жарқ етiп «Аһау!» – деп көтерiңкi үнмен бастады да «Құтты болсын тойларың, армандасым, замандасым!» – деп шырқап кеттi. Қалың жиын, тойларда айтылып жатталып қалған үйреншiктi ән емес, сөзi мүлде бөлек, жаңа, осы екi жастың өзiне арнап шығарғандай. Махаббат, ғашықтық деймiз. Шын ғашыққа өмiрдiң ащы соқпағы, бұлтарыс-қалтарысы кедергi емес екен. Оған бүгiн жиналған көп қауымның өзi куә, көзi куә.

	Осындай ұл-қызынан халқы айналсын-да! Сүйiп қосылған жүрек әрдайым бақытты. «Жас жұбайлар, құтты болсын тойларың» деп шын тiлеумен сөзiн бiтiрдi.

	– Бәрекелдi, той сәнi ендi келдi!

	– Көп жаса, шырағым! Бәрiмiздiң ойымызды ақ ниетпен бiр-ақ жеткiздiң ғой!

	– Той бастар силығын жас келiнге, әншi келiнге әкелiңдер! – деп үлкендер жағы мейiрлерi түсiп тәнтi боп жатқанда, танымайтын жастар күңкiлдесiп қалды.

	– Мына қыз қайдан келген-ей?

	– Естiмейсiң бе, келiн деп жатқан жоқ па? Ләтифаның жаңа келiнi болар. Шегебай бiреудiң сұттей ұйыған семьясын бұзып, жас келiншек алыпты деп, едi. Мынау сол болды!

	– Дауысы, үнi қандай әдемi.

	– Дауыс дейсiң, бәрiнен өзiн айтпайсың ба? Аспанда қалықтаған аққу тәрiздi!

	– Шегебай ит, қатынға жарыған ғой!

	Жаңыл мен Ләтифаның бұл келiсi үй iшiнiң көп ренiш көрiсiн туғызған. Келiн мен шеше бiр жақ, бала бiр жақ боп жүз шайқасатын қатты сөздерге барды. Айымжан келiп, тойға шақырып кеткенiн естiгенде IIIегебай «Бұл бейшара, несiне жетiсiп жүр! Қандай той? Есерi бiреудiң тастаған қатынына мәз бола ма? О, тоба!» деп шешесiне өз байлауын айтты. «Айымжанмен жасыңнан әкей-укей екенiңдi естiгем. Кәрi сал Егеубайды қимайтыныңды да бiлгем. Бiрақ, елден өткен кәззәп, бұзық баласының тойына бара алмадық. Ауылдың, ауданның, қала бердi облыстың зиялы, дәрежелi беделдi кiсiлерiмен араласып жүрмiз. Қарақшының тойына барғанымызды естiсе, ертең олар не дейдi! Қаражан парамен ақталыпты деген әңгiме бар. Қара ниеттiң тойына бара алмаймыз, қисыны келмейдi!» – деген. Әңгiме келiнiнiң алдында болғандықтан, баласымен тайталасып жатуды жөн көрмедi де, Ләтифа «Тойға дейiн уақыт бар. Кейiн тағы сөйлесермiз, ақылдасармызң, – дей салды. Өзi Жаңылға «Тойға қамдал – деп қысқа әмiр еттi. Жаңылды тойға алып баруында үлкен сыр бар едi. Соңғы кезде келiнiнiң бөлектенiп, бұл үйге жат боп бара жатқанын сезетiн. Оңаша, жалғыз қалғанды тәуiр көрiп ашық терезе алдында ұзақ отырады. Әлде қайда алысқа көз сүзiп телмiре қарайды. Қимасын, сағынышын аңсап күтетiн сияқты. Сонан соң баяу үнмен неше түрлi әндер салады. Бұрынғыдай Шегебайға деген лепiлдеген, ағынан жарылып алып ұшқан тәттi көңiлi жоқ. Күннен күнге суынып, салқын тартып барады. Шегебай «Керектi кiсiмен кезiгiп қалдым, «Бастығым үйiне шақырып әкеттi, «Облыстан өкiл кеп, солармен iшiп қалдық деп үйге апыр-топыр қисалақтай кеп пықсық қорыл ұйқыға кетiп, мұндай өзгерiстi сезе қоймайтын. Ләтифа уыздай жас сұлуды бұғауда ұстағанды мiн көрiп «Көпшiл кең ортада өскен ерке жан кешегi қызықты, тәттi күнiн аңсап жүрген болар. Хасеннен ажырасқан соң әке-шеше, жақсы дос-құрбылары бұдан безiп кеттi. Сонысына өкiне ме, қалай? Той қызығын көрсiн, көңiлi ашылсын деп әдейi апармақ болған. Енесiнiң «Тойға қамдал деген сөзiн естiгенде Жаңыл мойнынан құшақтай алып:

	– Апа, кiсi көп бола ма?– дедi.

	– Асханадағы орын үш жүз ғана екен. Оған симағандарын келесi күнге кемпiр-шалдарға қосып Сәнияның үйiне бөлек шақырмақ. Бiздiң Айымгүл ақылды ғой. Ақырын, үнсiз өмiр кешiп кеп, ақыры бәрiнен озғалы тұр! – дедi.

	Жаңыл жүзi сәл салқын тартып:

	– Апа, мен ән айтам ба? – дедi.

	– Тартынба, жаным, сол әнiңдi естуге өзiм де құмармын. Бүгiн таңертеңгiсiн Шегебай жұмысқа жүргелi жатқанда

	Ләтифа келiнi мен баласын шақырып ап:

	– Бүгiн Егеубай баласының тойы болғалы жатыр, Айымгүл сыр бермеймiн деседе, баласы шатылып кеп шашылды ғой. Бiз болсақ басымыз түгел, тоқ қалыпта қайғы-уайымсыз жүрiп жаттық. Марқұм Егеубайдың алдында көп қарыздар едiм. Сонымды ең болмаса баласының алдында өтейiн. Тойына қасқа тайды байладым. Қысырақтың тайы, енесiн арда емiп шықты. Сойысына жарар дедiм. Жаңыл бiр жәшiк коньягi мен шампанын қосты, – дегенде, Шегебай ашуға булығып қатты түтiгiп кеттi.

	– Сiз өйтiп шатпаңыз! Мен қанiшер қарақшы үшiн мал жинағаным жоқ. Бiр жәшiк түгiл бiр бөтелке де бермеймiн. Осыдан бар ғой, сөйтсеңдер кешке тура барып тойдың ойран-асырын шығарам! Бәрiн талқандаймын! – деп дiр-дiр еттi.

	– Ей, ақылсыз балам, сен не сөйлеп тұрсың! Бұзық кiм? Қанқор кiм? Оны бiр алла бiледi. Сен Егеубай баласын кемсiтесiң, мұрныңды шүйiресiң. Талақ еткен қатынымды алды деген сөзiңдi естимiн. Мен кiсi танысам, сол Қаражан бәрiңнен озады. Айтпады деме, ел көркi сол жiгiт болар. Мен оның қадамын құп алам. Оның тойын өз үйiмнiң қуанышы деп барам. Жөн бiлгенге ағайын, дос баласының өнiп-өскенi таусылмас қуаныш болса керек, – деп баласының оғатына қиналғандай «уһ деп барып тоқтады.

	Шегебай шеше сөзiн тыңдағысы келмей өршелене түстi.

	Тасқайрақтай көгерiп ап:

	– Бұл не, мазақ па, масқаралау ма? Бiреу қатын алып мәз болады, ал мен малымды шашып тоз болам! Айтпа, мұндай бәлеңдi! Тыңдамаймын! – дедi.

	Жаңыл баланың әке-шешеге қарсы салғыласқан сөзiн естiп көрмеген едi. Оны үлкен күнә, сұмдық санайтын. Келiспейдi екенсiң, керiспей өз бiлгенiңмен жүре бер. Оның үстiне «Елдiң ащы тiлi Жаңылға жетпесiн деп бүркеншектеп жүргенiм сол. Бiлмегiң осы ғой!» деген баяғы Шегебай сөзi жүрегiне тас түйiндей қадалып, өзiн мұншама уақыт алдап келгенiне iшi күйiп қапаланатын. Осыдан соң Шегебайға деген албырт көңiлi бiржола суыған. Шегебайға аса жиiркенiшпен қарап сөйлеп кеттi.

	– Мен ұзақ жасаған көп бiле ме деушi ем. Сөйтсем, адалдығынан алалығы мол, арамдықты ар көрген кiсiмен азырақ дәурен кешсең де көргенiң көп болады екен. Малым шашылды, тозым шықты деп сонша таусылдыңыз. Сол маңдай терiңiзбен адал тапқан мал ма едi? Әй, бiлмеймiн. Жайлауға жiбек мата, барқыт, кiлем апарғанда бағасынан асырып, ылғи үстемелеп сататынсыз. Оны жұрт бiлмейдi дейсiз бе? Бiледi. «Ақшаға бола, жырым жеген жырындымен салғыласып қайтемiз. Арына сиса ала берсiн. Бастан садақа – дейдi. Мына мүлiк-дүние момын елдiң сiзге берген садақасы, арамсынбай алған олжаңыз. Ал өзiңiздiң қолыңыздан азғана тиын шықса үрейлене шошисыз. Осы кiсiлiкке жата ма? – дедi.

	Шегебай дiрiлдеп, қап-қара боп түтiгiп кеттi. Ол Жаңылдан мұндай сөздi күткен жоқ едi. Жас ботадай жетегiне ерiп, айтқанына көнiп жүрген Жаңыл бiтiспес қаскөйiндей мұның сұмдығын ақырын терiп жүрiптi. Жымба сырының жықпылын бiлiп алған. Шегебай тұрған жерi түпсiз зындан, ендi сәл тұрса қараңғы апан аузына құлап, жоғалып, өшiп кететiндей көрiндi.

	Ләтифа баласына жаны ашып:

	– Жә, келiн, бала, шеше боп, үшеуден үшеу отырып, шаңқылдап ұрысып жатқанымыз елден ұят. Еркек мал тапса, үй iшiнiң қамы шығар. Есек көтiн жусаңда мал тауып кел дептi ғой. Соған ұқсаған кәсiбi де. Тiршiлiгiн сөкпейiк. Ал, балам, сен өзiң тойға барасың ба, жоқ па? Соныңды айт, – дедi.

	Шегебай баж ете қалды.

	– Сен байқұс, неменеңе жетiсесiң? Ол той емес, тозақ, Егеубай баласының маған көрсетiп отырған қыры. Соны қалай ұқпайсың. О тойдың әлi тоз-тозын шығарам, шаңырағын ортасына түсiрем! Ұқтың ба? Өшiрем, құртам! – деп селкiлдеп барып тоқтады.

	– Балам, мыңауың бiлгеннiң iсi емес, пейiлi шикi, ақылы күйкi пәнденiң бишаралығы дер ем. Бауырыңды, жақын жұрағатыңды жат тауып, ортаңнан, жұртыңнан алыстап қайда барасың? Кiмнен тiрек таппақсың? Ұясынан безген құс оңбайды. Мен бiлгенiмдi айттым. Ендiгiсiн өзiң бiл! – дедi.

	– Тойға барсаң, өзiң кет, өзiң құры! Жаңыл бармайды!

	Барғызбаймын!

	Жаңыл ашық қатқыл үнмен:

	– Ондай әзiлдi қойыңыз. Әйтпесе сөз бұзылады, – дедi.

	Шегебай ашу алқымына кептелiп қалғандай алқынып сөйледi.

	– Маған десең өлiңдер! Екеуiң барып Қаражанның табанын жалаңдар! Жоғал, құрып кет! Мұндай қорлықтан өлiм артық! – деп есiктi тарс жауып шығып кеттi.

	Осы ауылға келгелi берi ешбiр жанға ашылып, көрмеген Жаңыл «Той бастарын айтып болған соң өнерқұмар, әншi қауымның сұрауымен бiрнеше ән айтып бердi. Үнiнде болмашы дiрiл, шерлi мұң бар. Көп жастың айтып жүрген белгiлi әндерiнiң сөзiн өзгертiп өзiнше толқып жырлайды.

	«Әлi есiмдең әнiнiң:



	Содан берi өттi сәулем талай күн,

	Әлсiн-әлсiн суретiңе қараймын, –



	дегеннен кейiн «тағдыр бiздi қосып едi, сол бақытымды өзiм қор еттiм, таптадым деп дерттi өкiнiшпен сыр айтады.

	«Жас жұбайлар» деп аталатын, бұл ауыл естiмеген жаңа ән Қаражан мен Сәиияға арнап шығарғандай. Жiгiт сендей өжет өршiл болсайшы, мұңлы жардың бақытын ашқан ақылдысың, асылсың. Кешiрiм кемеңгерден шығады.

	«Қайдасың, сәулем, жұбатшы менi де... деп әлде кiмге үмiт артып жалынғандай болады. Ләтифа тамсанып жалт қарады. Жаңылдың көз шарасында iркiлген жасты көрдi. Жаңыл сәл толас тапқандай «Ақмаңдайлымдың шырқап кеттi. Әдемi ақ сұр жүзi балбырай түсiп ықлас, пейiлмен жырлайды. Қайырмасындағы:



	Жақсылықтың жоқ, сәулем, ерте-кешi,

	Жадырашы, назданшы, еркелешi, –



	жолдарын күлiмдеген шыраймен әлде кiмге қиғаштай қарап, көтерiңкi шабытпен айтады.

	Майра Зиягүлдiң қасында отырған. Аракiдiк екеуi сыбырласып қойып, сыңғырлай күлiседi. Өмiрiнде мұндай қалың жиынды, қызық тойды көрмеген Зиягүл таңғала көбiрек сөйлеп отыр. Өзi өте мәз. Қызыл-жасылды жарқырап сәндi киiнген өңшең қыз-келiншек пен бозбалаға телмiре үздiгiп қарайды. Сәл бұрыла ернiн Майраның құлағына алақанымен қалқалай тақап:

	– Шiркiн-ай, әнмен көңiл шерiн тарқатқан жанның арманы бар ма екен! Бiз қойды «Айт деп өргiзуден, «Шайт деп жусатудан басқа сөз асылын бiлмеймiз. Түнде кеп жатсаң алақаныңа қара шалдың қыртыс-қыртыс кәрi шандыры тиедi. Осылай кiсi боп тiршiлiк кештiмiз деймiз-ау! – деп күрсiнiп қойды.

	Зиягүл ауық-ауық сөйлей отырып, Майраға көп сырларын ақтарып, ашып тастаған.

	Бұл кезде Шегебай асхананы төңiректеп тал-тасқа бұғынып далада жүрген едi. Араққұмар алапес Сейсен мен Дексендi көп азғырып, қасындағыларын түртпектеп жанжал шығаруға әдейi тойға қосып жiберген. Өзi әумесер Берiбасармен сыртта қалған. Керiс, айқай-шу шыққанда лап қоймақ. Таң қылаңдап атып келедi. Iштен ән үзiлмейдi. Ақбердi колхоздың күзетшiсi ғой. Қойма жақты шолып шығып келе жатқан ол асхана алдында сәл кiдiрдi. Кербез әнге құлақ түрдi. Шегебайды көрiп қалып:

	– Шiркiн, мынаның дауысы-ай, сарайы қандай кең, ашық едi. Ән айтып жатқан қайсы? Бiлмедiң бе? – дегенде, Шегебай:

	– Әлгi бiздiң үйдегi қатын ғой! – дедi.

	– Ә, келiннiң желiгi басылмаған екен-де, – деп «шу – деп атын тебiне түсiп жүрiп кеттi.

	Той тарқады. Жұрттан бұрын шыққан Жексендi Шегебай қолтығынан шап берiп ұстап тасалау жерге апарып:

	– Ей, милау, сен иттерге не айтып ем! Неге жасамадық? – деп зекiп, боқтап жiбердi.

	Жексен қолын сiлкiп тастап:

	– Әй, сен бар ғой... кiмсiң өзiң? Кетшi әрi! – деп өз жөнiмен жүре бердi. Бұларды анадайдан байқап қалған Сейсен көптiң арасына кiрiп көрiнбей жылысып кеттi.

	Сенбi күнi түсте Айымгүл қонақтардың екiншi тобын күттi. Сәнияның үйi отырған құс фермасы бұрынғы шағын колхоздың бiрi ғой. Той соңында Айымгүл келiнi мен баласы үшеуi қолқа салып, Ләтифа мен Жаңылды, Дархан мен Майраны әдейi ертiп әкеткен. Бәкiр, Иван бастаған күтушi пысық, елкезек жiгiттер де тойды аяғына дейiн өздерi өткiзбек болды. Айымгүл iргелес көршi ағайындардың кең дәлiздерiн, бөлмелерiн босаттырып дастархан жайғызды. Әр үйдiң қонағына атап жеке мал сойдырды. Тойдың үлкен сойысына деп арда дөнендi шалды. Қонаққа тартылған семiз қой еттерiнiң үстiне түрiлген жас қазылар салынбақ. Жер ошақтарда қазан-қазан еттер буы бұрқырап асылып жатыр. Түс кезiнде қызылды-жасылды «Москвичң, «Жигули», «Волга» машиналары ағылып келе бастады. Алты-жетiден, он-он бестен топталып, лек-лек боп аттылар жылжып келедi. Араларында күмiс ер-тоқымды қыз-келiншектер, сәндi киiнген бозбалалар бар. Жайлаудан көшу әбiгершiлiгiмен кешегi тойға келе алмай қалған жастар. Дағды бойынша қонақтар әуелi той иелерiне құтты болсын айтып, жас жұбайларға жақсы тiлеу тiлейдi, сонан соң қонақ үйлерге тарайды. Бәкiр, Иван секiлдi күтушiлер тойшыларды үйдi-үйге бөлiп жайластырып жүр. Дархан мен Майрада сол қонақ тосушылардың қасында болды.

	Әуелi кемпiр-шалдарға қымыз берiлдi. Жастар жағы тоңазытылған құс еттерiн жеп, арақ-шарабымен шайға кiрiсiп кеттi.

	Александар мен Александра Максимовтар өздерi келгеннен берi дастархан мен ыдыс-аяқтың, әртүрлi тағамның, арақ-шараптың молдығын көрiп қатты таңғалысты. Ерлi-зайыпты екi Саша бұл тойға кездейсоқ келген жолаушы. Кеше түнде бiреу машинасымен асхананың алдына тоқтай қалған. Жайлаудан жете алмай қалған қонақтардың бiрi ме деп Бәкiр сыртқа шықты.

	– Анда барсаң рестораны ремонт, мұнда келсең той боп жатыр. Бұ қандай, жолаушы тамақ iшедi деп ойламай ма екен? – деп қатты қынжылды.

	– О не дегенiңiз, қазақ жерiнде жолаушы аш болмайды.

	Түсiңiз, қонақ болыңыз, – дедi Бәкiр.

	– Таныс болсақ бiр сәрi, әй-шай жоқ қалай кiремiз?

	– Қазақ танымайтынын силаған.. Қысылмаңыздар! Әйел күйеуiн шынтағымен түртiп:

	– Қазақтың тойы қалай болады екен? Көрейiк те, үйге барған соң достарға айтып тамашалаймыз, – деп әйелдiк әуестiгiне басты.

	Бәкiр ашық әйнектен басын сұғып:

	– Атыңыз кiм? – дедi.

	– Александр мен Александра, екеуiмiздiң де атымыз Саша, – деп әйел күлдi. Екеуi Новосибирьдiң iрi заводының бiрiнде инженер-аппаратшы боп iстейдi екен. Институтта бiрге оқыпты, жолдаманы да бiрге алған, Жақында үйленiп, әке-шеше силаған машинамен саяхаттап бара жатқан беттерi екен. Бағыты Самарқанд, атақты Регистанды көрiп қайтпақ.

	Ұлықбектiң обсерваториясын, күмбездi медресесiн, алтынмен апталған Тiлдә-Қари ғимаратын тамашаламақ ойлары бар көрiнедi.

	– Мiне, жақсы таныстық. Менiң атым Бәкiр. Осы тойдың асабасы, сiздерше тамадасының бiрi, – деп кең залға кiргiзiп, бұрыштан орын сайлап, алдарына дәу табақ ет, ыстық сорпа әкеп қойды. Коньяк, арақ шампань тығындарын қатар ашып,– Қане, қайсысынан құяйын? – дедi.

	Александра жамбастың майлы еттерiн көрiп:

	– Мына еттiң бәрi бiзге ме? – деп таңданды.

	– Тойшылар астарын қазiр ғана iшiп болды. Шай күтiп отыр. Қымсынбай алыңыздар, – деп бокалға арақты толтыра құйды.

	– Мынадай жас етке арақ iшпей қалай отырасың! – деп бокалды көтердi де қайта қоя салды. – Құрғыр-ай, рульде отыр екем ғой.

	Бәкiр бокалды ұсынып:

	– Бүгiн ешқайда бармайсыз. Асығатын жұмысың жоқ.

	Саяхаттап жүрген адамсыз. Осында қонасыз, – дедi.

	– Бас тартқаным кiсiлiккә жатпас. Жас жұбайлардың денсаулығы үшiн! – деп сiмiрiп салды.

	Алғаш үндемей iшiп, жеп отырған Максимов ащы арақ аш өзегiне түстi ме, өзiнен өзi жұлқынып билеп мазасы кеткен соң машинасына отырғызып, Сәнияның көп бөлмелi үйлерiнiң бiрiне әкеп жатқызып тастаған. Содан тұрғаны қазiр едi. Түс мезгiлiнде бұл жаққа да қонақтардың ағылып келе бастағанын көрiп, қасында тұрған Бәкiр мен Иванға:

	– Бұл не қылған бiтпейтiн қонақ, таусылмайтын ас, суша ағылып жатқан арақ-шарап! Мұның шегi бола ма? – деп қайран қалды.

	– Машинамен келгендер жәшiк-жәшiк арақ-шарабын, қойын түсiрiп жатыр. Қалың топ аттылар айдаған қойын, жетектеген тана – өгiзшесiн мына қораға қамайды. Жас жұбайларға силаған жасау-жабдық бiр сәрi. Ол әр елдегi бар салт. Мына көп малды неге әкеп жатқанын түсiнбеймiн.

	Бәкiр:

	– Ағайын-жұрттың тойға қосқаны. Қазақта сондай дәстүр бар, – дегенде, Максимов:

	– Жәшiк-жәшiк арақ, мына көп мал тегiн берiлген дүние ме? – дедi.

	– Тойға сауда жүрмейдi.

	Иван зор денесi селкiлдеп ашық үнмен қарқылдай күлiп:

	– Бауырым, мұнда бөтелкенi қойынға тығып әкелген сөкет, ерсi көрiнедi. Оны жарымаған маскүнемнiң қылығы сияқты қарайды. Қазақ бар iсiн өзiндей кесек, мол, берекелi жасайды. Бiздiң қазақ жомарт ел! – дедi.

	Оны Максимовтың өзi де көрiп тұр. Ошақ басынан табақ-табақ ет үйлерге тартылып жатыр. Қонақ та, көршi де, жолаушы да iшiп-жеп жатыр. Бәрi мол, бәрi қарық. Еттен соң тағы шай! Тағы тәттi жүзiм қосқан бұқар палауы! Барлық уақытта да ән үзiлген емес. Жас жұбайлар әр үйге кiрiп сәлем берiп шыққанда қоршаған сәндi некерлер келесi үйге дейiн әнмен шығарып салады.

	Осы қызықтарды қатты тамашалап суретке түсiрiп жүрген Александра күйеуiнiң қасына кеп:

	– Той, үйлену тойы деп осыны айт! – дедi.

	Келесi күнi Ләтнфа жүргелi жатқанда қасына Қаражан мен Сәния келдi. Ләтифа ендi байқады: Сәния екiқабат екен. Денесi сәл толып, өңi нұрланып, шырайланып кеткен. Ләтифа екеуiнiң бетiнен кезек сүйiп:

	– Бақытты бол, менiң ақылды балаларым! – деп Айымгүлдiң иығына алақанын салды. – Сенi жұрт азабы көп бейнеттен көзi ашылмаған бейшара деушi едi. Ең бақытты адам сен екенсiң. Түбi сен көбейесiң! Адал пейiлiң, ақ тiлегiң қабыл боп, бақыт құсы қонған екен. Сыртымнан күлiпотырып айтқанменiшiмкүйедi. Бұл пасық қызғаныштың күйiгi деме, жай, өз басымның күйiнiшi. Амалым қайсы, тағдырдың жазуы солай шығар. Алла амандықпен, осындай қуаныш үстiнде табыстырсын. Әмин! – деп бетiн сипады.

	Дархан мен Майра да шұғыл жүрiп кету қамын жасап жатқан. Дархан Шегебайдың жас жiгiтпен жайлауға барғанын, Жәкiнiң үйiне қонғанын естiген болатын. Сол бiр кез Тайшықовтың тұтқын орнынан қашқан мезгiлiмен сай келедi. «Неғылған жiгiт екен? Ақырын сұрап бiл. Тайшықовтың сырт кескiнiн, ерекше белгiсiн сипаттап көргiн. Соған ұқсайтын бiреу болмасынң, – деп Майраны әдейi Зиягүлдiң қасына отырғызған едi. Дарханның күдiгi дәл келедi. Шегебаймен жайлауға барған, Байыс деген атпен жүрген қауiптi қылмыскер Тайшықов боп шықты. Жәкi жайлаудан түсiп қазiр жиекте отырса керек. Зиягүл тойдан кейiн «қолың тисе келiп кет – деп Майраны шақырған екен. Соған Ноян Тайшыковтың суретiн алып барып, әбден анықтап алмақ. Машинаны от алдырып жатқанда қастарына Айымгүл Қаражан, Сәния, Ләтифа мен Жаңыл келдi. Қаражан тойшыларға Дарханды бiр кезде институтта бiрге оқыған жолдасы, ал Майраны оның қарындасы деп таныстырған. Осы сырды сақтаған Айымгүл:

	– Қалқам, нағыз тiлеулес, жанашыр дос сендей-ақ болар. Қызметiңе ризамын. Көзiмнiң қарашығы Қаражанмен достығың мәңгi бақи үзiлмесiн. Қуаныш тойы үстiнде өзiңе сый тартқалы отырмын. Мына байлаулы тұрған қасқа тай мiнгiзген атым. Бұл аналық алғысым, бетiмдi қайтарма, шырағым, – деп күмiс ер-тоқым салынған қасқа тайды тiзгiнiнен ұстап алдына тартты. – Ал мынау қызыма кигiзгенiм – деп Майраның үстiне омырауына оюлап жалпақ зер жүргiзген қызыл барқыт шапан жапты.

	Мұндай сый-құрметтен кiм бас тартады, – деп Дархан кеп алғыс рахметiн айтты. Қасқа тайды алдына көлденең ұстап тұрған Қаражанға;

	– Асау емес пе? Үйретiлген бе, бас бiле ме? – деп сұрады. Жаныл қолын щапалақтап:

	– Сондай жуас, өзiнiң жорғасы бар, – дедi.

	Дархан бұл тайдың Ләтифаның үйiнен келгенiн бiлдi.

	Тойға келген мал-мүлiктi үлестiретiн қазақта дағды бар.

	– Қазiр көрейiк, – деп үзенгiге аяғын салып, құранды ердiн басынан ұстап секiрiп мiндi де көшенiң бойымен жорғалатып бiраз жерге дейiн барып қайта оралды. Аттан түсiп жатып:

	– Жорғасы майда, жайлы екен, – дедi де Айымгүлдiң қасына кеп,– Апа, қасқа тай менiң меншiгiм ғой? Олай болса, өз қалауымша жұмсап, пайдаланбаймын ба? – дедi.

	– Соясың ба, мал етесiң бе? Өз еркiң шырағым.

	– Берi келiңiз Сәния, осындай тойда, мынадай шат шақта қайныңыздан бiр ат мiнсеңiз артық па екен? Қасқа тай сiзге берген бәсiрем болсын, – деп қолтығынан көтерiп тайға мiнгiздi.

	Майра иығындағы шапанын Жаңылдың үстiне жапты.

	Бiр қолымен қарынан құшақтай ұстап:

	– Шын көңiлмен ұсынам, тартынбай алыңыз. Жақсы таныстығымыздың алды болсын! – дедi.

	Сәния нұрлы жүзi жайраң қағып:

	– Менi көп қуанышқа бөлеп, ат мiнгiзiп тебемдi көкке жеткiздiңiз ғой! – деп маржандай ақ тiсiн көрсетiп шаттана күлдi.

	– Сiздiң басыңызға да қуаныш, шаттық, бақыт тiлеймiн. Аман боп арамызда жүре берсеңiз екен! Адал, ақ тiлеуiм осы, – дедi.

	Жаңыл шапанының омырауын қымтап:

	– Майражан, ақылды ағаң екеуiңдi қонаққа шақырам.

	Қалаған күнi келiңдер. Күтем! – дедi.

	Дархандар машинамен ұзап бара жатқанда жақсы иықтарын түйiстiрiп аса бiр ризалықпен қадала қарап қалған Қаражан мен Сәнияға:

	– Апам екеуiңдi ақылды балаларым деп бекер айтпайды екен. Мынадай жанашыр ынтымақшыл достары бар кiснiң арманы жоқ, – дедi.

	Жексенбi күнi ымырт жабыла Дархан мен Майра жиектегi Жәкiнiң отарына келдi. Кешкi мезгiлдi әдейi дұрыс көрген. Бұл уақытта Жәкi қойын жайып өрiстен қайтады. Үйiнде болады. Екi бiрдей куәге Тайшықовтың суреттерiн көрсетiп шын жайды аша түспек. Той үстiнде Зиягүл аздап iшкен шараптың буымен жайлауға Шегебаймен бiр жiгiттiң қонып кеткенiн, аса құпия сыр ғып айтқанда, Майра:

	– Көзi шүңiректеу, құсмұрын, қараторы жiгiт пе? – деп сұрады.

	– Дәл соның өзi. Танитын ба ең?

	– Жастар кешiнде көргенiм бар. Сол жақ бармағының астында тыртығы бар ма?

	– Тiптi сонысын байқамаппын. Өзi сондай өнерi көп жiгiт екен. Қарауға мұрша бермедi, – деп сыңғырлай күлдi де, сол сәт қабағын шытыңқырап ақырын күрсiндi. – Келем деп едi. Хабарсыз кеттi, – деп сағынып жүргенiн бiлдiрдi.

	Қалың думан үстiнде Тайшықовтың кiм екенiн айту үлкен қате, бiлместiк болар едi. Оған зарығып күтiп жүрген Зиягүл де сене қоймас едi. Асықпай, оңаша отырып барлық шындықты түсiндiрген жөн дескен.

	Жапандағы жалғыз үйге қарай қос тостаған жарығын қадап шоқаңдап жылжыған машинаны көргенде Зиягүл жүрегi лүпiлдеп, тұла бойын қуаныш кернеп жарылып кете жаздады. Алыстан Алматыдан Байыс мұны аласұрып iздеп, сағынып келе жатқандай көрiндi. Жайлауда отырғанда осылай түнделетiп келген. Зиягүл де iштей ынтығып, зарығып күтiп жүретiн. Шәлiсiн жамыла салып үйден жүгiрiп шықтыда ұзап барып машинаның алдын тосты. Машинадан Майра мен Дарханның түсiп жатқанын көргенде сәл аңырап қалды. Сол сәт есiн тез жинап күле сөйледi.

	– Той-думан қуған қала серiлерi қойшының үйiне бұлай екпiндеп тез жете қоймас деп ем. Қош келiпсiздер. Үйге жүрiңiздер! – деп Майраның иығына қолын салып құшақтай алға бастап жүрдi. Өзi есiктi ашып үйге кiргiздi.

	Зиягүл өздерiне лайықты еттi шақтап асқан екен. Қайта қазан көтерiп, отын-су қамдап мал соймақ едi. Дархан мен Майра:

	– Тойдан әбден тойып қайттық.

	– Iшiмiз жидiп бiттi. Айран ауыз тисек болды. Тамақ асылы сол ғой, – десiп, басқа дәм татпады.

	Кешкi астан кейiнгi әңгiме үй iшiне, әсiресе Зиягүлге ауыр тидi. Дархан қалтасынан Ноян Тайшықовтың суретiн алып көрсетiп:

	– Шегебайға ерiп келген осы жiгiт пе? – дедi. Зиягүл әрi-берi қарап шошып кеттi.

	– Қойыңызшы, мынау абақтыдан шыққан бiреу ғой, – деп суреттi лақтырып жiбердi. Аз ғана өшiп, үнсiз қалып, – үлкен салмақ салыңыз. Өз басыма жаманат-қиянат келсiн. Бәрiн көтерейiн. Тек соны айта көрмеңiз, – дедi. Дауысы дiрiлдеп жалынышты шықты.

	– Сiздi күйзелтiп, күйiкке салайын деген ойым жоқ. Бiрақ, өзiңiз дәл айттыңыз. Ол күзетшiнi өлтiрiп тұтқын орнынан қашқан кәнiгi қылмыскер. Байыс деген лақап аты, – деп Ноян Тайшықовтың кiм екенi жайында қысқаша айтып бердi.

	Зиягүл бiлтелi шамның сарғыштау жарығына сазара қарап бiрталайға дейiн тiл қатпады. Байыспен аз ғана сағаттар кешкен ұмытылмас қызығын ертеңгiнiң тәттi үмiтi санап, алдағы арманындай көңiлiне алданыш етiп едi. Өзiндей жасты, қатар теңiн сүйiп, құшып көргенi сол едi. Болмашы ләззатын қорлағандай, нәрсiз, дәмсiз етiп бара жатқан жас өмiрiн мазақтай түскендей қайдағы жылым жiгiтке кезiгiптi. Соншама табалайтындай тағдырға не жазды? Бiр жаманшылықтың бiр жақсылығы бар дейтiнi қайда?..

	Зиягүл Майра екеуi оңаша қалғанда қатты налып көзiнiң жасын тия алмай өксiп отырып сөйледi.

	– Қойшы, малшы деген бұ жақта ерте тұрады. Мен оянған кезде ол ұйықтап жатқан. Жастықтың жанында бүктелiп қалған пенжагiн керегенiң басына iле салайыншы деп алғанымда қалтасынан тапаншасын көрдiм. Өзi орталықтан, Алматыдан жүр, сонда үлкен зиялы кiсiлермен ашына деген соң онысына назар аудармадым. Шынжанда өкiмет кiсiлерi тапанша салып жүретiн. Бұл жерде де солай ғой деп ойладым. Қанқол, бұзық, қарақшы екенiн қайдан бiлейiн, – дедi.

	– Шегебай оның наганы бар екенiн бiлдi ме?

	– Айта алмаймын. Оны өзiнен сұраңыз. Таңертеңгiсiн Жәкi:

	– Күнжарықта дұрыстап қарайын, суретiн тағы бiр көрсетiңiзшi! – деп Дарханның қолынан суреттi алып шұқшия қадалды.

	– Осы үйге келген сұмырайдың үстiндегi киiмi жаңа демесең нақ осының өзi. Түрi айнымайды. Ал Шегебайдың мұнысы несi екен? Қайдағы қызылкөз бұзықтыы қолпаштап жүргенi қалай? Әй, доңыз-ай, сазайыңды берермiн-ау! – деп кiжiндi.

	– Бұл әңгiме ауыздан шықпасын деп келiстiк қой. Тiс жарып сөз тасысаңыз сол қылмыскерге болысқан боласыз. Осы отырған төртеумiзден басқа тiрi жан бiлмеуге тиiс, – деп Дархан тағы ескерттi.

	Зиягүл кешегi бергi уақыт iшiнде қатты жүдеп, тынып, сынып қалған едi. Басын төмен салып, тұнжыраған қалпы ақырын сөйледi.

	– Канқор бұзықты күттiк, қондырдық деген мақтаныш дейсiз бе? Несiне паш етемiз. Ол бәлекет өзiмен кетсiн. Бiздiң жақтан шашау сөз шықпайды. Алаңдамаңыз, – дедi.

	Дархандар тоқтамай ауданға жүрiп кеттi. Көктасқа жетуге асықты. Полковник Әкiмғалиевтiң бiр кезде қылмыскер Көктас маңынан шақ көрсетiп қалуы мүмкiн деген жорамал күдiгi дәл келдi. Көктаска келiсiмен бұл оқиғаны майор Серқожаевқа баяндады. Капитан Жаркешев үшеуi алдағы кезеңде жұмысты қалай жүргiзудiң тәсiлi жөнiнде шұғыл кеңес құрды. Әлi көп жайлар жұмбақ едi. Қылмыскер Шегебаймен қалай табысқан? Тайшыковты ол қайдан таниды? Жаңа киiмдердi берiп жүрген кiм? Қылмыскер екенiн бiле тұрып милиңияға хабарламағаны қалай? Әлде Шегебайды ұстап, жауап алу керек пе?

	Дархан полковник Әкiмғалиевке телефон соғып Көктастағы жаңалықты айтты. Үшеуi келiскен жоспарды ортаға салды және Алматыда қызмет iстеп жүрген Байыс Құдияровтың документi қылмыскердiң қолына түскенiне таңғалғандық бiлдiрдi.

	Полковник үнсiз тыңдап қысқа жауап қатты.

	– Серқожаев қасыңда ма? Трубканы бершi, – дедi. Майор трубканы алып «Құп болады!» деп қалбақтап қалды. Трубканы Дарханға қайта ұстата бердi. Полковниктiң дауысы естiлдi.

	– Кешкi рейспен ұш! Кезекшi машина аэропортта күтедi. Мен өзiм де болам. Осында келген соң ақылдасайық, – дедi.

	Майор Серқожаев пен Дархан сол күнi кешiнде облыс орталығына ұшып кеттi.





ОНЫНШЫ ТАРАУ




	Дархан мен майор Серқожаев полковниктiң кабинетiне кiргенде онда подполковник Хохлов отыр екен. Дархан өз бастығын көрмегелi екi айдан асып қалған едi. Сақтық кассаны тонаған қылмыскердi ұстау кезiнде қатты жарақаттанып қалып ауруханаға түстi де, сонан соң Алматыға госпитальға алып кеттi. Сол жатқан санаторийге жолдама алып демалысқа кеттi, деп естiген. Ол Дарханмен шын пейiлмен қол қысысып, иығынан қағып амандасты.

	Полковник Әкiмғалиев Көктастағы оқиға жөнiнде Хохлов толық, мәлiмет алсын дедi ме, бастан аяқ айтып шығуды өтiндi. Майор Серқожаев пен Дарханды кезек тыңдап алған соң Хохловқа карады.

	– Сұрағыңыз бар ма?

	– Бұл оқиғаның барысымен бөлiмде таныстым. Бәрi түсiнiктi. Қылмыскердi ұстау жөнiндегi жоспар да сәттi жасалған. Майор Серқожаев оқиғаны созбалаңға салмай тезiрек аяқтау үшiн Шегебан Сүгiровты ұстап, тергеуге алған дұрыс па дейдi. Менiңше, асықпаған жөн. Сүгiров пен қауыпты қылмыскер Тайшықов арасындағы байланыс әлi түсiнiксiз. Оның үстiне Тайшықов қылмысты iздеудiң жолдарын, тәсiлдерiн бiлетiн заң маманы боп шықты. Ол алыстан болса да Сүгiровке көз тiгiп, сыртта бiлiп жүредi. Қысылшаң шақта оны өзiнiң кәдесiне жаратуға тырысуы ықтимал.

	– Өте дұрыс айтасың, Николай Николаевич. Сүгiровты қамауға алсақ негiзгi қылмыскердi үркiтiп аламыз. Әзiрге оны қозғамаған дұрыс. Әлгiнде майор қойшы-малшыларға апарған кездеме – мүлiктердi артық бағамен сататыны жөнiнде Сүгiровтың үстiнен арыз түскенiн айтты. ОБХСС-тегi жiгiттер осымен шұғылдана тұрсын. Бөлiмге шақырған кездегi негiзгi сылтау осы болсын. Ал Байыс Құдияровқа келсек, шынында сондай адам бар боп шықты. Тұтынушылар одағында iстейтiнi рас. Бүгiн Алматымен сөйлестiм. Бұдан бiраз уақыт бұрын Байыс Құдияров жолдасының машинасымен бiздiң облысқа командировкаға шығады. Бұл сапарын жақсы серуен, демалыс қызығына айналдырғысы келсе керек. Қасында таныс қыз-келiншектерi болады. Ұзақ жол мезi еткеннен кейiн кiсi көзiнен тасалау қалың ағаш арасына барып, жайласып отырып арақ-шарап iшедi. Жүрейiн дегенде Құдияровтың бұтаққа iлiп қойған пенжагi жоғалады. Бүкiл топ iздеудiң орнына үрке қашады. Машинаға отырып облысқа тезiрек жетуге асығады. Кейiн командировка куәлiгiн жаңадан жаздырып жiберiп мөр бастырып алады, – деп полковник қағаз салынған папканы Хохловтың, алдына қойды. Майор Серқожаев: – Қылмыскердiң жасырынып жүруiне колқабыс тигiзген десеңшi, – дедi қынжылған түрмен. – Солар қалай шат-шалағай бетiмен жүре бередi. Алдын-артын байқау дегендi бiлмейдi. Ақыры қылмыскердi құтқарды!

	Полковник сөзiн жалғады.

	– Кей жолдастар командировка куәлiгi деген не, тәйiрi. Ол бiр құпия дүние емес, – деп қарайды. Әуелi Құдияровтың куәлiгi жоғалғанына да милиция кiнәлi секiлдi.

	«Тiптi қалада емес, айдалада еркiн көсiлiп отыра алмайсың. Жуликтер аңша қаптап кеттi. Милиция жұмыс iстеудi қойды. Құдияровтың пенжагiн ұрлап кетсе, ол байқұс кiнәлi емес қой. Одан да бұзақыларды тиыңдар!» дейдi.

	– Құдияров куәлiгiн жоғалтқаны үшiн емес, сол ұрлатқан куәлiгiн айтпай, жасырғаны үшiн айыпты! – дедi Дархан сабырсыз қызулана сөйлеп. – Және екiншi жолы куәлiк жаздырып алу да заңға жатпайды.

	– Мен Тұтынушылар одағы басқармасының басшыларымен бұл жайында сөйлестiм, – дедi Әкiмғалиев сабырлы үнмен. – Олар өз тарапынан шаралар қолданбақшы. Әрине, бұл бiздiң жұмысымызды жеңiлдетпейдi. Тайшықов кiсi өлтiргенi үшiн ауыр жазаға кесiлетiнiн бiледi. Оған аянатын дәнеңе қалған жоқ. Қайткенде қылмысты өршiтпей, асқындырмай ұстау керек. Қазiр оның қандай бүркеншiк атпен жүргенi бәймәлiм, – деп Хохловқа қарады.

	– Маған бiр ой кеп тұр. Тайшықов институтта қатар оқып жүрген қызды зорлағаны үшiн сотталған. Өзiнiң қазiргi қуғын-сүргiнiнде жүрген күйiн сол қыздан көретiнi хақ. Дархан бұрын колонияда бiрге отырған Қаражан Егеубаевпен сөйлескенде, ол Тайшықовтың тымырық, кекшiл зымиян екенiн сипаттапты. Тығып жүрген пышақтарын айтып қойғаны үшiн жазықсыз адамды қаншама азапқа салған. Ондай сұрқия сұмдығы мол кiсi сол қызды тауып алып, өшiн қайтаруға тырыспай ма деген ой келедi. Николай Николаевич сiзден өтiнетiнiм институтқа сұрау салып, сол қыздың қайда жолдама алғанын бiлiңiз. Бәлкiм күйеуге тиiп фамилиясын өзгерткен болар. Табу қиын екенiн бiлем. Әйткенмен, осы iспен өзiңiз шұғылданып көрiңiз. Бүгiнгi әңгiмемiздi осымен тәмамдайық. Төтенше жағдай бола қалса, күн-түн демей қалаған уақытта қызметке немесе үйге телефон соғыңыздар. Барлығынан нәтижелi iс күтем!

	Келесi күнi Серқожаев пен Дархан сағат күндiзгi 12-нiң самолетiмен ұшпақ болды. Автобус жетi сағаттай жүредi. АН-24-пен бiр-ақ сағатта жетiп барады. Автобуспен таңертеңгi сағат сегiздiң рейсiмен кеткенмен де, самолеттен бұрын жетпейдi. Самолетке шығуға әлi талай уақыт бар екенiн көрiп Серқожаев балаларға базарлық алайын деп магазиндерге қыдырып қайтқан. Қонақ үйге келе жатып мектеп ауласында қара көзiлдiрiк салған, сол қолына қара қолқап киген, сақал-шашы әппақ қудай шалдың сегiз-тоғыз жасар баламен сөйлесiп тұрғанын көрдi. «Класқа кiрмей, көшеде ойнап қалған немересiн мектепке алып келген ғой. Өзi кембағал екен деп ойлады. Қасына тақай бергенде шал немересiнiң қолынан жетектеп балмұздақ сататын дүкенге қарай кеттi.

	Бұл Мақпалдың баласымен сөйлесiп тұрған Жәмшит едi. Күнiге Мақпалдың үйiнiң тұсын аңдып жүрiп осы баланы мектеп алдында кездестiрдi. Рауан класқа кiргiсi келмей тұрғанда мана шалға жолыға кеттi. Ендi сабаққа бармауына сылтау табылғандай қуанды. Жәмшит балмұздақты ұсынып жатып:

	– Рауан, сен әдемi бала екенсiң. Сен папаңа ма, әлде мамаңа тартқансың ба?

	– Мен Раушанға тартқам.

	– Сенiң әпкең бар ма?

	– Жоқ-ә, ол өлiп қалды ғой. Ол менен жарты сағат бұрын туса керек. Ендi әжем әпкең өлдi. Егiзден қыз өлсе ұл ұзақ жасайды дейдi. Қалай ойлайсың, әжемнiң айтқаны рас па?

	– Әжең өте дұрыс айтады. Мамаң мен папаңның сенен басқа баласы бар ма?

	– Жоқ.

	– Неге?

	– Қайдан бiлейiн. Магазиннен сатып алғысы келмейтiн шығар.

	– Сен папаңды жақсы кересiң бе, әлде мамаңды ма?

	– Папам сабақтан екi алып қалсам дереу ұрысады. Осы адам болмайды, тегiне тартқан кiсi оңа ма дейдi. Неге олай дейтiнiн сен бiлесiң бе?

	– Неге олай дейтiнiн ұқпадым.

	– Менде бiлмеймiн. Ал мамам әйбат.

	– Жәмшит кiтаптарын көрген боп Рауанның портфелiн ашты. Шығыршық темiрге өткiзiлген кос кiлттi балауызға батырып таңбасын түсiрiп алды. Портфелдi Рауанның қолына ұстатып:

	– Қазiр үйде кiм бар? – дедi.

	– Мен мектепке кеткенде күндiз әжемнен басқа ешкiм қалмайды. Папам жұмыстан ылғи кеш кайтады. Қазiр науқан кезi, жұмыс көп дейдi ғой. Науқан деген не сөз?

	– Егiн жинау, шөп шабу, төл алу – осының бәрi науқан деп аталады.

	– Ә-ә, аурулар көп келiп, содан қолы босамайтын шығар деп ойлап ем.

	– Мен командировкаға кетiп қалмасам ертең тағы келем.

	Балмұздақ әперем.

	– Шал адам жұмыс iстей ме екен?

	– Мен колхоз-совхоздарға барып терi-терсек жинайтыным бар. Бiрақ сен менiмен кездескенiңдi, балмұздақ жегенiңдi ешкiмге айтушы болма. Жiгiт деген қайратты, әрi сыр сақтай бiлуге тиiс. Әйтпесе папаң «Тамағың ауырады. Бiреудiң әперген балмұздағын неге жейсiң!» – деп үрысып жүрер.

	– Мамама да айтпаймын ба?

	– Жан адамға айтпа дедiм ғой.

	– Жарайды. Ертең екi балмұздақ әперетiн бол!

	– Мен уәде бұзбайтын адаммын.

	– Сақал-шашың әппақ боп сөзiңде тұрмасаң онда жамансың ғой.

	Бұдан кейiн Жәмшит Рауанға көрiнбедi. Күнiге бiр уақыт Мақпалдың үйiн ториды. Осылай бiр жетi өттi. Мақпалдың түзде және үйде қалай киiнетiнiне дейiн бiлiп алды. Үйде көбiне шәйi халатпен жүредi. Бүгiн ол жұмысқа бармаған секiлдi. Далаға көрпе, жастық, кiлем алып шығып жайды. Осы кезде кемпiр қолына қара сумкасын ұстап асыға басып бара жатты. Жәмшит он минуттай тұрып бүкiл ауланы шолды. Келесi үйдiң бұрышында ойнап жүрген уақ балалардан басқа жан адам көрiнбейдi. Қазiр нағыз сәттi мезгiл секiлдi. Кемпiр шыққан подьезге қарай асыға басып жүрдi. Дереу үшiншi этажға көтерiлiп қалтасындағы кiлтпен ағылшын құлпын ашты. Екiншiсi ашық екен. Ақырын басып iшке кiргенде ванна бөлмесiнен әйелдiң дауысы естiлдi.

	– Апа, тез қайттың ғой. Магазин жабық па екен? Жәмшит «Кемпiр магазинге кеткен. Қазiр оралуға тиiс. Шапшаң қимылдау керек – деп ойлады. Ванна бөлмесiнiң есiгiн ашып қалғанда тырдай жалаңаш әйел басын сабындап жуып жатыр екен. Маңдайшадағы көгiлдiр шамның сәулесi. бөлменi қаракөлеңкелеп тұр. Кеудесiне дейiн суға малынып отырған әйелдiң аяғын тартып қалғанда сабыннан көзiн аша алмай отырған Мамық:

	– Ойбай, бұ кiм? Апа! – деп бақырып жiбердi.

	– Үнiңдi өшiр, салдақы! Ноян түрмеде шiридi дедiң ғой. Тайшықов өлмейдi. Бiлiп қой! Ал сенiң отыз-ақ секундтiк өмiрiң қалды!

	Мамықтың үнi әрең шықты.

	– Ешқандай Ноянды бiлмеймiн!

	Сол сәт судың бетi қайнағандай шорқылдай бастады. Отыз секундтан кейiн әйелдiң қалың шашы судың бетiне қалқып кеудесiн жапты. Ноян ыстық суды ағытып жiбердi де, үйден тез шықты. Ағылшын құлпы өзiнен өзi жабылды.

	Мамықтың соқырiшегi түйiлiп бұдан екi күн бұрын ауруханаға түскен болатын. Жедел жәрдем машинасы түнде келiп алып кеткен. Үйде әжесi сабаққа бармағанын онша ұрыса қоймайтын болған соң Рауан соңғы екi сабақтан қашып кеткен. Үйге келгенде әжесiнiң көршi кемпiрмен сөйлесiп тұрғанын көрiп қасына жүгiрiп барды.

	– Апа, басым ауырып отыра алмаған соң мұғалiм үйге қайтарып жiбердi, – дедi.

	– Басыңнан айналайын, үйге барып жата ғой, – деп Асыл немересiнiң маңдайынан сипады. Рауан басқышпен қуана көтерiлдi. Ендi емiн-еркiн күнi бойы телевизор көруге болады. Есiктi ашып қалғанда еденде шылқылдаған ыстық суға аяғы тидi. Ванна бөлмесiнен бу атқылап жатыр. Ақырын барып сығалап қарады. Мамықтың өлiп жатқанын көрдi.

	– Апа-а-а! – деп ойбайлап жылап шықты.

	– Апа, Мамық өлiп жатыр!

	– Тәйт, мына шiркiн не дейдi!

	Екi кiмпiр тыпырлап жүгiре жоғары көтерiлдi.

	Келесi күнi Ноян киоскi алдына келiп газет сатып алды. Төртiншi беттiң бұрышыннан Бөлеутаевқа қалай көңiл айтқанын оқығысы келдi. Шынында сондай хабар берiлiптi. Бiрақ Бөлеутаевқа емес, Белеутаева Мақпалға, сiңлiсi Мамықтың қайғылы өлiммен қаза тапқанына училищенiң мұғалiмдер коллективi көңiл айтқан. Тайшықов қатты ашуға булығып, тұла бойы қалшылдап кеттi. Бұл қалай? Киген киiмi, түр-түсi, дене бiтiмi Мақпал секiлдi едi. Оңбай қателескен екен. Ноян тiстенiп, газеттi мыжғылап лақтырып жiбердi. Қателесу жақсылық нышанын бiлдiрмейдi. Бәлкiм, Жәмшит Қайыров деген бүркеншiк атпен жүру ендi қатер шығар? Қайткенде шұғыл амал тапқан жөн. Тайшықов ойын осылай түйiндеп асыға басты.

	Бұл кезде майор Серқожаев Дархан екеуi Майрамен әңгiмелесiп отырған. Практикант кыз кабинетке кiргенде майор жалбақтап орнынан атып тұрып, қарсы алып орындық ұсынды. Серқожаевтың үлкен басымен бүгiн елбектеп ерекше iлтифат көрсеткенiне Майра ұялып қызарып кеттi. Бұрынғыдай өктем, бастыққа тән мiнез бiлiнбейдi.

	Серқожаев тершiп тұратын қалың бетiн орамалмен сүртiп қырылдай сөйлеп кеттi.

	– Қазiр ғана полковниктiң өзi телефон соқты. Аса қауiптi кылмыскердiң iзiн кесiп үлкен жұмыс жасағаның үшiн саған алғыс рахметiн айтады. Әуелi практика мерзiмiн бүгiн бiткенiн бiлiп алған. Екi айдың қалай зымырап өткенiн байқамай қаппыз. Алдыңда әлi бiр жарым айдай демалысың бар. Полковник Әкiмғалиев сол уақытын қиып, бiзге көмектеспей ме екен? Мұнда жұртқа Дарханның қарындасы деген атпен танылдың. Қылмыстың бетi әбден ашылғанша сол аңызды жалғай тұрсақ дейдi. Бұған қалай қарайсыз? – дедi.

	Майор сөйлегенде, Майра Дарханға нұрлы жүзбен қарап қойып отырған. Бәрi осы жiгiттiң айтуымен жасалғанын iшi сезедi. Бүкiл аудан милициясының екi айғы әбiгерлiк әлек жұмысының жақсылығын мұның басына әкеп үйе салған. Шынтуайтқа келгенде мұның бәрiн саралап жоспарлаған Дарханның өзi. Майра тек орындаушы ғана. Екi айдың iшiнде училищеде дәрiсте айтыла бермейтiн көп жайды көзiмен көрiп, тәлiм, өнеге алды. Осының өзiне рахметiн айтар едi. Ал қазiр Майра қылмысты ашқан болып шыққан.

	Майра екi бетi дуылдаған қалпы көзiн төмен салып сөйледi.

	– Болмашы қолқабысты дәрiптеп, шыны олай болмаса да шырқай бағалағаныңызға рахмет. Әдiлетке жүгiнсек мұның бәрi өздерiңiз жасаған iс қой. Қалғанымыз әмiр орындаушымыз, – деп сәл бөгелiңкiреп майорға тура қарады.

	– Маған тағы үлкен сенiм көрсетiпсiздер. Қуанышпен құп алам.

	– Кiшiпейiл кiшiк болу жақсы қасиет. Бiзде дәрежелi үлкен кiсiнiң айтқанын жоққа шығару бiлгендiкке жатпайды. Айтты, болды! Сондай тәртiп бар. Онда бүгiннен бастап қылмысты iздеу бөлiмiнiң инспекторы деген бұйрық берем. Дарханның қарауында iстейсiң.

	Майра орнынан атып тұрды.

	– Құп болады, жолдас майор.

	– Осылай тәртiпке үйренгенiң дұрыс, – дедi де Дарханға қарап сөйледi.

	– Онда Шегебайдың үйiне телефон соқ. Жаңыл үйiнде ме екен? Бiл. Егер қарсы болмаса бүгiн Майра екеуiңнiң қонакқа баратыныңды айт. Бұл iстi ұзаққа созбайық.

	Трубканы Шегебай алды.

	– Иә, тыңдап тұрмын!

	Дархан мұны күткен жоқ едi. Шегебай жұмыста деп ойлаған.

	– Сәлематсыз ба? Шегебайдың ашулы үнi естiлдi.

	– Сәләмат! Өзiңе кiм керек?

	– Жаңыл үйде ме екен?

	– Оны қайтесiң? Бiреудiң қатынында қандай жұмыстарың бар, осы!

	Осы кезде Жаңыл трубканы алды.

	– Бұл кiм екен? Ә, Дарханбысыз? Осыншама сарғайтып күттiргендерiңiз қалай? Машинаның дыбысы естiлсе, дегбiрiм қалмай далаға жүгiрiп шығам. Өтiнем, келiңiзшi! Қазiр келсеңiздер тiптi жақсы. Үлкен қуанышқа бөлейсiз!

	Аржағынан Шегебайдың күжiлдеген дауысы анық естiлдi.

	– Әй, оның кiм? Қонаққа келе ме, жоқ па? Алдымен сұрамайсың ба?

	– Бұлар менiң жақсы, сыйлы қонағым, – дедi де Дарханға,

	– Сiздердi күтем, – деп трубканы iлiп қойды.

	Серқожаев азғана шұғыл ойланып Дарханға қарады.

	– Үй, iшiнде керiс жанжал боп жатса, сондай кезде бару ыңғайлы ма? – дедi.

	– Өзiңiз айтандай бұл iстi ендi кейiнге қалдыра алмаймыз. Шегебайдың ұясын, ортасын бiлу керек. Дәл қазiр бiз қысылатындай дәнеңе жоқ. Жаңылдың өзi келiңдер деп қиылып сұрап отыр. Қызық, тамаша қуған жандай жетiп барамыз. Қайта осындай дау тұсында көмескi сыр ашылып қалар.

	– Осының Тайшықовпен кездесiп жургенiнен шошынам.

	Қалтаңа брауниг салып ал. Бiлiнбейдi ғой.

	– Мұндайда қаруың болса, кiсi қымсынып отыра алмайды. Және Майра екеуiмiз бiрдей жүрiп несiне сескенемiз. Бiзге рациясы жоқ машина тауып берiңiз.

	– Өзiм де соны ойлап отырмын. Iнiм жақында машина сатып алған едi. Номерi де қадалмаған. Сонымен барып қайтыңдар.

	Мұнда милиция машинасы жұртқа танымал.

	– Жаңа машина болса тiптi жақсы, сұрай қалса нағашымыз силаған дермiз, – деп Дархан күлдi.

	Шегебайдың үйiнде шынында да жанжал боп жатқан. Жаңылдың тойға барғаны, онда өз қуанышындай түнi бойы тынымсыз ән айтқаны Шегебайдың жүрегiне шаншудай қадалған. Аузына арақ тисе соны есiне алып «Менi жұрт алдында табаладың. Өз тойың болса, бiр сәрi! Қайдағы қанiшер қарақшының үйiнде соншама шаттанып шырқағаның не? Кiсi де азғана намыс, наз деген болмай ма екен?» – деп дүрсе қоя беретiн. Казiр трубкадан еркектiң дауысын естiгенде терiсiне симады. Екi езуi көпiрiп сөйлеп кеттi.

	– Әй, әлгi баса көктеп телефон соғып жүрген кiм? Мен бiлмейтiн қайсы байың? Соны айтшы?

	– Қадiрлi қонағым дедiм ғой. Өйтiп керi кетпеңiз. Бұрын дөрекiлiгiңiздi елемей келсем, ендi ондайыңызды көтере алмаймын. Жеттi, тойдым!

	– Неге көтермейсiң? Сен менiң қатынымсың. Айтқанда қатты айтам, батырып айтам.

	– Бiз жақсы тiлеу тiлеген қимас жар болудан әлде қашан қалғанбыз. Екеумiз азғындаған бұзық жолмен қосылыппыз. Бары сол ғана!

	– Өйтiп оттама! Сенi ұядан бездiрiп, бұзып аздырып жүрген осындай кыдырымпаз желөкпелер. Қане, осы үйге аяғын аттап бассыншы, ол иттiң әуселесiн көрейiн!

	Ләтифаның дауысы естiлдi.

	– Балам, күнде керiс-кiргiлжiң, бұл неғып бiтпейтiн дау-жанжал?

	– Қайтейiн, келiнiңiз ғой терiс кеткен, – деп шешесiне шағынды.

	– Мен байқұста титтей жазық жоқ. Еркек атаулы телефон соқса елерiп елпiлдеп кетедi. Маған не дейсiң? Үн шығарма, өш, сын демекпiсiң!

	– Қой, балам, келiнiмдi өйтiп даттама. Оныңа жоқпын. Жаңылым бойын аулақ салып жатырқаса, салқындаса, оған кiнәлi өзiңсiң, – деп Шегебайға әлде ненi есiне салғандай болды. – Бүгiнгi келетiн қонақтар Жаңылдың ғана емес, менiң де тәуiр көрген кiсiлерiм. Өнер – үлгiсi өзгеше қасиеттi жандар, тiптi кемеңгер дерсiң. Қайдағы бiр ұсақ жандармен топталып, бiр-бiрiңдi мақтап, дәрiптеп арақ iшкенше осындай асылдармен табыс дер едiм.

	Шегебай шешесiнiң «оған кiнәлi өзiңсiң« деген сөзiнен қатты сескендi. Сақал байлап, ши қалпақ киiп, түсiн өзгерткенiн айтып қоя ма деп корықты. Дереу құбылып, жадыраған боп күле сөйледi.

	– Немене, асылдарың арақ iшпейтiн соншама бiтеу ме?

	Қалай сiлтегенiн көрермiз әлi!

	Жаңыл қабағын шытыңқырап, баяу үнмен: – Бiр тамшы арағыңыз да, шарабыңыз да шығындалмайды. Олар әнге, жақсы әнге құмар, – дедi.

	– Жарқыным-ау, кiсiнi бекер шырылдатпай, баяғыдан берi солай демейсiң бе? Өңкей iшпейтiн кiсiмен отырсақ iш пыспай ма? Ақыры қонақ келедi екен, онда Елеместi де шақыра қояйық. Көптен берi үйден дәм татқан жоқ. Олардан да құтылып қалайық, – дедi.

	Дархандар телефон соққаннан кейiн бiр сағаттан соң келдi. Жаңыл есiк алдына шығып қонақтарын тосып тұрған. Сарғыштау түстi «Жигули» машинасы өтсе, соған көз сүзiп шығарып салады. Дархан мен Майра Қаражанның үйiне сондай машинамен келген болатын. Есiк алдында судай жаңа қызылкүрең «Жигули» тоқтай калғанда «Бұлар кiм?» дегендей кабинаның әйнектерiне қарады. Майра мен Дарханды көрiп қуанып кеттi. Жүгiрiп барып Майраны құшақтай алды. Бұл кезде үйден Ләтифа да шыққан едi. Қысқа амандықтан соң есiк ашып қонақтарын үйге кiргiздi. Үлкен үй көп бөлмелi. Әр бөлме өзiнше сәнмен жиналған.

	Қабырға бояуларына карай әдемi түктi кiлемдер, әшекей оюлы текеметтер, сырмақтар төселген, Шайды Жаңыл өз бөлмесiнiң қарсысындағы үйге жасаған екен. Диван, креслолар ақсары плюшпен қапталған. Қонақтарын стол басына отырғызып жатып Жаңыл Дарханға наз өкпесiн айтты.

	– Әбден зарықтырып келдiңiз ғой. Бiр жетi бойы қайда жүрсiздер? Қолы бос, қыдырып жүрген кiсi сөйте ме екен?– дедi.

	– Нағашым машина алып соның қызығымен жүрiп қалдық, – дедi де Ләтифа мен Жаңылға кезек қарап, – Мана Шегекеңмен сөйлескен сияқты едiм. О кiсi бiр жаққа кеткен бе? – дедi.

	Ләтифа:

	– Шегебайдың осында Елемес деген бастығы бар. Онсыз ас алса аузының дәмi кiрмейдi. Үйге қонақ келетiнiн бiлген соң соны шақыра қояйын деп кетiп едi. Шайдың алды-арты жоқ, оған қарамай ала берiңiздер, – Жаңылға қысқа әмiр еттi. – Мына балалар бiздi кiсi деп, үй деп кеп отыр. Осылардың қасында бол, iркiлмей ән, әңгiмеңдi айт бұл үйдiң де тамашасын танып қайтсын. Қазанға тамақ салған соң мен де келем, – деп шығып кеттi.

	Жаңыл қонақтарына жылы шырай көрсетiп, бұл кездесудi үлкен ән кешi жасағысы келген. Шайдан соң әр алуан ән айтылды. Бiруақ қолқа сап, Дархан мен Майраға ән айтқызады. Әуенi келмей жатқан тұсына өзi қосылып, шырқап көтерiп әкетедi. Ән толастаған аз ғана саябыр, тыныста Жаңыл өткен күндерiн әңгiме ғып шертедi. Хасендi ыстық сағынышпен қатты ойлай ма, егiлiп, еңiреп кетедi.

	«Түу, қайдағы-жайдағыны қозғанпын-ау. Кешiрiңiздер, ән айтайық, – деп жырлай түседi. Көп әннiң сөзiн өзi құраған. Сағыныш, күйiнiш, өкiнiшi аралас. Аса бiр мұңлы, шерлi әуенмен естiледi. Осы бiр кеште Жаңыл Шегебай атын аузына алмады. Майра «ерлi-зайыптының арасында жiк салғандай болмайық. Әрi жақсы ана Ләтифаның көңiлiне келiп қалар, – деген оймен Жаңылдың иығына қолын салып, құшақтай қысып күле сөйледi.

	– Шегекең өз ықтиярыңызбен сүйiп қосылған, iздеп тапқан жарыңыз ғой. Со кiсiге арнап бiр ән салыңыз, тыңдайық, – дедi.

	Жаңыл қара көзi ұшқын атып жалт қарады.

	– Аз айтып көп сұрайсыз-ау, құрбым. Биыл сiз де жиырмаға толыпсыз. Түйдей жасты екенбiз. Сiз болсаңыз жар қызығын, жастық қызығын көрмепсiз. Ал мен бейбақ тояттамай байдан байға қашып безек кағып жүрiппiн. Сыр ұқпаған сырттағы сылқымға бұл таусылмастай ләззат көрiнер, сор кешкеннiң қылығы екенiн қайдан бiлсiн. Әрнеменi қолқалап қайтесiз, одан да кел, ән шыркайық, – деп «Асыл арманды шырқап кеттi. Ән бiткен.



	«Арманым күнде сенi, арманым күнде

	сенi, iздеп жүрмiн».



	деп қайырмасының соңғы сөзiн қайталай бергенде, Шегебай мен Елемес тәлтiректей басып, есiктен құшақтаса кiрдi. Шегебай Жаңылды саусағымен шошайта көрсетiп:

	– Әне, өстiп зарлайды да отырады. Таусылмайтын, тозбайтын не қылған арман бұл! – дедi.

	Елемес сатпақ сақалы селтеңдеп тiлi күрмелiп:

	– А-а-рры-ан дейсiң бе? Может быть мына менi, қайнысын армандап жатқан болар. Черт повери, дәл сондай. – Шегебайдың құлағына сыбырлаған боп, «Жеңгенiң бiр бұты...ң – деп бейпiл сөздi әдейi естiрте айтты.

	Ләтифа сұрланып, оқты көзiн қадап:

	– Әй, Шегебай, үйде қонақ отыр. Балалардың көзiнше әрнеменi сөйлемеңдер. Ұят болады! – дегенде, Елемес қолын сермеп:

	– Ой, апа, қойыңызшы. Бұлар ондайды бiлмейдi деймiсiң. Сырты сыпайы демесең, қала жасының сұмдығы бiзден асады. Бiлемiз оны! – дедi.

	Ләтифа қолын сiлтеп шығып кеттi.

	Жаңыл Дарханның қабақ шытқанын байқап:

	– Әлдекiмнiң ақымақ қылығына ашулансақ, ол өзiмiздi табалау емес пе? Сабыр етiңiз, өтiнем, – дедi.

	Елемес Шегебайдың қолтығынан жұлқына босанып, таптап басып Жаңылдың қасына келдi.

	– Менi армандап, зарыққаның рас қой-ә? Өй, мөлдiреген көзiңнен айналып кетейiн. Келшi берi, үлбiреген ақша бетiңнен аймалап бiр сүйейiн! – деп құшағын жая ұмтылды.

	Шегебай қажай түстi.

	– Елеке, ер екенiңдi бiлейiн, осының арманын өлтiре өшiршi. Қауқарың жеткенше қаужалап қал. Аяма. Тегi қолыңнан қақпадым! – деп қарқылдап күлдi.

	Жаңыл бетiнен оты шығып, ұялғаннан жерге кiргендей боп отыр. Көз шарасы жасқа толып, даусы дiрiлдеп шықты.

	– Қойыңыз, – деп Елеместiң көкiрегiнен итердi. – Мүнәйрә естiсе өкпелейдi. Жардай жарыңыз тұрғанда, өзiңiзге бұйырмайтын нәрсеге ұмтылып қайтесiз.

	– Әй, сол кемпiрдi қойшы! Қайғысы басынан асып өлгелi жатыр. Жаназасын оқып келдiм. Шегежан өзi рұқсат берген соң ендi несiне тиылам. Жүр берi! – деп Жаңылдың бiлегiнен шап ұстап сүйрелей бастады.

	– Қойыңыз,Мүнәйраға айтам.

	– Кемпiрден қорықпадық. Жаназасын шығарып келгем!

	Осы кезде домаланған жуан ақсары семiз әйел долдана сөйлеп, ақыра кiрдi.

	– Әй, албасты, сен кiмдi өлтiрiп, жаназасын шығарып жүрсiн? Өлсем, сенiң көзiңдi құртып барып өлем!

	– Мүнәйра ұмтыла кеп жағасына жармасып сiлкiлегенде Елеместiң екi қолы ербеңдеп көзi бақырайып кеттi.

	– Әй, мына бәле қайдан келдi-ей!

	– Сен итке үйге барған соң бәленi көрсетем! Алдыма түс, жүр шапшаң!

	Шегебай араға түстi.

	– Мүнәйра, мұның не? Бүлiнетiндей дәнеңе бола қойған жоқ. Жаттың көзiнше Елекемнiң сағын сындырма. Ашуыңды бас. Қайнағасының алдында келiн деген сөйте ме екен? – деп жалына жармасты.

	Майра Жаңылға иiле мойнын бұрып ақырын сыбырлады.

	– Әбден берекемiздi алып зықымызды шығарып едi. Тiлеуiң бергiр, мына кемпiрi кеп жақсы болды ғой. Екi мастың бiрдей жынын қақты. Танисың ба, кiм бұл?

	– Елеместiң әйелi.

	– Саған келiн болғаны ма? – деп Майра аузын баса сөйлеп булығып отырды да ақыры шыдамай сықылықтап қатты күлiп жiбердi. Жаңыл да көзiнiң жасын сүртiп, әдемi ашық үнi ерекше сыңғырлайды.

	Дархан Шегебайдың мас емес екенiн анық бiлдi. Сөзi тың, сергек шығады. Сонда мұнысы не? Жаңылды мазақтау, қатар құрбылары алдында әдейi күлкi ету үшiн қасақана жасағаны ма? Жақсы жас жарын соншама табалағаны несi? Осындай доғал дәрекi жолмен үркек жанды жасытып, жасқандырып ырқына оңай көндiрiп алмақ кой, сiрә. Үлкендердiң жырынды тәсiлi!

	Ләтифа шаң-шұң айқай керiстi естiп ақырын басып үйге кiрдi де, Шетебайға аса бiр кейiстi кескiнмен қарап сөйледi.

	– Әй, өңшең нәрсiз шуылдақтар! Жақсы, зиялы қонағымның мазасын алдыңдар ғой түге! Қойыңдар ендi! Ашындырған ашу-зiлiң болса ертең де күн бар. Ақ-қараң қайсы, сонан соң ажыратып, ұғысып аларсыңдар. Жә, жеттi ендi!

	Ләтифаның кәрiнен қаймықты ма, әлде Мүнәйраның бұрқыраған ашуы басылып қалды ма, үйдiң iшi жым-жырт тына қалды. Мұндай ұрыс-керiстi дағдығып алған Мүнәйра iлезде дәнеңе бiлмейтiндей момақан бола қалды. Айна алдында түбiт шәлiсiн иығына түсiрiп, төбел тазын жасырған жасанды шашын түзедi. Темiр түйреуiштердi тықпалап, қолымен бастырып қойды. Ләтифа қайта шығып кеткенде.

	«Мұның қастерлi қонақтары кiм екен? Көрейiншi!» дегендей әрi-берi жүрiп, көп бөлмелерге сығалай қарап, Дархаи мен Майрадан басқа бөтен кiсiнi байқай қоймады. «Қастерлеп жүргендерi мына шiркiндер ме? Кемпiр де алжыған екен – деген түрмен ернiн шығарды.

	Майра мұны сезiп қалып көзiнiң астымен Дарханға қарады. Ол көрмегенсiп, үй iшiнiң томсарып, жаттанып қалған күйiн жою үшiн Жаңылдан ән айтуды өтiндi.

	Елемес:

	– Е, әуезiңдi бiзде тыңдалық. Қайныңа бiр әнiңдi қимайсың ба? Көрiнген қызықтап жатқан барыңды бiзден аяп кайтесiң, – деп кекетiп қағытты.

	Мүнәйра алакөзiмен атып:

	– Сыпылдамай тыныш отыр. Сен қайын боп жарытпассың. Жайың белгiлi ғой! – деп осындайда кемсiтiп, кемiтiп қалатын дағдысын жасады.

	Елемес алаңғасарлана күлiп:

	– Менiң таразышым осы. Осы бәрiн бiледi. Әуелi шама-шарқымды өлшеп койған, – деп Мүнәйраның тақкан мiнiн дарытпай, күлкi жасағысы келдi.

	Жаңыл Дарханның қолқасын түсiндi. Мына есiрген ересектердi өршiтiп шарпытпай, көңiлiн дауалап үй iшiнде жайлы отырыс жасауға сұрағанын бiлдi. «Құстар қайтып барадың әнiн айтты да тиылды.

	Астан кейiнгi шай алдында екi-үшеу боп үйiрiлiсiп, сырлы сыбыр әңгiмеге көштi. Еттi жеп болғанда Елемес Шегебайды шеткерiрек шығарып алып, тiсiн шұқып тұрып үйдегiлерге естiрте сөйледi.

	– Шеге, сен байқа, милицияға үстiңнен арыз түсiп жатыр. Бiзден «Сол қызметкерiң қалай?» деп мiнездеме сұратқан екен. Қатырып тұрып жазып жiбердiм. Маңдай алды кiсiмiз жұмыс дегенде жанын салады деп көрсеттiм. Қағаз қалқан болса, сенi әзiр кұдай алмайды, – дедi.

	Ләтифа риза боп:

	– Е, сондай берекелi сөз айтсаңдаршы. Бiр-бiрiңе бауыр, пана боп жүргендерiң жақсы, – дедi.

	Шегебай сұрланып үрейi ұшып кеттi. Онысын сездiргiсi келмей:

	– Немененi бүлдiрiп қойыппыз! Не жазыпты? – дедi.

	– Бас кетер дәнеңе жоқ. Кiлем, кездемелердi, қант-шайды артық баға қосып сатып жүр дей ме, сондай бiрдемелердi былжыратқан.

	Шегебай көңiлi орнығып, бiр танауын саусағымен басып күле сөйледi.

	– Елеке, көшеде су сатқандар да тиын құрап табыс табады. Бiз суық-ыстық күндерде екi-үш жүз километрге қалтырап, қабынып барғанда, ең болмаса шай-пайлық, сусындық ақымызды қайтармаймыз ба? Арам қат, аштан өл дей ме бұ жұрт?

	– Қазақ арызданып, бiр бiрiн түртiп жүрмесе iшкен асы батпайды. Соны бiлмейтiн бе ең!

	Шегебай мен Елемес қазынаның нарқын бұзып үстемелеп сатқанды қылмыс деп танып тұрған жоқ. Оны мiн көрмей алатын сыбағам, меншiктi үлесiм, олжам деп тұр. Үйдегi бөтен кiсiлерден де қымсынбайды. Бұл жай ерiгiп жүрген, қыдырмандар секiлдi. Шегебай мен Елемес оңаша, оқшау барып, өздерi жөн бiлетiн, көргенi көп дәрежелi кiсiлер секiлдi екеуден екеу сырласып тұрған соң Дархан бұлармен араласпады.

	Дархан мен Майраның арасындағы күндiзгi келiсiм бойынша Майра мәнсiз, жыртақ жеңiл мiнез көрсеткен боп Шегебайды сөзге айналдыра тұрады. Бұл кезде Дархан Ләтифамен және Жаңылмен жеке-жеке оңаша сөйлесiп алады, Марданды өлтiрген күнi Шегебайдың қайда болғанын бiледi. Шегебайдың қауiптi қылымыскермен жолығып, жайлауға барып жүргенi милицияға үлкен күдiк қалдырған едi. Осы бiр көмескi жайды Дархан анықтап алғысы келген. Мұндай оңаша әңгiменiң басталуына Жаңылдың өзi себепшi болды. Дархан сыртқа шығып келе жатқанда ас үйдiң қасындағы кiшкене бөлмеде темiр төсектiң басына қолын асып сүйене отырған Жаңыл қасына шақырып орындық ұсынды. Ас үйге шай iздеп кiрген Ләтифаға:

	– Апа, берi кел, шайды кейiн жасарсың. Қазiр қонағыңның әңгiмесiн тыңдайық. Отыр, – дедi де ойлы жүзбен сүзiле қарап.

	– Бүгiн аулымыздың естияры жөн бiлерi деп жүрген үлкендерi iшкен арақтың буына бөгiп бiраз шарпып, шатасып мазалады бiлем. Олардың бұл өрескелдiгiне кешiрiм сұраймын.

	– Бiз жай қыдырып жүрген қонақпыз. Келемiз де кетемiз. Мас кiсi не демейдi. Тек өз көңiлiңiзге кiрбiң алмасаңыз болды, мына апам ренжiмесiн. Ең үлкен сый сол, – деп Дархан ризашылық айтақанда, Жаңыл:

	– Жаныңыз ашып жұбатасыз, бiлем. Өз аяғыммен iздеп кеп тапқан азабым ғой. Оны ендi кiмге айтып шағынам? Өз бақытымнан көрермiн, – деп күрсiндi.

	– Шегебайдың қандай жазығы бар? Өзiңiз сүйiп қосылдыңыз емес пе? – деп Дархан Жаңылды күйiндiрген шын сырды бiлгiсi келдi.

	Ләтифа басын изеп қостады.

	– Бәсе, десеңшi, екеуiңдi ықтиярсыз жетектеп әкеп қосқанымыз жоқ. Бiреуiң ойда, бiреуiң қырда жүрiп табысқан өздерiң. Бiзге не қыл дейсiң, шырағым.

	Жаңыл азғана үнсiз тынып қалды да күрсiне екi иығынан демiн алып сөйлеп кеттi.

	– Анамның айтқаны дұрыс. Бiз ынтығып, зарығып қосылған жандар едiк. Шегебаймен жас алшақтығымыз тарыққан жолаушының алты айшылық жолындай алыс, алшақ жатса да соны бiле тұрып келген едiм. Қырыққа тақаған кiсiнiң құрбыларымен әзiл-оспағы жиырмадағы жiгiттiң қалжыңындай ойнақы, пиязы, таза болмайтынын да сезгем. Шегебайдың әйелi өзi қатарлы қырыққа тақаған сарықарын кемпiр болса, Елеместей ел бiлетiн қайнысы үздiгiп кеп қолын сүйiп тұрса мұнысы кәртамыс әйелге мәз мақтаныш тәттi қызық әкелер едi. Құрдас дегеннiң ойран-топыры бұданда өткен сұмдық қой. Қазақтың осы дағды, салтын бiле тұрып, көнiп келгем. Мен жас санағаным жоқ. Ендiгi қызығым, қуанышым, бақытым Шегебаймен болсын деп құлай ынтығып келген жан едiм. Сөйтсем, бұл менiң ақ, пәк көңiлiмдi мазақтап, таптап жүрiптi. Әуiрiм басылмаған албырт қызығымды күлкi, күйкi етiптi. Соңғы жолы Хасенжан «Әй,Жаңыл, жаңылдың ғой. Жаңыласың-ау, жаным – деп қимай қатты мұңайып қалып едi. Жаңылғанымды ендi бiлдiм, – деп Жаңыл көзiнiң жасын сығып алды.

	Ләтифа қабағын шытып күңк ете қалды.

	– Сен күдер үзiп күйiнетiндей ештеңе болған жоқ едi ғой.

	Ол не? Айтсаңшы, – дедi.

	Жаңыл сорғалаған көзiнiң жасын тия алмай, үзiп-үзiп сөйледi.

	– Өзiң айт деп рұқсат берген соң ашылған жараның аузын несiне жасырам, – деп орамалмен қайта-қайта сүртiп екi көзiн құрғатып алды да ширақ жiгерлi үнмен, – Бiр күнi танертеңгiсiн оянып, сыртқа шығайын деп дәлiзбен ақырын басып келе жатқанымда апамның кейiс дауысын естiп қалдым. Шегебаймен сөйлесiп тұр екен. Тоқтап, тыңдай қалдым. Апамның мына сөзiн есiттiм. «Әнеукүнi ши қалпақ киiп, сақал байлап өңiңдi өзгертiп жүргенiң не сұмдық, не бәле? Соныңды айтшы! Кiмнен бұғынып жасырынып жүрсiң? Жүзiңдi бүркегенiңнен шошынам, – деп түйiле сұрады. Мен Шегебай күлдiргi бiрдеме айтатын шығар деп ойладым. Жүгiрiп барып мойнынан құшақтай алғым келдi. Шегебайдың алғашқы сөзiн естiгенде, төбемнен жай түскендей болды. Апам алдында ақталған сөзi мынау: Түу, қайдағыны айтады екенсiң. Анау Сәния келiп кет, айтатын сөзiм бар деп қиылып қоймаған соң, соған барып қайтқам. Елдiң ащы тiлi Жаңылға жетпесiн деп бүркеншектеп жүргенiм сол. Бiлмегiң осы ғой», – дегенде төсекке қалай жүгiрiп барып құлай кеткенiмдi бiлмеймiн. Сол күнi дала бетiн көрмей ұзақ жыладым. Сiз мынау бiр қызғаншақ бетбақ долы екен деп ойлап қалмаңыз. Тiптi олай емес. Лепiлдеген, еркелеген ашық ақ көңiлiмдi таптап, кiрлегенiне өкiнем. Бiрақ бұл сырды маған өзi айтатын щығар деп өзiмдi жұбатып жүрдiм. Сөйтсем, Шегебай ондай қадiр қасиеттен жұрдай екен, – деп мұңайып барып тоқтады.

	Дархан шапшаң астын-үстiне сұрақтар қойып сезiктенген жайларын анықтап алғысы келдi де бұл ойынан тез айныды. Ең алдымен Шегебайдың сақал байлап Сәнияға барғаны рас па? Сәния бұл құпияны бiл ме? Осыны анықтап алған жөн. Және де сондай күдiктi сұрақтармен шерлi жар мен жақсы ананы дәл қазiр шошытқысы келмедi. Сырлы әңгiменiң желiсiн үзгiсi келмегендей жәй сұрақ бердi.

	– Мұны қашан естiп жүрсiз? Қай кезде болған оқиға едi?

	– Шегебайдың бетiн бүркеп Сәнияға қашан барып жүргенiн бiлмеймiн. Оны апам айтсын. Ал мен бұл сұмдықты үйге өкiл кеп есiн бiлмей астына зәрiн жiберiп жатқанда естiгем.

	– Қандай өкiл? Облыстан келген бе? – дедi. Дархан таңғалып:

	– Атын бiлмеймiн. Фамилиясы Бөлеутаев дедi ғой деймiн.

	Өзi дәрiгер көрiнедi.

	Дархан қолымен иегiн сүйеп үнсiз тынып, ойланып қалған Ләтифаға:

	– Апа, Жаңылдың көңiлi ашылып, жай тапсын. Шегебайдың сол күлдiргi қылығын басынан айтыңызшы, – деп тiлек еттi.

	– Күлдiргi дейсiң-ау, балам. Күлдiргi болмай бүлдiргi, күйдiргi боп кете ме деп шошынам..Мұны жан пендеге ашпайтын, шашпайтын сырғып сақтап келiп ем. Ақыры әйгiленген соң шын сырына жетейiк, – деп оқиғаның күн сағаттарын тiзбектеп айтып бердi. Шегебай Мардан өлген күнi үйiне ши қалпақ киiп, жалған сақал байлап келген. Бұрын ол аудандық театрда бiраз уақыт артист боп ойнаған. Онысынан түк өнбеген соң сатушылық қызметке ауысып кетсе керек. Сақал, қалпақ, мұрт, сол театрдан калған жұрнақ секiлдi.

	Дархан сағатына қарады.

	– Апа, ұзақ отырып мазаладық бiлем. Ендi қайтуға рұқсат етiңiз, – дедi.

	– Қой, шай iшiп кетiңдер. Самаурын қайнап тұр. Шәйнекке шай салып демдеп жiберейiн, – деп қозғалақтап көтерiле бердi.

	Бөлмеде Дархан мен Жаңыл оңаша қалды.

	– Мен Шегебай ортасына, оның сыбайлас, жолдас серiктерiнiң iстеген iсiне, ниет-пиғылдарына өте қайран қаламын, – деп Жаңыл орнынан тұрып қолын кеудесiне қусырып бөлме iшiнде әрлi-берлi жүрдi. – Бiз жайлауда, тiптi жапан далада жалғыз үй отырғанда да артық мал ұстасақ, тәуiр көрпе жастық тiксек оны қонаққа сақтайтын едiк. Көктемнiң соғым етi таусылған үй iшiнiң қызылға тапшы шағында шаңыраққа iлiнген үлпершектегi еттi көрiп «үйге қашан кiсi келер екен, ет асылса екен» – деп тiлейтiнсiң. Жұрт iшсе екен, жұрт кисе екен, солар риза болса екен деушi ек. Ал Шегебай ортасында елден алсам екен, оңдырмай опырып жесем екен, өзгеден сыбағам артық болса екен деген қомағайлық, тағылық, қасқырлық бар. Құмырсқа қанша пайда жасағанмен көрiнген таптайды. Адам пендесi сол. Тiрi болсаң iрi бол деген пәлсапаны айтады. Осы жолда қарсы келе қалсаң сенi таптап, жаншып, өшiрiп құртып жiберуден тайынбайды. Тiптi анасын да аямас. Былай карасаң бiлiмдi, қызметi салмақты кiсiлер сияқты. Анау Бөлеутаевты, Елемесi мына Шегебайы кiмнен кем. Ал iстеген iсiн көрсең жаның шошиды. Әлгiнде Шегебай мен Елеместiң есерлiгiн көрiп, мас кiсi не демейдi деп менi жұбатпақ болдыңыз. Шыны ма? Жоқ. Масаңсып менi мазақтамақ, қорламақ, жастығыма, адалдығыма күлмек. Мүнәйра келгенде екеуi судай басылды. Жалынып, жалбарынып асты-үстiне түстi. Кемпiрге соншама бас ұрғаны несi дерсiң? Оның жоғары жақта iстейтiн бауыры бар. Соған жеткiзiп қоя ма, қызметтен тайдырып жiбере ме деп қорқады. Мен кiм оларға? Нәпсiсiн тия алмай жүрген жылы ұясынан безген жоқтаушысы жоқ арзан азғынмын! – деп үнi дiрiлдеп барып тоқтады. Көз ұшына iркiлген жасты сүртiп, – осымен әңгiмеден тиылайық. Артық айтсам, кешiрiңiз.

	Сырымды ашып айтсам да ашынып айттым. Шерiм тарқап жеңiлденiп калғандаймын. Жанашыр жақынындай шын пейiлмен тыңдағаныңызға рахмет! – дедi.

	Осы кезде Шегебай мен Майра түпкi үйден шыға келген.

	Шегебай Жаңылдың соңғы сөзiн естiп қалып:

	– Өй, жанашыр жақыным деп қапсың ғой. Ұнап қапты ғой мына жiгiт. Немене, қойныңа ал, арманыңды басам, өшiрем, қомағайлығыңды тиям дедi ме? – деп аңқаусып күлдi.

	Ләтифа қатты ашумен айқайлап жiбердi.

	– Әй, Шегебай, әйел жынысы екен деп өйтiп қорлама. Жаңылыма тiл тигiзбе! Сенiң көгермей жүргенiң де осы ұятсыз қарабет қылығың! – дедi.

	Шегебай мойнын қыжыртып жүре бердi. – Өй, қойшы. Немене, кiсiнi қатынымен әзiлдетпейсiң бе? – деп қиқарлана бұрылып кеттi. Дархан: .

	– Майражан, ендi қайталық. Көп отырып қалдық. Кешiккен соң әпкем ұрсып жүрер, – дедi. Бұл «күдiгiмiз дәл келдi. Шегебайдың қылмысқа қатысы бар деген. Майраға айтқан шартты белгi едi.

	Майра Жаңылды қатты құшақтап сүйдi де:

	– Апаң екеуiңе көп рахмет. Мұңайма, берiк бол, – дедi. Жаңыл мен Ләтифа Дархандарды шығарып салып тұрған. Машина көп ұзамай көше ортасына тоқтады. Дабырласып сөйлеген, күлген дауыстар естiлдi.

	Ләтифа мойнын созып:

	– Жаңыл, не бiлдiң, қызым? Мыналар тоқтады ғой. Осы балалар тегiн жүрген жоқ-ау! – дедi.





ОН БIРIНШI ТАРАУ




	Ләтифаның айтқаны дұрыс едi. Үйден ұзап шыға бергенде бiреу көшенiң қақ ортасында қол көтерiп машинаны тоқтатты. Мол жарық бетiне жетпей белуарына дейiн түстi де оның кiм екенiн анық бiлмеген Дархан тақау келгенде барып таныды. Қаражан екен. Қаражанның ойда жоқта кездесе қалғаны Дархандарды қатты қуантты. Дархан артқы кабинаның iшкi тиегiн көтерiп есiктi ашып жатып:

	– Бұл жақта неғып жүрсiң? Бұл машинада бiздiң отырғанымызды қайдан бiлдiң? – деп көңiлдене сұрады.

	Қаражан күле жауап қатты.

	– Қазiр колхоздың жүк машинасын айдап жүрмiн. Шоферлер жаңа машинаға әуес қой. Мана күндiз ауданнан келе жатқанымда анадайдан номер тағылмаған судай «Жигулидi» көрiп «Бұл машина кiмдiкi болды екен?» деп үңiле қарасам, өздерiң отырсыңдар. Жаңылдың үйiне қонаққа бара жатқандарыңды бiлдiм.

	– Шапшаң машинаға отыр. Жол бойы сөйлесермiз. Бiз сендерге бара жатыр едiк. Өзiңнiң кездескенiң жақсы болды.

	– Сендердi көргенде Сәния қуанғаннан жарыла жаздайтын шығар, – деп Қаражан шаттана күлдi де, – менi осы жаққа қуған Сәния ғой. Мана сендердi көргенiмдi, Елеместiң Шегебаймен кетiп бара жатқанын айтқанымда Сәния қол-аяғымды жерге тигiзбедi. «Анау екi есерсоқ Жаңыл байқұстың зықысын шығарып, конақтардың алдында масқаралайды. Дереу Елеместiң үйiне телефон соқ. Жанашыр тiлектес адам боп Мүнәйраға «Елекең Шегебайдың үйiнде. Сонда келiншекпен отыр десең өзi жетедi. Тез бар, – деп тағат таптырмады. Дәл, солай боп шықты. Мүнәйраға телефон соққаным сол-ақ екен. Елемес пен Шегебайдың соңынан iле-шала-ақ жеттi. Маған сендер шықпайынша сол маңда бол, алыс кетпе деп тапсырған соң жүргенiм ғой. Ешкiмнiң тiлiне ермей еркiн жүрген ерке басым, бiр сәтте күйiм торға түскен күйкентайдай боп қапты. Сүмiрейiп жүре берем. Ендi қайтейiн, сарғайып көрген сағынышым ғой. Тiлiн алмайтын мен байқұста дәрмен жоқ, – деп рахаттана күлiп отыр.

	– Бiздi күзеткенiңе жол болсын. Соныңды айтшы, – деп

	Дархан таңданғандай боп едi. Қаражан:

	– Оны Сәнияның өзiнен сұра. Мен пақырға сөйлеуге мұрша бердi ме? «Барда бардың» астына алды. Дайын шайымды iшкiзбедi, – деп наздана мұңын шақты.

	Дархан кейiнiрек мәнiсiн сұрағанда, Сәния:

	– Шегебай түсiнiксiз, жұмбағы көп, қиын адам. Ашық, айқын көрiнiп тұрған жауыздығы жоқ. Сырты сыпайы, көңiлiнде дық жоқ, аңқылдақ жан секiлдi. Бiрақ, сұмдық кекшiл, бiреуге өшi кетсе көгерiп, қалшылдап, қашан оңдырмай есесiн алғанша тынбайды. Оны мұқатқанда жаны жай тауып, өзiнен өзi ысқырып, әндете бастайды. Оның тағы мынадай оқшау әдетi бар. Ол еш уақытта мас болмайды. Ал әлгi мастан әрмен. Үйге келген кiсiнi құлата есiнен тандыра iшкiзiп, ұйықтаған кезде қалталарын тiнтедi, – дегенде Дархан сөзiн бөлдi:

	– Қалтасын тiнтедi. Не iздейдi? Ақшасын, затын ала ма? – деп таңырқады.

	– Не iздейтiнiн бiлмеймiн. Ақшасын алғанын, не затын ұрлағанын көрген емес. Бiр жолы қонып қалған милиционердiн наганын алып оғын санап отырғанын көрдiм.

	– Мынаусы кiсi таңғаларлықтай сұмдық екен.

	– Оның сондай оғаш мiнездерiн бiлгеннен соң маңайында жүрсе сес көрсете ме деп Қаражанды жiбергенiм ғой, – деп оның иығына қолын салып, еркелей қисайды. Екiншi қолымен Қаражанның тырсылдаған жейдесiнiң омырау түймелерiн ағытты.

	Сәния мен Қаражан түнделетiп келген қонақтарын ашық пейiлмен қарсы алды. Жас еттен жасалған ыстық мәнтiнi жеп болған соң Қаражан:

	– Бұл үйге шұғыл жұмыспен келгендерiңдi көрiп отырмын. Сұрақ-әңгiмеңдi айта бер. Өзiмiзден басқа ешкiм жок, – дедi.

	– Сәниямен жеке сөйлесетiн сөзiмiз бар едi, – деп Дархан Шегебайдың осы үйге оңашада келгенiн ашық сұраса, Қаражанның көңiлiне келе ме деп жеке әңгiмелеспек едi. Сәния:

	– Менiң Қаражаннан жасыратын сырым жоқ. Жiк туғызатындай бөлектеп қайтесiз. Әңгiме IIIегебаймен екеуiмiз жайында екенiн бiлем. Шар тарапқа той жасап, есiк көрген әйел алдым деп намыстанбаған Қаражан өткен әнгiмеге өкпелейдi дейсiз бе? Айта берiңiз, – дедi.

	Әйтсе де Дархан абайлап сұрады.

	– Соңғы жолы Шегебай осы үйге келдi дедiңiз бе, қалай?

	– Үш мәрте келген. Қаражан бiледi.

	– Онда тiптi жақсы, – деп Дархан алға ентелей түстi. Саусағын көтере азғана ойланып,– Шегебай келгенде ши калпақ киiп, жалған сақал байлап, түрiн өзгертiп жүретiн бе едi? Осындай күйде қашан, қай уақытта көрдiңiз?

	Сәния шошып кеттi.

	– Жоқ-ә! Өзi солай дей ме? Дархан зiлдi үнмен:

	– Көрдiңiз бе, жоқ па? – Соны айтыңыз, – дедi.

	– Бет-аузын бүркеп жасырынғанын көрген де, естiген де емеспiн. Бұл үйге өйтiп өзгерiп келмедi.

	– Бұрын бiрге тұрған кезiңiзде ши қалпақ, жасанды сақал сияқты заттарын байқамадыңыз ба?

	– Жоқ.

	– Театрдан қалған киiм-кешектерiн Шегебай қайда қоюшы едi?

	– Көнетоз барқыт шапанын ғана бiлетiнмiн. Машинасын жөндегенде «үстiм былғанбасынң деп киiп алатын. Басқа дүниесiн көрген емеспiн.

	– Қара сандықта не бар едi?

	– Апамның қыз кезiнде жасауымен келген қара сандық кiлеттiң бұрышында қақырап жататын. Көзiне ыстық көрiнiп, тастауға қимайтын. Соны ашып қарамаппын.

	Дархан жотасын креслоға тiрей шегiне отырды. Жайдарлы шыраймен:

	– Онда менiң сұрағым бiттi, – деп күлдi. Сәния:

	– Түу, қатал, зәрлi ме едiңiз? – деп жiпсiген алақанымен сипалады.

	– Өзiңiзден осы жайларды дәл анықтап бiлгiм кеп едi. Рахмет, ал сұрақ-сөзiм өрескелдеу шықса кешiрiм сұраймын. Тәжiрибем аздығы ғой, түзермiн деп Дархан сыпайлықпен басын идi.

	Сәния жас жiгiттiң шыншыл ашық жүзiне тамашалай қарап.

	– Сiз сүйген қыздың бақыты бар-ау, – деп көз қиығын.

	Майраға тастады.

	– Күнi-түнi үй көрмей безiп жүрген жiгiттi қандай қыз сүйедi? Сондықтан маған қыздардың қарамай жүргенi де сол – деп Дархан ойланғандай бұрышқа сүзiле қарады. Әлде нәрсеге құлақ түргендей. Осы үйге қарай машина келе жатқан сияқты. Қаражан киiм iлгiште iлулi тұрған плащын жамыла сыртқа шықты да қайта оралды.

	– Адасып жүрген бiреулер ме деймiн. Үйдi танымаған соң кеттi бiлем. Дәл есiктiң алдынан өттi, – дедi.

	Бұдан соң Дархан өздерi оңаша қалып Қаражанмен бiрталай әңгiмелестi. Осы жiгiттiң алғыр, ұтықты ойларын қатты ұнатқан едi. Ресторанда әңгiме үстiнде «Сен бұрын арақ татпайтын ба едiң?» – деп сұрғанда, Қаражан «Сол қайғылы оқиғадан кейiн аузыма алмаймын. Жиренем деп қалған болатын Дархан соның мәнiсiн сұрады.

	Қаражан кеудесiн кере кең тыныс алып, ойлана отырып сөйледi.

	– Бұл өзi кiсiнiң кеудесiн шерге толтыратын мұңлы оқиға. Барлық қырсық арақтан басталды. Соның кесiрiнен сотты болдым, әкемнен айрылдым. Мынау бiр маскүнем, аракқор бiреу болған екен деп ойлап қалмаңыз. Iшiмдiкке о баста әуестiгiм жоқ едi. Арақ пен шараптың дәмiн екiншi курста оқып жүргенде таттым. Онда да салынып iшпейтiнмiн. Ал жолдастарыммен кездесiп қалғанда, той-топыр кезiнде тәуiр-ақ сiлтейтiнмiн. Күн жексенбi едi. Бұл қасiреттi күндi ешқашан ұмытпаймын. Үш жiгiт боп ресторанға бардық. Шымкенттiк жолдасым Нөсербек үйiнен ақша алған екен. Соны жумақ болдық. Отырдық. Iштiк. Мәз-майрам боп көңiлдене шықтық. Орталық көшенiң бойымен жоғары өрлеп келе жатқанда көп қатарлы әдемi үйдiң бiрiнде сәндi киiнген дәрежелi, салмақты кiсiлер сыртқа, балконға шығып темекi тартып, екi-үшеу, төрт-бесеу боп топтасып, ақырын сыпайы әңгiме кұрысып тұрғанын көрдiк. Бiзде салмақтана қастарына барып, сөйлескен кiсiдей елеусiз қосылып кеттiк. Сөйтсек қыздың үйiне құда түсуге келген кiсiлер екен. Келесi үзiлiстен кейiн тайып тұрдық.

	«Бұлар кiм?» – қайдан жүрген адамдар?» деген жан болмады. Екi жағы бiр-бiрiнiң кiсiсi деп ойласа керек. Және құда-құдағилар қызметi үлкен дәрежелi кiсiлер болғандықтан ондай сұрақ берудi мiн көрген секiлдi. Былай шыққанда қарасам, екi жолдасымның басында әдемi қара құндыз кұлақшын киiп алыпты. «Әй, дендерiң сау ма? Мынаны қайдан алдыңдар?» – десем, Нөсербек пен Сарықұл ыржақ-ыржақ етедi. Құлақшынды ұрлап алып шыққанын бiлдiм. «Құлақшынын дереу апарып берiңдер ұят болады, – десем, ана екеуi «Әй, адалсынбай қойшы! Бiздi таппайды!» деп көнбейдi. Көшенiң қақ ортасында керiсiп ұрысып қалдық. Милиция келiп қалып үшеумiздi де ұстап алып кәттi. Жолда келе жатып құлақшынды ұрлағанды айтпайық деп келiстiк. «Кейiн иесiне қайтарып беремiз. Милиция iшiнде басымызға бәле тiлеп қайтемiз. Қарап жүрiп от басында күйiп кетермiз деп Нөсербек жалынған соң шындықты жасырдық. Ертеңiне милиция кеп үшеуiмiздiң бас-аяғымызға қарап шықты. Қолымызды артқа қайырып белiмiзге сап тұрғанбыз. Капитан қараған кезде Нөсербек қорқып кеттi бiлем, құлақшынын маған ұстата салды. Ал мен жерге тастай салмадым. Оқыс қимылды байқап қалған капитан «Қолдарыңдағы не? Әкел берi!» – деп, құндыз құлақшындарды қасына алып, сiлкiп, әрi-берi қарады. Бiздiкi емес екендiгiн бiрден бiлдi. Өйткенi тым әдемi едi, әрi сырт кимiмiзге сәйкес келмейдi. Сол жерде тергеу басталды.

	«Ұрладың деуге дәлелi жоқ, тезiрек шығарып жiберетiн шығар, – деп ойладық. Сөйтсек өтiрiк, жалған айтамыз деп қылмысты жамай түсiппiз. Нөсербектiң әкесi Шымкенттен жедел ұшып келiп, астын-үстiн көп адаммен сөйлесiп жүрiп баласын үш күннiң iшiнде босатып алды. Ал Сарықұлдың апасы өзi сияқты шикiсары екен. «Кiсiнi ұстамастан бұрын алдымен фамилиясына қарау керек. Ал сендер үйге телефон соғуды бiлмейсiңдер. Бiз екi көзiмiз төрт боп, баланың қайда екенiн бiлмей аласұрып отырмыз. Сендер, осы жұмыс-жасауды қашан үйренесiңдер!» деп милицияның шаңын шығарып, кiнәраттап Сарықұлды машинаға сап алып кеттi. Жалғыз мен қалдым. Нөсербек кетiп бара жатып өтiнiш айтты: «Сен құлақшынды мен алды деп бекер лағыма. Одан маған келiп-кетер зиян жоқ. Тек әкемнiң бетiне шiркей түсеме деп сескенем. Облысқа беделдi кiсi. Орталыққа үлкен қызметке ауысқалы жүр? Қойшының таяғын ешкiм тартып алмайды. Қайда барса да бағатыны баяғы бiр қой. Ал саған көп болса бiр жыл берер.

	Шартты мерзiмге кессiн деп әкеме айтам. Шындыққа жетем деп шатассаң онда бiзден көмек күтпе! О баста осыларды шығарған өзiңсiң ғой. Сау бол, ақжүрек азамат!» – деп мұрнын тыржита күлiп шығып бара жатты.

	– Олардың көмегiнсiз-ақ сот сенi ақтап шығарып жiберетiн едi ғой, – дедi Дархан Нөсербайдың қылығына қынжылған түрмен.

	– Сот ақтауын ақтады. Бiрақ бұл жерде өзiм кiнәлiмiн.

	– Қалай?

	– Милицияның үш тәулiгi өткеннен кейiн iстiң тергеуге берiлгенiн бiлдiм. Менi айыпты деп таныды. Тергеушi қырыққа тақап қалған қайрақтай қара қатпа қазақ екен. Дауысын көтермейдi, шаршаған, қажыған қалыппен ақырын сөйлейдi.

	Ақиқат, шындық түбiне жетуден гөрi менiң кiнәнi мойындауымды ұнатады. Оның сөзiне қарағанда мен көп адамға, оның iшiнде өзiм секiлдi жастардың бақытына қырсық жасап жүрген сұмырай секiлдендiм. Үй iшiнде, ең жақын кiсiлер шақырылғанда үлкен құдалардың бас киiмiнiң жоғалуын жақсы ырым деп танымапты. «Бұлардың зиялысы мынадай болса, ұрысы қандай!» деп күйеу жағы қатты шамданыпты. Қыз жағының адалдығына шүбә келтiрiптi. Мұның өзi қалыңдыққа қатты соққы боп тиген. Сонан соң бiр жас келiншектiң үйiнен күйеуi алып берген тоны жоғалыпты. Күйеуi қала сыртында қыдырып жүргенде ағаш басына iлiп қойғанда ұрлатқансың деп күдiк алатын секiлдi. Менi өзiме тағылған айыпты оңай мойындай қоймасам, сол жас жұбайлардың өмiрiне жiк салатын сияқтымын. Өмiрi жасамаған кәсiбiмдi мойындап, қалай қарақшы болдым дейiн. Тергеушi айыбыңды мойында, жаза жеңiлденедi деп үгiттейдi. Әр жолы жауап алғанда сөз осымен бiтедi. Соңғы жолы шақыртқанда Гладков деген жауап алды. Ол маған тағылған кiнәнi тiзбектеп шықты. Мойындайсың ба дей бергенде ашуға булыққан сорлы басым «Жоқ! Жоқ!» деп тас шаммен перiп жiбердiм. Екеумiздi екi жаққа қарай алып кеттi. Гладковтың басы жарылған. Қан атқылап жатыр. Есiнен танып қалған сияқты.

	Осындай шытырман шақта әкем келдi. Сот болды. Зал лық толы кiсi. Көбi бiрге оқыған студенттер. Әкем де отыр. Сотқа жәбiр көрушi ретiнде Гладков шақырылды. Басы ақ дәкiмен таңулы. Ауруханадан жаңадан шыққан бетi екен. Сот алдын көргенiм сол едi. Мұнда бәрi әдiлет таразысына тартылады екен. Құлақшын жайында кiнәлайтындай дәнеңе айтылмады. Оны бiрер сұрақтармен анықтады да қойды. Тағылған айып қызмет бабындағы адамға қол көтергенiм болды. Шабуыл жасаған сойқандық iс деп қарайды екен. Жәбiр көрушi Гладковқа сөз берiлдi. Ол сөзiн судья мен халық заседательдерiне арнады. Бiз де заң барын айта келiп, сол заңнан, әдiлеттен аумайық дейдi. Мен бетiм шыдамай төмен қараймын. Асау, сотқар, бұзақы деп айып тағар, ауыр жаза тiлер деп отырмын. Залдағыларда солай күткен секiлдi.

	«Қазiр совет жастары ерекше жақсы ортада өскен өршiл, өжет жандар. Оларға шындықты ашық айтқан жөн. Совет жасы өзiнiң бүкiл табиғатымен ескi әдет-былықтың бәрiне қарсы, оның қандай көрiнiсiне болса да төзе алмайды. Қаражан Егеубаев сондай адал жастарымыздың бiрiң – дегенде бүкiл зал гүiлдеп кеттi. Қостаған дауыстар бар. Әкем айқайлап жатыр:

	– Айналайын орысынан! Ұлысымның үлы сенен әдiлет таппасам қазақтың шылығы мен былығы көгертпейдi! Жасай бер, қамқорым, орысым!

	Судья қоңырауын қағып тыныштыққа шақырды. Гладков сөзiн жалғады. «Сөз жоқ, қызмет бабын орындап жүрген адамға қол көтеру үлкен қылмыс. Оған кешiрiм болмауға тиiс. Бiрақ Егеубаевты тергеу үстiнде советтiң әдiл заңы бұрмаланған. Құрметтi судья осыны ескерсiн. Азамат Егеубаевтың iсi ұсақ бұзақылық, тентектiк қаралып, жазаның жеңiлдетiлуiн өтiнемң, дегенде мақұлдаған қалың үн шықты. Әкем дән риза.

	Кәп жаса, Ұлы халқымның ұлы!

	Сот үкiмiне мен риза болғанмен әкем наразалық көрсеттi. Әрқилы орынға шағым арыздар бердi. Бiз шындық, әдiлет деген сөздi көп айтамыз. Бiрақ сол шындықты әркiмде өзiнше танып ұғады бiлем. Мәселен, мен қылмыс жасадым. Сот жастығымды, бұрын қылмысқа тартылмағанымды ескерiп жазаны азайтты. Статьядан статьяны қуып келiп ақыры ең төменгi жылын бердi. Ал әкеме бұл әдiлетсiздiк секiлдi. «О баста сен жазықсыз болатынсың. Сенi ұстау бекер. Тергеуге түспесең мұндай қылмысқа бармас едiң. Сенiң орныңа анау қылмыс жасаған ұрылар отырсынң – дейдi. Әкемнiң ұғымынша шындық, әдiлет деген осы. Ал Нөсербек пен Сарықұлдың туғандары мүлде басқаша ойлайды. «Егеубаев ересек, жөн көрсетудiң орнына жас балаларды, байқайсыз ба, жиырмадағыны жас бала дейдi, топтап араққа, ұрлыққа үйретiп жүр. Далада өскенiн, тәлiм көрмегендiгiн жасайды. Қаланың сыпайы, әдептi баласын бұзатын осындай аз бiлiм алған қайдағы бiр алаяқтар десiп, өз айтқандарын жұртқа қуаттауға тырысады. Бұлар үшiн шындық, әдiлет, мiне, осы ғана! Басқаша болуы мүмкiн емес. Мен тұтқын орнында жазаны өтеп жүргенде әкем күйiкке шыдай алмай дүние салыпты. Арақтың тигiзген қырсық азабы осы, – деп Қаражан күрсiнiп барып тоқтады.

	Қаражанның сөзiн бөлмей ықласпен тыңдаған Дархан:

	– Шындық, әдiлет дегендi әркiм өз ыңғайына бұрып соным жөн десе, онда ақиқат түбiне жете алмаймыз. Сондықтан барлық жұртқа ортақ заң бар, тәртiп бар. Соған жүгiнемiз. Сот тек заңға ғана бағынады дейтiнiмiз де сол, – дедi.

	– Әй, қайдам, Сарықұлдың сары апасы сол заң, тәртiбiңнен жоғары тұр ма деп қалдым. Заң сақтайтындардың өздерi бас шұлғып, майысып, қипақтап кеттi ғой.

	– Бiзде үлкен-кiшiлiгiне қарамай барлық жұмыс қастерлi құрметтi. Кейбiреу сол отырған орнын жеке басының пайдасына жаратып, басқаның мүддесiн ойлағысы келмейдi. Әрине, оны бiлгендiк, көргендiк деп айту қиын. Ондай адам алысқа бармайды.

	– Солайы солай ғой, бiрақ талайды сорлатып өшiрiп құртып кетедi ғой.

	Үлкен бөлмелердiң бiрiнен Сәния мен Майра шықты. Ақырын сыбырласып, күлiсiп кеп Дархандардың қарсысындағы диванға отырды. Сәния екi жiгiтке сыпайы әзiл айтты.

	– Бiздi жоқтап, елегiзiп қалды ма десек, тегi терең сырлы әңгiмеге кiрiсiпсiздер. Жақсы лебiздi, рұқсат болса, бiз де тыңдалық, – дедi.

	– Сәнияш-ай, менде қайбiр қызық сыр бар дейсiң. Айтып жатқаным баяғы өткен күннiң күйдiргi күйiнiшi де, – деп Қаражан шапшаң тұрып терезеден үңiле көше жаққа қарады да, – осы бiр машина манадан берi осқақтап шарлап жүр. Таныс үйiн таба алмаған-ау, – дедi.

	Дархан шай үстiнде жүруге асыққан кiсiдей сағатына карағыштай берген. Қазiр асығатын түрi жоқ. Тым жайбарақат отыр. Осыны байқаған Сәния:

	– Дархан, сiзге сұрақ қойсам ренжiмейсiз бе? Құпиясы болса айтпаңыз. Өкпелемеймiн, – дедi.

	– Сұраңыз.

	– Өткен жолы мына Қаражан Ақжолтайдың бiр түннiң iшiнде көзi бiтелiп, басы жұмырланып соқыр боп қалғанын айтты ғой. Содан берi кейде берекем кетiп, ұйқы көрмей шошынып шығам. Белгiсiз күш аузы-мұрнымды басып тұншықтырып жатқандай болады. Сол үрей iштегi балаға әсер ете ме деген қаупiм бар. Қаражан жұбатқысы келедi. Сол сұмдықтың қалай болғанын айта алмайды. Бала кезiмде әжемнiң қара суды терiс ағызған молданы көзiмiзбен көрдiк дегенiн естiген едiм. Әлгi «Артистiң» кiсiнi хайуанға айналдырып жiберетiн дуасы бар ма әлде ол бейшараны перi соқты ма? – дедi.

	– Мұнда ешқандай сиқырлы сыр жоқ.

	– Сонда кiсiнiң басы көзсiз қалай жұмырланып қалған?

	– Желiммен желiмдеген ғой.

	– Қойыңызшы, әзiлдемей шынды айтыңызшы. Дархан күле отырып жауап қатты.

	Атам ертекшiл кiсi болатын. Баяғыда кәззап қарақшы бопты. Оның кәсiбi тiлiн алмаған, еркiне көнбеген қыз-келiншектердiң сақина, жүзiк, бiлезiк сияқты силы заттарын ұрлап алып суық жүрiстi, жеңiл мiнездi ғып жұртқа масқаралап таратады екен. Әлгi қарақшының Қарлығаш деген қызға көңiлi кетiптi.

	Қыз көп жыл бойы атақты ғұламалардан дәрiс алған оқымысты болса керек. Қарақшы жұқалап сөз салғанда қыз жауап беруге ерiнiптi. Қарлығаш күнiге мөлдiр бұлақ басына барып таза суға жуынып шайынып қайтады екен. Әлгi қарақшы қыздың соңына түсiп аңдып жүредi. Қарлығаш алтын жүзiк, сақиналарын биiк қаратастың үстiне қойған жерiнде ұмытқан боп кетiп қалады. Қарақшы қуанып кетiп ұрлана басып келiп алтын жүзiктердi алмақ боп қолын соза бергенде алақаны қара тасқа жабысып қалады. Екiншi қолымен тiреп алақанын ажыратпақ болғанда о да жабысып қалады. Аттандаған дауыстан бүкiл ел жиналады. Қара тасқа жабысып қалған қарақшыны көрiп бәрi таңғалысады. Қара тастан ажыратудың емi қандай дегенде Қарлығаш «Қарақшы ғайбаттаған қыз-келiншектер кеп мұның бетiне түкiрсе және қарақшы әр жолы олардан кешiрiм сұрап тұрса, сонда қара тастан ажырайдың, дептi. Қарақшының қолы босап, тек бiр-ақ алақаны қапты. Және сүйегiмен тасқа қатты жабысқан да, күн санап бiлегiне қарай жансызданып, тұла бойы инедей шаншып, семiп бара жатады. Қарақшы ғайбаттаған қыз-келiншектердiң бәрi келгенде, арасында жас қалыңдық болмапты. Ол елге жайған қарақшының өсек сөзiне шыдай алмай жартастан құлап суға кетiп өлiптi. «Сол жас қалыңдық кеп бетiне түкiрсе, қара тастан босанасың«,– деп Қарлығаш кетiп қалыпты. Сөйтiп, қыз-келiншектiң ар-намысын қорлаған қарақшы осылай ит өлiммен өлiптi деп атам ертегiсiн бiтiретiн. Қарақшы қара тасқа қалай жабысып жүр деп сұрағанымда атам «Е, сондай сиқырлы желiм болған ғой. Оқымыстылар тапқан ғой», – деп қоятын. Бала кездегi арман қызық қой. «Сондай сиқырлы желiмiм болса деп қиялдап жүргенде, оқымыстылар оны баяғыда тауып та қойыпты, – дедi.

	– Кiсiнiң денесiн бiлiндiрмей жабыстырып тастай ма?

	Сондай желiм бары рас па?

	– Өзiн кiм жасаған? Қалай қолданады, – деп Сәния мен Қаражан таңғала сұрасты.

	– Сиқырлы желiмдi «Циакрин» деп атайды, оның көп тамаша қасиеттерi бар, – деп «Циакриннiң» ерекшелiктерiн айтып бердi. Онымен әйнектi темiрдi, бетонды, былғарыны желiмдейдi. Ал медицинадағы орны мүлде бөлек. Өкпе, сүйектiң сызық тамырлары секiлдi инемен тiгуге келмейтiн адам ағзаларына операция жасағанда сол желiммен жалғап, iрiтпей, тұтас қалпында желiмдеп қояды. Көздiң нәзiк тканьдарына операция жасағанда да осы желiм таптырмайтын көмекшi екен. «Циакриннiң» тағы бiр қасиетi ауруды асқындыратын түрлi бактерияларға өлердей өш, оны денеге таратпай жойып тастайды. Сонымен бiрге, «Циакарин өте қатерлi. Байқап қолданбаса, көп зиян тигiзедi. Магазиндерде сатылмайтыны содан. Ал оны «Артистiң» қайдан алғаны белгiсiз, – дедi Дархан.

	– Түу, соншама мол пайдасы бар заттан соншама қорыққанымды айтсаңшы, – деп Сәния қызара түсiп қысылғаннан күлiп жiбердi.

	Майра Дарханның мұншама уақыт жайбарақат отырысына таңғалды. Жаңылдың үйiнен шыққанда, «Шегебайдың Сәнияға сақал байлап, жасырынып келген-келмегенiн бiлемiз де қайтамыз» деген-дi. Сағатына қарады. Екiден асқан.

	Дархан орнынан шапшаң тұрып:

	– Ендi бiз қайтайық. Сый-құрметтерiңiзге рахмет, – дедi. Алда шұғыл жұмыстар күтiп тұрған. Қауiптi қылмыскермен байланысты деп танылған Шегебай Бөлеутаевты қайдан бiледi? Қашаннан берi таныс? Әлде кездейсоқ кездескен бе? Бұларды байланыстырып жүрген кiм? Облыс қызметкерлерiнiң мұндай шикiлiгi шыққан соң ендi оның Қызылжардағы басқа серiктерiн дереу анықтаған жөн. Қонақ үйден аттанғанда, онымен машина iшiнде бiр қыз бен сақал-шашы әппақ кiсi отырды деген едi. Олар кiм? Қайда iстейдi? Кәсiбi қандай? Лейтенант Кругловқа шалдың жүрiс-тұрысы ширақ, пысық, жылтым көрiнген. Оның күдiктенiп қонақ үйдiң кезекшi әкiмшiсiнен сұрап жүргенi де сол. Бәлкiм Шегебай сияқты кейде түр-түсiн өзгертетiн адам шығар...

	Ертеңiне Дархан өзiнiң «Бiрлiк» колхозына барған сапарын майор Серқожаевқа айтып шыққанда, ол тершiген қалың бетiн сүртiп қарлыққан үнмен.

	– Бөлеутаевтың қасындағы серiктерiн анықтау қиын емес. Лейтенант Круглов келсiн. Сонан соң бәрiн сұрап аламыз, – дедi.

	– Лейтенант қайда кетiп едi?

	– Жас жiгiтке ақыл кiрдi, – деп Серқожаев күлдi.

	– Үйленгелi жатыр. Қалыңдығын алып келуге Алматыға кеттi. Былтыр демалыс үйiнде танысыпты. Мұндай қуанышты кұптамай қалай ұстап тұрасың. Жiбердiм. Келесi жетiнiң аяғында келедi. Егер шұғыл десең, қазiр облысқа телефон соғайық. Николай Николаевичтiң өзi Бөлеутаевпен сөйлессiн. Облысқа белгiлi кiсi, беделдi маман. Бiлгенiн милициядан жасыра қоймас деймiн.

	– Бұл да дұрыс екен.

	Майор қалааралық телефон станциясынан облысты тез жалғастыруды өтiндi де, трубканы қойып жатып:

	– Шегебай сендердi Қаражанның үйiне дейiн арттарыңнан қуа барды. Сезiктенген секiлдi, – дедi.

	– Үйге кiрiп жайласа бергенде машинаның дауысы естiлдi. Қаражан сыртқа шығып келiп «Адасып жүр бiлем, дәл есiк алдынан қайтты» – дегенде Шегебай шығар деп ойлап ем. Және бiздi аңдып тосатынын да сездiм. Жуықта кете қоймайтын, ерiгiп жүрген кiсiдей жайбарақат асықпай отыра бердiк.

	– Шегебай үлкен жолдың қиылысында, қалың ағаштың тасасында бiрталай уақыт тұрып, сендер шыға қоймаған соң үйiне кеттi.

	– Сiз со жаққа барып па едiңiз?

	– Қаладан келген жолаушыға ұқсап, «Бiрлiк» колхозының маңын таксимен бiраз шарлап қайттық. Учасковой Дворкин бастаған Бәкiр, Иван сияқты жасақшылар көше күзетiп, Шегебай үйiнiң тұсын бақылауға алды. Үйiне келген қонақтың қалтасын тiнтiп, наган оғын санап отырған кiсiден рахым күту қиын ғой. Шынын айтсам, өзiм тәуiр-ақ сескендiм. Және үйден шыға салып ауданға төтелеп кетiп, күдiк туғызбасын деп, жолға Қаражанды қойып ек. Оның өзi де сендердi шыдамсыздана күтiп жүр екен.

	– Сiздердi бiраз әуреге салған екенбiз.

	– Бұл жүрiс-тұрысымыз бекер кетпеген секiлдi. Көп жайды бiлдiк. Шегебай торға түскен балықтай аласұрды. Себебiн кейiн ұстаған кезде айтар. Бұл бiздiң күдiгiмiз дәлелдi екенiн көрсеттi.

	– Өзiмiз де Қаражанның үйiне бара жатқанбыз. Сәниямен жүзбе-жүз сөйлесiп аса бiр маңызды бiр жағдайды анықтамақ едiк. Марданды өлтiрген күнi Шегебай жасанды сақал байлап, ши қалпақ киiп, түрiн өзгертiп жүрiптi.

	– Түр-түсiн өзгертiп дейсiң бе? Қалай бiлдiңдер? Кiм айтты? – деп Серкожаев шыдамсыздана ыршып тұрды.

	– Әңгiме Жаңылдың Шегебайға өкпесiнен шықты. Мұнан соң бұл оқиғаны Ләтифа жалғастырды, – деп үш әйелмен кезек сөйлескен сөздерiн майорға түгел жеткiздi.

	Серқожаев екi шынтағын тiреп креслоға жайғасып отырды. Азырақ шұғыл ойға кеттi.

	– Марданды өлтiрген қылмыскер алыстағы бiреу емес, өз жақыны, жақсы танысы деп ең. Шегебай қылмыскермен байланыс жасап жүр десең көкейге қонады. Жасап жүрген қылығы сондайға бейiм тұр. Ал өзiнiң туған бауырын өлтiрдi деуге аузың бармайды. Екеуi бiр кiсiнiң баласы, немере ағайын, Ақбердi әрiден қосылады. Әлгiнде сен Бөлеутаевтың серiктерiн сұрағанда, соларға күдiгiң бар ма деп ойлап қап ем. Мынау, шынында мен ойламаған жай, оқыс жаңалық,– дедi.

	– Екеуi туыс, бауыр деген соң бұл күдiктi күмiлжiп айтпай отырғаным сол едi. Ағайын арасына жiк салмайын деп едiм.

	– Мардан қазасында Шегебай боздағанда жұрттың сай сүйегiн сырқыратты, көзiне жас алмаған жан қалмады, деген әңгiме бар. «Асқар таудай тiрегiм, қорғаным едiң! Мен тамыры қураған бұтақсыз ағаш. Соны бiлдiрмей, сездiрмей, тегiмiз, қапымыз, жүрегiмiз бiр. Осында жүгiрiп жүрген боқ мұрын жалаңаш қарындар сенiң балаң, атам Құрман ұрпағы демеушi ең! Ендi менi өйтiп кiм жұбатады? Құдай сенi алғанша, сол төте ажал есiмi жоқ, өлiмi маған неге келмедi. Менi жалмаса едi ғой!» деп қатты күйреген.

	Дархан қостады.

	– Екеуi жақсы силасқан ағайын екен.

	– Осы ауданда, осы Көктас қаласында он жылдан аса уақыт қызмет iстеп келем. Жұрттың көбiн танимын бұл екеуiнiң арасында дық барын естiген емеспiн. Кiм бiледi, малдың аласы сыртында, адамның аласы iшiнде дейдi. Бiз бiлмейтiн алапесi бар шығар?

	– Солай болуы да мүмкiн.

	Телефон шылдырлады. Станция облысты қосыпты. Телефонда подполковник Хохлов екен. Дархан өз бастығына «Бiрлiкке» барған соңғы жаңалығын қысқаша баяндап шықты.

	Подполковник қатты таңғалды.

	– Шегебайдың үйiне келген қонақтардың қалтасын тiнтетiнi сұмдык екен. Оның барлық қылығы жасанды сақал байлап бүркенiп жасырынғаны, сендердi машинамен қуып, өкшелеп аңдып жүргенi маған ұнамайды. Оның қанай адам екенiн әлi бiлмеймiз. Өтiнем, барынша сақ бол, – дедi Дархан Көктастан машинаға бiрге отырып кеткен Белеутаевтың серiктерiнiң кiм екенiн сұрап, бiлiп берудi өтiнгенде, Хохлов өкiнiшпен жауап қатты.

	– Бiлсең, Белеутаевқа өзiмнiң де қолым жетпей отыр. Осында балдызын жерлей салысымен Алматыға кетiптi. Шұғыл шақыртса керек. Себебiн бiлмеймiн. Келесi жетiнiң аяғында келедi дейдi. Шыда, бауырым.

	– Кiмнен сұрасаңда бiр жетi дейдi. Лейтенант Круглов та бiр жетiден кейiн келедi. Осылай жетiнiң өткенiн күтiп отырамыз ба?

	– Ендi не iстемексiң?

	– Майор екеумiз Бөлеутаев кеткен күнi қонақ үйде кезекшi болған әкiмшiнi iздеп тапсақ деймiн. Бәлкiм, ол бiрдеме бiлер.

	– Iс сәттi болсын! Бiр жетiде зымырап өте шықты. Өткен жетi Ноян Тайшықов үшiн де оңай болған жоқ. Геология экспедициясының қайтар мезгiлi жақындады. Сыр ашылмай тұрғанда бiр каракет жасау керек. Тайшықов Венераны араға салып оның көмегiн тағы да пайдалануды ойлады.

	Венера бүгiн таң ертеңгi сменада iстейтiн. Оны Тайшықов шаштараздың қасындағы автобус аялдамасында күттi. Телефонмен сөйлескенде, солай келiскен болатын. Басын төмен салып, шүқшия газетке қадалып отырған Тайшықовтың иығын алақанымен басып:

	– Халың жақсы ма, шал? – деп ашық жүзбен күле қарады. Көрмегелi көп болды. Қалай тұрып жатырсың? Экспедицияға кеткен топтарың қайтты ма? Ноян Көктастан Бөлеутаев алып келгелi берi Венераны көрген жоқ едi. Сарғыштау ақшыл бетiнiң қызылы көбейiп, шырайланып, денесi де балбырап тола түскен. Соңғы үлгiмен жарқырап кйiнбегенiмен, үстiндегi көйлегi, плащы бойына шақтап әдемi тiгiлген. Етiгi де жаңа.Сұрақты үстiн-үстiне қойғанына қарап қыздың сөйлескiсi кеп тұрғанын бiлдi. Қолтықтай ұстап былай оңашарақ шығып:

	– Көптен көрмегендiктен бе, әлде шыны солай ма, тым әрленiп кетiпсiң. Қызығып қарай бергiң келедi. Мынадай қызды көргенде жiгiттiң сұлтаны есiнен танып аяғына оралып құлап түсер – деп сұрақтарын елеусiз қалдырып аздап мақтаншағы бар Венераны дәрiптей жөнелдi.

	– Қошемет сөзiңе рахмет. Әйел гүл сияқты. Бағбаны келiссе неге құлпырмасын. Күтушiсiне кезiккенмiн де, – деп Венера ерке түрмен секiре жүрдi. Сәл озыңқырап барып, бұрала түсiп тоқтай қалады. Жайлап басқан Ноянға қолын созады. Бөлеутаев Алматыға кеткелi берi ешкiммен сөйлеспей елегiзiп, көңiлi оңазып қалған едi. Ноян телефон соққанда бұл кездесуге қуанып кеттi. Жақсы таныстың халiн бiлу қызық қой...

	Ноян Венераның саусағынан қыса ұстап:

	– Қаланың шетiнде, өзен бойында жаңадан ашылған ресторан бар. Оның ерекшелiгi кабиналарын барқыт шымылдықпен бөлiп тастапты. Жұмыстан шаршап шықтық. Сонда барып дем алып отырайық, – дедi.

	– Аға шебердiң бүгiн туған күнi едi. Әлгiнде дастархан жасап, бәрiмiздi шақырды... Қарсы болмасаң, осылай таза ауада жүрейiк.

	– Әдемi қызға қарсы келе алмайтынымды бiлесiң, – дедi де аз ойланып, – Әбiл Бөлеутаевич қалада ма? Өзiнiң халi қалай? – дедi.

	– Өте жақсы, – деп Венера басбармағын керсеттi. – Бiлесiң бе, оған құда түсiп жатыр.

	– Құда түскенi қалай? Түсiнбедiм.

	– Қызметi өспек. Алматыға шақырды.

	Ноян бiр қолымен Венераның белiнен құшақтап, екiншi қолымен саусақтарын қысып тұрып сүйдi.

	– Шын жүректен құттықтаймын. Бақытты бол, менiң қарлығашым. Ол қортықты сүйреп жүрген сенiң ырысың, сенiң жарқырап атқан жарық жұлдызың ғой. Әйтпесе, баяғыдан берi неғып көрмей жүр оны?

	– Құттықтау сөзiңе рахмет, – дедi Венера күлiмдей түсiп. – Сен оны қортық деп кемiтпе, ол өзi былай жаман кiсi емес. Алматыға кететiн күнi өзен жағасына барып ұзақ отырдық. Әбiлде «Алысқа қанат қағып ұшқалы тұрғаным сенiң құдiретiң, сенiң лебiң. Бақыт әкелген перiштем дейдi. Екеуiңнiң сөзiң бiр жерден шықты. Тегi еркектердiң әйелдердi мақтағанда сәздерi бiр-бiрiне ұқсайтыны несi? Әлде алдағанда солай сөйлей ме?

	– Сенi алдағанда маған келетiн пайда қайсы? Шын ыхлас пейiлiмдi, жүрек жарған қуанышымды бiлдiрдiм. Оған ақы тiлемеймiн.

	– Кешiр, тiл ұшына келген соң айтып қалдым, – деп Венера шашын сiлкiп саусағымен басып желкесiне қайырды да. – Сен бiлесiң бе, Әбiлдiң анау балпиған сәмiз қатыны осындай қуанышты шат шақта екi көзiнен сорасы ағып, тас-талқан боп бүлiнедi де қалады. Соның мерекенiң қарсаңында немесе жолдастардың үйiне қонаққа барғанда жыламай қалған күнiн көргем жоқ дейдi Әбiл. Кейде киiмшең көрпеге тас бүркенiп жатып алады екен. Ертеңгiсiн жылаған көзi домбығып, дым көрмегендей ұялмай сөйлейтiн көрiнедi. Алматыға қызметке шақыртқанын айтқан екен «менiң етiгiм жоқ, биыл қыста тағы бәтiңкемен шығатын болдым – деп, жатып жылап тулайды.

	– Неге?

	– Бiлмеймiн. Әбiлдi құттықтаған, қошеметтеген түрi сол бiр-екi мәрте сыртынан көрiп қалдым. Әбiлдiң өзi айтқан соң, аяқ киiм магазинiне келетiнiн бiлiп, жағалап барып едiм. Бөксесi тегенедей, алды-арты тұтасып жатқан дөңкиген жуан әйел екен. Балтыр дегенiң жонылмаған келсаптай епетейсiз үлкен. Оған етiк түгiл пиманың кең конышы шақ келмейтiн шығар. Оның қасында Әбiл сыпайы жас жiгiттей.

	«Мұның той мен мерекенi былай қойғанда өзiнiң туған күнiн жыламай қарсы алған емес» деген Әбiлдiң сөзi есiме түсiп, өзiне әдейiлеп тұрып қарап алдым. Байқұстың жылайтындай жөнi бар екен. Жұрт өзiн елемеген соң долданбағанда қайтедi. Және қарап отырмай, Әбiлдi аңдитын көрiнедi. Жалағай отырған әдемi келiншектердiң бiреуi қарап қоймады ма екен деп мысықша аңдиды екен. Әйелдер сыбырласып күле қалса, өзiн мазақтап отырғандай сезiктенетiн секiлдi. Үйге келген соң «анау келiншек неге күледi? Саған қарай беретiнi қалай? Таныс па ең? – деп қажайды бiлем. Мұндай пасық, бық-сық әйел өзге түгiл өз күйеуiнiң өскенiн көре алмайды. Күйеуiнiң дәрежесi өссе өзi айдалада қалатындай шошиды, тастап кете ме деп қамығады. Әбiлдiң семiз қатыны Мақпалды көргенде түйгенiм сол, – дедi.

	Тайшықов күлдi.

	– Сенi түсiнем. Өшiккенiн өшiре, тұқырта даттайтын күндестiң әдетi де. Әбiлдiң әйелiн мен де көргенмiн. Сен айтқандай онша тұрпайылау емес, былай топ-толық келген тәуiр әйел. Әуелi сымбатты дер едiм.

	Венера қолын сермедi.

	– Шал кiсiге жас әйелдiң бәрi қыздай көрiнедi!

	– Таласпаймын, бәлкiм солай шығар. Венера сөзiн жалғай түстi.

	– Күндес болған соң даттайды дейсiң. Оны күндеп қайтем. Өз сыбағам түгел, сол да маған қанағат. Артық тiлемеймiн. Ал анау семiз қатын Әбiлдi арзан, пасық айламен матап, уысында ұстағысы келедi. Мен берген азынаулақ ақшаның бiр тиының қоймай қалтасынан сыпырып алатын көрiнедi. Ақшасыз еркек мүгедек, ешқайда бара алмайды, қыдырып кете алмайды дейдi бiлем. Еркек те, әйел де қыдырғысы келсе ақшасыз-ақ амал табады. Соны ұқпайтынына таңғалам.

	Тайшықов:

	– Әбiл сүймеген екен. Онда ол әйелге несiне үйленген? Тiптi байланып қалған дәнеңе жоқ, ажырасып кете бермей ме? – дедi.

	– Әбiлдiң сөзiнен аңғарғаным, қызметтегi кiсiлер семьясын тастап, араздасып, шатасып жатқанды жөн көрмейтiн секiлдi. Сүймесе де iштен тынып жүре бередi бiлем. Өздерiнше мұны әдептiлiк, кiсiлiк, салмақтылық деп таниды. Ал осы жалған сыпайлық тасасында қаншама азап, қорлық, күйiнiш, үнсiз өкiнiш, жылау жатыр десеңшi. Бақытсыз сорлының күйiн оның өзiнен басқа кiсi түсiнбейдi. Алматыға жүрер алдында Әбiлмен өзен жағасында сайрандадық дедiм ғой. Байқауымша, Әбiл бұл әйелге кездейсоқ үйленген. Мақпалды қыз кезiнде бiреу зорлаған ба, қалай? Қазiргi бала да сол зорлықшының ұрпағы секiлдi. Шат көңiлде шарап iшiп отырып, көп сөздерiн жөндi ұға алмадым. Әйтеуiр, осыған ұқсас бiрдемелердi айтты.

	– Мақпалдың баласы сонау зорлаған, сотталған кiсiден қалған ұрпақ па?

	– Мен солай ұқтым.

	Тайшықов толқып, көзiнен жалғыз тамшы жас ытқып кеттi. Рауан, кеше ғана мектепте көрген бұйра бас әдемi бүлдiршiн, мұның ұлы екен! Тағдыр мұны аяпты. Артында iз, ұрпақ қалған. Iзбасары бар еркектiң арманы жоқ. Әттең, аяғына тұсау сап, жолын ерте қиды ғой! Әйтпесе, бұ да жайлы семья құрған, дәрежелi қызмет атқарған бақытты көп адамдардың бiрi боп шалқыр едi. Айыбы не едi. Соншама жас өмiрiн жаншып табалайтындай, қудалайтындай үлкен қылмыс па екен бұл! Оған әйелдiң несi кеттi. Қазiр қағанағы қарық, сағанағы сарық, үлде мен бүлдеге оранып отыр. Ал Ноян айдаладағы көк қасқырдай жортып жүр. Бiр күнгi тiрлiк үшiн қаншама айла, әрекет жасауы керек. Тағдыр мұны аяп ұрпақ берiптi. Ал адам аямаған. Бұл да аянбай алыстап өтедi, өшiн алып өледi. Қалған ғұмыры кек жолына құрбан!..

	Венера басын бұрып көз қиығын тастады.

	– Немене ойланып қалдың? Әбiлдiң семiз қатынына жаның ашып келе ме?

	Тайшықов қатты серпiлiп:

	– Бiреудiң ақымақ қатынын қайтем, өз күйiмдi, күйiнiшiмдi жөндеп алсам жарайды, – деп әңгiменi келген жұмысының ыңғайына қарай бұрды.

	– Ертең сендер әсем астанаға, кызығы көп думанды қалаға аттанасыңдар. Бұл шексiз бақыт қой. Өзiңе бар жақсылықты тiлеймiн, – Венераның бiлегiн қолтығына қыса түстi.

	Венера шашын сiлкiп:

	– Рахмет, – дедi. Тайшықов:

	– Сен осы қалада тұрғанда қасымда таянышым, тiрегiм бардай көңiлiме тоқ санаушы ем. Зерiккен, қамыққан кезде осылай жолығысып тұрудың өзi қандай ғанибет. Жасырып қайтем, кейде сенi уысымнан шығарып алғаныма өкiнем. Ақылым кеш кiрдi. Ендi оған амал жоқ.

	– Арзанға түсетiн, жылтырға қызыққан жеңiлтек неме дедiң.

	Бiлем!

	– Тосын кезiккен, оңай ыңғайға көнген әйел жөнiнде еркектiң не ойлайтыны белгiлi. Оны сұрап қайтесiң, – деп күрсiнгендей болды.

	– Мен қазiргi күйiмдi ойлаймын. Ертең сен кетсең не iстеймiн? Соны айтшы?

	Венера мүсiркеп кеттi.

	– Сен мейiрбан, дархан адамсың. Қасымда болсын, қалдырмайын десем де қолымнан келмейдi.

	– Бәрi сенiң қолыңда. Оған бiр ауыз сөз айтсаң жарайды ғой. Бостандыққа шыға келем, қалаған уақытыңда касыңнан табылам.

	– Жұмбағыңнан дым да ұқпай тұрмын. Бостандыққа шыққаны қалай? Кiмге не айтуым керек? Жөндеп түсiндiрсеңшi!

	Ноян Венераның қолын қолтығына қыса түсiп, басын қыздың иығына қисайта ақырын сөйледi.

	– Жұмыс жат емес маған, қорықпаймын. Қайта қиынға кезiксем қызыға түсем. Бiрақ ұстама ауру менi әбден қажытты. Иен далада, айқай-шусыз жерде еркiңмен еркiн кезiп жүргенге не жетсiн. Ал мен осы аурудың қырсығынан экспедициядан қалып қалам. Серiктерiм жағдайымды көрiп «жүре ғой» дей қоймайды. Осы жұмыстан бiр жола кетсем деймiн.

	Венера таңданып:

	– Қалай? Жұмыс iстегiң келмей ме? – дәдi.

	– Жұмыс iстеймiн, – деп Ноян ойын жалғады.

	– Сенiң көмегiң керек боп тұр. Әбiл Бөлеутаевич тiлiңдi алады айтқаныңнан шықпайды.

	– Әбiлге не деуiм керек?

	– Ол ВТЭК председателi көрiнедi. Сөзi, беделi өтедi. Менi мүгедек қатарына жатқызып берсiн.

	Венера аузын басып, шиқылдап күлдi.

	– Кәдiмгiдей шын айтып тұрсың ба?

	– Мұндай iсте әзiлдемейдi.

	Венера оның түнерiп, булығып қалғанын байқап байсалды үнмен:

	– Буынсыз жерге пышақ ұрма. Дәрiгерлер соқыр деймiсiң. Қаншама айла жасағаныңмен, сенен мүгедектiк мiн таппайды. Сақал-шашыңды бояғаның болмаса, соқталдай жiгiтсiң. Ондай қылжақты қой. Әбiлдiң басы екеу емес, ендi ғана бас-аяғын құрап, көтерiлiп келе жатқанда аяғына тұсау сала алмаймын, – дедi.

	Тайшықов Венерадан мұндай сөз күтпеген. Аңқау санап жүрген қыз мұның барлық құпия сырын бiлiп алған. Әрi сонысын бiлдiрмей жүрiптi. Әдетте, Тайшықов сыры ашылып, әшкереленген сәтте ойланбастан қару жұмсайтын. Қазiрде қанжарға қолын жүгiртiп оқталып барып тоқтап қалды. Әлi де күдерiн үзбей осал жағын қазбалап, қармаққа түсiрмек болды.

	– Әбiл Белеутаевичке сондай қиын тиген екен ғой, – дедi жаны ашығансып.

	– Екi әйелдi бiрдей ұстау, қалаған кезде олардың көңiлiнен шығу, әрi асырау көрiнген еркектiң қолынан келмейдi. Сондай тамаша адамды қайдағы бiр мүгедектiң iсiне сүйреп қор етпеймiн. Сен мүсiркейтiн мұқтаж жан емессiң. Қалтаңда ақшаң көп. Жұмыс iстемесең де күн көресiң қиналмайсың, – дедi.

	– Әңгiме ақшада ма екен? Сен ұқпадың. Мына әрi-сәрi өмiр қажытып бiттi. Не сау, не ауру емессiң, қиналған соң өзiңе тiлек еткенiм ғой, – деп аз-кем ойға кеттi. Әлден уақытта Венераның бетiне тура қарап.

	– Сенiң Әбiлмен бiржола бақытты болуыңа көмектесейiн. Анау семiз қатын бөгеттей берсе, оны жай ғана өшiрiп тастайық. Жақсылыққа орай сен де маған көмектесетiн бол, – дедi.

	– Өшiргенi қалай?

	– Ақша бар жерде дос та, ағайын да көп. Сотқар, сойқан да ақшаны төңiректейдi. Осылардың бiрiн iске қосамыз. Сонан соң Әбiлге өзiң иесiң. Ортақ егiзiң болғанша, оңаша болсын да!

	Венера Ноянның қолтығынан қолын тартып алды.

	– Оны өлтiрмексiндер ме?

	– Құдай сақтасын, бiреудiң сасық қанын мойнымызға жүктеп қайтемiз. Өйтсең қор боласың. Атылмасаң да ұзақ өмiр түрме босағасында өтедi. Мұның бетi аулақ! Әйткенмен бiр жақсы тәсiл бар...

	– Тоқтат! Өшiр үнiңдi! Тыңдамаймын. Қандай қорқынышты жауыз адамсың! Кет, шапшаң!

	Тайшықов қатты сескендi. Көшеде әрi-берi өтiп жатқан адамдар бар. Әне бiр бала жетектеген әйел тоқтай қалды. Баласының омырау түймесiн салып, киiмiн түзеген боп құлақ түредi. Тайшықов тiстене кiжiндi.

	Ақымақ, айқайлама! Саған жаным ашып, көмектесейiн деп ем. Қаламасаң, мейлi. Сонша бақырғаның не!?

	– Жоғал! Тыңдамаймын сөзiңдi! Сендей сұмырайды көргiм келмейдi!

	– Көргiң келмейдi дейсiң? Жақсы айттың. Ойымдағыны тiлеп тұрсың-ау! Солай жасаймыз. Сау бол, арманшыл бикешiм!

	Тайшықовтың осы бiр сәттегi түрi кiсi шошырлық едi. Шүңiрек қара көзi түйiлiп, түбi ұшқын атып, өңi қатты сұрланып бұзылған. Венера тiлалғыш, жуас, момын шалдың мұндай жыртқыш ұсқынын көрген емес-тi. Сескенгендей бетiн алақанымен басып қайта ашты. «Момын шалың жерге кiргендей ғайып боп кеткен. Қайда жоғалғанын бiлмей қалды. Тайшықов сол минутта мұның тағдырын шештiм деп кеттi.





ОН ЕКIНШI ТАРАУ




	Дархан мен Майра өткен жетiнi бос өткiзбедi. Бөлеутаев Көктасқа өкiл боп келiп дәл қайтатын күнi қонақ үйде кiмнiң кезекте тұрғанын iздестiрдi. Орта жастағы, денесi ашамайлау келген арық әйел екен. Ол сол күнгi оқиғаны есiне түсiрдi. Облыстан келген кiсiге әуестене қарайтыннан ба, сол күнгi көрiнiстi есiне сақтапты. Бөлеутаев кешке қарай асығыс келiп машинасына отырып кеткен. Онымен бiрге кабинаға бiр жас қыз бен қартаңдау кiсi отырыпты. Бұл адамдармен өкiлдiң қайда, қалай танысып жүргенiн бiлмейдi. Дархан кезекшi әкiмшiге Тайшықовтың суретiн көрсетiп, Бөлеутаевтың қасындағы кiсiге ұқсай ма дегенде, ол мүлде басқаша сипаттады. Сақал-шашы аппақ, орта бойлы кiсi. Шашы селдiр емес, қою. Қимылы ширақ, сәндi киiнген. Әуелi өкiлдiң чемоданын алып шығуға болысқан. Көзiнде қара әйнегi бар. Машыққан мамандар болмаса, жәй кiсi бет-түрдегi жасанды өзгерiстердi ажырата бермейдi. Бала кезден сурет салуға кұмар Майра училищеде ол өнерiн әбден жетiлдiре түскен едi. Тайшықовтың суретiне қарай отырып соған ұқсас шалдың суретiн жасағанда кезекшi әкiмшi жағасын ұстады.

	– Тап соның өзi. Айнымаған. Оны сiз де көрiп пе едiңiз?

	Мұрнының үстi дөңес, осындай құсмұрын, – деп Майраға таңдана қарады.

	Ақбас шал кескiнiне түсiп бүркенiп жүрген Тайшықов екенi мәлiм болды. Дархан дереу облысқа, өзiнiң бастығы Хохловқа телефон соқты. Көктастағы бұл маңызды жаңалықты айтқанда, подполковник сәл дағдарып қалды. Әлден соң:

	– Аса қауiптi қылмыскердi қасына ертiп жүрген. Бұ не бәле, қайда барсаң да Бөлеутаев! – дедi.

	Трубкадан Дарханның дауысы естiлдi.

	– Николай Николаевич, Бөлеутаевтың тағы басқа байланыстары ашылды ма?

	Хохлов әлi де толық бiлгiсi кеп:

	– Сол екенi анық па? Әбден анықтап бiлдiңдер ме? – дедi.

	– Жолдас подполковник, күмән келтiрмеңiз. Лейтенант Круглов та таныды. Самолеттiң сағат бiрдегi рейсiмен суретiн жiберем. Сол екенiне көзiңiз жетедi.

	– Ұшқыштан өзiм барып алам. Ал әлгi бiлгiш неме со кезде сезiктенген болса неге тексермедi?

	– Лейтенант өз күдiгiн бастығына айтқан болатын. Тегi облыстан келген өкiлдiң пысы басты ма, мән берiлмей елеусiз қалды. Және сондай беделдi, салмақты кiсi қауiптi қылмыскермен бiрге жүредi деп кiм ойлаған?

	– Сен ешқайда кетiп қалма. Менiң телефон соққанымды күт. Казiр бұл жаңалықты полковникке барып баяндаймын. Ахмет Әкiмғалиевичтiң қандай шешiм қабылдағанын, сонан соң айтам.

	Дарханның Көктастан берген хабары ойға келмеген оқыс жаңалық едi. Тайшықов сақал-шашын бояп, түсiн өзгертiп жүредi деп күтiлмеген. Әдетте мұндай қылмыскерлердiң көбi доғал, ойсыз, ноқай келедi. Ертеңгi күннiң азап-михнатын терең бағдарламайды. Тайшықовтың мынадай амалы оның қылмыс әлемiнде «Артист деген бүркеншiк атпен бекер жүрмегенiн байқатады. Хохловтың сөзiн бөлмей үнсiз тыңдаған полковник Әкiмғалиев ойлана отырып сөйледi.

	– Әжептәуiр қызметкер Бөлеутаевтың мұндай қылмыскермен шатылып жүргенiне таңқалам. Тайшықовты қайдан таниды? Онымен қалай байланыс жасап жүр? Осында астарлы сыр жатқан секiлдi. Оқиға әйелмен байланысты ма деймiн. Әйткенмен анықтаған жөн. Адал адамға кiр келтiрмеу, көлеңке түсiрмеу үшiн ең алдымен оның өзiмен ашық сөйлесiңiз. Не айтар екен. Бiлейiк. Ол Алматыдан оралды ма? Бiлдiңiз бе? – дедi.

	– Ол бүгiн қызметке шығады деп едi. Таңертеңнен берi телефон соғып ала алмадым. Үйiнде де жоқ боп шықты. Алматыдан әлi қайтқан жоқ дейдi. Бөлеутаев маған басқа мәселе бойыншада сөйлесу үшiн өте керек едi, – деп Хохлов полковниктiң өткен жолы берген тапсырмасын қалай орындағанын баяндады. Шынында да қыз Тайшықов сотталған соң көп ұзамай тұрмысқа шығады да, фамилиясын күйеуiнiң атына көшiредi. Студенттердi облысқа бөлген кезде оған Қызылордаға жолдама бередi. Кейiн жұбайы оқып жүр деген сылтаумен еркiн дипломмен Алматыда қалдырылады.

	Хохлов полковникке қарай еңкейе түсiп:

	– Ол қыз бiздiң облыстан кеп бiр-ақ шықты, – дедi.

	– Кiм екен ол?

	– Бөлеутаевтың келiншегi Мақпал боп шықты.

	– Тағы да Бөлеутаев, – деп полковник орнынан тұрды. Стол үстiнде қатталып жатқан газеттердi шұғыл ақтарып.

	– Бұдан бiр жетi бұрын Бөлеутаевтың балдызының қайтыс болғанын бiлесiз бе? – дедi.

	Есiмде бар, жолдас полковник. Балдызы Мамық ваннада жатқан жерiнде жүрегiнiң соқпасы ұстап суға тұншығып өлiптi деп естiгем. Бөлеутаевпен осы жайында да сөйлесейiн деп ем.

	Полковник Әкiмғалиев қабағын шытып шапшаң сөйлеп кеттi.

	– Аса қауiптi қылмыскермен байланысып жүрген Шегебайдың үйiне барып ес-түссiз мас боп жату, сонан соң сол Тайшықовтың өзiн облыс пен аудан аралығындағы ұзақ жолда қыдырту, Мамықтың өлiмi – бәрi бiр кiсiнiң айналасында, соны төңiректегенi менi қайран қалдырады. Бөлеутаев осы қалада болса дереу iздеп, табыңыз. Бәлкiм, ол таныстарының үйiнде қыдырып жүрген шығар. Сұрап, бiлiңiз. Бiзге, Николай Николаевич, әр минут қымбат. Тайшықовтың ұсақ, пасық, кекшiл жан екенi сiз бен бiзге мәлiм. Бөлеутаевты тезiрек тауып жағдайды анықтасақ, қанды оқиғаның алдын кесуiмiз мүмкiн. Бөлеутаев семьясының қауiпсiз болуына қам жасаған жөн, – дедi.

	– Мақпалдың осы қалада тұратынын анықтағаннан кейiн ондай шаралар қолданылды, жолдас полковник.

	Мақпалды соқталдай жiгiттердiң сырттай қорғаштап, төңiрегiне күдiктене қарап жүргенiн Тайшықов та байқап қалған болатын. Ол Венераға жолығар алдында Мақпалдың үйiн екi-үш күн бойы торыды. Пышақ сiлтер жерге жақын келе ме деп күттi. Мақпал сiңлiсiнiң кенет қайтыс болғанына сезiк алды ма, әлде оған бiреу ескерттi ме, үйiнен ұзап шықпады. Ауруханадан келгеннен соң жұмысқа да бармады. Рауанмен сөйлесiп, шешесiнiң жағдайын бiлмек боп тұрды да, ол ойынан тез айныды. Мектепке барарда және қайтқанда плащ киген жұқалаң жiгiт iлесiп жүргендей көрiндi. Мақпалдан өшiн қайтара алмайтынына анық көзi жеттi. Iшi күйдi.

	– Ажалсыз өлмейдi деген осы да. Бағың бар қатын екенсiң. Келер жолы Ноян қалт кетпейдi. Әзiрге жүре тұр! – деп өкiне кеттi.

	Тайшықов бұл жағдайды шапшаң ой елегiнен өткiздi. Милиция Мақпалды тауып, оның айналасына кiсi қойса, мұның кек алмай тынбайтынын бiлген. Және осы қалада екенiн сезiп, iзiн кескен. Бiрақ оның сақал-шашын бояп, өңiн езгертiп жасырынып жүргенiн тiрi пенде байқамаса керек. Тек Венера ғана бiледi. Қазiргi қауiптi куә сол шаштараз әйел. Ол көп сыр шаша алады. Бiраз күн қызықты дәурен кешiп, сыйластығы бұзылмаған әйел сондай ашық опасыздыққа бара қоя ма?

	Әйткенмен оның өзiмен сөйлесiп, Бөлеутаевқа жұмсап, сынамақ болды. Егер мүгедекке жатқыза қалса,кейiнгi кысылшаң күндердiң бiрiнде мүгедектер үйiне паналай тұрам ба деген ойы да бар едi. Мұнда да Тайшықовтың жолы болмады. Әуелi Венера жұрт алдында әшкерелей жаздады. Соңғы кезде жасаған iсi әмсе қисық кетiп жүр. Бұл қалай? Қолға түсу, жойылу нышаны ма? Жоқ, Ноян оңай берiлмейдi, қарысып, қарсыласып бағады...

	Тайшықов таңертеңнен берi шаштараз маңынан аңдыды. Венераның жұмыстан шығуын күттi. Азанда оны бiреу «Запорожецпен әкеп тастаған едi. Қазiр мүгедектер мiнетiн сол машина күтiп тұр. Тайшықов Венераның шығатынын сездi. Бәлеутаев моторды от алдырды. Шынында да Венера есiктен шыға салып машинаға қарай жүгiрдi. Кабинаны ашып отырған сәтте «Запорожец» жылжып, жорғалап жүре бердi.

	Тайшықов шапшаң қол көтерiп көлденең машинаны тоқтатты.

	– Бауырым, бiр жолға ағаңа қызмет көрсете қой. Өтiнем, сенен, – деп шофердiң тартыншақтағанына қарамастан он сомдықты қолына ұстата салды.

	– Қайда бармақшы едiң?

	– Анау «Зопорожецтi» көрдiң бе? соның соңынан iлесiп отырсаң болғаны.

	– Олар кiм?

	– Кiм дерiң бар ма, бауырым. Шофер күлдi.

	– Ол қатын көзiне шөп салып жүр екен ғой. Ол екеуiн қазiр тап бастырмай ұстайық, – деп жүрiсiн үдете түстi.

	Тайшықов шофердiң қолын алақанымен басып:

	– Асықпа, соңынан елеусiз ғана iлесiп отыр. Солар тоқтаған жерде түсiп қалам, – дедi.

	«Запорожец» көп ұзамады. Қаланың шетiндегi қалың тоғайдың iшiне қарай бұрылып, соның арасына барып тоқтады. Өздерiне бұрыннан таныс орын секiлдi, Матрас төсеп жiберiп үстiне газет жайды. Иықтарын түйiстiрiп отыра қалысты. Сумкадан арақ-шарап, кесек-кесек ет-шұжық алып, iшуге кiрiстi. Бiр-бiрiнiң иығына қолдарын асып, жабыса кұшақтасып стакандарын сыңғырлата соғыстырады. Әлден соң Бөлеутаевтың дауысы естiлдi. Венераны аймалай сүйiп:

	– Екi-үш күннен кейiн осындағы жұмыстарды аяқтап Алматыға жүрем. Осы жолы сенi қалдырмаймын. Алып кетем. Ондағы жолдастармен келiсiп қойдым. «Жетiсу» қонақ үйiнiң қасындағы шаштаразда жұмыс iстейсiң. Үйге пәтер алған соң көшiрiп алам деймiн де. Алматы үлкен қала, үй алу оңай емес. Қашан пәтер алғанша Мақпал осында баласымен апам үшеуi тұра бередi де, – деп күлдi.

	– Менiң ақылдым, асылым, – деп Венера Әбiлдi құшақтай кұлады. Әпсәтте екеуi апыр-топыр жұмарланып жабыса қалды. «Ақырын асықпашы» деген Венераның жалынышты сыбыры шалынды.

	Тайшықов осының бәрiн естiп, көрiп жатқан. Бұлар тоғай iшiнде жалғыз емес. Әр тұстан күбiрлесiп сөйлескен, сыңғырлап күлген ризалық тәттi үндер естiледi. Күн жиекке тақалды. Тоғай iшi қарауытып, көлеңкеленiп барады. Венера Әбiлдiң баурына тығылып көлденеңдеп жатып алды. Тұлғасы анық толық көрiнбейдi. Әлден уақытта нәрсiз құр ойыннан жалыққандай, «Түу кiсiнi бекер емексiтетiнiң-ай!» деп орнынан атып тұрды. Түймесiн салып, бойын шапшаң түзедi. Тайшықов қара пышақтың ұшын қысып тұрып жүрек тұсын көздеп қатты сiлтеп қалды. Сол сәтте Әбiл қызды құшақтай алды да, екеуiнiң ауырсынған дауысы қосарлана шықты. Тайшықов ағаш тасасынан үңiле қарады. Пышақ жерге түспеген. Шалқалап құлап бара жатқан Венераның көкiрегiнде қадаулы қалпы қалған.

	Тайшықов асықпай басып автобус аялдамасына қарай аяңдай бердi.

	Қалалық милицияның кезекшiсi Хохловқа телефон соқты.

	– Жолдас подполковник, iздеген адамыңыз табылды. Бөлеутаев сiз бiреу пышақтап кеткен жас қызды ауруханаға алып келген. Қызға, шұғыл операция жасалып жатқан көрiнедi. Жағдайы ауыр дейдi. Әйелдiң аты-жөнi бәймәлiм.

	Бөлеутаев оны бiлмейдi. Кеудесiне пышақ қадалып, ес-түссiз жатқан жерiнде алып келсе керек. Маған кезекшi дәрiгер солай хабарлады.

	– Жаңалығыңа рахмет, жолдас капитан. Ауруханаға «қазiр келер» деп айтыңыз, – дедi де iшкi телефонның трубкасын көтерiп, – жолдас полковник қазiр ғана қалалық бөлiмшенiң кезекшiсi телефон соқты. Белеутаев бiреу пышақтаған ауыр жаралы әйелдi ауруханаға әкептi – деп естiген жаңалығын баяндап шықты.

	Әкiмғалиевтiң қысқа әмiрi естiлдi.

	– Дереу ауруханаға барып жағдайды бiлiңiз. Бөлеутаевты осында шақырып жауап алыңыз. Алғашқы сұрақ-жауап алынған соң Көктасқа жүрiп кетуге дайындалыңыз. Қазiр Серқожаевқа және Дарханға телефон соғам. Ширақ, шапшаң қимылдаңыз, – дедi.

	– Құп болады, жолдас полковник.

	Хохлов ауруханаға келгенде Бөлеутаев кезекшi дәрiгердiң кабинетiнде әлдебiреулерге телефон соғып сөйлесiп отыр екен.. Оң қолының екi саусағын ақ дәкiмен күмпитiп, доғалдап таңып тастапты. Екi аяғын көсiлiп жiберiп, орындық арқалығына жотасын тiреп шалдая жаткан қалпы Хохловпен салқын амандасты. Дәрiгер мұның милициядан екенiн бiлiп аурудың жағдайын қысқаша баяндады.

	– Қызды ес-түссiз халде алып келдi. Алғашқы көмектер көрсетiп операция столына салдық. Өзiңiзге белгiлi Мұрат Хафизовичтi шақырдық. Қабырғаны сөгiп үзiлiп бара жатқан жүректiң кеселiн сылу, оған қайта жан бiтiру оңай емес. Сәтi түссе төрт-бес сағаттан кейiн бетi берi қарар. Үмiт үзбейiк те. Телефоныңызды қалдырып кетiңiз. Жағдайын оңалса дереу хабарлаймын, – дедi.

	Бөлеутаев сау қолымен телефон аппаратын дызылдата сырғытып тастады.

	– Өрт сөндiрушiлер үй өртенiп бiтiп қара қаңқасы қалғанда көшенi азан-қазан ғып қоңыраулатып жүрсе, сендер кiсi өлгенде жүгiресiңдер. Ылғи оқиғаның соңында мешелдейтiндерiң қалай? Соны айтшы!

	Хохлов Бөлеутаевқа жауап қатпады. Дәрiгермен сөзiн жалғастырды.

	– Мен де операция сәттi шығады деген үмiттемiн. Қыз есiн жиып, көңiл күйi жақсара бастағандай болса, мен келгенше қасына адамды жуытпаңыз. Құрбысы, ағасы, туысы, танысы, жақыным дегеннiң ешқайсысы кiрмейтiн болсын.

	– Сiздi ұқтым.

	– Қасына арнаулы сестра қойыңыз.

	– Жаны қалсын десеңiзшi. Қамқорлық жасау бiздiң мiндетiмiз.

	– Ешкiм кiрмейтiн болсын. Ұмытпаңыз. Бөлеутаев бiр көзiн қысып еңкiлдей күлдi.

	– Әй, менi де келтiрмеймiсiң? Құтқарушысы мына мен. Бiр ауыз сөз айтуға правом бар шығар. Осы бастан өзiңнен рұксат алып қояйын. Әйтпесе, мыналар милиция айтты деп жiбермей жүрер.

	Хохлов Белеутаевқа ендi ғана назар аударды. – Бұл қызды танисыз ба? Аты кiм?

	– Ей, ондай бәленi қайдан ойлап таптың? Көше әйелiнiң бәрiн тануым керек пе? Сен түлкi кұйрыққа салынып, өйтiп бұлтаңдатпа! Не сұрағың келгенiн көмейiңнен бiлiп тұрмын. Сонан соң дәрiгер екенiмдi ұмытпа, коллегамның алдында өйтiп масқаралауыңды қой. Әйтпесе iс насырға шабады! – Бөлеутаев қол аяғын жинаңқырап, қомданып отырды.

	– Бiлмесеңiз, амал жоқ. Онда жүрелiк, Әбiл Бөлеутаевич.

	– Қайда?

	– Қызға қай жерде, қалай көмектестiңiз? Сол жердi барып көрелiк. Сарапшылар далада күтiп тұр.

	– Жәбiр көргенге жәрдемдес, оны ауруханаға әкеп сал, жуликтер шарлаған жердi апарып кәрсет. Қалай, сонда сен үшiн жұмыс жасауым керек пе? – деп Бөлеутаев бұлдана орнынан қозғалды.

	Аз уақыттан кейiн Бөлеутаев бiрер сағат бұрын Венера екеуi сайран кұрған жерге алып келдi. Шөптiң арасында коньяк пен шампаньның бос шөлмектерi жатыр. Қол сүрткен, жыртылған газет қалдықтары қалған. Айнала төңiректi сантиметрлеп мұқият қарап шықты. Жуан шiрiк томардың түбiнде шөптiң, тапталып, шыбықтардың уатылып сынғанын көрдi. Бәрi суретке түсiрiлдi. Хохлов шелмектердi газет қалдықтарын жинап алып кетуге ақырын ғана әмiр еттi. Облыстық милиция басқармасына қарай келе жатқанда

	Бөлеутаев кабинаның тұтқасын ұстап:

	– Бiрер минутқа серуендеуге кеткен адамның iз-түзсiз жоғалып кеткенiне үй iшi әбiгерленiп отырған шығар. Жолшыбай үйге тастап кетiңдер, – деп машинаны қай көшенiң бұрышына тоқтату керек екенiн айтты.

	– Қазiр кеңсеге барып бүгiнгi оқиға және болған жердi қарағанымыз жөнiнде протокол жасау керек. Жалғыз куә өзiңiз, басқа кiсi жоқ. Шыдаңыз, – дедi Хохлов шоферға басқармаға тура кетуге бұйырды.

	– Жұрттын милициядан қашатыны осы ғой? Көмек көрсетейiн десе, өстiп кiсiнi әуреге саласыңдар. Жазатын протоколдарыңды қат-қабатымен толтыра берiңдер. Ертең облыс басшыларына жолығатын жұмысым бар. Советтер үйiне бара жатқанда жолшыбай қол қоя салармын, – деп өзiн басшы дәрежелi кiсiлердiң iлтифатындағы адам екенiн сездiрдi.

	– Кешiрiңiз, Әбiл Бөлеутаевич, бiзде кiсiнiң сыртынан протокол жасауға болмайды. Заң қоспайды.

	– Өй, заң сақтағыштарым-ай, милицияның сырын бiлемiз ғой. Сендерде жең ұшынан жалғасып жылы-жұмсаққа қарай ұмтыласыңдар.

	– Фактi жоқ жерде жалаң сөз жала боп табылады. Бұл шындықты ұмытпаңыз.

	– Әй, қойшы, фактi ме? Оның саған онын емес, жүзiн тауып берем.

	Кабинетке кiргенде подполковник Хохлов өз орнына жайласып отырды:

	– Жолшыбай шешендiк сөзге бiраз жаттығып алған секiлдiмiз. Ендi нақты iске көшейiк. Неге түрегеп тұрсыз? Отырыңыз, – дедi,

	Бөлеутаев креслоға шынтағын сүйей отырып:

	– Облыстық милиция деп күмпiлдеп жүргендерiне қарап, бұлардың жағдайы әдемi шығар деп ойлаушы ем. Күйлерiң мәз емес екен. Мына кабинетiң менiң орынбасарым отырған жерден әлде қайда төмен, – дедi.

	Хохлов магнитофонды столдың үстiне қойып кнопканы басты да:

	– Әбiл Бөлеутаевич, егер қарсы болмасаңыз, екеуiмiздiң арадағы әңгiменi магнитофонға түсiрейiк. Қағазға жазу көп уақыт алады. Кейiн протоколға көшiремiз. Бұғай қалай қарайсыз? – дедi.

	– Тiптi әйбәт, техника жетiстiгiн бiз де пайдаланайық та. Милицияда атымыз ескерткiш боп қалса, қызық уақиғалы жанрды қуып жүрген жазғыштардың кәдесiне жарап қалармыз. Осы ұсынысыңа өзiм қуанып отырмын, – деп көңiлдене түстi.

	– Онда iске көшейiк.

	– Сұрай бер.

	– Алдымен қыздың аты-жөнiн айтыңыз. Қай уақытта, кай жерде таныстыңыз?

	– Ондай қияли әңгiменi қайдан шығарасыңдар. Ол қызды бiлмеймiн, көрген де емеспiн деп айттым ғой.

	– Сөйтiп, жәбiр көрушiнi танымайсыз, бұрын жолыққан емессiз?.

	– Жоқ!

	– Жалған айтқандық заң бойынша жазаланады. Соны есiңiзге салайын, Әбiл Бөлеутаевич.

	– Сол заңды сенен кем бiлмеймiн.

	– Заңды бiлгенiңiз жақсы. Тоғай iшiнде әңгiменiң қалай болғанын айтыңызшы.

	– Қазақ тойып жатпаса ұйықтай алмайды. Кешкi майлы тоқ тамақтан соң аздап серуендеп қыдырып қайтатын әдетiм бар. Сол дағдымен таза ауа жұтайын деп қала сыртына шығып едiм. Қаратоғай түбiндегi соқпақпен жаяу аяңдап келе жатқанымда – дәл жанымнан әйелдiң шыңғырған дауысын естiдiм. Жүгiрiп барсам, әйел шалқасынан түсiп жатыр. Кеудесiне қанжар қадалған. Өткiр неме екен, суырып алам деп жүргенде өзiмнiң қолымды тiлiп кетсе керек. Жараның орнын орамалмен байлап, жолға шыға қалсам жорғалап «Зопорожецң кетiп бара жатыр екен. Соны тоқтатып, ауруханаға әкеп салдым. Менiң мамандығым терапевт, хирург болсам өзiм операция жасаған болар едiм.

	– Сiздердi ауруханаға жеткiзiп тастаған кiм? Және кiмнiң машинасы?

	– Кiсi өлiм халiнде жатқанда сұрауға мұршам келмедi.

	– Машина жүргiзудi бiлесiз бе?

	– Оның бұл оқиғаға қандай қатысы бар? Хохлов сыпайы ескерттi.

	– Әбiл Бөлеутаевич, сұрақты мен қойып отырмын. Анық, толық жауап берiңiз.

	– Ал бiлейiн. Рульдi ұстасам, кiсi баспайтыныма көзiм жетедi.

	– Сiз мына бiр адамды бiлесiз бе? – деп Тайшықовтың суретiн көрсеттi.

	– Жоқ, көрген кiсiм емес.

	Тайшықовтың шал кейпiне енiп, жасырынып жүрген екiншi суретiн көрсеттi.

	– Ал мына шалды көрiп пе едiңiз? Бөлеутаев әрi-берi қарап лақтырып тастады.

	– Қайдағы бiр жұғымсыз, күмәндi адамдарыңды менiң алдыма әкеп тосасың. Менi кiм деп ойлайсың! Бұзақы сұмрайлармен астас, табақтас деп жүрмiсiң! Өйтiп қорласаң, тура шағым берем. Иығыңдағы екi жұлдызыңа бiреу қосам деп жүргенде, оның екеуiнен айрылып қаласың!

	– Шағым беруге, арыз жазуға әр азаматтың еркi бар. Ешкiм қолыңыздан қақпайды.

	– Байқа, Бөлеутаев айтса, мықтап айтады.

	– Әбiл Бөлеутаевич, сiз Шегебай Сүгiров дегендi бiлесiз бе?

	– Ол да қармақтарыңа түспей жүрген әлгiндей бұзақы-жуликтерiң бе?

	– Сұраққа жауап берiңiз.

	– Ешқандай Шегебайыңды, Сүгiровыңды бiлмеймiн.

	– Көктасқа командировкаға барғанда қонақ үйге сол әкеп тастамады ма?

	– Райпотребсоюздың бастығы Тазабеков дегенiн танушы ем. Сонда қонақта болғам. Ал оның менi машинамен тасуды кiмге жүктеп жүргенiн бiлмеймiн.

	– Көктастан жалғыз қайттыңыз ба?

	Бөлеутаев ендi өтiрiгi ашылатынын байқап шапшаң құбыла жауап қатты.

	– Тоқтай тұр, – деп саусағын көтердi, – әлгi шалдың суретiн берi әкелшi! – Иә, осының өзi, қонақ үйдiң алдында кезiгiп қалып «Автобустан қалып қойдым, – деп қиналған соң, машинада орын жетедi дегенiм рас. Өзiн оқымысты бiреу деп ем. Немене, о да жулик пе?

	– Танымайтын кiсi сiзге қалай өтiнiш жасап жүр?

	– Қалай өтiнiш жасағанын бiлмедiм. Оны өзiнен сұра. Дәл сол сәтте аздап көңiлдiлеу едiм. Жұтып алған болатынмын.

	Полковник Әкiмғалиев кiрдi. Хохлов орнынан тұрып iлтифат жасады. Бөлеутаев полковниктi танитын. Өзiмсiп дабырлап, еркiндеу сөйледi.

	– Жәбiр керген адамға қолқабыс жасасам, мына қызметкерiң өзiме жармасады. Қайдағы бiр әйелдi сүрайды, күдiктi адамдардың суретiн алдыма тосады. Бұл қай қорлағаны?!

	Полковник Әкiмғалиев қабағын шытып:

	– Николай Николаевич, сұрағыңызды жалғай берiңiз, – дедi.

	– Сонымен қонақ үйдiң алдында машинаға отырған шалды қайда әкеп тастадыңыз?

	– Осы қалаға бiзбен бiрге келдi.

	– Аты-жөнiн айтыңыз.

	– Фамилиясы есiмде қалмапты. Аты Жәмшит қой деймiн.

	– Оны қай жерге апарып тастадыңыз?

	– Орталық парктiң қасында түсiп қалды. Полковник Әкiмғалиев:

	– Көктас пен облыс орталығының арасы бiрталай жер. Машина төрт-бес сағат бойы жүредi. Сол кезде не жайында сөйлестiңiз? – дедi.

	– Пәлендей әңгiме болған жоқ.

	– Дегенмен де.

	– Мектептерде техника пәнiнен сабақ беретiнiн айтты ғой деймiн.

	– Сонан соң?

	– Осы күнгi қыздардың жастай күйеуге шығатынын сөз еттi.

	– Жәмшитiң қай мектепте iстейдi екен?

	– Сұрамадым. Жалпы онымен сөйлесуге зауқым болған жоқ. Аздап масаңдау едiм. Көбiне қалғып отырдым.

	– Машинада тағы басқа кiм бар едi?

	– Ешкiм болған жоқ.

	– Жас әйел отырмап па едi? Бөлеутаев мырс етiп басын шайқады.

	– Тәп-тәуiр салмақты кiсiнiң инеден жiп өткiзгенiн көрiп қоясыңдар. Ал жуликтерiң қалада қаптап жүр. Пышақ салу, кiсi өлтiру оп:оңай. Бiздi көздегенше, соларыңды тимайсыңдар ма?

	– Бекер лағымай сұраққа жауап берiңiз.

	– Бiр қыз отырған дейiн. Сонда не демексiң?

	– Кiм ол?

	– Танымаймын. Қаладан шыға берiстегi село тұсында түсiп қалды.

	– Бүгiнгi ауруханаға әкелген қыз сол емес пе?

	– Қайдағы бiр қияли әңгiменi айтасыңдар. Жәбiрленушi әйелдi көрген де, бiлген де емеспiн. Айқай шыққан соң кездейсоқ барып қалып көмек көрсеттiм.

	– Сiз дәрiгер адамсыз жәбiрленушi мұндай күйде айқайлауға, шыңғыруға шамасы келмейдi. Оны бiлуiңiз керек. Әлгiнде өзiңiздi салмақты, дәрежелi кiсi екенiңiздi бiлдiрiп кеттiңiз. Қазiргi мiнез-құлқыңыз салиқалы салмақты тәрбиелi кiсiнiң үлкен бiлiм-беделiне лайық емес, ұсақ есепке құрылған пасық, майда адамның өнерсiз тiрлiгi секiлдi. Сiздiңше жүрек тұсына қадалған қанжардан қыз тiрi қалмайды. Өледi. Сонымен қызбен арадағы ашыналық сыр да көмiледi. Тiрi пенде бiлмей бүркелiп қала бередi деген есеп бар. Милицияға шөлмектерге түскен саусақ таңбаларын анықтау соншама қиын ба екен? Онда саусақтарыңыздың iзi бары айқын. Немесе мүгедекке тиесiлi «Запорожец» машинасын қалалық ВТЭК бастығы Мұқашева екеуiңiз таныс кiсiге тегiн әперiп, сол машинамен қыдырып жүргенiңiздi милиция бiлмейдi дейсiз бе? Жексенбике Мұқашеваны астыртын жең ұшынан жалғасқан былықтары ашылып бара жатқан соң, шапшаң Алматыға қызметке ауысуына көмек жасадыңыз. Оны да жұрт бiлмейдi деп ойлайсыз ба?

	Сонда кiмдi алдамақ боп отырсыз? Ал Венера Ғизатулина сiзге шын жүрегiмен берiле сенген едi. Есiн жиған сәтте «Әбiл аман ба? Оған да шүкiр. Әбiлге тимеңiздер. Бәрiне кiнәлi мен, – деп ауыр халде жатып сiздi қорғаштайды, асығымды, сағынышымды қозғама деп тiлек етедi. Жастық шағын, таусылмас қызығын асыға силаған, үмiт, артқан, жақсылық күткен кiсiнiң сыйқы мынау. Осындай кезде, ең болмаса аз уақытқа Венераның алдында ер көңiлдi еркек болсаңыз қайтер едi!

	Әуелi атын атауға арландыңыз. «Қызмет дәрежеме, беделiме көлеңке түсiре ме – деп қорықтыңыз. Үнi өшiп, өлiп кеткенiн тiледiңiз. Бұл бықсық есеп те бiзге мәлiм!

	Бөлеутаев қара креслоның iшiнде бiр уыс боп бүгiлiп, бүрсиiп қалды. Алақанымен көзiн басып:

	– Бәрiне кiнәлi мен! Мен! Мен айыптымын! – деп жас төгiп қиналғандай бәкене денесi бүлк-бүлк еттi.

	– Кешiгiп қалдыңыз. Ендi сiздiң милицияға пайдаңыз жоқ! – деп Әкiмғалиев шапшаң шығып кеттi.





ОН ҮШIНШI ТАРАУ




	Полковник Көктасқа дереу телефон соқты. Дархан мен майор Серқожаев екеуiне мiндеттерiн айтып, кезек-кезек тапсырма бердi. Серкожаев аудандық милиция бастығы болғандықтан, оның «Бiрлiк» колхозына барғыштап жүргенi күдiк келтiрмейдi, әдеттегi милиция жұмысы деп қарайды. Дарханның ендi о жақта «серуендепң жүргенi қатер. Сондықтан Шегебайдың жүрiс-тұрысын бақылау Серқожаевқа жүктеледi. Қаражан Егеубаев әр жолы өзiнiң адалдығын, түзу мiнезiн танытып жүр. Дархан сол жiгiттi «Артист операциясы аяқталғанша, осы iске тiкелей қатыстыруды сұраған едi. Әрi ол Тайшықовты таниды, сыржап-сарын жақсы бiледi. Полковник Әкiмғалиев трубканы тыңдап тұрған майор Серқожаевқа:

	– Егеубаевқа бұл операцияға қатысуына рұқсат етем.

	Дархан бастаған бұл топ Жәкiнiң үй жағында болсын.

	Қылмыскер сол жақтан да iз тастап қалуы мүмкiн, – дедi.

	Майор Серқожаев:

	– Кәнiккен бұзық Тайшықов облыс үстiнен әрi-берi жүрiп жатқан машинамен мына жағы Ақмола, Кереку, ана жағы Семей, Өскемен, әрi Алтай асып кете алады ғой, – деп күмән келтiргендей боп едi. Полковник:

	– Жәмшит Қайыров деген атпен самолетке билет ала алмайтыны айқын. Ал қалааралық автобус маршруты үздiксiз бақылауға алынды. Осал жағымыз облыстың өз iшi, адам жетiспей жатыр. Тайшықов осыны пайдаланып өзiне үйреншiктi Көктасқа қарай тартуы мүмкiн, – дедi.

	Әкiмғалиев жорамалдауынша, кез келген адам, мейлi ол қылмыскер болсын, қысылшаң қиын шақта өзiне бiр кезде жайлы тиген жерге қарай ығысады. Сол жақтан пана iздейдi, тiрек тапқысы келедi, жақсы таныстың көмегi тие ме деп үмiттенедi. Тiрi пенденiң психологиясы осындай... Сондықтан да ол Қылмысты iздеу белiмiнiң бастығы Хохловқа Көктасқа ұшуға қам жаса дегенi сол едi.

	Полковниктiң осы жорамалын құптағандай Ноян Тайшықов сақалын ұстарамен қырып тастап, басына әйелдiң жасанды бұйра шашын киiп, қолына сумка ұстап баратын түнгi автобусқа отырады. Автостанциядан билет алмай шофердiң өзiмен келiстi. Оның ойы Көктасқа келiсiмен «Бiрлiк» колхозына телефон соғады. Шегебайға – «Автолавка машинасымен қаланың сыртындағы дача үйлерiнiң қасына келуiн өтiнедi. Әрi қарай жағдайға қарай көре жатады.

	Бiрақ Тайшықов Көктасқа келген соң бұл жоспарын шұғыл өзгерттi.

	Ау, бұл қылмысты ұстаудың жолдарын үйренген юрист емес пе? Шегебайды қармақ етiп, мұны ұстау үшiн әдейi бостандыққа шығарып қойған шығар. Көпе-көрнеу құрулы тұрған торға түсетiнi қалай?, Жоқ, мұндай ұрыншақтық жарамайды.

	Ол анықтама бюросынан Мазабековтың номерiн бiлiп, соған телефон соқты.

	– Еле-е-кең ағай ма екен?– деп қыздың дауысына салып сызыла сөйледi. – Кешiрiңiз, ағай, маған Шегебай керек едi. Үйiне телефон соқсам жауап бермейдi. Со кiсi сiзде отырған жоқ па екен?

	– Ол ағайыңыз неменеге керек едi?

	– Былтыр мектептi бiтiрдiм. Бiр жылдық стажым бар. Со кiсi жайлауға барғанда училищеге түсуге көмектесем деп едi. Документтерiмдi тапсырайын ба? Соны бiлейiн деп ем, – деп қысылған кiсiдей ентiге барып тоқтады.

	Елемеске сол сәтте арам ой келдi: осы Шегебайдың не бәлесi бар?

	Жас қыз атаулы осыған үйiр. Әнеукүнi Майра деген қаланың кербезi де бұған жабыса қалды. Және өңшең сұлуларын тередi. Ыңғайы кеп тұр екен. Осы қызын бөлiп алып кетейiн...

	– Қалқам, Шегебайдан басқа кiсi ол қызметiңе жарамай ма? Мәселен, мына мен мұғалiмдерге сұратпай-ақ баға қойғызып берсем соның ақысы қайта ма?

	– Ерулiге қарулы деген ғой. Бiз де бiр кәдеңiзге жарап қалармыз.

	– Өзiң Шегебайға қандай уәде берiп ең? Соны орындасаң болды, артық тiлемеймiн.

	– Үбәй-ұяттағы, мен сiздi бiлем. Жеңгеме лайықты кiсiсiз ғой.

	– Тәйт, тiлiңе шоқ. Өйтiп кемсiтпе! Мына сақалым сапсиғаны болмаса, анау Шегебайың менен үлкен, ағамдай адам.

	– Бiреу көрiп қалса, мына бейбақ шалмен жүр. Бұған не көрiндi деп өсек таңады ғой.

	– Сен сөздi қой. Өзiң оқуға түскiң келе ме, жоқ па? Соны айт!

	Қыз ойланғанай кейiп бiлдiредi. Әлдекiммен сыбырласып сөйлескен секiлдi. Әлден соң сызылған үнмен:

	– Менi танымайсыз ғой. Бiр-бiрiмiздi iздеп әлектенбейiк. Мебель магазинiнiң алдында жеңгем күтiп алады.

	Машинаңыздың номерi қандай едi? Иә, жақсы, жарым сағаттан кейiн шығарсыз.

	– Қай жаққа барамыз? О не дегенiңiз, сiзге сенем ғой.

	Iшiп-жейтiн анау-мынау керек бола ма деп жатқаным да.

	Қаланың сыртында жаңа салынған дачалар бар емес пе? Сонда туысымыздың үйi бар. Кiлтiн жеңгемнен әдейi сұрап алдым.

	Елемес қуанып кеттi.

	– Уәй, менiң ақылдым. Сыңғырлаған дауысыңнан айналайын. Жарты сағатың жарты жыл ғой, жаным. Сәл берi қарай жылжытшы, алтыным... Күнiм менiң...

	– Түу, ағай шыдамсыз екенсiз де.

	– Тайшықов трубканы қоя салып телефон будкасының iшiнде аузын басып булыға күлдi.

	Елеместiң көңiлi шат. Кабинет iшiнде әрлi-берлi жүрдi. Алдындағы отыратын хатшысы жақын туысының әйелi болатын. Соны шақырды. Екi алақанын ысқылап:

	– Ал жеңгесi, ынжықсың, боссың, сары кемпiрден басқаны көрмей тәттi күнiң өтiп барады, деп әбден қажай берушi ең. Бүгiн қайныңның өнерiн көресiң. Кешке таман мынау деген сұлу қыз алып келем.

	Зәуре құптап басын изедi.

	– Е, сенде сөйтiп еркек болсаңшы. Сары кемпiрдiң қолаңсасын иiскеп қашанғы жата бересiң!

	– Анау Қарауылға айт, бiр-екi сағаттан кейiн бiзге iшiп-жейтiн бiрдемелер жеткiзiп тастасын. Бiз жаңа дачалардың маңайында боламыз. Қай үйде екенiмiздi машинадан бiледi ғой. Тауып алар.

	– Жарайды, оған алаң бол ма. Бәрiн апар дермiн.

	– Иә, айтқандай, бiреу-мiреу сұрай қалса, райисполкомға кеттi дегейсiң. Ұқтың ба? Уәй, жеңгесiнен айналайын.

	Елемес шартты жарты сағатты күтпедi. Ерте шықты. Мебель магазинiнiң алдында телефон будкасының қасында әйел күтiп тұр екен. «Жигули» машинасының номерiн танып белгi еткендей екi саусағын болымсыз ғана көтерiп қалды. Мазабеков қасына отырғызуды намыс көрiп артқы кабинаның есiгiн ашты.

	– Дачаға кеттiк пе?

	– Қайдан бiлейiн. Еркем сонда келiңдер дедi ғой. Мына оқуы түскiр әбден есiн шығарды.

	– Жеңгесi осы күнi оқуға түсу оңай емес. Көп шығынды кұрбандықты керек етедi. Между прочим, дауысыңыз Еркеңiзге ұқсайды.

	– Бала ғой, жеңгесiне елiктейтiн шығар.

	Машина дача үйлерiне жақындағанда Мазабековтың иығынан бiреу түрттi ме, әлде өзi айнадан байқап қалды ма, артқа жалт қарады. Қарасұр еркектiң отырғанын көрдi. Аш арыстандай ұмытылып шапқалы тұрған секiлдi. Есi шығып кеттi. Айқайлап жiбердi.

	– Ойбай, ағатай-ай! Мына бәле қайдан келдi!

	– Машинаны қайта бұруға шамасы келген жоқ. Сол сәтте құлағы шуылдап көз алды қарауытып кеттi. Топ адам жабылып таяқтап жатыр. Арасында Шегебай да бар. Кәпiрдiң қолы қандай ұзын, қатты едi. Алқымын қысып, езiп барады. Одан әрi не болғанын Елемес бiлмедi...

	Тайшықов асау толқынмен жалданып, бұйраланып ақ көбiк атқан Қаратал өзенiнiң ұзын темiр көпiрiнен өттi де Алматы асатын кең трассаға түспей құмжиектi қиятын қара жолмен кеттi. Темiржол станциясына осы тұс төте сияқты көрiндi.

	Алыста солай қарай зымырап бара жатқан машиналар тiзбегi байқалады. Қайткенде келесi темiр жол станциясына жетiп, әрi қарай паровозға отырса да осы жерден кету, қарасын үздiрiп адастыру керек. Бiр сағаттай жүргеннен кейiн жол кенет үзiлдi. Алды шалшық су, жапырылған қалың қамыс.

	Қайта бұрылып станцияға баратын жол iздедi. Шағылдың етегiндегi арба өткен қатқақ соқпақпен бiраз жүргенде iнге кезiктi ме, артқы бiр доңғалағы шұқырға түсiп көмiлiп қалды. Тайшықов машинадан ызалана ытқып шығып доңғалақтың шетiн бiр тептi. Жүк салғышты ашты. Онда бос бөтелкелерден басқа дәнеңе жоқ. Шағылдың бетiнде тарбиған сексеуiлдi көрiп солай қарай жүгiрдi.

	Бұл кезде подполковник Хохлов Серқожаевтың кабинетiнде отырған. Темiржол, автобус станцияларынан, милиция постарынан хабарлар түсiп жатты. Күдiк қалдырған адамдар еркек, әйел демей қатты тексерiлген. Өйткенi Тайшықовтың әйел киiмiн киiп айла жасап қуғыннан құтылып кетуге қам жасайтыны еске алынған. Әсiресе Шегебай маңы қатты қадағаланды. Қысылшаң шақта аздап тыныс алатын, есiн жиятын тiрегi сол болса керек едi. Әзiрге қылмыскер iзiн байқатпайды? Әлде ол Көктасқа соқпай басқа жаққа кеттi ме? Олай деуге негiз жоқ сияқты. Әр ауданда осындай тексерiс, анықтау жүрiп жатқан. Баттиып көрiнген ерекше белгiлерiмен танымайтын жерде сiңiсе қоюы қиын. Ал мұнда өзiн «үлкен қызметкер, Байыс деп сыйлайтын Шегебай бар. Өзiне жылы шырай көрсеткен Жәкiнiң үйi де алыста емес. Әрқилы ойға қалған Хохлов милиция постарының хабарын тыңдап отырған майорға:

	– Әли Серқожаевич, бiз Тайшықовтың Шегебай Сүгiровпен кездесуiн күтiп, екеуiн сонда ұстаймыз деп ойлаған едiк. Сiрә, қылмыскер осыны сезген-ау деймiн. Бұлай қарап отырмайық, – деп орнынан шапшаң тұрды. Бiр қолымен бүйiрiн таянып әрi-берi жүрiп майордың қасына тоқтай қалды.

	– Сүгiров қайда? Қазiр не iстеп жүр?

	– Бүгiн құмдағы малшыларға азық-түлiк апарам деп жиналған. Сонан соң машинасының қирағанын сылтауратып үйiнде отырған көрiнедi.

	– Тазабеков оны жұмыс жайымен өзiне шақырсын. Одан шыққан кезде «Үстiңнен арыз бар. Танысып кет – деп бөлiмшеге алып келiңдер де дереу қамауға алыңдар. Ендi оның Тайшықовқа қажет болмай қалған сияқты.

	Стол жанындағы апараттан қызыл-жасылды оттар көрiнедi. Майор күмiс iлгiшектi қайырды.

	– «Қыран, «Қыран!» Мен «Жайық. Нысана көрiнбейдi.

	– «Жайық, «Жайық!» Мен «Қыран!» Жұмысты тоқтатпаңдар. Сол тәртiппен жүргiзе берiңдер!

	– «Қыран, «Қыран!» Мен «Көпiр!» Нысана бұл жақтан өтпедi. Қандай бұйрық бар!

	– Тыңдаңдар, тыңдаңдар! Барлық жұмыс өздерiңе берiлген нұсқауға сәйкес жүргiзiлсiн.

	– Құп болады!

	– Солай жасаймын!

	Майор Серқожаев күмiс iлгектi қайырып кеп дабыр дауысты өшiрдi де Хохловқа орындықты қозғай ауыр денесiмен бұрылып:

	– Бұл iске Мазабековты араластырмасам деп едiм. Бiр жолы мiнездеме сұратқанымызда, соның өзiн Сүгiровке айтып қойыпты. Милициядан сақтанып жүр деп ескерткен.

	– Телефон соғып көрсеңшi, Мазабековтың өзi не айтар екен? Бiлейiк.

	Серкожаев трубканы көтерiп Мазабековтың телефон номерiн тердi. Ар жақтан Зәуренiң ыңыранған дауысы естiлдi.

	– И-иә.

	– Елемес бүгiн болмайды. Райисполкомда жиналыста жүр.

	– Қандай жиналыс? – деп сұрағанша болған жоқ, қатшы әйел трубканы iлiп қойды.

	– Мынау қайдағы жиналысты айтып тұр? Бүгiн ешқандай жиналыс жоқ, – деп Серқожаев қабағын шытып қайта телефон соқпақ едi. Подполковник саусағын көтерiп:

	– Телефон соқпа, – деп тоқтатты. – Қазiр барып, қайдағы жиналыста жүргенiн бiлейiк. Сен Шегебай Сүгiровпен шұғылдан. Аракiдiк рациямен байланыс жасап тұр, – деп асыға басып шықты.

	Подполковник Хохлов Кругловты ертiп кабинетке кiрiп келгенде айнаға қарап бетiнiң әжiмдерiн саусағымен сипалап опамен сүртiп отырған Зәуре сасқалақтап ұшып тұрды.

	«Мазабеков қайда?» – деген сұраққа:

	– Райисполкомге кеттi, – деп шiмiрiкпей жауап қатты. Әңгiме бастығы жайында болған соң, қайнысының жөншеңдiге бой бере қоймайтынын сезiп үрейi басылды.

	– Райисполкомда ешқандай жиналыс жоқ. Шындықты айтыңыз.

	Зәуре иығын бүлк еткiздi.

	– Бастығының сөзi қатшыға шындық. Оның айтқанын сiзге қайталап тұрмын. Басқа дәнеңе бiлмеймiн. Жұмысыңыз Мазабековта болса, бүгiн келмейдi.

	– Қайда кеттi? Шапшаң жауап берiңiз!

	– Бiлмеймiн.

	– Iс насырға шапса, жалған айтқаныңыз үшiн жауапқа тартыласыз!

	– Не дейдi, құдайым-ай! Мана бiр қыз телефон соғып едi.

	Соның шаруасымен әуреленiл жүр-ау деймiн.

	– Қандай әйел? Аты кiм?

	Аз ғана барын пұлдап, пәлсiнiп үйренген Зәуре сол дағдысына салып:

	– Соншама шүйiлгенiңiз қалай? Еркек қыз шаруасын тындырып жүрсе, со да қылмыс па екен! – деп әуестене сұрады.

	– Телефон соққан қызды танисыз ба, жоқ па?

	– Жоқ-ә, оны қайдан бiлейiн!

	– Қыз алдымен Шегебайды сұрады ма?

	– Е, бәрiн бiлiп тұрып менi несiне қажайсыз. Сол қызбен дача жақтағы үйлерге қарай кеткен.

	– Есiктен кiре калған Қарауылды көрiп.

	– Мына жiгiт Елеместiң шоферi. Көп сырын осы бiледi, – дедi.

	Подполковник қарауылға қатқыл үнмен:

	– Машинаң осында ма? Қазiр бiзбен бiрге жүресiң! – деп кабинеттең, шыға жөнелдi.

	Хохлов дача үйлерiнiң жанындағы құмдақ жолға түскен машинаның жаңа iзiмен ақырын жылжып айнала төңiрекке жiтi қарап келедi. Қаулап өскен шоқ талға тақалғанда, қураған шыбықтардың сынып, шөптiң жапырылғанын байқады. Машинадан шапшаң түсiп әрi қарай қалың ағаштың арасына барғанда бiр иығымен қисайып жатқан Тазабековты көрдi. Оң жақ езуiнен жылы қан ағып барып тоқтаған. Подполковниктiң қасына ерiп жүрген Круглов жүресiнен отыра қалып құлағын Тазабековтың кеудесiне төседi.

	– Жаны бар секiлдi.

	Подполковник Қарауылға әмiр еттi.

	– Ауруханаға шапшаң жеткiз!

	Хохлов асау Қараталдың көпiрiнен өтiп барып қара жолға түскен «Жигулидi»« iзiн көрiп машинаны солай қарай бұрғызды. Тазабековтың машинасы екенiн сезiп келедi. Дөңгелектiң бедерi барлық жерде бiрдей, әрi ұқсас. Жаңа бедер өрнектелiп әдемi түскен.

	Тайшықов доңғалақтың астына тықпалаған сексеуiл томары үгiтiлiп ұнтақтала берген соң өзi киiп келген әйелдiң көйлек, шашына орап шұқырды бiтеп машинаны әрең шығарып алды. Ендi тоқтаусыз жүрiп кететiн кең жолдың қай тұста екенiн бiлмей дағдарып тұр. Айналаның бәрi бұйраланып жатқан қара шағыл. Шағылдың етегi тақырлау, бiр кезде машина жүрiп өткенi байқалады. Қатқан саздан жерге доңғалақ iзi түскен. Сондай сүрлеумен тағы екi-үш километрдей жер жүрдi. Қалай қарай келе жатқанын анықтап алайын деп төбеге шыға келгенде, келесi төбенiң басынан жалғыз аттының қарасы көрiндi. Беткейге қалың қойын қаптата өргiзiп тастаған. Қойшы да мұны байқап қалған секiлдi. Атының басын тура бұрып, желе шоқаңдай шапты. Сол сәт Тайшықовқа әлде бiреудiң «Тоқта, барма!» деген үнi талып естiлгендей болды. Қойшы жақындай түскенде Тайшықов Жәкi екенiн бiрден таныды. Жәкi де мұны шырамытқандай болды. Сескенiңкiреп, атының басын тежей бердi.

	Милиция бұған да менiң кiм екенiмдi жеткiзiп қойған ба деген оймен Тайшықов:

	– Жәке, бұл қалай, сәлем-саулық жоқ. Соншама үрiккенiнiз не? Танымай қалдыңыз ба? – деп күдiгiн анықтағысы келдi.

	Бойын тез жинап алған Жәкi:

	– Ей, сен Байыспысың? Қаланың төресi құм арасында қайдан жүр? Байыс па, әлде басқа бiреу ме деп таңырқап қалғаным рас, – деп атын шаужайлай түсiп, көптен көрмеген жақсы танысын сағынғандай боп. – Иә, Байыс, ат-көлiгiң аман, қайдан жүрсiң? – дедi.

	– Құмды көрейiн, қоян аулайын, сейiлдеп қайтайын деп шығып ем. Жолда түлкiнi көрiп, қуам деп жүрiп қалың құмға кiрiп кеткенiмдi бiлмей қалдым. Ендi шыға алмай жүргенiм мынау.

	– Бәсе, өзiмде солай болар-ау деп ойлап ем. Осы маңда манадан берi бiр машинаның осқақтап жүргенiн байқағанмын. Ендi, құдайға шүкiр адаспайсың. Үй мынау, – деп етектегi киiз үйдi көрсеттi.

	– Үйге жүр, дәм тат. Айдалада жалғыз үй боп iшiмiз пысып отыр едi. Дабырласып қалайық. Жәкiге «Байысты көре қалсаңыз, сыр бермеңiз, баяғы қалыпта ұстаңыз, қасына тым жақын бармаңыз, – деп Дархан мен Майра көп кеңес берген едi. Солардың үйреткен сөздерiн Жәкi айтып тұрған. Тайшықов үй жаққа көз тастады. Босаға алдында бiр әйелдiң бойы көрiндi. Үстiне жеңсiз кеудеше киген, ақ көйлегiнiң етегi шұбала түскен. Зиягүл сияқты. Үйге баруға оқталып тұрды да күдiгi жеңiп:

	– Ауданда кiсiлер күтiп отыр. Қазiр оралам деп едiм. Тез қайтуым керек. Маған жолды нұсқап жiберiңiз, – деп асығыс екенiн бiлдiрдi.

	Жәкi Дархандардың жүгiре басып, бұғына түсiп тақап қалғанын байқады. Қаражан қалың бұталы сексеуiлдiң түбiнде жатыр. Оң жағында Майраның қылтиған басы көрiнедi. Үш азамат үш жақтан анталап келе жатқанын бойына қуат көрдi ме, әлде өзегiн өртеген қызғаныш оты лаулады ма, тақымына қысып алған мылтығын суырып ап ақырып қалды.

	– Әй, арам без сұмырай, көтер қолыңды! Шапшаң түс алдыма! Бұлтақтасаң, сеспей қатырам! – деп мылтығын кезедi.

	– Өй, ақсақал, мұныңыз не? Өзiңiздi жын шалған ба? – деп Тайшықов жайбарқат кiсiнiң кейiпiндей жан-жағына қарады. Үш жақтан тарбиған таспалар мен сексеуiлдердi тасалап келiп қалған. Қоршауда қалғанын бiлдi. Сол қолын қалтақтата көтерген боп, оң қолымен ышқырындағы пистолетiн суырып ап, көздемей Жәкiнi басып қалды.

	Жәкi дымын шығармай бүгiле құлап атының жалын құшты. Құла ат мылтық дауысы шыққанда басын қайқаң еткiзiп бiр көтердi де, осқақтап үркiп барып, иесiнiң салмағын сездi ме, тоқтай қалды.

	Тайшықов күдiк алған сексеуiл, таспа түптерiн атқылай Жәкiге қарай жақындады.

	Майра Жәкiнiң оққа ұшқанын көрiп, өзiне төнген қатерге қарамастан атып тұрып тұра ұмтылды. Тайшықов рахаттана көздеп наганын көтере бергенде, салмақты қара кездiк саусақ түбiне сарт етiп қадала қалды. Пистолет ұшып түстi. Тайшықов сол қолымен мылтығын жерден ала берiп:

	– Әй, Қаражан! Сен осындамысың! Ит-ай, түбiме жеттiң-ау! Құрттың-ау! – деп таспа түбiн наганмен басып-басып қалды. Дағдыланбаған әлсiз қолмен атылған мылтық дәл тимей, оқтары бытырап айдалаға кеттi. Тайшықов атысып ұзакқа бара алмайтынын бiлгеннен соң, атқа қарай жүгiрiп Жәкiнi аударып тастады да өзi қарғып мiндi. Мұның бәрi санаулы секундтар арасында өттi. Дархан мылтық ата алмай қалды. Жазатайым оқ Жәкiге тие ме деп сескендi.

	Осы кезде милиция машинасының микрофонынан подполковник Хохловтың дауысы естiлдi.

	– Азамат Тайшықов, қаруыңды таста! Ендi құтыла алмайсың! Берiл шапшаң!

	Тайшықов атқа мiне салып қатты тебiнiп қап шылбырмен щықпырта бастады. Құла аттың тәуiр шабысы бар екен. Минут сайын қарасын көрсетпей ұзап бара жатты. Қалың құм арасында мотоциклмен және машинамен төтелеп қуу мүмкiн емес едi.

	Подполковник Дарханға қысқа әмiр еттi.

	– Жолдас лейтенант, қылмыскер Қаратал өзенiнiң Қанды жылымына қарай кеттi. Жиектегi жолмен соңынан қуып, мотоциклмен көп дабыр-шу шығарып үрей туғыза берiңдер. Өзеннен өте алмайды ол. Амалсыз қара жолға бұрылады. Мен сол жерден тосам. Шапшаң шығыңдар!

	Дархандар жүгiрiп Жәкiнiң қасына келдi. Бүгiлген дене жансыз жатыр. Дархан кепкасының тебесiмен маңдайын сүрттi.

	– Қаражан, Жәкiнiң деңесiн үйге апар. Зиягүлдi жұбатарсың. Айтатын сөздi бiлесiң ғой, – деп Майраны қорапқа отырғызып жиекке қарай беттедi. Қаражан жай басып Жәкiнiң қасына келдi. Оқ дәл жүрек тұсына тиiптi. Тайшықов қолына қадалған кездiктi суырып алып лактырып жiберген едi. Жерде жатқан кездiгiн алып қынына салды да.

	Жәкiнi екi қолымен тiк көтерiп, алдына көлденең ұстап үйге қарай беттедi.

	Бiр сәткi атыс-айқай үстiнде киiз үй жақта не боп жатқанына ешкiм назар аудара қоймаған едi. Босаға алдында Зиягүл аса бiр шошынған үреймен бұл оқиғаны анық көрiп тұрған. Қылмыскер жанталаса кеп Жәкiнi аттан аударып тастағанда «Мына шал қорқақтық жасады-ау! Қарсы қайрат жасамай ұят қылды-ау!» – деп намыс отына күйiп, көкiрегiн ыза, кек кернедi. «Өлдiң, «Өлтiрдiң деген сұмдық ойдан аулақ едi.

	Тайшықов қалың құм арасына кiрiп жылыстап ұзап бара жатты. Анталап қамап төнiп келген топ адам машина, мотоциклмен құмды кесiп қуа алмай топталып, дағдарып қалған секiлдi. Зиягүл белдеуде байлаулы тұрған шабдар биенi шешiп алды да үстiне қарғып мiнiп, желе шауып барып қайта оралды. Ақыр үстiнде жатқан ұзын қара сырықты iлiп алып қолтығына қысып шаба жөнелдi. Бұл өңiрдi бес саусағындай жақсы бiлетiн Зиягүл қалың шағылды төте кеспей Қараталдың көк жиегiн бетке алып, құмның қара сүрлеуiмен қиялап келедi. Жазық тұсында қашқында бүйiрден тимек. Шабдар бие бұрын талай бәйгеге қосылған жылқы едi. Ат тұяғының дүбiрi естiлсе құлақтарын қайшылап, елерiп, тынышы кететiн. Қалың көкпарға салғанда көп аттың арасында iркес-тiркес iлеспей, қиын қиямен жалғыз дара оқшау тартатын. Қазiр де үлкен сынға түскенiн сезгендей бүйiр қақтырмай шабысын үдеттi. Қөкжиекке кеткенде алдында ұзап бара жатқан жалғыз атты кәрiп құлағын жымырап, басын төмен салып, жер бауырлай жұлқынып өршелене түстi. Жетi-сегiз минуттай өткенде құрық сiлтер жерге тақап қалды. Алғашқы үрей үстiнде Тайшықов қуғыншыны жөндi аңғара алмай есi кеткен. Жақындай түскенде Зиягүл екенiн анық таныды. Иық үстiнен бұрыла қарап айқайлап қалды.

	– Қуғыншы, әзiрейiлiм кiм десем, сен бе едiң. Мә, қаншық, сыбағаңды ал! – деп қанжарын жарқырата сермеп қалды. Пышақ жүзi иығын жалап өттi.

	Ыза, кек, ашу кернеген Зиягүл тiстене түсiп бүйiрлей кеп ұмтыла сырықпен салып өттi. Қатты қара ағаш жотасына тидi. Тайшықов аттың жалын құшып жабыса қалды. Осы кезде сатырлаған мотоцикл үнi естiлдi. Тасырлатып мылтық атып келе жатқандай дауысы тым қатты. Тайшықов күшiн жиып пистолетiн басып қалды. Оқ атылмады. Оқ таусылғанын бiлген соң соңғы рет қайрат жасап пистолеттiң қара сүйегiн қару етiп лақтырды. Зиягүл де қара сырығын сiлтеп қалды. Мұның құла аттың сауырына сарт ете қалғанда қара тастай ұшқан пистолет шабдар биенiң маңдайына тидi. Ақылды жануар алда қатер барын сездi ме, әлде кақ маңдайға тиген пистолет сүйегiне батты ма, шабысынан бұрыла жалт бердi. Зиягүл жалп етiп ұшып түстi. Сол сәтте арқан бойы үзап кеткен Тайшықов ат-матымен жер жұтқандай жым-жылас жоғалып кеттi. Бұл кезде Дархан мен Майра мотоциклiн тарсылдатып жеткен едi. Зиягүл үшеуi алға ұмтыла кеп биiк жардың үстiнде сiлейiп тұрып қалды. Қараталдың құмжиектi кернеп өтетiн бұл айналма күз, түбi терең жылым екен. Бұған кезiккен мал да, адам да тiрi қалмайды, Қанды жылым аталуы содан. Қазiр қара судың бетi болымсыз ғана шымырлап, үйiрiлiп, саналуан шеңбер жасап тұнық ағады. Әлден уақытта Тайшықовтың денесi сопаң етiп шыға келдi. Су бетiнде дөңгелене айналды. Қанды жылым одан түршiккендей аржағындағы сарқыраған лайсаң асау ағынға қарай түртiп итерiп жiбердi. Өлi дене бiрде басы, бiрде жотасы, бiрде аяғы көрiнiп кеп шөп-шаламның арасында ағып бара жатты.

	Зиягүл алдамшы жалған жiгiтке қатты кектенiп өшiгiп едi. Сонысына налып, аяушылық еттi ме, Майраның иығына басын салып жылап жiбердi. Майра құшағына алып қысқанда, қолы жылы қанға тидi. Қанжар жүзi тиген жарадан қан шым-шым ағып тұрды.





ОН ТӨРТIНШI ТАРАУ




	Осы оқиғадан соң бiр жыл өткен. Майра училищенi бiтiргеннен кейiн Көктас қаласына жолдамамен келiп аудандық милицияның тергеу бөлiмiнде қызмет iстеп жатқан. Ол оқшау камерада отырған Шегебай Сүгiровты алып келуге әмiр еттi.

	Шегебайды ұстау милиция қызметкерлерiн тәуiр-ақ әлекке салған. Малшылар арасында кәдуiлгi саудасын жасап жүрген, қулық-пасықтығы қойыртпақ, бiлiмсiз надандау адам соншама жылпос жылымдықпен үлкен айла, сұмдық жасай қояды деп күтiлмеген едi. Подполковник Хохловтың нұсқауынан кейiн Серкожаев «Бiрлiк» колхозындағы милиция посына телефон соқты. Капитан Дворкинге бұлар барғанша Сүгiровтің өзiн шақырып, арбакештiң арызы бойынша сылтауратып ұстай тұруды тапсырған. Бұдан бiраз уақыт бұрын Сүгiров жайлаудан түскен малшыларға азық-түлiк алып бара жатқанда есек арбамен үйiне шөп тасып жүрген арбакештiң есегiн қағып кеткен едi. Арбакештiң милицияға арызданғаны бар. Бұл жөнiнде Сүгiров бұрында шақырылған болатын. Осы кезде дабыр шығармай, айқай-шусыз ұстап, қамауға алу тапсырылды.

	Капитан Дворкин сол күнi азанда сатушының «Автолавкасың қора iшiнде үйiнiң жанында тұрғанын, құмдағы малшыларға бармай қалу себебiн де анықтап бiлген болатын. Телефон трубкасын көтерiп Сүгiровтiң үйiнiң номерiн тердi. Аппараттың ұзақ дызылы естiледi. Үлкен үйде Шегебай шешесiмен екеуi ғана тұратын. Қаражанның тойынан кейiн Жаңыл көп ұзамай кетiп қалған. Қайда кеткенiн үй-iшi, туған туыстары да бiлмейдi. Тек әрi-берi қатынаған жолаушылар арқылы Ләтифамен астыртын хабарласып тұрады деген сыбыс бар. Ләтифа бұл сырды шашпауға ант етiптi деседi. Дворкин екi-үш мәрте тәлефон соқты. Шегебай болмаса Ләтифа трубканы алар деп ойлады. Ешкiм жауап қатпады. Бәкiрдi поста қалдырды да өзi үш доңғалақты мотоциклiне отырып Сүгiровтың үйiне келдi. Сыртқы қақпаны ашып қораға кiрдi. «Автолавка машинасы орнында жоқ. Құмдағы малшыларға кетсе Қараталдың үлкен темiр көпiрiнен өтеуге тиiс. Оған баратын үлкен жол постының алдынан өтедi. Көктасқа да дәл сол тұстан бұрылады. Қайда кетуi мүмкiн? Әлде қауiп барын сезгеннен кейiн шаңқай түсте машинамен қашып құтылғысы келдi ме? «Автолавка бар жұртқа танымал, онымен қайда бара алады. Машинаның қалай қарай кеткен бағытын бiлмек боп доңғалақ iзiмен бақтың iшiне қарай бара жатқанда ту сыртынан Ақбердiнiң дауысын естiдi, Жал-құйрығын күзеп тастаған қара байталының үстiнде бiр аяғын бос салып жамбастай отыр. Ол қамшысының сабымен малақайының маңдайын көтерiп:

	– Әй, капитан кiмдi iздеп жүрсiң? – дедi де оның жауабын күтпей, – Шегебай ма? Мана бiр әзiрде төменгi ескi жолмен Қараталдың төменгi сағасына қарай құйындатып бара жатқан. Алдында өткел жоқ. Неменеге олай кеткенiн бiлмеймiн. Әлде темiр жол станциясын айналып өтем дейме екен. Ол жақтың ағаш көпiрi әлде қашан бұзылған. Орыны ор боп жатыр,– дедi.

	Капитан шапшаң сұрады:

	– Кеткенiне көп болды ма?

	– Ет қайнатымдай мезгiл өттi-ау деймiн,

	– Кабинада жалғыз ба едi?

	– Онысын бiлмеймiн. Ту сыртынан машинасынын дөңкиген қаңкасын көрiп қалдым.

	– Ләтифа да көрiнбейдi. Қайда кеткенiн бiлмейсiң бе?

	– Кейiнгi келiнi кеткелi берi байқұс жүдеп, семiп, сөнiп қалды. Қиялға шалдықты ма деп қорқам. Тiлек, үмiтi үзiлгендей дүние тiрлiкке жат көзбен қарайды. Менiң кемпiрiм өлгенiне он жылдай өттi-ау. Оны өзiң де бiлесiң ғой. Ләтифамен әңгiмем аздап жараса ма деп ем, – Ақбердi ұзақ әңгiменi бастап келе жатыр едi. Капитан сөзiн бөлдi.

	– Түстен кейiн кеңсеге келiңiз. Әңгiменi сонда жалғайық. Қазiр асығыспын. Кешiр, – деп саусақтарын шекесiне апарып мотоциклiн от алдыра бастады.

	– Шегебайды неменеге iздеп жүрсiң? Кәртемiк ит тағы бiрдеменi бүлдiргеннен сау ма? Сол дәйiс анау бастығы екеуi Алмагүлдi оңаша шығарып алып ас-суын әзiрлетiп, бастаңғы жасатып жүр деп естiп едiм. Сiрә, сонысы тегiн болмаған-ау, – деп қазақи әуестiгiне басып, Шегебайды не үшiн милицияның iздеп жүргенiн бiлгiсi кеп ынтығып жүр.

	Дворкин мардымды жауап қатпады.

	– Бүгiн құмдағы малшыларға бармайтынын бiлген соң бiрге отырып анау арбакештiң арызын қарайық деп едiк. Тағы да кетiп қалғанын көрмейсiң бе, – деп мотоциклiн тарсылдатып жүрiп бара жатты.

	Ақбердi қанағаттанбаған кiсiдей басын шайқады.

	– Әй, бiлмеймiн, жүрiсiң тым суық қой. Аман болсаң әлi-ақ естiрмiз, – деп атының басын шаужайлай түсiп тебiнiп қалды.

	Капитан Дворкин тiрек пунктiне қайта оралғанда Серқожаев кеңседе отыр екен. Оның алғашқы сұрағы Шегебай болды. Орнынан шапшаң тұрып:

	– Сүгiров қайда? Неге ұстамадың? – дедi.

	– Үлгiре алмадық, жолдас майор. Мен барғанша кетiп қалыпты.

	– Қайда кеттi?

	– Қараталдың төменгi сағасына қарай машинамен кетiп бара жатқанын Ақбердi байқапты.

	– Шапшаң кеттiк.

	– Қараталдан әрi қарай өте алмайды. Ағаш көпiр бұзылған.

	– Оны бiлем. Сүгiровтың олай қарай кеткенiне таңым бар.

	– О жақта жол жоғын бiлгеннен соң iздей қояды деп ойламаған болар.

	Милиция машинасының төбесiндегi көкшiл қалпақтағы сәуле қызара жарқылдаған сәтте ызылдаған ащы үнi алыстан естiледi. Жол бойында ағылып жатқан машиналар, күш-көлiктер ысырылып шетке шығып жол ашып тоқтай бастады. Жарым сағаттан кейiн «Автолавканың« қарасы көрiндi. Тегi доңғалағы батып жолда тоқтап қалған сияқты. Әйтпесе өзен бойына әлде қашан жетер едi. Минут өткен сайын мотоцикл мен «Автолавка арасы жақындай түстi. Өзеннiң кең жайылымындағы бұрылысқа жете бергенде «Автолавка бiр бүйiрiнен анық көрiндi. Кабинадан Шегебайдың басы қатты жүрген машинадан қалтақ-қалтақ етедi. Дөңге көтерiле берiп жүрiсiн баяулатып сәл тоқтағандай болды. Сол мезетте мылтық атылды. Қосауыз аңшы мылтығы. Қорғасын оқпен оқтаған. Екiншi оқ капитанның самайын тiлiп өттi. Машина микрофонынан майор Серқожаевтың әмiрлi үнi естiлдi.

	– Азамат Сүгiров таста қаруыңды! Қарсыласуыңның мәнi жоқ. Баратын жолың кесiлген!

	«Автолавкаң дөңнен асып жоғалып кеттi. Әлден уақытта үрейлi айқай өзен бойын жаңғыртты. Серқожаевтар жағаға жеткенде машина батқан жердегi судың бетi үйiрiлiп, шұқыр жасады да қайта қалпына келiп тұнық аға бастады. Бұйра толқын астынан сопаң етiп қалпақ шықты да дөңгелене ағып бара жатты. Шегебайдың қалпағы. Серқожаевтар жағада бiраз тұрып кейiн оралды. Сүгiров суға кеттi деп жорамалданды. Iстiң ақиқатына жету үшiн Алматыдан әдейi сүңгiгiш мамандар шақырылды. «Автолавка қорабы сол батқан жерiнде қалған. Ал кiсi денесi табылмады. Сүңгiгiштер Қаратал табанын бiраз сүзiп шықты. Екi жетi өткеннен кейiн қалың балдырдың астында қуыста шырмалып қалған кiсiнiң денесiне кезiгедi. Бет-аузы кiсi танығысыз. Су жәндiктерi шұқып, жеп тастаған. Мұның алдында Сейсеннiң үй iшi оның жоғалып кеткенiн милцияға хабарлаған едi. Өлiктiң үстiндегi iш киiмiнен оның Сейсен екенi анықталды. Осыдан кейiн барып Сүгiров қашып жүр деген жорамалмен iздеу жарияланған едi. Әдеттегiдей оның ерекше белгiлерi көрсетiлдi.

	Осы оқиғадан бiр жыл өткеннен кейiн барып Шегебай ұсталған едi. Оны алғаш көрген – Қаражан. Ол Алматының ауылшаруашылық институтының механика факультетiне емтихан тапсыруға кеткен болатын. Сәния екеуi ресторанда тамақ iшiп отырғанда, сақал-мұрты өскен, бiрақ бiлiмдар кiсiше сәндi киiнген бiреудiң бұрыштағы оңаша столда ақ сары толық әйелмен сөйлесiп отырғанын көредi. Алғаш назар аудара қоймайды. Отырыс-қимылы таныс сияқты. Қасындағы Сәнияға:

	– Сен анау отырған боз костюмдi кiсiнi байқап қарашы. Сыр берме, көз тiккенiңдi, зер салғаныңды бiлдiртпе, – дедi. Сәния қолаң шашын иығына сiлкiп тастаған боп басын шұғыл бұрып көз қиығын тастады. Шегебай екенiн анық таныды.

	– Ойбай, мынау бәле қайдан жүр? Өңiн өзгертiп алған соның өзi ғой. Мұны суға батып өлдi дегенi қайда? Өлген тiрiлетiн бе едi? – деп шошып кеттi.

	– Өтiнем, ендi ол жаққа қараушы болма. Танымаған кiсiдей тамағыңды iше бер, – деп еңкейе түсiп күлдiргi әңгiме айтқан боп ыржиып күлiп қойды. – Қайткенде милицияға хабарлау керек. Не iстесек екен?

	– Қонақ үйдiң алдында милиционер жүр. Сыртқа шыққан кiсi боп соған айтайын.

	– Бұл жерден дәл қазiр қозғалуға болмайды. Ол сезiктенедi. Бәлкiм, оның мылтығы бар шығар.

	– Еркiне қоя бермексiң бе?

	– Бiр амалын табамыз. Шыдай тұр.

	Осы кезде жай киiм киген Гладков залға кiре қалды.

	Ол темекi алуға келiптi. Қаражанды көрiп күле сөйлеп қасына келдi.

	– Ресторанға келгенiңе қарағанда, бiрiншi емтиханды тәуiр тапсырған секiлдiсiң. Қане, кандай баға алдың? – деп ашық жүзбен жарқылдай күлiп қасына келгенде, Қаражан алақанын жайып қолын ұсынды.

	– Бес!

	– Солай боларын бiлгем!

	– Қарсы болмасаңыз, Борис Федорович, алғашқы емтиханның сәттi басталған құрметiне алып жiбермеймiз бе?

	– Сен шырын қосқан салқын шай iшкенде жалғыз өзiм арақ сiмiрмекпiн бе? Мұның әдiлетсiздiк қой, бауырым. Емтиханың аяқталған соң Сәния екеуiң бiздiң үйге келесiңдер. Оған дейiн әйел де дем алыстан оралады. Ой, сонда еркiн отырып тойлаймыз. Қазiр қыстама, бәрiбiр iшпеймiн, – деп стол жанынан өтiп бара жатқан офитциантқа сыпайы тiлек еттi.

	– Маған бiр кұты «Қазақстанң сигарет әкеп бере қойыңызшы.

	Осы бiр сәтте Қаражан капитан Гладковқа бұрышта әйелдiң қасында еркiндеу отырған Шегебайдың кiм екенiн айтып та үлгiрген едi.

	– Қызылжар милициясы бiр жыл бойы соңына түсiп таба алмай жүр. Кiсi өлтiрген өте қауiптi қылмыскер. Не iстерiмдi, кiмге айтарымды бiлмей дымым құрып отыр едi. Жақсы келдiңiз.

	– Бәрiн ұқтым, – деп Гладков темекiсiн тұтатып жатқан боп бұрыла қарап алды. Зажигалкасын өшiрдi де, – бандит сендердi байқаған секiлдi. Тықыршуы солай. Тамақтарыңды iшiп болсаңдар, тез кеткендерiң жөн. Танымаған, байқамаған, сезбеген кiсiдей еркiн елеусiз тұрып жүре берiңдер. Қалған жұмысты жолдастардың өздерi жасайды. Бұл қызметiңе де рахмет, – деп күлiп шығып кеттi.

	Бұдан соң милиция Шегебайды уысынан шығармады. Ол iле бойындағы жаңадан құрылып жатқан совхозда механизатор боп iстейтiн көрiнедi.

	Құм арасында егiстiк жерге жаңа орындар дайындауға қатысқан боп жүрсе керек. Түн iшiнде ұйықтап жатқан жерiнде тырп еткiзбей ұсталып, қамауға алынды.

	Күзетшi милиционер Сүгiровты айдап келiп өзi бөлмеге қабаттаса кiрiп едi: Майра оған «кете берiңiз. Қажет болса шақырармын – дедi де, Шегебайға орындыққа отыруға әмiр еттi.

	– Азамат Сүгiров, отырыңыз. Танысып қояйық, Тергеушi милиция лейтенанты Майра Құрбанова. Аты-жөнiңiз, фамилияңыз кiм?

	Майраны көрiп босағада состиып тұрып қалған Шегебай таңырқаған түрмен ақырын жылжып басып орындыққа кеп отырды. Майрадан көз алмай, екi ұртын саусақтарымен айғыздай сипалап:

	– Сен былтыр Дархан деген қала жiгiтiмен бiздiң үйге келген қыз емессiң бе? Атың Майра ғой? – дедi.

	Майра қатқыл үнмен:

	– Мен өзiмдi таныстырып өттiм. Сұраққа жауап берiңiз, – дедi.

	– Кiсiнi танып тұрып сұрау тергеушiнiң парызы ма?

	Менiң кiм екенiмдi жақсы бiлесiң ғой.

	– Жауабыңызды күтiп отырмын.

	– Менiң аузымнан шыққан жауапқа құмар болсаң айтайын: Әкем аты Сүгiр. Атым Шегебай. Туған жерiм Көктас.

	Майра Шегебайдың берген жауабын протоколға жазып жатқанда ол қағазға үңiле қарап:

	– Сауал қоюыма рұқсат ет, – дедi.

	– Iске қатысты болса сұраңыз.

	– Былтыр өзiңмен ерiп келген жiгiт қайда? Әкесi Алматыдағы беделдi, дәулеттi кiсi деп естiп ем? Серi жiгiт машинаны қолғапша ауыстырып әлi шолжындап жүр ме?

	– Сiз аудандық милиция бөлiмiнiң бастығы Дархан Жайлыбаев жөнiнде айтып отырсыз ба?

	– О да милиция ма едi? Құдайым-ау, бәрiң үймелейтiндей не жазып едiм? Айыбым, жазығым не?

	– Оны өз аузыңыздан естiп бiлгiм келедi.

	– Қыр соңыма түсетiндей үлкен қылмысым жоқ. Рас, кiлем, кездеме, қант-шайға аздап тиын қосып сатыппын. Қысы-жазы салпақтап жүрген соң еңбегiмнiң қаруын қайтарайын дедiм. Сауда болған соң оның кiрiс-шығысына зиян боп тұрады. Аздап қорың болмаса күйiп кетесiң. Амалсыздан жасаған iс те, тәйiрi.

	– Жалған жауап берсеңiз, қылмыс үстiне қылмыс жамалатынын ескертем.

	– Киноларда талай естiген сөзiм ғой бұл. Қолымнан жасағанымды мойныммен көтерем де. Жасырмай шынымды ғана айтып отырмын.

	– Сiз «Бiрлiк» колхозында тұратын Сейсен Көлбаевты бiлетiн бе едiңiз?

	– Кiм дедiң? Ә, әлгi Сейсен деген маскүнем болушы едi.

	Сұрап отырғаның сол ма?

	– Иә.

	– Бейшараның аты аталып қалыпты. Кiсi қатарына қосылып қалған екен-ау!

	– Оны өлтiрiп тастады!

	– Өлтiрген?! О, тоба, сорлы бейшара кiмге бөгет жасады екен.

	– Соны сiзден сұрайын деп едiм.

	– Менен бе? Оған қандай қатысым бар?

	– Оны өлтiрген мына сiз!

	– Жаппа, ондай сұмдығыңды! – Шегебай жұлқынып атып тұрды. – Бұл ауылдан кеткенiме жылдан асыпты. Қалайша мен өлтiрiппiн!

	– Азамат Сүгiров, отырыңыз!

	– Менi өйтiп күйдiрме! Өздерiң таппаған өңшең өлiм-жiтiмiңдi маған жаппақсың ба? Ондай айла-тәсiлдерiңнен дәнеңе шықпайды.

	– «Автолавкамен қашқан күнi оны өзiңiзбен бiрге iлестiрiп кетуiңiздiң мәнiсi қалай? Машина iшiне ол қалай тап болды?

	Шегебай жауап қатпай үнсiз түнерiп, түйiлiп ойланып қалды. Бұған тағылатын үлкен айып Мардан Пәрменов жөнiнде болса керек едi. Тергеушi сұрақты содан бастамағанына қарағанда, оны пышақтап өлтiргенiн милиция бiлмейтiн секiлдi. Демек, қанды оқиғаның сыры ашылмай қалған. Олай болса өмiрден күдер үзу, өлiм жазасын мойындау ерте екен. Ал Сейсеннiң өлiмiн бұдан көргенiмен, милиция мойнына дәлдеп қоя алмайды. Арақ iшкенде ес-түсiн бiлмей лағып кететiнiн жұрттың бәрi бiлетiн. Мас түгiл сау кiсi де суға кетiп жатады.Және оның кабинада қатар отырғанын ешкiм көрген жоқ. Машинаны суға кұлатар алдында кабинаны ашып өзенге итерiп жiберген. Денесi машина iшiнде қалуы мүмкiн емес. Сондықтан қайдағы бiреудiң суға кетiп өлгенiне жауапты бола алмайды. Дәл қазiр бұған Сейсеннен келетiн бәле жоқ. Ойын осылай түйген Шегебай:

	– Сейсендi бiлмеймiн. Машина iшiнде жалғыз болатынмын. Оны көрмесем, қалай өлтiрем? – дедi.

	– Машина жардан құлағанда «Ойбай, өлдiм, өлтiрдi; Құтқарыңдар!» – деп айқайлаған кiм?

	– Бәлкiм, мен айқайлаған шығармын,

	– Неге?

	– Сырт кiсiге бұлай сұрақ қою оңай. Сорлының күнiн сор кешкен бiледi деген. Неге дейсiң? Жасым кырықтан асыпты. Жас нәресте көрмеппiн. Айып әйелден бе деп едiм, Сәнияның екiқабат екенiн бiлгенде, жарылып кете жаздадым. Өзiмдi қоярға жер таппадым. Бар пәле өзiмнен екенiн бiлдiм. Қор екенiмдi, сорлы екенiмдi сездiм. Жаралы көңiлiмдi Жаңылмен жұбатам ба деп ем. Ол да маған қарамады. Сендердi күтiп жүр екен. Қонақ жасағаннан кейiн көп ұзамай кетiп қалды.

	– Қайда кеттi ол?

	– Алматыда артист дайындайтын курс бар ма, қалай?

	Сонда оқиды деп естiдiм.

	– Әлгi әңгiмеңiздi жалғай берiңiз.

	– Жаңыл кеткен соң шешемнiң үй iшiне, балаға деген көзқарасы өзгерген секiлдi. Байқұстың өмiр бойы көксегенi Сүгiрдiң ұрпағы қалса екен, немере сүйсем екен деп тiлейтiн. Бұл тiрлiгiм нәрсiз екенiн бiлгеннен соң өлейiн дедiм. Шын бекiндiм. Кiсi өлiмге басын байлағанмен, жан тапсыру қиын екен. Қараталдың қара бұйра толқыны түпсiз апан, суық көрдей көрiндi. Қорыққанымнан айқайлап жiбердiм. Өзенге құлағанда батып өлейiн деген ой менде болған жоқ. Қайтсем тiрi қалам, жағаға аман шығам деп ойладым.

	– Сiздiң айтқаныңыздай-ақ болсын. Сенейiк. Онда қуғыншыларға, милицияға оқ атқаныңыз қалай?

	– Сол бiр ашынған сәтте адам атаулыны атымен жек көрдiм. Өз қазама кiсiнi куәгер еткiм келмедi.

	– Бәлкiм, жауаптылықтан қорықкан шығарсыз?

	– Қылмыс жасамасам, несiне қорқам?

	– Сейсеннен сескенетiн бе едiңiз?

	– Мына мен, ауылдағы бiлдей азамат қайдағы маскүнемнен сескенедi екем! Оны қайдан шығардың?

	– Жан адам бiлмейдi, сезбейдi деген құпияны көрiп қойған шығар.

	– Маскүнем ешқашан сырласым да, мұңдасым да болған емес. Кезiнде кiммен табақтас, астас болғанымды бiлесiң.

	– Сiздi ұстаған кезде қалтаңыздан Тайбековтың атына берiлген паспорт табылды. Паспорт кiмдiкi?

	– Кiмдiкi болушы едi? Өзiмдiкi?

	– Колхоз iшiнде, аудандық тұтынушылар одағы басқармасының кiрiс-шығыс қағаздарының бәрiнде Сүгiров боп келдiңiз. Солай ма?

	– Қырықтан асқанша Шегебай Сүгiров бала көрмептi. Сол қарғыс атқан аттан құтылып, атамның атын алдым. Әруақты кiсi деушi едi. Шапағаты тиер дедiм.

	– Атаңыздың аты Тайбек емес, Тойбек. Оны өзгерткенiңiз қалай?

	– Паспорт толтырушы қате жазған да. Тiптi соған назар аудармаппын.

	– Жалған паспортпен жасырынбақ ойыңыз болды. Солай ма?

	– Атасының атымен жүру айып па екен? Онда бүкiл жұртты шетiнен ұстап жазалаңыз.

	– Милиция iздеу салған кезде әдейi шатастырмақ ойыңыз болды. Бұған кейiн тағы ораламыз. Ал қазiр аудандық театрда қашан, қай уақытта жұмыс iстедiңiз? Сол жайында толығырақ айтыңыз.

	Шегебай сұрлана жалт қарады. Өңi бұзылып кеттi. Сол сәт бойын билеп бiр қалыпты үнмен ақырын сөйледi.

	– Қасы-көзiңдi бояп, топ алдында додаға түсiп жүргенмен өзi бiр берекесiз де мазасыз да кәсiп екен. Жұртқа танылам десең кесек, жақсы рольдi ойнауың керек екен. Оны саған берiп жатқан режиссер жоқ. Әйтеуiр шеттетудiң амалын табады. Одан жолым болмайтын болған соң сауда қызметiне ауысып кеттiм. Оған өкiнбеймiн.

	– Жұмысқа кiм алды?

	– Тазабековтың тұсында кiрдiм.

	– Театрдан кеткенде одан дүние-мүлiк алған жоқ па едiңiз?

	– Өзi жарымай отырған аудандық театрда не мүлiк бар дейсiз! Сахнаға шыққанда етек-жеңiн өрнектеген ескi барқыт шапанын киiп жүретiнмiн. Сонысы менде кетiптi. Сұрамаған соң қайтарып бере қою есiме келмептi. Сарайдың iшiнде ескi кара сандықтың үстiнде жататын едi. – Сол қара сандықты жиi пайдаланушы ма едiңiз?

	– Жок-ә, оны қайтем.

	– Азамат Сүгiров, милиция қызметкерiне оқ атқаныңызды мойындайсыз ба?

	– Қуғыншыға оқ атқаным рас. Олардың милиция қызметкерi екенiн бiлгенiм жоқ. Ол кезде мен мүлде мас едiм. Сiзге оқ ату себебiн де айттым.

	– Соңғы жолы Сейсен Көлбаевты көрмедiңiз және оны жолықтырған жоқсыз. Солай түсiндiм бе?

	– Дәл солай.

	– Ес-түсiңiздi бiлмейтiн мас кiсi қасындағы серiгiн суға итерiп өзi қалай аман қалады?

	– Саған жалғыз екенiмдi айттым. Ал аман қалған себебiмдi сұрасаң: көзге өлiм елестегенде кiсi тез айығады екен.

	– Тағы ескертейiн: жалған жауап жазаны ауырлатады.

	– Бұл айтқан жауабымның растығына қолымды қоямын және сот алдында мойындаймын.

	– Сотқа дейiн тағы бiрсыпыра жайды анықтап алғанымыз жөн. Оған қарсы болмайсыз ғой?

	– Бiлгенiмдi түгел айттым.

	Келесi күнi және онан кейiнгi күндерi жауап алғанда осындай бiр сарынды сұрақтар қойылып жүрдi. Көбiне «Автолавкаменң кашқан себебiн және Сейсен Көлбаевты қасына ертiп алған мәнiсiн айқындағысы келгендей әңгiме қайталана бердi. Бұл Шегебайға үлкен үмiт туғызды. Милиция қылмысты мойынға қоятын айғақтық дәлел таппай жатқандай көрiндi. Соңғы жолы жауапқа шақырғанда ол өзiн еркiн, сенiмдi ұстады. Есiктен кiрген сәтте Майраға және оның отырған столына қарап өттi. Әдеттегiдей бүгiн стол үстiнде қат-қат қалың қағаздар, папкалар байкалмайды. Жылтыр, таза қалпында қалған. Бәлкiм, оны ақтап, босатып жiберетiн шығар. Осындай бiр алдамшы қуаныш көкiрегiн кернеп өттi. Өзiне үйреншiктi жалғыз орындыққа асыға басып кеп отырды.

	Майра суық жүзбен тесiле карап, Шегебайдың жайласып отыруын күттi де, сәлден соң:

	– Ноян Тайшықовты танисыз ба? – дедi. Шегебай ойланбай жауап қатты.

	– Жоқ, бiлмеймiн. Естiмеген адамым.

	– Байыс Құдияровты ше?

	– Құдияров дейсiз бе? Байыс... Ондай жас жiптпен кездескенiм бар.

	– Құдияровпен қай жерде, қалай танысқаныңызды айтып шығыңыз.

	– Жас жiгiтке бұл сырды аузымнан шығармауға серт берiп едiм. Тергеу үстiнде антты бұзғаныма Байыс кешiрiм берер, – деп тау iшiнде караңғы кеште Құдияровпен қалай кездескенiн бастан аяқ айтып шықты. – Қыр салтын бiлмейтiн қала адамы емес пе? Бiраз ләззат алсын, ел танысын деп жайлауды қыдыртып қайттым.

	– Ол сапарыңыз бiзге мәлiм.

	– Әйел аузында сөз тұра ма? Сiрә, жас жiгiтпен жолыққанын мақтан көрiп жұртқа жайған ғой. Әй, Зиягүл-ай...

	– Майра оның сөзiн бөлдi.

	– Құдияровтың түр-түсiн сипаттап шығыңыз.

	– Орта бойлы, ақ құба келген әдемi жiгiт. Сөзi сыпайы, жақсы ортада өскенi байқалады. Iшкен кезде көтерiлiп, мақтанып кететiн секiлдi.

	Шегебайдың сипаттап отырған адамы Зиягүл сипаттап берген Ноян Тайшықовқа мүлде ұқсамайтын едi. Әдейi бұрмалап отырғанын Майра сездi. Тартпадан Тайшықовтың суретiн алып Шегебайдың алдына қойды.

	– Сiзге кездескен осы кiсi ме?

	– Жоқ-ә, мынауың жулик пе, кiм өзi? Түрiнен адам шошитын бәле ғой.

	– Куәлар жайлауға сiзбен бiрге қыдырып жүрген осы кiсi деседi. Бұған не дейсiз?

	Шегебай басын қисайтып қолын созды.

	– Суретiн тағы бiр көрсетiңiзшi.

	– Суретке үңiле қарап, көрген жанды дұрыс сипаттай алмайтын жыным бар. Көңiлдегi сезiм ауыздан шыққанда мүлде өзгерiп кетедi. Бiр жылдан асып кеттi. Күнiге кездесiп жүрмеген соң ұмытып та қалыппын. Мүмкiн, осы болар, қайдан бiлейiн, – дедi.

	– Оған жаңа киiм-кешектi сiз бердiңiз бе?

	– Алғаны пәлендей үлкен зат емес, костюм мен бiр жейде ғой.

	– Бәтiңке ше?

	– Арзанқолдау, өзiмiздiң «Жетiсу» фирмасыныкi болатын.

	– Бәтiңке жаңа ма едi?

	– Әрине, дүкендегi заттың бәрi жаңа ғой.

	– Танымайтын кiсiге бәрiн үйiп-төгiп бере салғаныңыз қалай?

	– Рысекеңнiң жиенi болған соң несiне аяйын.

	– Рысекең деген кiм?

	– Өзiмiздiң бастығымыз Рысбек Шолақовты айтам да.

	– Шолақовты танитын ба едiңiз?

	– Жоқ-ә, жиенi арқылы танысып қалам ба деген баяғы дәме де.

	– Құдияров арқылы таныспақшы болған екенсiз ғой.

	– Иә.

	– Жайлаудағы сапардан соң Құдияров сiзбен хабарласты ма?

	– Алматыға бара қалсам жолығармын деп жүргенмiн, Шұғыл сөйлесе қалатындай iсiм түсе қойған жоқ.

	– Сол кезде ауданға жиi барып тұратын ба едiңiз?

	– Ауданға бармай «Автолавканың« жұмысы бiтпейдi. Товар алған сайын не жайлауға жүрер алдында бастығыма соғатынмын.

	– Мазабековке ме?

	– Иә.

	– Ауданға барып жүргенде колониядан аса қауiптi қылмыскердiң қашқанын естiген шығарсыз?

	– Қазiр дәл есiмде жоқ. Милицияда жұмыс iстемеймiн.

	Ондайды терiп қайтем.

	– Сөйтiп, Қүдияров болып жолыққан адамның сөзiне сендiңiз ғой?

	– Түрмеден қашты деген жаман ой басыма келмедi.

	Әйтпесе оны жайлауға қыдыртып жүрем бе?

	– Сiзге жолыққан кезде Қүдияровтың үстiндегi киген киiмiн айтыңызшы.

	Шегебай сәл ойланып калды.

	– Киiм дейтiндей жөндi киiмiн байқай қоймадым. Көйлек шалбардан басқа дәнеңесiн көрмедiм-ау. Тоңып, бүрiсiп панасыз жандай жолыққан едi. Жаным ашып кеттi.

	– Мардан Пәрменовпен ағайындық жақындығыңыз қандай?

	– Екеуiмiздiң атамыз бiр кiсiнiң баласы. Бабамыз екi қатын алған кiсi екен. Оның әкесi бәйбiшеден де, менiң әкем тоқалдан тараған боп келедi. Бұрынғы кезде бәйбiше мен тоқал балалары ұзақ кеп ауыл боп шұбыра көшiп Қараталдың екi жағын жайлайды екен.

	Қазiр қалған ағайындар бiр колхоз боп ұйысып отыр.

	– Әкеңiздi бiлесiз бе?

	– Неге бiлмейiн. Майданға аттанғанда шешемiз екеуiмiз Жалтыр станциясына шығарып салғанымыз есiмде бар. Онда мен алты жаста болатынмын.

	– Одан жиi хат алып тұрдыңыздар ма?

	– Алғашқы кезде хабар-ошарсыз кеттi. Жылға жуық хабар алмадық, бiлем. Шешем ұзақ түндердi жылаумен ұйқысыз өткiзiп жүрдi. Сонан соң бiр-екi мәрте үшбұрышты солдат хаты келдi. Кейiн ес бiлгенде хабарсыз кеткендердiң қатарында деп естiдiм. Талай қыршын iз-түзсiз жоғалып кеттi ғой.

	– Қызыл Армияның семьясы ретiнде мемлекеттен жәрдем алып тұрдыңыздар ма?

	– Әкеден айрылған жалғыз бiз бе екен. Соны апамнан құнттап сұрамаппын.

	– Ләтифаның өзi сiзге айткан жоқ па едi?

	– Бұл жайында әңгiме болған емес, – деп Шегебай бiр сәт үнсiз отырды да.

	– Иә, айтқандай, бiр жолы мектептен келе жатқанымда қойманың алдында кезекте тұрған жүдеу жұртты көрдiм. Онда мен жаңылмасам, екiншi класта оқитынмын. Соғыстың аса ауыр кезi болу керек. Қастарына барып кезекте неге тұрғанын сұрағанымда Қызыл Армияның семьясына алты қадақтан қара бидай беретiнiн айтты. Қуанғанымнан үйге жүгiрiп келiп апама айтқанымда «Әзiрге iшiм-жем бар. Өкiметтен сұрап қайтемiз дей салды. Бармады.

	– Мардан Пәрменов екеуiңiз жақын ағайын екенсiз. Араларыңызда кiргiлжiң-керiс, көп көзiне шалынған ұрыс-талас болып па едi?

	– Бiз ағайын iшiнде аса тату адамдар болатынбыз. Өз басым Марданның алғырлығын, адамгершiлiгiн ерекше сыйлайтынмын. Әкемiз барда бұл екi үйдiң iргесi ажырап көрген емес.

	– Пәрменовтi өлтiрген күнi қайда болдыңыз? – Есiңiзге түсiрiңiзшi.

	– Қайда дейсiз бе?

	– Шегебай ойланып қалды. Қазiр дәл есiмде жоқ. Әйтеуiр ауылда болмағанымды бiлем.

	– Сонда қайда жүрдiңiз?

	– Ауданға товар алуға кеткен болармын.

	– Товар алуға қай кезде кеттiңiз?

	– Әдеттегiдей таңсәрiден барып керектi бұйымдарды iрiктеп алуға кiрiсемiз. Бiрақ, сол күнi кұр қайттым-ау деймiн.

	– Неге?

	– Қоймашы ауырып қалып, жұмысқа шықпай қалды бiлем.

	– Сейсен Көлбаевты сол күнi көрiп пе едiңiз?

	– Сол маскүнемдi алдыма көлденең тарта беретiнiң қалай? Таң ертеңмен жұмысқа кеткен болатынмын. Ешқандай Сейсендi көргенiм жоқ. Керек десең, Көлбаевыңды бiлмеймiн де!

	Майра Шегебайдың түсi бұзылып, шамданғанын елемей сұрағын жалғастыра бердi.

	– Соңғы кезге дейiн облысқа, орталыққа колхозшылардың атынан жазылған арыздар әлi күнге дейiн тиылмай келедi. Арыз мазмұны мынау: колхоз дәрiгерi Мардан Пәрменовты өлтiрген қылмыскер бостандықта жүр. Милиция, заң орындары әбден параланған. Мұнда жершiлдiк, ағайыншылдық күштi. Қылмысты бүркеп, кымтап жасырады. Тағы осы секiлдi сөздер. Бұл арыз бойынша тиiстi орындардан талай арнаулы комиссия шығып тексерiп, қарады. Мұндағы колхоз мүшелерiмен сөйлесе келгенде олардың арыз жазбағаны, жоғары жаққа шағым бермегенi мәлiм болды. Ал сол арыздың бәрi бiр кiсiнiң қолымен жазылғаны анықталды. Байқасақ, сiздiң қолыңызбен жазылған екен.

	– Ағайының өлiп, қазалы күйге ұшырап қан жұтқанда ашулы кiсi не демейдi. Арыз жазғаным рас. Одан таймаймын. Ақтық демiм бiткенше сол бауырымды өлтiрген қанқорды әшкерелемей кетпеймiн. Марданды өлтiрген сендер қорғаштап отырған Қаражан деп бiлем! Ендi оны бүркеу себептерiңе көзiм жеттi. Бiреуiңе алшаңдатып ат мiнгiзсе, екiншiсiне жiбек шапан жапса, әрине, ауыздарың жабылады!

	– Мұны дәлелдей аласыз ба?

	– Жұрт көзiмен көргендi несiне дәлелдеймiн. Әуелi сол тойға келген ерлi-зайыпты орыстардың өзi таңғалыпты ғой. Қалай тегiн берiлiп, шашылып жатқан дүние дептi.

	– Ол куәлермен беттесудi қаласаңыз оларды да шақырамыз.

	– Ара ағайын ғой, келсiн, әдiлiн, шынын айтсын.

	– Өтiнiшiңiз орындалады.

	Қелесi күнi Майра қат-қат жазылған төпелеме қағаздарды әкеп Шегебайдың алдына қойды.

	Мұнда кешегi берген жауаптарыңыз жазылған. Әр беттi, әр жолын асықпай оқып шығыңыз. Дұрыс жазылмаған жерi болса айтарсыз.

	Шегебай алдымен көз жүгiртiп тұтас оқып шықты да, сонан соң әр бетке үңiле қарады. Қолын қояр сәтте тағы бiр аударып қарап өттi. Өзiне таңылған ашық айыптың жоғын байқап көңiлi шаттана түстi. Тергеушi жас, тәжiрибе аз, қылмысты тап баспай айналшақтап, жалпылама сұрақтармен тежелiп келедi. Берген жауапқа қарсы дау айтып таласпайды, зекiмейдi. Ынжық, дүмбiлез, тайыз жанның күйiн танытқандай iстерi тым сылбыр. Тегi бастығы мықтап тапсырған ба, қалай, Сейсен Көлбаевтың өлгенiн үлкен айып қып көлденең тартқысы келедi. Одан келетiн пәлендей қырсық жоғын Шегебай алғашқы сәтте сезген. Бүйтiп дәлел таппаса көп ұстай да қоймас. Шегебай мұндай жасық тергеушiге тап болғанына iштей қуанып та отыр. Еңсесiн көтере көтерiңкi көңiлмен:

	– Айтқанымды айнытпай көшiрiпсiң. Мұншама көп сөздердiң бәрiн рет-ретiмен қалай есiңде сақтағансың. Тiптi таңым бар, – деп протоколдың соңғы бетiне дейiн қолын қойды да қаламын тастай салды.

	Майра протокол беттерiн тәртiптеп жатып:

	– Бұған алып-қосарыңыз бар ма? – дедi.

	– Бәрiн айтқан сияқтымын. Майра таңқалғандай шырай бiлдiрдi.

	– Солай ойлайсыз ба? Менiңше, негiзгi оқиғаның төңiрегiнде малтығып жүрмiз бе деймiн.

	Майраның осы бiр сәттегi реңi Шегебайға сұсты, зәрлi көрiндi. Жұмсақ, нәзiк мiнезi лезде өзгерiп кеткен. Үрейi ұшып кеттi.

	– Қандай оқиға? Соншама не жасап қойыппын?

	– Қандай оқиға екенi, азамат Сүгiров, сiзге мәлiм болса керек, – дедi.

	– Жоқ, мен дәнеңе бiлмеймiн. Қанқорың анау Қаражан!

	Менен аулақ!

	Майра жауап қатпады.

	Милиционер келiп Шегебайды алып кеттi.





ОН БЕСIНШI ТАРАУ




	Лейтенант Құрбанова бұ жолы қылмыскерден өз кабинетiнде отырып жауап алды. Милиционер Шегебайды алып кiргенде ол жан-жағына үрке, абайлап қарады. Стол үстi кешегiдей таза, ұшталған жалғыз ғана қарындаш жатыр. Майра қарындашты екi алақынына салып иiре айналдырып қарсындағы орындықты нұсқады.

	– Отырыңыз.

	Шегебай:

	– Кешегi сөзiңнен қатты шошындым. Маған сұмдық бәленi аудармақ түрiң бар. Қане, тағы қандай қылмыс жасаппын? Соны бiлгiм келедi! – деп орындыққа бар салмағымен сылқ етiп отыра кеттi.

	Майра микрофонды Шегебайдың алдына жақындатып қойып:

	– Сұрақ-жауап магнитофонға жазылады, – дедi де iлгек түйменi сырт еткiзiп саусағымен жылжытып жiбердi. Қос табақша жайымен айнала бастады. – «Маған сұмдық бәленi аудармақ түрiң бар» дейсiз. Не үшiн қамалып, тергеуде отырғаныңызды анық бiлмейсiз бе?

	АЙЫПКЕР. Менi ұстаған кезде «Мынау прокурордың санкциясың деп ордендi алдыма тосты. «Автолавкамен» қашқанда мастықтың қырсығынан қуғыншыларға оқ атқанымды бiлем. Ел арасында сауда жасап жүргенде қант-шай мен кездемеге аздап тиын қосқаным рас. Милиция қыр соңымнан қалмай жүргенде, соны айып қып тағар деп ойлағам.

	ТЕРГЕУШI. Басқа жасаған қылмысыңыз жоқ. Солай ма?

	АЙЫПКЕР. Қылмысты десең дәлелiңдi айт, мойныма қоятын бол!

	ТЕРГЕУШI. Бөгелмей айта берiңiз.

	АЙЫПКЕР. Осында алып келгенде оңаща ұстап, қадағалауын қатайтты. Тас үйге қамап қойды. «Ау, не жазығым бар? Кiнәм болса, айтып жазаласаңдаршы!» дегенiмде, анау Жәркешев дегенiң «Қанiшер алапес әрi ел арасына iрiткi салған нағыз бұзық сенсiң. Кiсi өлтiргенiңдi мойында!» – деп түсiмде көрмеген қайдағы сұмдықты айтты. Мұндай қорлыққа шыдай алмай прокурорға, жоғары жаққа шағым бердiм. Оны сенiмен ауыстырғанда әдiлетке, жөнге көшер деп ем. Байқаймын, сен де ақырын бауырлап жылжып өлтiре шаққалы келе жатырсың. Ендi менiң аянатын дәнеңем қалған жоқ. Жағаласып, жармасып өлем! Соны бiлiп қой!

	ТЕРГЕУШI. Капитан Жәркешев аса тәжiрибелi, бiлiмдi қызметкер. Сiз жаңсақ айтып отырсыз. Бiрiншiден, ол тергеу жұмысын жүргiзген жоқ. Тек қылмыскердi ұстауға және алдын ала тергеуге ғана қатысты. Екiншiден, «Менiң жазам қандай болады?» – деп сұрағанда, «Айыбыңды шын мойындасаң, сот жазаны жеңiлдетуi мүмкiн деп жалпы тәртiптi ұқтырды. Iстiң насырға шабатынын сезiп, жан-жаққа арыз жаза бастадыңыз. Бұл правоңызды ешкiм тимайды.

	АЙЫПКЕР. Сол капитан Жәркешевiң қайда?

	ТЕРГЕУШI. Ол облыста жұмыс iстейдi.

	АҚЫПКЕР. Жоғарылап кеткен екен ғой?

	ТЕРГЕУШI. Иә.

	АЙЫПКЕР. Үстiнен шағым, арыз түскендер өсiп өрлеп кететiн болған ба, қалай? Түсiнбеймiн!

	ТЕРГЕУШI, Өтiнiш пен өтiрiктi ажырату қиын емес.

	АЙЫПКЕР. Өтiрiктiң қара бұлтын төндiрiп қаралағалы отырған жоқсыңдар ма? Қайдағы бiр маскүнемнiң өлгенiн менен көргiлерiң келедi.

	ТЕРГЕУШI. Сiз азамат Сейсен Көлбаевты ғана емес, сонымен бiрге колхоздың бұрынғы дәрiгерi Мардан Пәрменовтi өлтiргенiңiз үшiн ұсталып отырсыз. Екi бiрдей азаматтың өлiмiне кiнәлысыз.

	АЙЫПКЕР. Пәрменовтi өлтiрiппiн бе? Өз бауырымды, туысымды қандаппын? Ойбай-ау, бұл не сұмдық! Оны өлтiрген анау Қаражан Егеубаев! Ұқтың ба, қанқорың сол! Соны ұста, соны жазала!

	ТЕРГЕУШI. (Сабырлы қалыппен). Өзiңiзге таңылған айыпты мойындайсыз ба?

	АЙЫПКЕР. Мен қаннан аулақпын. Жала бұл!

	ТЕРГЕУШI. Сiзден бiрнеше күн бойы сұрақ-жауап алғанда кiсi өлтiруге тiкелей қатысы бар ма, бола қалған күнде себебi неден, соны анықтайық деп едiк. Шындықты айтуға шақырдық. Бiрақ сiз жалтарып бақтыңыз...

	АЙЫПКЕР. Кiсi өлтiрдiң, қанқорсың, мойында дейсiң. Өйтсем, қара мылтық өз желкеме қадалғалы тұр. Сонда жасамаған қылмысты мойындап орға жығыл дейсiң бе?

	ТЕРГЕУШI. Сол қайғылы күнi Мардан Пәрменовпен қалай кездестiңiз? Соны айтып шығыңызшы!

	АЙЫПКЕР. Ол менiң қандас бауырым.

	ТЕРГЕУШI. Сондықтан да пышақ салған себептi сұрап отырмын.

	АЙЫПКЕР. Бұ жұрт не дейдi? Жалғыз бауырымды өлтiрген кәззап бостандықта жүрген жоқ па? Соны барып үста! Содан сұра!

	ТЕРГЕУШI. Шындықты мойындай қою аса ауыр екенiң ұғам. Қайткенмен де Мардан туыс қой. Өз бауырымды өлтiрдiм деп қалай айтарсың? Азғана ұяты бар кiсiнiң ел бетiне қарауға жүзi шыдамайды. Солай ма?

	АЙЬIПКЕР. Не айтып отырғаныңды түсiнбедiм.

	ТЕРГЕУШI. Онда оқиғаның қалай болғанын шамамен айтып берейiн. Көп уақыттан берi, тiптi бала кезден көкiрекке ұялаған болу керек, Мардан Пәрменовтi қайткенде де өлтiруге серт бердiңiз. Оның себебiн бiлмеймiн. Оны өзiңiз айтарсыз деп ойлаймын.

	Шынын айту керек, бұрын кiсiге қол көтерiп көрмеген, ұрыс-төбелес дегендi жөндi бiле қоймайтын жанға мұндай сұмдықты жасау оңай емес едi. Не iстеу керек? Алғаш тасада бұғынып жатып атып өлтiру оңай көрiндi. Қонаққа шақырған милиционердiң түн iшiнде қалтасын тiнтiп, пистолетiнiң оғын санап, ақыры бiреуiн ұрлап алғаныңыз содан ба деймiн. Бiрақ пистолеттiң өзiн қолға түсiру қиын едi. Және атылған мылтықтан әшкереленiп қалу оңай. Бұл жарамсыз әрекет көрiндi, Пәрменовтi өлтiруге септiгi тиетiн құрал табылып қала ма деген оймен түнде үйге келген қонақтың қалтасын қарайтын болдыңыз. Кейiн бұл әдетке айналып кеттi. Үйге келген қонақтың қалтасын тiнтiмей көңiл көншiмейтiн болды. Осылай күндер өтiп жатты.

	Бiр жолы ауданға барғанда милиция бөлiмшесiнiң үйi алдында қара тақтаға iлiнген суретке көз түседi. Тақап барып жазуын оқығанда, колониядан қашқан Ноян Тайшықов деген бiреу екен. Сол бiр сәтте осы қолайлы кезеңдi пайдаланып қалу ойға келе қалды. Жасаған қылмысты қашқыннан көретiндей етудiң тәсiлiн ойлап көрдiңiз. Сөйтiп жүргенде, көп ұзамай Қаратаудың қуысында елсiз жерде Тайшықовтың өзi кездесе кеттi. Оның Құдияров емес екенiн бiрден бiлдiңiз. Алғаш Пәрменовтi өлтiруге жұмсамақ боп, кейiн тез айныдыңыз. Мұндай баскесермен сыбайлас болу қатерлi едi. Әккi залым Тайшықов та Сүгiровтiң киiм-кешектi аямай мұнтаздай киiндiрiп, сонан соң сырт берiп тайқып шыға келгенiн сездi. Сыртқа сыр бермей iштей ұғысып, түбi керек боп қалсақ бiр-бiрiмiздi тауып алармыз деген ниетпен ажырасып, қош айтыстыңдар.



	АЙЫПКЕР. Кiсi таңқаларлық ғажайып нәрсе...

	ТЕРГЕУШI. Азамат Сүгiров, бiрдеме айтқыңыз келдi ме?

	АЙЫПКЕР. Жоқ, мен жай...

	ТЕРГЕУШI. Сол қайғылы оқиғадан бiр күн бұрын науқастанып жатқан әйелiнiң көңiлiн сұраған боп Пәрменовтiң үйiне кiрiп шықтыңыз. Келесi күнi оның жиектегi iрi қараны көрiп қайтқалы отырғанын бiлдiңiз. Жиекке баратын жол бiреу. Қамысты сайдың тұсындағы айналма қара жолмен өтедi. Пәрменовтi тас көпiр тұсынан тосқан дұрыс көрiндi. Дәл сол тұсқа жете бергенде, Пәрменовтiң машинасы кiлт тоқтайды. Қасына баруға оқталғанда, осылай қарай келе жатқан машина бөгет жасайды. Жүк машинасынан Қаражан Егеубаев түсiп, шофер екеуi Пәрменовке көмектеседi.

	Пәрменов машинасын жөндеп болған соң арыққа барып қолын-басын жуады. Бұл кезде Қаражандар ұзап кеткен едi. Пәрменов машинаға оралғанда, кабина iшiнде бөгде кiсiнiң отырғанын көрiп таңғалады. Ши қалпақ киген, жағы мен иегiне тұтас сақал байлаған, дурдиген кiрпiк жалғаған, аяғында бұдыр табан бәтiңке киген үңiле қарап, жауап қатқанда барып таниды. «Ой, сен қайдан жүрсiң?» – деп сұраған да шығар. Оған да Ләтифа шешейге айтқан аңызды айттыңыз. Бiрақ Мардан «Сәнияға барып келе жатырмын деген сөзге сене қойған жоқ едi. Ол Сәнияның бiржола күдер үзiп кеткенiн бiлетiн. Сөзге алдандырып пышақты сiлтеп қалдыңыз. Пәрменовтiң былқ етпегенiн көрiп шошып кеттiңiз. «Ей, сен жындымысың, мұның не?» дегенше пышақпен тағы ұрдыңыз да тұра қаштыңыз. Пәрменов есiнен танбады. Қылмыскердi тура қуды. Сол кезде жүрекке қан кетiп етбетiнен құлаған едi. Оның орнынан қозғалмағанын көрген қылмыскер өз бетiмен ақырын жүре бердi. Өзiн ешкiм көрмейдi деп ойлады.

	Үйге тақала бергенде, Сейсен Көлбаев жолыға кетедi. Бұрын-соңды ауылда кездеспеген бейтаныс жанды көрiп онымен сөйлесуге кұмартады. «Әй, мына кәрiс қайдан жүр десем, сен бе едiң? Мынауың не бәле!» – деп тақақтап сұрай бастайды. Оған да Ләтифаға айтқан аңызды айта салдыңыз. Мұндағы бiр қатеңiз мынау едi: айтқан сәздiң дұрыс-бұрысын анықтау үшiн Сәниядан сұрай қояды деп ойламадыңыз.

	Әрине, арақ берсе Көлбаев оңай алданар деген ой келдi. Бiрақ аузына арақ тисе, ол көргенiн қызықтап айта беретiн болды. Оны еркiне қоя беру аса қауiптi едi. Оның да көзiн жою керек болды.

	Ал оған жұмысқа киiп жүрген костюмды бергенде өзiңiзше есеп жасадыңыз. Көлбаевтың денесiн милиция жуық арада таба алмайды. Оған дейiн су жәндiктерi жұмсақ еттi жемтiктеп жеп тастайды, бет-ауыздан танымайды, сырт киiмге қарап «Сүгiров деп мөлшерлер деген ойға келдiңiз. Байқасаңыз, бұл айла да жүзеге аспады.

	–Дәлелiң қайсы? Алдыма сал, көрсет!

	– Айғақ заттарды талап етесiз бе? Мiне мынау ши қалпақ, жасанды сақал, өзiңiз киген табаны бұдыр бәтiңке, – деп Майра стол тартпасынан заттарды түгел шығарып Шегебайдың алдына қойды.

	Шегебай бетiн басып, еңкейiп бүгiле түстi. Әлден уақытта болымсыз ғана үнi шықты.

	– Менi оқшау камераға апарсыншы! Милиционер келiп Шегебайды алып кеттi.

	Екi күн өткеннен кейiн Сүгiров өзiн жауапқа шақыруды өтiндi. Есiктен кiрген бетте стол басында жалғыз отырған Майраға сазара қарап:

	– Жалғыз өтiнiшiм бар: жазып аласың ба, қағазға жазасың ба, мейiлдерiң. Қайсына болса да растап қолымды қоямын. Осы тiлегiмдi орындауларыңды сұраймын, – дедi.

	Майра ойланып қалды.

	– Қандай өтiнiш айтатыныңызды бiлмеймiн. Сондықтан уәде бере алмаймын.

	АЙЫПКЕР. Өкiметтiң заңына қайшы келетiн қисық тiлеу тiлемеймiн. Бұл iске байқұс анамды куә етiп тарта көрмеңдер. Жасында күйеуi сатқын аталып, жас өмiрiн өксiкпен өткiзiп едi. Қартайғанда ендi үмiт артқан баласының қанқор екенiн көрмей-ақ та, бiлмей-ақ та қойсын. Өткен жолы сенiң сөзiңе мынауың дұрыс емес, анауың терiс деп дау айтып таласар едiм. Өйтiп қиғалақ салсам бүкiл куәларды шақырып беттестiретiнiңдi бiлдiм. Сорлы шешемдi әуре-сарсаңға салып қайтем. Қорлықпен өткен өмiрдi қолмен жалғап ұзартпай-ақ қояйын. Тергеудi созғанмен, жаным қалмас.

	ТЕРГЕУШI. Ол мәселенi сот шешедi.

	АЙЫПКЕР. Сол сотыңа бар айыбымды мойындап барғалы отырмын.

	ТЕРГЕУШI. Қандай кiнәм бар деп ұғасыз?

	АЙЫПКЕР. Өткен жолы бәрiн өзiң тәптiштеп айттың. Көзбен көргендей ретiмен баяндап шыққаныңа таңғалам. Әлде милиция бiлдiртпей iзiмдi бағып жүр ме едi?

	ТЕРГЕУШI. Милиция аңдып жүрсе Пәрменовтi өлтiрген сәтте тапжылтпай ұстап алған болар едi.

	АЙЫПКЕР. Солай екен-ау. Ал мен...

	ТЕРГЕУШI. Өз бауырыңыз Марданға жастайыңыздан өшiгiп, кектенген себебiңiздi ұға алмадым. Адалдық, ағайындық, береке жақсылыққа табылмай өмiр бойы өлiм қуғаныңыз қалай? Жамандықты берiк ұстағаныңыз не?

	АЙЫПКЕР. Жамандықты берiк ұстап, өмiр бойы өлiм куғаның не дейсiң бе? Мен оны iздеп пе екем! Көзiмдi ашып өмiрге талпына бастаған шақта сол жамандықтың өзi кеп маған күйедей жабысқан жоқ па? Адалдық, ағайындық, жақсылық дейсiң. Сол мол қасиеттiң бiреуi бойымнан табылмағаны қалай? Бiлмегiң сол ғой?

	Өткен жолы тергеу үстiндегi бiр жауапта әкемнен алты жаста қалғанымды айтқанмын. 42-шi жылдың күзiнде оны армияға шақырды. Сол жолы ауылдың өңшең боздақтары, сақа жiгiттер iрiктелiп тобымен соғысқа бiр-ақ аттанған едi. Бүкiл жұрт станцияға жиналды. Ұзыннан ұзақ созылған қызыл вагондардың доңғалақ сықыры, паровоздың айқайы, әке-шешенiң зарлы үнi, жас арудың сыңқылдап жылаған дауысы кең даланы күңiрентiп тұрғандай. «Бұлар Отанын қорғауға кетiп бара жатыр. Қойыңдар, жыламаңдар!» – деген сабырлы үндер естiлiп қалады. Бiрақ шерлi, зарлы елдiң қайғысын басатын күш жоқ секiлдi. Ендi қайтып көрiсетiн күн туа ма, жоқ па дегендей қоштасып жатыр. Сонда әкемнiң шешеме, айтқан мына бiр сөзiн естiп қалдым. «Ләтiш, тегi бұл сапардан оралмаспын. Бүгiн жаман түс көрдiм. Қос босағаны қалың өрт шалған екен. Соны сөндiрем деп жатып қараңғы зындан түбiне құлап кетiппiнң, – дегенде, шешем «Олай деме, жамандыққа жорыма! Түс түлкiнiң боғы!» – деген деп жылап жiбердi. Әкем сөзiн жалғады. «Көп пе, аз ба, тату-тәттi дәурен кешiппiз. Артық айтқан ерсi сөзiм болса кеш, жаным, деп маған қарады. «Ал Шеге-батыр, сен апаңды тыңдап жүр. Ендi үйдегi азамат сенсiң. Қандай қиын күйге ұшырасамда сендерге дақ келтiрмеймiн. Менiң сүйiктiлерiм-ай!» деп құшағын жайып апам екеуiмiздi қолтығына қысып құшақтады. Әкемнiң ән айтып, домбыра тартатын өнерi бар едi. Ауылда серi жiгiт саналатын. Оның қасында жүргенде өзiмдi өзгеден биiк, мәртебелi санайтынмын. Әкем мен үшiн мақтаныш едi.

	Алғашқы айларда әкемнен хат келiп тұрды. Башқұртстанның Бугурслан деген жерiнде соғыстан шыққан атқыштар дивизиясы толықтырылып жатса керек. Бiздiң ауылдан барған бiр топ адамды сонда қалдырыпты. Әкем Марданның әкесi Пәрмен екеуi бiр взводқа, бiр бөлiмшеге тап болған. Соғыста ағайынды адамның бiрге болуы сирек қой. Әкемнiң Пәрменмен бiрге қызмет атқарып жүрмiз деп қуана жазған хатын алып жүрдiк. Сонан соң Сталинград майданынан бiр хат келдi де хабар болмай кеттi. Ал Пәрменнен ара-кiдiк хат келiп тұрды. Әкем жайында дәнеңе айтпайды. Шешем соғыс комиссариатына барып сұрап көрген екен. «Хабарсыз кеткен – деп жүре жауап бередi.

	«Кебiн киген келмейдi, кебенек киген келедiң деген үмiтпен жүре бердiк. 45-шi жылдың жазында Пәрмен госпитальдан оралды. Бiр аяғынан айырылыпты. Жұрт жаны қалғанға қуанды. О кезде жұрттың пейiлi өзгеше едi ғой. Майданнан бiреу тiрi оралса бүкiл ауыл жиналып, той жасап күнi-түнi әңгiмесiн тыңдайды. «Қара қағаз алғандар боздағын есiне алып жылайды, «хабарсыз саналғандар келе ме деп үмiт күтедi. Пәрмендi ағайындары жағалай қонаққа шақырысып жатты. Шешем жомарттық жасап, көршiнiң текесi өлген екен, соның бiр санын алып Пәрмендi қонаққа шақырды. Онда қазiргiдей көл-көсiр арақ iшу деген жоқ. Көшеде мас боп қисаңдап жүру сөкет көрiнетiн. Столға қойған бiр бөтелке арақ бiр қора жанға жеттi. Әуелi жартысы iшiлмей қалды. Үй оңашаланған сәтте шешем «Әй, тетелес, сен Сүгiр екеуiң бiр бөлiмшеде қызмет атқармап па едiңдер. Сүгiр қайда, неге үндемейсiң?» – дедi. «Оның разведкаға кеткенiн жазып едiм ғой. Ол хатты алмадыңдар ма?» – деп жалтарып шыға келдi.

	Шындықты бiз 46-шi жылы ғана бiлдiк. Шешем менiң терiп әкелген масағымнан бидайы көже жасап, соны iшкелi жатқанда балдаққа асынған, бет-аузын сақал басқан еңгезердей орыс үйге кiрiп келдi. «Сүгiровтың үйi осы ма? Сендер кiмi боласыңдар?» – деп сұрап алды да, әйелi мен баласы екенiн бiлгеннен кейiн әңгiмесiн бастап кеттi. Сөз түйiнi мынау: әкем Пәрмендi немiстерге өтiп кетейiк. Қызылдар ендi жеңе алмайды. Бас амандығын сақтайык деп азғырған сияқты, ұзақ күндердегi жорықтан соң әкемнiң екi тiзесi iсiп жүре алмай бөлiмшеден қалып қалады. Со кезде «немiстерге өткелi кеттiң деп сыртынан сөз құтыртып көрсете қояды. Сөз тасып жүрген басқа бiреу емес, Пәрмен екен. Кучеренко ол кезде бөлiмше командирi көрiнедi. Оны куә ретiнде шақырғанда ол әкеме арашаға түсiп,антынан таймайтын адал жауынгер екенiн айтады. Ақыры Кучеренко жауды бүркеген боп он жылға сотталады. Ал әкемдi соғыс трибуналы атып жiбередi. Кучеренко кейiн айыптылар батальонына барып қан төгiп ақталып шығады. Бiз Кучеренконың сөзiне сенерiмiздi де, сенбесiмiздi де бiлмедiк. Ол дағдарып қалғанымызды байқап, төс қалтасынан үшбұрышты хат алып бердi. Қағаз әбден ұйпалақтанған, жазуына су тиiп жайылған. Сонда да жазуын анық таныдық.

	«Ләтiш, менiң түбiме жеткен өз бауырым болды ғой. Титтей кiнәм жоқ. Қайтейiн, құдайдың жазғаны солай шығар. Сүйiктiлерiм, көре алмай кеттiм-ау сендердi. Қош... – деп қолын қойған. Кучеренко көп отырмады. Кетiп бара жатып:

	«Пәрмен жаман қазақ. Сенбеңдер оған!» – дедi. Сол сәтте жан түршiгерлiк сөздi естiгендiктен бе, әлде оңашаланып жалғыз қалғанымды, жетiмдiгiмдi мойындағандықтан ба, он жастағы мен санам оянып, есейiп, марқайып балалық шақтан айрылып шыға келдiм. Қолымда мылтық болса әкемдi қаралаған, даттаған қарабет Пәрмендi тайсалмай табанда атып тастар едiм.

	Сол күннен бастап сабақ жайымен қалды. Мектепке жай барғаным болмаса дәрiс оқымаймын. Пәрменнен қайтсем кек алам, қалай өлтiре мұқатам, – деп өзегiм өртене ойлайтыным осы. Ол бригадир ғой. Таңертеңмен жұртты жұмысқа шығарады. Бiр күнi шөмеленiң тасасында жатып Пәрмендi аңдыдым. Бұрын сайдың уақ тастарын терiп рогаткамен атып талай жаттыққаным бар. Бұтаққа қонған шымшықтарды көздемей-ақ жалпасынан түсiрем. Пәрмен көк жорғамен кеңседен шығып келе жатыр екен. Көз тұсын көздеп рогаткамен тартып қалдым. Пәрмен қолымен бетiн басып аттың жалын құшып жата қалды. Ауруханада ай жатып жалғыз көзбен оралды. Мен милицияға шағым етсе екен, бұзақыны iздесе екен деп тiлеп жүрдiм.

	ТЕРГЕУШI. Көз шығарған батыр мына мен деп мақтанбақ болдыңыз ғой?

	АЙЫПКЕР. Онда не ойлағанымды дәл қазiр бiлмеймiн. Пәрменнiң көзiн мен ағызғанымды жұрт естiсiн, көрсiн дедiм.

	ТЕРГЕУШI. Айта берiңiз, тыңдап отырмын.

	АИЫПКЕР. Неге екенiнбiлмеппiн, Пәрмен шағынбады, сөз қозғамады. Оның үндемей қоя салғанына қатты ызаландым. Кешкi мезгiлде жұрттың қотан басына жиналатыны бар. Аузынаулақ ешкi-қойын сауып болған соң топтасып әңгiме құрады. Көрген бiлген жаңалықтарын айтысады. Сондай кезде жұрт алдында масқаралап алайын дедiм. Сәтi келген тәрiздi. Пәрмен көп әйелдiң ортасында соғыстағы бiр жеңiл оқиғаны айтып, өңшең жесiрдi таңқалдырып тұр екен. Қасына барып «Сен Қызыл жауынгер емессiң, қорқақсың, пасықсың! Сасық тезек астына тығылған шұбар жылансың!» деп айқай салдым.

	ТЕРГЕУШI. Со кезде Пәрмен не дедi?

	АЙЫПКЕР. Не десiн, аңырып тұрып қалды.

	ТЕРГЕУШI. «Тәйт, әкеңдей алапес болмасаң қайтедi.

	Жоғал!» деген жоқ па едi.

	АИЫПКЕР. Мұны қайдан бiлесiз?

	ТЕРГЕУШI. Әңгiменi жалғай берiңiз.

	АЙЫПКЕР. Осылай жылдар өтiп жатты. Пәрменнiң баласы Алматы барды, бiлiм алды. Ауылға дәрiгер боп оралды. Есейiп жас ұлғайған сайын кеудедегi кек өршiмесе өшкен жоқ. Бiр күнi Пәрмен қатты ауру дегендi естiдiм. Ағайын жұртпен қоштасып қалғысы келдi ме, туыс атаулыны түгел шақырыпты. Есiктен кiргенiмде төрде ағаш төсегiнiң үстiнде жатыр екен. Менi көрiп «Берi кел дегендей белгi бердi. Ақырын кеп бас жағына тақала отырдым. Байқаймын, әбден әлi кеткен. Санаулы күнi қалған секiлдi. Өлгелi жатқанын көрiп жылап жiбердiм. Ол жалғыз көзiн қадап «Шеге, неге жылайсың? Менi өлiмге қимағаның ба бұл?» деп қырылдай сұрғанда, ақырын сыбырладым. «Ажал аузына кепсiң. Сенi өлiмге қимағаныма емес, өшiмдi алып, өлтiре алмағаныма өкiнем, сондықтан жылаймын!» – дедiм.

	ТЕРГЕУШI. «Алдымдағы асқар тауым едiң, қамқорым едiң! Өңшең жетiмегiңдi қайда тастап барасың! Асыл аға ақылды кiм бередi бiзге!» – деп еңiреген сiз емес пе едiңiз?

	АЙЫПКЕР. Өлер адаммен оңаша қоштасқам. Осының бәрiн қайдан бiле бересiң?

	ТЕРГЕУШI. Шамаңыз келсе, болған оқиғаны бұрмаламай дұрыс, дәл айтып берiңiз. Ең алдымен бұл өзiңiзге пайдалы.

	АЙЫПКЕР. Ендi маған бәрi бiр. Ашық айтқанмен аяйтын сендер емес.

	ТЕРГЕУШI. Әлгi әңгiмеңiздi жалғай берiңiз.

	АЙЫПКЕР. Сенбейсiң. Қалай айтам?

	ТЕРГЕУШI. Пәрмен не дедi?

	АЙЫПКЕР. Сонда Пәрменнiң ұстамдылығына таңқалдым.

	Қайратты кiсi екен. Байбалам салмады, ұрыспады. Ентiге демалып, сырылдап сөйледi, «Көзiмдi таспен атып ағызған сен екенiңдi бiлгем. Қайтесiң, балам, уақыт солай болды. Әйтпесе, бауырын кiм қияды дейсiң!» – деп үндемей қалды.

	ТЕРГЕУШI. Бәлкiм, «Санчаске аяғы ауырған соң, жүре алмаған соң тастап кетiп едiк. Алдыңғы линияға орналасып қайта ауруларға келгенiмiзде Сүгiр олардың арасында жоқ боп шықты. Кейiн iздеген кезде 20 километр тылға шығып кеткенi мәлiм болды. Оған қарағанда алдыңғы линия, майдан жақын едiң, – деген жоқ па?

	АИЫПКЕР. Ондай сөзi есiмде жоқ. Әкем үшiн кек алсам кiсiлiк, перзенттiк парызым өтелетiндей көрiндi. Бәлкiм, балағым тола бала көрсем, жеткiншегiм соңыма шұбап жүрсе мұндай қанқор iске бармас па едiм, кiм бiледi.

	ТЕРГЕУШI. Азамат Сүгiров, сiз шындықты айтудан тайсақтайсыз, қорқасыз.

	АЙЫПКЕР. Қалай мен қорқам ба,?

	ТЕРГЕУШI. Иә, нағыз пасық, қорқақ жансыз. Әке жасынан асқанда бұдан отыз жыл бұрын өлген кiсiнiң әруағын алға тартып, ауыр қылмысты сонымен бүркемек болғаныңызға қайран қаламын. Шындыққа жүгiнсек, дәл сiз айтқандай емес. Бұл iске әкенiң ешқандай қатысы жоқ. Мұндай жегiдей жеген жат пиғыл алыс түгiл жақынның жақсысын көре алмаудан, iштарлықтан, қызғаншақтықтан, өзiмнен басқа өспесiн өше түссiн деген өшпендiктен шықты. Ал бұл сiздi ауыр қылмысқа қарай сүйреледi. Мардан сiзге қарағанда қабiлеттiлеу едi. Мектепте жақсы оқыды, қоғам жұмысына белсене араласты. Институтты ойдағыдай бiтiрдi. Мемлекет сiзге де қамқорлық жасады. Басқарма председателiнiң оқуы жаман ба едi? Бiрақ оқу курсын аяқтамадыңыз. Сол кезде сiзбен бiрге оқығандар қазiр колхоз председателi совхоз директоры боп iстеп жүр. Өз бойыңыздан үлкен жұмысқа қабiлеттiк табылмаған соң, өскен азаматқа өшiге қарау әдетке айналды. Олардың бәрi қулық-сұмдық тәсiлмен жоғарылап, арамдықты ақтың үстiне не айламен болса да шығарып жүрген өңшең қулар көрiндi. Қайткенде азамат абыройын төгуге, жұрт алдында масқаралап, қара күйе жағуға тырысып бақтыңыз. Облыстан, орталықтан келген өкiлдердi қонақ жасай отырып соңынан «Алдына қойған асымызды лақтырды, бәрiмiздi қырып-жойып кете жаздады. Ерiн үйден қуып, қатынымызға қол салды, қызымызға ұялмай сөз айтты. Өкiмет адамына тиым жоқ. Бұлар шетiнен есiрiп кеткен есерлер. Ұзақ iрi қызметте отырған соң өздерiн бiлгiр, көсем санайды. Бұларға кесiлетiн жаза бар ма?» – деп колхозшылардың атынан, деген, арызды бұрқыратып жаттыңыз. Өз атыңыздан ашық жазуға қорықтыңыз. Сiздiң Мазабековпен «достығыңыз ерекше есепке құрылған. Оны облыстан, орталықтан келген кiсiлермен танысу, сырын бiлу үшiн дәнекер ретiнде пайдаландыңыз. Ал Мардан Пәрменов ағайын болғанмен осындай пасық пиғылыңызды байқап сырт жүрдi. Оның бұл мiнезi ызаландырды, ашуға бөледi, кектене түстiңiз. Марданның колхоз председателi болады екен деген сыбысты естiгенде күйiнiп, тағат таппай жарылып кете жаздадыңыз. Қосауыз аңшы мылтығын алып сыртқа жұлқына шыққанда Ләтифа бөгеп қалды. «Мұның не? Мылтықты кiмге кезегелi жүрсiң?»–деп сұрағанда, «Iргемнен бұралқы ит ұлып маза бермей қойды!» – деп өтiрiк айта салдыңыз. Өйткенi шындықты айтуға қорықтыңыз. Қорқақ бұғынып, тасалап жүрiп көп зиян келтiредi. Ал елге жау шапқанда оның бүлiгi дұшпаннан кем тимейдi. Тегi Пәрмен өлер алдында Сүгiр сiзге осы жайында айтқан болар. АЙЫПКЕР. Аярсын, аянкессiң, залымсың демексiң ғой? Мейлi, Пәрмен әулетi борышқорым едi. Одан кегiмдi қайтардым. Басқаны бiлмеймiн.

	ТЕРГЕУШI. Жалған! Онда Сейсен Көлбаевты не үшiн өлтiрдiңiз? Оданда кек алдыңыз ба?

	АЙЫПКЕР. Ол ит алдымды орап, қыр соңымнан қалмады.

	ТЕРГЕУШI. Одан қорықтым, қылмысты әшкерелеп қоятын болды деңiз!

	АЙЫПКЕР. Бәлкiм, солай да шығар.

	ТЕРГЕУШI. Мiне, ендi шындық шегiне жақындаған сияқтымыз. Егер сiз аршыл, намысшыл, өжет болсаңыз және бар iстi қорықпай бадырайтып ашық айтсаңыз онда әңгiмемiз басқаша болатын едi. Мен сiзден жауап алмастан бұрын Әскери комиссариат арқылы мәлiметтер жинатып көрiп едiм. Шынында да Сүгiр Тойбеков ағасы Пәрмен Шойбеков екеуi бiр бөлiмшеде қызмет атқарған. Бұл бұдан отыз жыл бұрынғы оқиға. Қазiр оны қозғамай-ақ қояйық. Кiм ақ, кiм қара, шындық түбіне жету қиын. Рас, Сүгiр жас кеткен. Ендi қырыққа тақалған шақта жас әкенiң әруағын арашаға салып қайтесiз. Ол балам бұзық қанқор болмай кiсi боп өссiн, жетiлсiн, қатарының алды болсын деп тiлеген шығар. Әуелi артында ұрпағы қалғанға шүкiрлiк еткен болар. Зәуде, әкеңiз тiрi қалса екi бiрдей кiсiнiң қанын жүктегендi мақұлдай қоймас деймiн. Азғын жолға түсуге ең алдымен өзiңiз кiнәлiсiз. Ләтифа қыңыр, терiс пиғылды байқап «Балам, өз ағайыныңнан, туысыңнан, ортаңнан безiп қайда барасың. Ұясынан безген құс оңбайды!» – деп ескерткенде, ана сөзiне құлақ салмадыңыз. Тоң мойын, доғал топастық, жақсылық атаулыға өшiге қарау, өзгенiң өскенiн емес өшкенiн көксеу, ақыры осындай ауыр қылмысқа әкелдi. Қазақ қолмен жасаған iстi мойнымен көтер дейдi. Қайтесiз, солай жасауға тура келедi.

	Шегебай екi алақанымен бетiн басып бүгiле түстi.

	Осыдан үш-төрт күн өткеннен кейiн Дархан Майраны өзiне шақырды. Кабинетте полкөвник Әкiмғалиев пен тағы бiр кiсi отыр екен. Майра прокурордың көмекшiсiн танымайтын едi. Облыстық милиция басқармасының бастығы Әкiмғалиевтiң Көктасқа шұғыл жұмыспен келгенiн алдында естiген болатын. Полковник Әкiмғалиев Морозовты таныстырып өткенде, ол сақалын сипалап күле сөйледi.

	– Мен азамат Шегебай Сүгiровты тергеу iсiмен танысып шыққан едiм. Мағнитофонға жазылған сұрақ-жауапты мұқият тыңдадым. Бұл Көктасқа келгенде алғаш қолға алған iсiңiз көрiнедi. Әдетте, көзге мақтаған көңiлдегiсiн бүгедi дейдi. Бiз әскери тәртiптегi қызмет адамдарымыз. Сондықтан шындықты тура бетке айтқан жөн. Ал мен бұл iспен танысқанымда мол тәжiрибелi, өрiсi кең тергеушiнi көргендей болдым. Айыпкерден жауап алмастан бұрын көп материал жинақтап, зерттегенiңiз байқалады. Ал бұл әр қайсымыздан табыла бермейдi. Болған оқиғаның төңiрегiнде кiбiртiктеп шыға алмай, соны қазбалап сұрай беремiз, кең талдау жасамаймыз. Сiзге көп рахмет.

	– Қылмыскер жазықсыз адамдарды өлтiрдiм-ау деп жасып, сенiп, сынып қапаланған түрi жоқ, – деп Әкiмғалиев прокурордың сөзiн қостай түстi. – Былтыр ол Дархан мен Майраны үйiнен қуа шығып, өлтiре алмай қалғанына қатты өкiнедi. Ауданға бiрден кетпей Қаражанның үйiне қарай бұрылып онда ұзақ аялдағанына алданып қалдым дейдi.

	– Сүгiров сияқты тымырсық қаскөйден бәрiн күтуге болады. Әдетте бiзде бұзақылардың өрiс алуына ешқандай негiз жоқ деймiз. Ал олар аз уақытқа болса да Сүгiров сияқтылардан тiрек табады, Бөлеутаев, Құдияров сияқты ашықауыздарды өз кәдесiне жаратады. Әрине, қылмыскер Тайшықов өзiмен талай сырды ала кеттi. Әйткенмен Сүгiровтен жауап алу кезiнде жаулық зұлымдығын ұзақ уақыт бойы шыдамдылықпен iшке сақтап, сәттi кезеңдi күтетiн қылмыскердiң бары байқалды. Бұлар бұзақылықты заңды жете бiлмегендiктен жасап жүрген, болашағынан күдер үздiрмейтiн тентектерден әлдеқайда қатерлi. Сондықтан кейбiр жайларды анықтап алу керек сияқты. Егер қарсы болмасаңыз, – дедi Морозов Майраға қарап, – сiздi прокуратураға қызметке шақырып, бұл iстi әрi қарай өзiңiз жалғастырса деген ой бар. Бұған қалай қарайсыз? Майра шұғыл ойланды да сол сәт:

	– Сенiмiңiзге көп рахмет. Ондай жерде жұмыс iстеуге әлi тәжiрибем жетiспейдi, – деп қысқа жауап қатты.

	– Сүгiровтiң iсiне талдау жасағаныңызға қарап, зор үмiт күтiп едiк.

	– Егер Сүгiров iсiне жан-жақты кең талдау жасалған болса, бұл ең алдымен облыс және аудан басшыларының еңбегi. Мұндай күрделi iске олар менi практикада жүрген кезде қатыстырған едi. Мен жай ғана орындаушымын.

	Морозов жұмсақ креслоның арқалығына жотасын тiреп, сыздана шалқайды.

	– Шынын айтсам, мұндай жауап күткен жоқ едiм. Жас маманға прокуратурада iстеу қызық әрi болашағына кең жол аша ма деп ойлап едiм. Байқасаңыз мен сияқты кәрi тарлан да қателеседi екен. Дегенмен, қажеттi кезде көмегiңiздi аямас деп сенемiн.

	Майра iле жауап қатты.

	– Милиция көмегiн аямайды, жолдас прокурор. Морозов Майраның сөзiнен балалық мiнез нышанын аңғарып:

	– Жұмыс жемiстi болсын, – деп сақалын сипалап ақырын жымиды. Осы кезде телефон шылдыр ете қалды. Дархан трубканы көтерiп:

	– Тыңдап тұрмын, – дедi. Телефон соққан кезекшi едi. Кабинетте отырғандар Майлыбаевтың «Қашан?», «Қай жерде? Қай уақытта болған?» – деген сөзiн естiдi.

	Дарханның өңi қуарып, сұп-сұр боп кеткен едi. Аудан территориясында, әйтәуiр, бiр жерде жазатайым оқиғаның болғанын бәрi айтпай-ақ ұқты.





ЭПИЛОГ




	«Сарығаш санаторийiне келгенiме бiр жетiдей боп қалған. «Шахтер корпусы деп аталатын үйдiң 41-бөлмесiнде жатқанмын. Емдеу суын қабылдайтын үй бөлек. Күнiге әр қилы су емiн қабылдап келе жатқанымда шошақ беседканың iшiнде бiр жас әйелдiң отырғанын көретiнмiн. Бiр қалыпта, бiр орыннан қозғалмайды. Бiр жолы түскi тамаққа бара жатқанымда, әлгi әйелдiң тағы да жалғыз отырғанын байқадым. Қыдырып өткен боп қасына бардым. Дыбыс жазылған дисканы қабылдағыштың қуыс құтысына тығып қойып ән тыңдап отыр екен. Алғаш Роза Бағланованың дауысына ұқсағандай боп едi. Зер сала тыңдағанда өзiндiк өзгеше үнi бар жас дауысты естiгендей болдым.

	– Дауысы қандай әдемi, әндi тамаша айтады екен, – дегенiмде, ол:

	– Жаңыл ғой, Жаңыл айтып жатыр ғой, – деп жалт қарады да.

	– Кешiрiңiз, мен әлгi кiсi ме деп қалып едiм. Осында

	келген сайын әндi кiм орындап жатқанын сұрап алады да, соңынан ұмытып қала ма, сол сұрағанын тағы қайталайды. Кiсi қартайғанда ұмытшақ бола ма деймiн. Әйткенмен өзi сүйкiмдi, сыпайы кiсi, – дедi. Қабылдағыштың қасында жатқан сыңар қара балдаққа көзiм түстi. Былай қарағанда, екi аяғы бүтiн сау секiлдi. Ол мұны сездi ме, балдақты өзiне қарай сырғытып тыға түстi. Мен оны байқамаған боп:

	– Жаңыл деген кiм? Ондай әншiнi ести қоймап едiм, – дегенiмде, ол:

	– Жас қой, әлi оқып жүр ғой! – дедi. Сол жерде отырып таныстық. Аты – Майра, милиция қызметкерi. Соңғы жолы операцияда қатты жараланып, баурына да зақым келген екен. Дәрiгерлер «Аяқтың жарасы қауiптi емес. Әлi-ақ жүрiп кетесiң. Баурыңды қараттыр, – деп мәслихат еткен көрiнедi.

	– Оқиға қалай болды? Қашан мұндай күйге ұшырадыңыз, – деп сұрағанымда, Майра:

	– Сiз Жаңыл туралы сұрадыңыз. Одан да сол жайында айтайын, – деп әңгiмесiн бастады. Май айының құлпырған мезгiлi ғой. Майра екеуiмiз санаторийдiң Түбiндегi көк төбенiң басына шығамыз. Майра Жаңылмен байланысты әңгiмесiн бастайды. Мен тамашалап тыңдаймын. Демалып жатқан адам асыға ма, әңгiмемiз күннен күнге жалғасты да, содан, қадiрлi оқушым, «Ұясынан безген құс азғын – деген жаңа туынды дүниеге келдi.



	1980 жыл. Алматы.





	https://t.me/kzkitap





