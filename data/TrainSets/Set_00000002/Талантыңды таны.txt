	Каниязов Шразаддин

	Талантыңды таны



	Алматы, 2021



	Бұл кітаптың жазылуы да бір қызық. Мен басында “Бақытты бол!” деген кітап жазып жүрген едім. Бірақ кейін Қайрат Жолдыбайұлы аға ондай қасаң қағидаға толы кітап көп екенін айтты. Сонымен бірге “Нағыз бақыт талантын ашып, сүйікті ісін тапқаны емес пе?!” - деді. Сол себепті халыққа пайдалы болуы үшін талант туралы қазақ тіліндегі алғашқы кітапты жазуға бел будым.





	ҚҰРМЕТТІ ОҚЫРМАН, БҰЛ КІТАПТЫ СІЗГЕ ТЕГІН ТАРАТЫП ЖАТЫРМЫЗ. ЕГЕР КІТАП БІР ПАЙДАҢЫЗҒА ЖАРАСА АВТОРҒА АЛҒЫCЫҢЫЗДЫ

	8 707 688 28 56

	KASPI НӨМІРІНЕ АҚШАЛАЙ ЖІБЕРЕ АЛАСЫЗ!





1 БӨЛІМ


	БОЛМЫС КҮШІ





Кіріспе




	Қазір Gallup институтының Clifton Strengths тесті кеңінен таралып жатыр. Күннен күнге өз талантын танып, өмірін толықтай өзгертуге ынталы жандар көбейіп келеді. Жетістік пен өзін-өзі тануға деген мұндай ұмтылыс шын қуантады. Өйткені ізденіске деген ұмтылысы осындай қоғамның ертеңі жарқын. Осы орайда өзін танысам, өмірімді өнімді өткізіп бар әлеуетімді ашсам, деген адамдарға көмек ретінде осы кітапшаны жазып отырмыз.

	Менің Gallup-тық “сауатымды” Данияр Жігітбек ағамыз ашты. Алғаш бұл тест туралы сол кісіден естідім. Басында ондай дүниелерге сенімсіздікпен қарадым. Бірақ кейін айналамдағы есті кісінің бәрі сол тестті тапсырып, әңгіме қылғанын көрдім. Сөйтіп тапсырдым және өз таланттарымды зерттеймін деп жалпы талант мәселесіне қызыға кеттім. Талантымды тану арқылы өзімді таныдым. Өмірім жақсарды. Өзіме де ешкімге де ренжімейтін болдым. Өйткені бәрінің болмысын, талантын көріп үйрендім. Білімнің ең қайырлысы бөліскен білім демекші, мен де өз білгенімді сізге айтуға асықпын.

	Мен “талант” деген сөзді ес білгеннен бері естіп келдім. Талант тек өнерге қатысты істе болады деп ойлайтын едім. Десе де біздің әр әрекетіміз бен сөзіміздің астарында бір талант жатқанын білмедім. Тіпті біздің сезіміміз де бойымыздағы таланттар жиынтығына тәуелді. Талант алыстағы қиял емес, қойнымдағы құпия қару екен. Ол бәрінде бар. Тек біреулер сол қаруды байқап, күшейтіп қолданады. Ал басқалар сүреңсіз өмір сүріп өтеді. Сөйтіп уақыт өте бойындағы ең ұлы әлеуетті аша алмағанына ызасы келіп, өзін бақытсыз сезінеді. Өйткені бақытсыздық дегеніміз бола алатын әлеуетіміз бен қазіргі күйіміздің арасындағы алшақтық. Сондықтан бұл кітаптың қызметі сол алшақтықтың арасын барынша қысқарту.

	Бұл кітаптың жазылуы да бір қызық. Мен басында “Бақытты бол!” деген кітап жазып жүрген едім. Бірақ кейін Қайрат Жолдыбайұлы аға ондай қасаң қағидаға толы кітап көп екенін айтты. Сонымен бірге “Нағыз бақыт талантын ашып, сүйікті ісін тапқаны емес пе?!” - деді. Сол себепті халыққа пайдалы болуы үшін талант туралы қазақ тіліндегі алғашқы кітапты жазуға бел будым.





Осал тұспен алысудың әлегі




	Кез келген оқу бағдарламасы мен білім беру тәсілінің ең басты бір қателігі бар. Олар бізге болмысымызға жат нәрседе үздік болуымызға көмектескісі келеді. Мәселен тумысыңыздан есепке жүйрік болмасаңыз да сол салада қиналып жүріп магистр атануға тырысасыз. Егер онша ашық болмасаң және ұяң болсаң, сені “ашатын” курстарға жібереді. Сөйтіп біз өмір бойы артықшылығымыздан гөрі кемшілігімізге көп уақыт арнап өтеміз. Ақыр аяғында еш істе үздік болмаймыз. Қиналып үйренген ісімізде ортаңқол маман болып ғұмыр кешеміз. Біз өзінің қолынан келмейтін істе белгілі бір жетістікке жеткен адамдарды үлгі тұтамыз. Табандылық деген осындай болса керек дейміз. Соның кесірінен басқа саладағы керемет мәнсап пен маманнан айырыламыз. Бұндай оқиғалар қанша тартымды көрінсе де, өзінің табиғаты мен болмысына жат салада жұмыс істейтін адам өмірдегі ең күшті қарсылықты сезеді. Бәрі ауыр өтеді. Ештеңе жеңіл берілмейді. “Өмір солай шығар!” - деп шыдап жүре береді. Бірақ жетістік деген қиналу емес. Ол кедергі мен тосқауылдан қаймықпау және қайтпау.

	Қазір қоғам “Сен кім боламын десең де бола аласың” -деген ұран айтады. Жастардың бәрі өмірім өз қолымда, кім болатынымды өзім шешемін дейді. Сөйтіп “трендте” тұрған салаға барып қиналып жүріп көтерілуге тырысады. Бірақ есептен ләззат алмайтын адам ешқашан ең мықты есепші болмайды. Ал әр адаммен сөйлескеннен кейін энергиясы сарқылатын адам, ең үздік психолог болмайды. Олар тек табандылығының арқасында белгілі бір дәрежеге жетеді. Десе де бір істің шын шебері болу үшін табиғи бейімділік керек. Оны талант дейміз. Адам талантына сай іспен айналысқанда ғана шын бақытты әрі нағыз мықты болады. Қалғанының бәрі бекер. Талантыңызға сай емес істі істеуге тырыссаңыз өзіңізді де, өзгені де қинайсыз. Сіз қалаған адамға айнала алмайсыз. Бірақ сіз қазіргіден қайда мықты адамға айнала аласыз.





Мықты тұсты әлпештеудің маңызы




	Соңғы бірнеше он жыл бойы Gallup институты қоғам мен өмірдің бар сатысындағы талантты зерттеді. Олар әр қызметте өзінің мықты тұсын қолданатын адамдарды тапты. Бірақ өзінің мықты тұсын елемейтін адамдар одан да көп екенін байқады. Өзіне жат іске өмірін арнап, күн сайын күйзелетін адамның қарасы көп. Көбі өзінің мықты тұсына құлақ аспайды, оған сай жұмыс істеуге тырыспайды. Өзіңе ұнамайтын жұмыс істеу мен жұмыстың “қиын” болуы “қатал өмірдің” бір заңы деп біледі. Осылайша бақытсыз өмір сүреді. Әу баста бойына берілген әлеуетті толық аша алмайды.





Сіздің таланттарыңыз қандай?




	“Көбі өзінің мықты тұсын білеміз деп ойлайды және көбі қателеседі. Адам тек өзінің мықты тұсын қолданып қана жақсы нәтиже көрсете алады”.

	Питер Друкер (1909-2005)



	1960 жылдары талант пен мықты тұс зерттеулерінің атасы, Дон Клифтон адамдардың мықты тұсын зерттеуге қызыға бастады. Ғылымда бір нәрсені түрліше айтатын термин көп екенін байқады. Сөйтіп ол 1988 жылы ғалымдар тобын жинап, таланттардың ортақ тілін жасап шығамыз деген мақсат қойды. Яғни, адам бойындағы әр қабілетті нақты анықтап, оның көрінісі мен қолданысын бекітіп көрсеткісі келді. Сол кезде 100 000 адам туралы ақпаратқа қол жеткізді. Талант пен қабілет заңдылықтарын зерттеді. Түрлі сала мен тап өкілдерімен сұқбаттасты. Соның арқасында ең маңызды әрі басты 34 талантты анықтап шығарады. Нәтижесінде таланттарды өлшеп, бағамдауға арналған Clifton StrengthsFinder бағдарламасының алғашқы нұсқасын жасайды. Олар адам бойындағы қабілеттің бәрін қамтитын 34 талантты анықтады. Десе де олар анықталған талантты отбасыда, жұмыста және қоғамда қолдануға болса деді. Сіз Clifton StrengthsFinder бағдарламасының арқасында талантарыңызды анықтайсыз және сол арқылы әлеуетіңізді толық аша аласыз. Бұл бағдарламаның сұрағы әдеттегі сынақ сұрағына ұқсамайды. Сіздің қолыңыздан не келетінін де сұрамайды. Әр сұраққа жауап беруіңізге 20 секунд қана беріледі. Сөйтіп сіздің сұраққа жауап беруде көрінетін табиғи реакцияңыздың болмысын анықтауға тырысады. Былайша айтсақ, бұл бағдарламаға сіздің жауабыңыз емес, жауап беру тәсіліңіз бен амалыңыз маңызды. Жауап өзгеруі мүмкін, ал бірақ тәсіл мен амал табиғаттан келеді. Оның өзгеруі қиын.





Болмыс күші




	Адам уақыт өтісімен өзгеретіні рас. Десе де біздің тұлғамыз, яғни, негізгі табиғатымыз өзгермейді. Сол секілді қызығушылығымыз мен құштарлығымыздың көбі өмір бойы қалады. Жаңа Зеландияда 1000 баланы зерттеген 23 жылдық керемет зерттеу жүргізілді. Сонда зерттеуге қатысқан адамдардың 3 жасындағы тұлғасы мен 23 жасындағы тұлғасы өте қатты ұқсайтынын анықтады. Міне осы себепті Clifton StrengthsFinder бағдарламасы сіздің болмысыңыздың өзгеруі екіталай тұсын зерттейді. Қазақтың “болар бала боғынан” дегені де осы шығар. Білім, машық пен тәжірибе мықты тұстың ажырамас бөлігі. Оларсыз талант түкке жарамай қалуы мүмкін. Сіздің талантыңыз нағыз мықты тұсыңызға айналуы үшін көп еңбек пен мол тәжірибе қажет. Мысалы бұлшықетіңіз туғаннан жақсы өсуге бейім болсын, бірақ ұдайы жаттықпасаңыз, ол талантыңыз бос кетеді. Алайда егер сіз сіздей таланты жоқ адаммен бірдей еңбек етсеңіз, одан әлдеқайда көп нәтижеге қол жеткізесіз. Gallup институтының зерттеуі кем талантыңызды дамытуға уақыт жұмсағаннан гөр, нағыз талантыңызды дамытқан абзал екенін анықтады. Олар ең табысты адамдар алдымен тума талантына ден қойғанын байқады.





	ТАЛАНТ

	(табиғаттан дарыған ойлау, сезу мен әрекет ету тәсілі)



	ИНВЕСТИЦИЯ

	(тәжірибеге және машықтарыңызды дамытуға кеткен уақыт, білім жинау)

	=

	МЫҚТЫ ТҰС

	(ұдайы кереметке жақын нәтиже беретін қабілет)



	Біз әр адам дара десек те, бұл сөздің мәнін терең ұғына бермейміз. Басымыздан өткен тәжірибемізді бәріміз айтып бере аламыз. Бірақ табиғи талантымызға келгенде жауап бере алмай қиналамыз. Егер сізде де сондай мәселе болса, біраз кідіріңіз. Көбінде таланттардың бір ортақтығы бар. Мәселен ойын айтуға, пікір алмасуға, сөз тауып айтуға қатысты таланттың бәрі коммуникация (Communication) талантына қатысты. Ал жауапкершілік, жауапты болу және сылтау айтпау секілді қабілеттер жауапкершілік (Responsibility) талантына қатысты. Осы ортақтықтар арқылы сіз өз таланттарыңызды анықтай аласыз.





Осал тұсты басқару




	Кез келген сала мен қызметте өзініңіздің осал тұсыңызды білген абзал. Өйткені сіздің кем талантыңыз үлкен шығын алып келуі мүмкін. Сіз 34 талант түрін білсеңіз, өзіңізде қай талант онша дамымағанын біле аласыз. Кейде қай талантыңыз нашар екенін білсеңіз, көп қателік пен шығыннан аман қалуыңыз мүмкін. Мысалы, ұсақ-түйек шаруаға бас ауыртқыңыз келмейтінін байқадыңыз делік. Сонда сіз ол қасиет сізге қаншалық қажет екенін анықтауыңыз керек. Егер қазіргі жұмысыңыз сол ұсақ-түйек шаруаға қатысты болса, онда қызметіңізді ауыстырған абзал болады. Әлбетте көбімізде талантыма келмейді екен деп жұмыс ауыстыратын мүмкіндік жоқ. Сондықтан сіз сол осалдығыңыз барынша аз зиян келтіретіндей бір жүйе жасай аласыз. Мәселен сізде кем дамыған таланттары бар мықты адаммен бірге жұмыс істеуіңізге болады. Мысалы, Includer талантының түрі менде кем дамыған. Бұл таланты жақсы дамыған адамдар басқаларды топтастырып, бір араға жинай алады. Ешкімнің көңілін қалдырмай бәрін іске араластырады. Ал мен топ жинағанда бәрінің көңіліне қарап отыра алмаймын, содан кейбірі өзін алалағандай күй кешеді.

	Сіз өз таланттарыңыздан келуі мүмкін зиянды ескере білуіңіз маңызды. Мысалы, басқару (Command) таланты жақсы дамыған адамдар басқаларды күн сайын іске итермелеймін деп зиян тигізуі мүмкін.

	Ол болмаса, тұрақтылық (Consistency) таланты бар адамдар нәтиже мен мақсатқа қарамай бір нәрсені тұрақты істеп жүре беруі мүмкін. Осылайша таланттар бізге тура жолдан таймауға көмектеседі.

	Gallup институты миллиондаған адамның нәтижесін көріп, өз бағдарламасын дамытып, StrengthsFinder-дің екінші нұсқасын жасап шықты. Бағдарлама бұрынғыдан да жақсы әрі нақты болды. Мысалы бес адамда да Learner таланты үздік бестікке кіруі мүмкін. Бірақ ол әркімде әрқалай көрінеді.

	Біздің табиғи талантымыз бен құштарлығымыз өмір бойы өзгермейді. Оның түрі өзгерсе де, түбі бір болып қалады. Көптеген адам өмірін басқа нәрсеге сарп етеді. Сондықтан таланттарыңызды ерте бастан танып, оны ашуыңыз керек. Сонымен бірге айналаңыздағы адамдардың да талантын ашып, оларға көмектесіңіз. Бәрінің бойында бір мүмкіндікті күтіп отырған талант бар. Соны оятыңыз, содан кейін бақыттың не екенін түсінесіз.

	Талантымызды анықтап алсақ та, оны мықты тұсқа айналдыру оңай шаруа емес. Бұл кітап сізге бәрін бастан аяқ айтып бермейді. Тек сол мықты тұсты қалыптастыру мен дамытуға қажет бастапқы деректі бере алады. Ал ары қарай әрекет етіп, талантыңызды дамыту міндеті сізде. Оны сізден басқа ешкім істей алмайды. Бірақ біз сізге сол процесті жеңілдететін және жылдамтатын үш құралды айта аламыз.

	Бірінші құрал: табиғи талант пен жүре келе үйренген машықтың ара жігін ажырата білу. Біз, мықты тұс - кез келген бір әрекетті кереметке жақын деңгейде қайта-қайта орындай алу қабілеті, деп түсіндірдік.

	Ал енді оған қалай қол жеткіземіз? Ол үшін жаттығудың өзі жеткілікті ме немесе оған туа бітті таланттар қажет пе? Егер сіз көмектесуге дайын адамдар болса, көп тәжірибеден соң көпшіліктен қысылмайтын ашық адамға айнала аласыз ба? Егер болашақты болжай алмайтын болсаңыз, көреген жоспар құра алатын стратегке айнала аласыз ба? Әлбетте сіз мұның бәрін үйрене аласыз. Адам баласы табиғатынан өте бейімделгіш жаратылыс қой. Бірақ сіз тек тәжірибенің арқасында сол нәрсені әрдайым кереметке жақын деңгейде істеуді үйрене аласыз ба? Жоқ, ол нәрсе қолыңыздан келмейді. Өйткені тәжірибе шеберліктің белгілі бір сатысына дейін көтереді. Ал шеберліктің шыңына шығу үшін талант болуы шарт.

	Екінші құрал деп негізгі таланттарды анықтайтын жүйені айтамыз. Өзіңізді сырттай бақылаңыз. Жаңа нәрселерді байқап көріңіз. Уақыт өте келе сіздің ең үздік таланттарыңыз ортаға шығады. Кейін оны өңдеу мен шыңдау секілді жұмыс қалады.

	Ал үшінші құрал деп таланттарды сипаттауды үйренуді айтамыз. Ол үшін әр таланттың жақсы жағын көре алатын және оны көрсете алатын әмбебап тіл болуы қажет. Біздің қазіргі тіліміз адамдарды дұрыс сипаттамайды. Мәселен адамды “жуас”, “аңғал”, “ақкөңіл”, “аңқау”, “ашық ауыз”, “мылжың” дейді. Ал атаудың әрқайсы адамды кемсітеді. Бәлкім ол жуас емес, эмпат (эмпатиясы жоғары адам) шығар. Міне, осы секілді түсінбеушіліктің кесірінен көп адам өзінің талантын танымай өтіп жатыр. Біз айналаның ретті болғанын қалайтын адамды “мазасыз” дейміз. Керемет нәтиже талап ететін адамды “мазасыз” дейміз. Демек біздің тіліміз бұл қасиеттерге дұрыс сипат бере алмай жатыр.

	Біз төменде адам бойындағы бар қасиетті дұрыс сипаттай алатын таланттар жүйесін көрсетеміз. Әр таланттың артықшылығы мен кемшілігін қатар айтамыз. Бойыңыздағы ұлы күшті оятуыңызға қажет мәлімет береміз. Сол нәрселерді түсінген соң өзіңізге һәм айналаңыздағы адамдарға деген қатынасыңыз өзгереді. Сіз енді кім не үшін қандай әрекет еткенін түсінетін боласыз.

	Біз талант деген сөзді көп айттық. Көбі талантты туа бітті қабілет пен бейімділік деп біледі. Бірақ талант тиімді пайдалануға жарайтын ойлау, сезіну мен әрекет етудің жиі қайталанатын моделі. Жарысуға деген құмарлығыңыз талант. Адамдармен араласқандағы ашықтығыңыз талант. Жауапкершілігіңіз де талант. Егер дұрыс қолдана алсаңыз, қырсықтықтың өзі талант болады. Сіз бойыңыздағы ойлау, сезіну мен әрекет ету модельдерін өзгерте алмайсыз. Өйткені олар мидағы жиі қайталанатын байланыстарға негізделген. Сіз белігілі бір жастан кейін толықтай жаңа модель қалыптастыра алмайсыз. Адам миы уақыт өте келе кішірейе береді. Ол алдымен тез өседі де кейін кішірейе бастайды. Бір қызығы адамның миы кіші болған сайын адам ақылдырақ болады. Бұл мүшенің сырын түсіну үшін синапс деген ұғымды ашып алуымыз керек. Синапс деп ми нейрондары арасындағы байланысты қамтамасыз ететін қызметті айтамыз. Синапстар нейрондарды байланыстыратын сызық іспеттес. Ал мінез-құлық пен әрекет ми нейрондары арасындағы қажет байланыстың құрылуына байланысты. Демек синапстар таланттың пайда болуына жауап береді. Синапстық байланыс бала жатырға біткеннен кейін 42 күн өткенде басталады. 42-күні алғашқы нейрон қалыптасады, 120 күннен кейін жүз миллиардтаған нейрон пайда болады. Яғни, әр секунд сайын 9500 жаңа нейрон қалыптасады. Бірақ бұл қарқынды жаратылыс кезеңі де шегіне жетіп бәсеңдейді. Олар орта жас шамасына дейін сол қалыпта тұрады. Бірақ бір қызығы сіз тумастан 60 күн бұрын нейрондар өзара байланыса бастайды. Әр нейрон басқасымен байланыс орнатуға тырысып “жұлқынады”. Байланыс орнаған сайын синапс пайда болады. Үш жасқа дейін нейрондар синапсты өте жақсы өндіреді. Көбінде үш жасқа дейін 15 000 синапстық байланыс орнайды. Миллиардтаған нейрондардың әрқайсында 15 000 байланыс орнайды. Бірақ кейін өсе келе табиғат бізді кейбір байланыстарға баса назар аударуға мәжбүрлейді. Сөйтіп қолданылмаған байланыстар ажырай бастайды. Біз сол кейбір байланысқа көп көңіл бөлмеген соң, 15 жаста миллиардтаған синапстық байланыстан айырыламыз. Ол жүйелердің жартысы істен шығады. Оларды қайтара алмайсыз. Әрине, ми өмір бойы өзінің кейбір қасиетін сақтайды. Мәселен үйрену мен жаттау үшін де жаңа синапстық байланыстар орнауы қажет. Синапстық байланыстардың саны ақыл мен жетістіктің кепілі емес. Ақыл мен жетістік олардың ең мықтыларының тиімді пайдалануына байланысты. Синапстық байланыстың көбін құртады. Сөйтіп кейбіріне ден қояды. Бірақ оған бола көңіліңіз түспесін. Біз бала кезде өте көп ақпарат сіңіруіміз керек болған соң, сонша көп синапстық байланыс беріледі. Сосын сіз тумыстан біткен және ата-анадан дарыған ерекшеліктер арқасында бір байланыстарды қолдану басқасынан жеңілірек болатынын сезесіз. Мәселен таласқанды және жарысқанды жақсы көруіңіз мүмкін. Бәрін білгіңіз келетін шығар. Сол секілді алуан түрлі байланыстар бойыңыздан байқала бастайды. Ол болмаса стратегиялық ойлауға құмар болуыңыз мүмкін. Демек сіз сол байланыстарды бәрінен көп қолданасыз.

	Міне сондықтан сіз талантсыз мықты тұс қалыптастыра алмайсыз. Сіз күнделікті өмірде түрлі шешім қабылдайсыз. Әр шешімді қабылдау барысында табиғи талантыңыз көрініп тұрады. Талант – сарқылмайтын қуат күші. Сіз сол нәрсені қайта-қайта істеп ләззат аласыз.





2 БӨЛІМ


	34 ТАЛАНТҚА ЖЕКЕ-ЖЕКЕ ТОҚТАЛАЙЫҚ





ACHIEVER (Жетуші)




	Егер сізде Achiever таланты болса сіз әрдайым алға ұмтылып тұрасыз. Сіз қозғалыссыз өмір сүре алмайсыз. Әрдайым әр күн жаңа сынақ деп қабылдайсыз. Күніңіз нәтижесіз өтсе, өзіңізге көңіліңіз толмайды. Жұмыс күнін, демалыс күнін және мереке күнін де өнімді өткізгіңіз келеді. Демалысқа қанша лайық болсаңыз да, егер күніңіз титтей болсын жетістіксіз өтсе мазаңыз қашады. Ішіңізде от жанып тұрады. Сол сізді көбірек нәрсе істеп, көбірек жетістікке жетуге итермелейді. Әр жетістіктен кейін кеудеңіздегі от азаяды. Бірақ көп ұзамай жаңа бір межені көріп қайта лаулап жанады. Кейде мұндай тынымсыз ұмтылыс мәнсіз болуы мүмкін. Нақты бір мақсаты болмауы да мүмкін. Achiever болсаңыз ішіңіздегі тынымсыздыққа үйренісуіңіз керек. Оның артықшылығы да бар. Ол сізге жұмысқа қажет энергия береді. Әрдайым жаңа сынақ пен мәселе шыққанда, осы талантыңызға арқа сүйей аласыз. Бұл талант сізді әрдайым алға итермелеп тұрады.



	Achiever таланты бар жандар былай көрінеді:



	Қ мырза: Мен үнемі бір іс тындырып жүруім керек сияқты. Барынша көп іс атқаруға тырысамын. Сондықтан сабырсыз боламын. Сонымен бірге жетістігімді жария етіп жүрген ұнайды. Мәселен әлеуметтік желіге атқарған ісімді салып отырамын «оқырмандарымның саны бәленшеге жетті», «түгенше км жүгірдім» дегендей. Жаңа күн басталғанда, осыған дейінгі еңбегімді елемеймін. Керісінші күн сайын бір жетістіктерге жетіп отыруды жақсы көремін. Олай болмаса түн ұйқым тыныш болмайды.



	Achiever таланты бар жандарға кеңес:



	⯌ Қаншалық қатты жұмыс істегіңіз келсе, соншалық істей алатындай жұмыс табыңыз. Сонымен бірге сіздің өнімділігіңізді өлшейтін мүмкіндік болсын. Сол кезде жұмысқа ынтаңыз артып, күшіңіз тасып тұрады.

	⯌ Сізге көп шаруа тындырған ұнайды, бірақ ол шаруалардың біткен кезі көрінуі керек. Мақсатыңыздың өлшемі мен мерзімі болсын. Анда-санда демалыс алып, өзіңізді қуантып, марапаттап отырыңыз.

	⯌ Achiever таланты бар жандар өз жетістігін байқамай, бірден келесі тапсырмаға көшіп кетуге бейім. Ішіңіздегі ұмтылысты сәл бәсеңдетіп отырыңыз. Әр сәт пен жетістіктен ләззат алыңыз.

	⯌ Әрдайым әрекет еткіңіз келген соң кездесулер сізге ішпыстырарлық болып көрінуі мүмкін. Біліміңізді арттырыңыз, курстарға қатысыңыз. Сонда мақсатыңыз биіктеп, жетістігіңіз арта береді.

	⯌ Сіз сыртқы мотивацияға мұқтаж емессіз. Өзіңізді өзіңіз ынталандырыңыз. Бір жобадан басқасына көшкенде талабыңызды күшейте түсіңіз. Басқа еңбекқор кісілермен етене араласып еңбек етіңіз. Жаңа жобалар бастаңыз.

	⯌ Көп жұмыс істеймін деп сапаны түсіріп алмаңыз. Өнімділігіңіз бен жұмысыңыздың сапасы сәйкесуі үшін нәтиже стандартын бекітіңіз.



	Ал Achiever таланты бар адамдармен жұмыс істейтіндерге мынадай кеңес айтамыз:



	⯌ Ол адаммен бірге жұмыс істеп, қарым-қатынас нығайтыңыз.

	⯌ Ол “жалқауларды” жек көреді. Талмай еңбек ететін жандарды жақсы көреді.

	⯌ Ол адам өзінің қолы босамағанынан ләззат алатынын түсініңіз. Жиналыста отырса іші пысып кетеді. Егер жиналысқа қатысуы міндетті болмаса қатыспауына рұқсат етіңіз.

	⯌ Ол адам аз ұйықтап басқалардан ерте тұруы ықтимал.





ACTIVATOR (Әрекетке бастаушы)




	Activator таланты бар адамдар “қашан бастаймыз?” деп тағатсызданып тұрады. Сіз әрекет етуге асықсыз. Әрдайым бір істі тезірек бастағыңыз келіп тұрады. Талдау мен дайындалудың қаншалық маңызды екенін білсеңіз де, іштей бәрін тек істеген соң білеміз деп ойлайсыз. Тек әрекеттен ғана нәтиже шығады деп ойлайсыз. Шешім қабылдаған соң дереу іске кірісесіз. Басқалар «тағы біраз ойлануымыз керек» деп кідіріп тұрса да, күткіңіз келмейді. Бір нәрсені ойға алсаңыз, барынша тез іске асырасыз. Сіз адам істеп көріп қана үйренеді деп ойлайсыз. Сіз шешім қабылдайсыз, істейсіз, нәтижесін көресіз және содан сабақ аласыз. Сізді әрекетіңізге қарап бағалайтынын білесіз. Сізге мақсат жолындағы әрекет ұнайды.



	Activator таланты бар жандар былай көрінеді:



	Р мырза: Мен бір істі көрсем бірден бастауға асықпын. Бірақ оны қашан аяқтайтыным маңызды емес. Ең бастысы барынша жылдам кірісу. Әрдайым “давай, давай” деп жүремін. Басқаларды әрекетке итермелеймін.



	Activator таланты бар жандарға кеңес:



	⯌ Өз бетіңізше шешім қабылдап, әрекет ете алатын жұмыс табыңыз.

	⯌ Жұмыста бастығыңыз процеске қарап емес, нәтижеге қарап бағалайтын болсын. Сіздің процесіңіз онша жақсы болмауы мүмкін. Бірақ сіз керемет идеяларды бірден іске асыра аласыз.

	⯌ Шығармашыл идеялар мен ойлар бар салаларға бет бұрыңыз. Оларды бірден іске асырыңыз. Жоспар құрыңыз да әрекетті бастаңыз.

	⯌ Кейде табандылығыңыз басқаларға жаман көрінуі мүмкін. Ең алдымен айналаңыздағы адамдардың сеніміне кірсеңіз, талантыңызды толық ашатын мүмкіндік туады.

	⯌ Сіздің әрекетке бастауыңыз бекер емес екенін көрсететін себептерді дайындап жүріңіз. Өзіңіздің ұмтылысыңызды дұрыс дәлелдей алмасаңыз “сабырсыз” деп ойлап қалуы мүмкін.

	⯌ Сіз басқаларды алға итермелей аласыз. Өзіңіздің Activator талантыңызды байыппен қолданыңыз. Әр әрекетіңіз ақылдан шықсын.



	Ал Activator таланты бар адамдармен жұмыс істейтіндерге мынадай кеңес айтамыз:



	⯌ Мұндай адамға қолынан іс келетінін білетініңізді айтыңыз. Сіз оған үміт артсаңыз ол одан сайын қанаттанады.

	⯌ Ондай адамның шағымын мұқият тыңдаңыз, өйткені бір пайдасы болады.

	⯌ Ол адамнан «ұжымды қалай жақсартамыз?» деп сұраңыз. Артынша сол мақсатқа қалай жететінін білуіне көмектесіңіз.





ADAPTABILITY (Бейімделгіштік)




	Сіз осы сәтте өмір сүресіз. Сіз үшін болашақ бүгінгі шешіміңіздің жемісі. Сондықтан болашақ әрдайым түрленіп отырады. Бірақ бұл сізде жоспар жоқ деген сөз емес. Сізде жоспар бар. Бірақ сіздің бойыңыздағы бейімделгіштіктің арқасында жағдайға байланысты жоспарды түрлендіре аласыз. Сіз кенет шыққан шаруаға ренжімейсіз. Олар өмірдің ажырамас бір бөлігі екенін білесіз. Сіз оларды асыға күтесіз десек те болады. Сіз жағдай қандай болса да тиімді жұмыс істей аласыз.



	Adaptability таланты бар жандар былай көрінеді:



	Р мырза: Біз жігіттермен пәтер жалдап тұрамыз. Үйге кеш келген едім. Түнгі 23:00 шамасы. Жарық өшік тұр екен. Түнделетіп істейтін жазбаша жұмыстарым бар еді. Сонда да басқа жігіттердің мазасын алмайын деп сол қараңғы жерде жазатын жағдай жасап алдым. Ортаға, жағдаят пен уақытқа жылдам бейімделемін. Күрт өзгеріс менің көңілімді құртпайды. Кез келген жағдайға дайын жүремін.



	Adaptability таланты бар жандарға кеңес:



	⯌ Басқалар күнделікті күйбеңге ренжіп жүргенде байсалды әрі сенімді адам ретінде танылыңыз.

	⯌ Сізді бір жоспарға байлап қоятын қызметтерден бас тартыңыз.

	⯌ Қиын жағдайда достарыңызға шешім қабылдауға көмектесіңіз.

	⯌ Бейімделгіштік қорқақтық емес екенін түсіндіріңіз. Ол жағдай мен уақыт талабына сай өзгере білу.

	⯌ Басқалар сіздің табиғи бейімделгіштігіңізді өзінің құйтырқы ісіне қолданбасын. Жоспарлауды үйреніңіз.

	⯌ Жұмыс бабы бойынша көп жол жүрсеңіз заттарыңызды тез жинауды үйреніңіз.

	⯌ Бірқалыпты және бірсарынды қызметтен бас тартыңыз. Ондай жерде сіз өзіңізді жайсыз сезінесіз.



	Ал Adaptability таланты бар адамдармен жұмыс істейтіндерге мынадай кеңес айтамыз:



	⯌ Мұндай адамның бейімделгіш мінезі кез келген компанияға керек. Жоспардың бәрі құрдымға кеткенде ол жаңа жағдайға бейімделіп жаңаша әрекет етеді.

	⯌ Ол қабағын түйіп бір бұрышта отырмайды. Ол “ағынмен” ағуға дайын. Сондықтан әрдайым алдынан жаңа мүмкіндік шығады.

	⯌ Ол бір қалыпты ұзақ жолдан гөрі, бұралаң жолдарды жақсы көреді.





ANALYTICAL (Талдау)




	Сіздегі Analytical таланты кез келген нәрсені сын сүзгісінен өткізеді. Әр дерекке дәлел талап етеді. Сіз басқаларға қарсы шығайын деп шықпайсыз, бірақ әр пікірі дәлелді әрі орынды болса дейсіз. Дерек пен мәліметті жақсы көресіз. Бір заңдылық басқасына қалай ықпал ететінін білгіңіз келеді. Мәселенің түбіне жеткенше қазбалай бересіз. Басқалар сізді “қадалған жерінен қан алмай қоймайтын” адам деп ойлайды. Кейін олар өзі сіздің ақылыңызға жүгінеді. Бірақ талдауыңыз тым қатты болмасын. Әйтпесе адамдарда жеккөрінішті болып қалуыңыз бек мүмкін.



	Analytical таланты бар жандар былай көрінеді:



	Б мырза: Мен үнемі әр нәрсені талдаймын. Кез келген ақпаратқа дәлел сұраймын. Бір іс бастамас бұрын ішімдегі бар сұрақтың жауабын тауып алуым керек. Себеп пен салдар байланысын іздегенді жақсы көремін. Басқалар менің талдауымды мінеу мен сынау деп қабылдап қалады. Бірақ мен тек бәрін нақтылап алсам деймін.



	Analytical таланты бар жандарға кеңес:



	⯌ Деректерді талдап, заңдылық тауып, идеяларды жүйелешегініңіз үшін ақша төлейтін жұмыс табыңыз. Қандай қызмет атқарсаңыз да сенімге лайық дереккөздерді анықтап алыңыз.

	⯌ Сіздің талдау қабілеттеріңізді жақсартатын оқу оқыңыз. Курстардан өтіңіз.

	⯌ Сіздің сыныңыз адамға емес, деректерге қарсы екенін түсіндіріңіз.

	⯌ Басқаларға сізге нақты деректер керек екенін білдіріңіз.



	Ал Analytical таланты бар адамдармен жұмыс істейтіндерге мынадай кеңес айтамыз:



	⯌ Мұндай адам бір мәселені талқылауға қатысқанда оның көңіліне қонбайтын нәрсенің шешімін тауып беріңіз.

	⯌ Ол адамға мерзімнен көрі жұмыстың аяталуы маңызды.

	⯌ Сондықтан жұмыс аяқталатын уақыт жақындаған сайын хабар алып тұрыңыз.





ARRANGER (Ұйымдастырушы)




	Cіз ұйымдастырушысыз. Қиын жағдайға тап болғанда сізге бәрін бақылап, басқарған ұнайды. Сіз үшін оның бәрі қалыпты жағдай. Сіз тек мақсатқа жетудің ең жақсы жолын табуға тырысасыз. Басқалар ойламаған жағдайға тап болса салы суға кетеді. Бірақ сіз сондай тосын іске бел шеше кірісіп, барынша ұтымды әрекет етуге тырысасыз.



	Arranger таланты бар жандар былай көрінеді:



	Ж ханым: Мен бір уақытта бірнеше істі қатар істей аламын. Басқаларға ол қиын келетін секілді. Бірақ маған оңай. Қамыр илеп тұрып, ет аса беремін. Одан жүйкем жұқарып, қатты шаршамаймын.



	Arranger таланты бар жандарға кеңес:



	⯌ Өз әріптестеріңіз бен достарыңыздың мақсатын біліңіз. Олардың мақсатын қолдайтыныңызды және оған жетуіне көмектесетініңізді көрсетіңіз.

	⯌ Сіз адамдардың талантын жақсы көре аласыз.

	Кім қай жерде барынша пайдалы болатынын білесіз. Сондықтан команда құруға қатысуыңыз керек.

	⯌ Arranger таланты бар басқа адамдар өзін бақылап, басқарғаныңызға наразы болуы мүмкін. Сіз іштей түрлі адамды бірге жұмыс істетудің жолын білесіз. Сіздің тәсіліңіз тиімді екенін түсіндіріңіз. Басқалар әрекеттеріңіздің мәнін түсінбеуі мүмкін.

	⯌ Жұмыс ортасын жақсырақ құру жайлы, адамдарды басқару туралы кітап оқыңыз.



	Ал Arranger таланты бар адамдармен жұмыс істейтіндерге мынадай кеңес айтамыз:



	⯌ Мұндай адамға күрделі, көп сатылы жұмыс қызық. Ол бір уақытта көп іс тындыруы қажет жұмыста жақсы жетістікке жетеді.

	⯌ Бір жоба бастағанда arranger таланты бар адамдарға жұмыс тобын жинауға көмектес деңіз. Ол әр адамның мықты тұсы командаға қандай пайда беретінін біледі.

	⯌ Мұндай адам әдетте тапқыр келеді.





BELIEF (Сенім)




	Сіздің Belief талантыңыз мықты болса онда қандайда бір құндылық немесе сенімге берік бола аласыз. Әркімнің құндылығы мен сенімі әрқалай. Бірақ сіздің құндылығыңыз бен сеніміңіз өміріңіздің бар саласына әсер етеді. Ол сіздің әрекетіңізге ықпал етеді. Ол сіздің өміріңізге мән береді. Сіз үшін жетістік тек ақша мен абырой емес. Олар сізге бағыт беріп, мотивация болады. Достарыңыз сізге арқа сүйейді. Сіз Belief талантының арқасында сенгіш келесіз. Сізге жұмысыңыз мәнді болуы керек. Сіз өз сеніміңізге сай өмір сүргіңіз келеді.



	Belief таланты бар жандар былай көрінеді:



	А мырза: Мен жаттығу залына баруға ерінемін, жалқаумын деп жүрген едім. Бірақ маған мені орнымнан тұрғызып, маған күш беретін сенім керек екенін түсіндім. Мен артымнан өсіп келе жатқан іні-қарындасқа үлгі болып, оларды елге адал қызмет етуге ынталандыра аламын деген ой келді. Сол нәрсе маған қуат берді. Жаттығуды жіберместен өзімнің тәнім мен рухымды қатар дамытуыма түрткі болды.



	Belief таланты бар жандарға кеңес:



	⯌ Көңіліңіз жақсы кезде сенім мен құндылықтарыңыз туралы ойланып алыңыз. Оларды нақтылаңыз және бекітіңіз. Қандай сенім өміріңізге шаттық сыйлайды?

	⯌ Сіздің құндылығыңызға сай қызмет іздеңіз. Қоғамға сіздікіне сай құндылық беретін ұйымға қосылыңыз.

	⯌ Сіз талантыңыздың арқасында адамдардың жүрегіне жол табасыз. Сіздің пидакерлігіңізге қарап басқалардың көзінде от жанады. Олар сізге қарап шабыт алады.

	⯌ Жұмыс пен жеке өмірдің аражігін ажырата біліңіз. Сіздің іске адалдығыңыз отбасыңызға зиян етпесін.

	⯌ Futuristic таланты мықты адаммен серіктес болыңыз.

	⯌ Басқа адамдардың құндылығы сіздікіне ұқсамауы мүмкін екенін түсініңіз. Өз ойыңызды басқаларды сынамастан айтыңыз.



	Ал Belief таланты бар адамдармен жұмыс істейтіндерге мынадай кеңес айтамыз:



	⯌ Мұндай адам өзіне жақын іске құштарлана кіріседі. Олардың құштарлығын оятып жұмысқа бағыттаңыз.

	⯌ Ол адамның отбасы мен ортасы туралы біліңіз.

	⯌ Оның сенімін қолдауыңыз шарт емес, тек сыйласаңыз болды. Әйтпесе араңызда жанжал шығуы мүмкін.





COMMAND (Басқарушы)




	Command таланты сізді жауапкершілік алуға итермелейді. Сіз өз пікіріңізді басқаларға “тықпалағанда” өзіңізді еш жайсыз сезінбейсіз. Керісінше пікіріңізді басқаға айтуға ұмтылып тұрасыз. Мақсат қойсаңыз оны басқаларға жеткізбегенше тыным таппайсыз. Сіз қарсылық пен қайшылықтан қорықпайсыз. Оны қабілет дамытатын мүмкіндік деп қабылдайсыз. Басқалар өмірдегі сынақтан қашуы мүмкін. Бірақ оларға ақиқатты ашып, қорқынышына қарай итермелеу керек деп білесіз. Оларды тәуекел етуге үгіттейсіз. Кейбіреулері бұл қылығыңызды жақтырмаса да көбіне тізгінді сізге ұстатқысы келеді. Өйткені адамдар бағыт бағдар беретін кісілердің жанында болсақ дейді. Сондықтан олар сіздің айналаңызға шоғырланады. Сіз басқара аласыз, сіз бастай аласыз. Сізде сommand таланты бар.



	Command таланты бар жандар былай көрінеді:



	Ш мырза: Мен әрдайым ақырғы шешімді айтсам деймін. Басқалар менің пікіріммен келісуі керек деп білемін. Адамдардың наразы болуы және ренжуі заңды. Мен әрдайым көштің басында болып, бағыт-бағдар бергім келеді. Адамдар айналама шоғырланады. Өйткені көпшілігі жауапкершілікті өз мойнына алатын батыл адамдардың жанында өз жайлы сезінеді.



	Command таланты бар жандарға кеңес:



	⯌ Сіз әрдайым қарсы тұруға дайынсыз. Сіздің талантыңызды нағыз қаруға айналдыратын сөзіңізді, ырғағыңыз бен әдістеріңізді дамытыңыз.

	⯌ Қарым-қатынаста турашыл болыңыз. Сіздің шындықты жайып салатын қасиетіңіз көп адамға көмек болуы мүмкін. Ашық болыңыз.

	⯌ Адамдардың пікірін біліңіз.

	⯌ Woo немесе Empathy таланттары жақсы дамыған адамдармен серіктес болыңыз.

	⯌ Кей кедергілерге қарсы тұрудың керегі жоқ.



	Оларды айналып өте аласыз.



	⯌ Сіз өзіңізге жауапкершілік алған соң айналаңыздағы адамдарға жеңілдік сыйлайсыз. Қиындыққа тап болсаңыз өзіңіздің command талантыңызды пайдаланып басқаларды сабырға шақырыңыз.

	⯌ Сіз басқарғанды жақсы көресіз сондықтан әрдайым билікке таласасыз. Бірақ басшы сіз болмасаңыз да басқалар күшіңізді сезіп тұрады.

	⯌ Қиын сәтте басқалар сіздің табиғи батылдығыңызға арқа сүйейді. Сату саласы сіздің оң жанбасыңызға келуі керек.

	⯌ Сіз өз ісіңізді тапсаңыз ешқандай сынаққа қаймықпайсыз.



	Ал Command таланты бар адамдармен жұмыс істейтіндерге мынадай кеңес айтамыз:



	⯌ Мұндай адамнан ұйымдағы ақуал туралы сұраңыз. Ол сізге турасын айтады.

	⯌ Одан тың идея ала аласыз. Ол бәріне көніп, келісіп отыра беруі екіталай.

	⯌ Жобаны жүргізу немесе адамдарды жұмсау керек болса сол кісіге тапсырыңыз.

	⯌ Егер сөзіңізде нақты тұрмасаңыз ешқашан мұндай адамды үркітіп, қорқытуға тырыспаңыз.





COMMUNICATION (Араласу)




	Cіз түсіндіргенді, сипаттағанды, көпшілік алдынды сөйлеуді және жазғанды жақсы көресіз. Communication таланты жұмысыңызда осылай көрінеді. Бәрі идеядан бастау алады. Сіз оны айтқыңыз келеді. Сіз сүреңсіз оқиғаның өзін керемет шытырман қылып айтып бере аласыз. Сіз өз әңгімеңізге назар аударғанын қалайсыз. Сондықтан көркем сөз бен суреттеуге құмарсыз. Сіздің әңгімеңіз басқаларға шабыт береді.



	Communication таланты бар жандар былай көрінеді:



	А мырза: Мен бейтаныс адаммен әпсәтте-ақ сөйлесіп кете беремін. Маған баяндау, әңгіме айтқан ұнайды. Кейде сүреңсіз әңгіменің өзін қызық қылып айтамын. Басқалармен сөйлескеннен ләззат аламын. Әңгіме бастамас бұрын алдын ала дайындалуға мұқтаж емеспін.



	Communication таланты бар жандарға кеңес:



	⯌ Сіз әрдайым өзіңізге назар аудартуыңыз керек істе жетістікке жетесіз.

	⯌ Білім беру, сату, маркетинг пен БАҚ саласындағы жұмысты байқап көріңіз. Сіздің communication талантыңыз осы салаларда жақсы нәтиже береді.

	⯌ Сізге ұнайтын хикая мен көркем сөздерді жинай бастаңыз. Өзіңіз дауыстап әңгіме айтып, сөйлеп жаттығыңыз. Импровизацияның жақсы жері де бар. Десе де көбіне көрермен жақсы дайындалған әңгімені естігісі келеді. Егер мәнді нәрсе айтсаңыз талантыңыздың пайдасы көбірек. Ал сөзіңіз өтімдірек болады.

	⯌ Сіз коуч, оратор ретінде таныла аласыз.



	Ал Communication таланты бар адамдармен жұмыс істейтіндерге мынадай кеңес айтамыз:



	⯌ Мұндай адам әңгімені жақсы өрбітеді. Оны клиентпен көсіліп сөйлесуі қажет отырыстарға шақырыңыз.

	⯌ Ол адам өзі және өзіне ұнайтын нәрселер туралы айтқанды жақсы көреді.

	⯌ Ол адаммен ұйымның қоғамдық шараларын да ақылдасыңыз. Олар шараны қызық қылатын бір жол табады.





COMPETITION (Жарысу)




	Competition талантының негізінде жарысу, таласу жатыр. Сіз әлемге қарағанда басқа адамдарға зер саласыз. Олардың жетістігіне қарап өзіңізді қамшылайсыз. Қаншалық жетістікке жетсеңіз де басқа әріптестеріңізден асып кетпесеңіз көңіліңіз көншімейді. Сізге басқа адам керек. Сізге өзіңізді салыстыратын және сіз жарысатын адам керек. Сіз жарысты жақсы көресіз өйткені онда әрдайым жеңімпаз болады. Сіз қызық үшін жарыспайсыз, сіз жеңіс үшін жарысасыз. Бірақ уақыт өте келе жеңуіңіз екіталай таластардан қаша бастайсыз.



	Competition таланты бар жандар былай көрінеді:



	Б мырза: Мен турникке тартыла алмайтын едім. Бірақ бір күні досым жүр турникке тартылып жарысамыз деді. Десе де мен өзім әлсіз нәрседен жарысқанды ұнатпаймын. Жеңілісті жек көремін. Өйткені мүлдем тартылып білмейтін едім. Кейін бірден турникке тартылып үйрене бастадым. Бұйырса, алдағы уақытта сол досымды сайысқа шақырмақ ойым бар.



	Competition таланты бар жандарға кеңес:



	⯌ Өз жетістігіңізді өлшей алатын жұмыс таңдаңыз. Сіз жарысатын адамдар болмаса өзіміздің қаншалық мықты екеніңізді білмеуіңіз мүмкін.

	⯌ Өнімділігіңізді өлшеуге болатын нәрселердің тізімін құраңыз.

	⯌ Көп жетістікке жеткен бір адамды таңдап, сол адаммен жарысыңыз.

	⯌ Қарапайым тапсырманы жарысқа айналдырып көріңіз. Басқалармен жарыса отырып дамыңыз.

	⯌ Жеңісіңізді тойлайтын уақыт табыңыз.

	⯌ Жеңілсеңіз қайта тұруға көмектесетін бірнеше стратегия ойлап қойыңыз. Сонда келесі тапсырмаға бірден көше аласыз.



	Ал Competition таланты бар адамдармен жұмыс істейтіндерге мынадай кеңес айтамыз:



	⯌ Мұндай адамға жарысатын жұмыс тапсырыңыз. Ол жарысқанды жақсы көреді.

	⯌ Ол жеңе алатын жерді тауып беріңіз. Өйткені жеңілсе қолды бір сілтеп кетуі мүмкін.

	⯌ Ол қызық үшін жарыспайды, жеңу үшін жарысады. Сондықтан жеңілсе біраз көңілі түседі. Оған түсіністікпен қарап, келесі тапсырмаға бағыттай біліңіз.





CONNECTEDNESS (Байланыс)




	Бәрінің бір себебі бар. Сіз соған имамдай сенесіз. Өйткені түптің түбінде бәріміз байланыстымыз. Біз қанша жерден тұлға болсақ та бәріміз бірге бір үлкен нәрсенің бөлігіміз. Сізге осы байланыс ұнайды. Демек біз бір үлкен нәрсенің бөлігі болсақ ешкімге және ештеңеге зиянымызды тигізбеуіміз керек деп ойлайсыз. Өйткені басқаға зиян еткен адам өзіне де зиян етеді деп білесіз. Осы жауапкершілік сіздің құндылығыңызды құрайды. Сіз қамқорсыз, ақжүрек әрі жанашырсыз. Сіз адамзаттың бәрін сүйесіз және мәдениеттердің арасын жалғайсыз. Сіз бұл әлемге шаттық сыйлайсыз.



	Connectedness таланты бар жандар былай көрінеді:



	Д ханым: Мен мұғалім болып қызмет атқарамын. Біреу келіп сыныптағы оқушымның қайсын шығарар едің десе ешкімді қимас едім. Өйткені олардың бәрі менің жұмысым үшін маңызды. Олар менің сабағымның сапасына ықпал ете алады. Мен үшін әр оқушының сезімі мен ынтасы маңызды. Олардың алдында өзімді жауапты сезінемін. Нашар үлгі көрсетіп қоймайын деп өзімді қамшылап жүремін. Мен сыныптағы оқушының болашағы мен бақыты үшін жауаптымын.



	Connectedness таланты бар жандарға кеңес:



	⯌ Басқаның назын тыңдап, оларға кеңес айтып көріңіз. Сіз адамдарға өмірінде болып жатқан жайттың себебін түсіндіріп бере алатын боласыз.

	⯌ Өзіңіздің сезімталдығыңызды дамытатын амалды іздеңіз.

	⯌ Сіз команда құратын және әр адам өзін маңызды сезіне алатындай көшбасшы бола аласыз.

	⯌ Адамдарға талантын тануға, миссиясын табуға көмектесіңіз.

	⯌ Сіз Connectedness таланты арқылы адамның жүзіне қарап жанын көре аласыз. Бірақ әркімнің өз тағдыры бар екенін естен шығармаңыз.



	Ал Connectedness таланты бар адамдармен жұмыс істейтіндерге мынадай кеңес айтамыз:



	⯌ Мұндай адамның қоғаммен араласуы қиын. Бірақ оны мойындамауы мүмкін.

	⯌ Ол адамның құштарлығы не екенін білу үшін оны мұқият тыңдаңыз. Сіз оның ойларын қаншалық қолдасаңыз қарым-қатынасыңыз соншалық жақсы болады.

	⯌ Бұл адам адамдардың арасын жақсы байланыстырады. Ол ешкімді бөліп жарып қарамайды. Адамзаттың бәрі бір екеніне сенеді.





CONSISTENCY (Тәртіп пен теңдік)




	Сізге тепе-теңдік маңызды. Сіз бәрі бірдей болса дейсіз. Сіз үшін барша адамзат бір тәртіпке бағынуы керек. Әйтпесе әлем бейберекет болады. Сіз бәрі тең әрі бір болса дейсіз. Бәрі қаласа бақытқа жете алатын қоғамда өмір сүргіңіз келеді. Бәрінің бір реті мен тәртібі болса дейсіз. Сонымен бірге сол ережелерге сай өмір сүргіңіз келеді. Сіз бұл өмірде барша адамзат тең құқықты болуы керек.



	Consistency таланты бар жандар былай көрінеді:



	Е ханым: Мен жұмыста бәрі түсінікті әрі айқын болса деймін. Мәселен күнделікті неден кейін не істейтінім және қалай істейтінім айқын болғанын жақсы көремін. Жұмыстың ретті және оның стандарттары белгілі болғаны маған ләззат сыйлайды.



	Consistency таланты бар жандарға кеңес:



	⯌ Өзіңіз бағынатын тәртіп пен қағидалардың тізімін жасаңыз. Олар сіздің құндылықтарыңыз негізінде құрылады. Бір қызығы сіз сол тәртіп пен қағиданың аясында өмір сүрсеңіз бақыттырақ боласыз. Сонымен бірге өзіңізді соншалық жайлы сезінесіз.

	⯌ Өмір мен жұмыста жағдайы нашар кісілерге көмектесіңіз. Басқалардың бар әлеуетін ашуға септесіңіз. Шынымен мақтауға лайық жандарды таңдап алатын адамның беделін қалыптастырыңыз.

	⯌ Өзіңіздің қабілетіңізді қолданып, теңсіздікті жөндейтіндей бір жұмыс іздеңіз. Тәртіпті қадағалуыңызға тура келетін жұмыс істеңіз.

	⯌ Сіз тәртіпті жақсы көргендіктен оны өз ыңғайына қарай өзгертетін адамдарды жақтырмайсыз.

	⯌ Maximizer мен individualization таланты мықты жанмен серіктес болыңыз. Сонда қай кезде адамдарды бөліп жарып қарау қажет екенін түсінесіз.

	⯌ Сіз тәртіп қалайсыз және өзіңіз сол тәртіпке сай өмір сүресіз. Айналаңыздағы адамдар сіздің табиғи тәртіплігіңізді бағалайды.

	⯌ Қарсылық қаншалық күшті болса да өзіңіз сенетін нәрсе үшін күресіңіз. Ақыры аяғында жемісін көресін. “Жағымсыз жаңалық” айтатын кезде өзіңіздің Consistency талантыңызды қолданыңыз.



	Ал Consistency таланты бар адамдармен жұмыс істейтіндерге мынадай кеңес айтамыз:



	⯌ Үлкен өзгерістер кезінде мұндай адамға қолдау керек. Өйткені ол өзі белгілі тәртіп пен ережеге бағынғанда ғана көңілі жай табады.

	⯌ Ол тапсырманы жақсы орындайды. Сондықтан нақты тапсырманы орындағанды жақсы көреді.

	⯌ Жұмыстың соңында бұл адам, әр адамның қаншалық үлес қосқанын айтып бере алады. Сонда әр адамға лайық марапатын бере аласыз.





CONTEXT (Тарих)




	Сіз өткенге көз тастайсыз. Өйткені жауаптың бәрі сонда жатыр. Сіз бүгінді өткен арқылы түсінесіз. Сіз үшін дәл осы шақ тым ауыспалы. Тек өткенге көз жүгіртіп қана осы шақтың қарбаласынан дұрыс жол таба аламыз деп ойлайсыз. Бұрын бәрі оңайырақ болғандай. Өткенді еске алсаңыз бүгініңіз айқынырақ көрінеді. Context таланты тарихқа жан бітіреді. Содан бойыңызға қуат аласыз. Сіз өткеннің сабағына саралап жақсырақ шешім қабылдайсыз. Болашақты жақсырақ көресіз, өйткені оның өткендегі дәні қандай екенін білесіз. Жаңа адам мен жаңа жағдайға тап болғанда есіңізді жиюыңыз үшін біраз уақыт керек. Сіз кез келген істің басында айқын жоспар көруіңіз керек. Әйтпесе ол іске кірісе алмайсыз.



	Context таланты бар жандар былай көрінеді:



	Н мырза: Мен үнемі өткен шақты ойлап жүремін. Алдымнан бір мәселе шықса бұрынғы тәжірибеме сүйеніп шешім шығарамын. Естеліктерді есте жақсы сақтаймын. Өткенге көз салып, болашақты бағамдаймын. Тарихи киноларды жақсы көремін. Байырғылардың сөзін тыңдап, жаттап жүрген де ұнайды.



	Context таланты бар жандарға кеңес:



	⯌ Жобаны жоспарлай бастамас бұрын ұжым мүшелеріне бұрынғы жобалардың дайындығын есіне салыңыз. Өткеннен өнеге алудың маңызын түсіндіріңіз.

	⯌ Егер басқа біреулерді оқытатын болсаңыз сабақта тақырыпқа зерттеулер туралы айтыңыз.

	⯌ Өткенді електен өткізу қабілетіңізді болашақты түсіну үшін қолданыңыз.

	⯌ Strategic пен futurustic таланты мықты адаммен серіктес болыңыз.

	⯌ Өзгерістерді қабыл алыңыз. Сіздің Context талантыңыз өткеннің елесінде өмір сүру деген сөз емес екені есіңізде болсын.

	⯌ Болашақта болуы мүмкін нәрсені болжау үшін бұрын болған нәрселердің бүтін бір бейнесін құраңыз.

	⯌ Сіз болашақты тарихтан асқан болжаушы жоқ екенін жақсы білесіз.

	⯌ Тарихи, ғылыми романдар мен өмірбаяндарды көптеп оқыңыз. Сонда бүгініңізді түсінуіңізге көмектесетін көп нәрсе аласыз. Тарихтан хабары бар ментор іздеңіз.



	Ал Context таланты бар адамдармен жұмыс істейтіндерге мынадай кеңес айтамыз:



	⯌ Жолыққанда істеген жұмысы туралы және не білгені туралы сұраңыз. Ол іштей сіздерге әр шешімді қалай қабылдағанын айтқысы келіп тұрады.

	⯌ Мұндай кісіні жаңа әріптестеріне таныстырғанда осыған дейін еткен еңбегі туралы айтқызыңыз.





DELIBERATIVE (Сақтық)




	Сіз сақсыз. Әрдайым аяғыңызды аңдап басасыз. Бөгде адамды өміріңізге араластырмайсыз. Сіз бұл өмірде бәрі мүмкін екенін білесіз. Бәрі тек сырт көзге ғана жақсы болып көрінуі мүмкін. Егер терең үңілсе қатер мен қауіп толып тұрғанына кәміл сенімдісіз. Сіз оларды жылы жауып қоюдың орнына әр қайсын жеке жеке алып қарайсыз. Сіз өмірге сақтана қарайтын салмақты кісісіз. Мәселен ықтимал мәселені алдын ала болжап қойғанды жақсы көресіз. Досты мұқият таңдайсыз және жеке мәселені ашып айтпайсыз. Мақтау мен алғысты асырып айтсам басқаша түсініп қалар деп қорқасыз. Тұйықтығыңызды жақтырмайтын адамдарға бас ауыртпайсыз. Өмір сіз үшін жарыс емес. Ол сіз үшін мина толған алаң. Басқалар оны ойына келгенше басып жүгіруі мүмкін. Бірақ сіз әр қадамды аңдап басасыз. Сіз бәрін елеп-ескеріп әрекет етесіз. Сақтанғанды Құдай сақтайды деген ұстанымды берік ұстанасыз.



	Deliberative таланты бар жандар былай көрінеді:



	І мырза: Мен үнемі қауіп пен қатерді ойлап жүремін. Әрдайым жамандыққа жорып, соған дайын жүруге тырысамын. Мен басқаларды мақтауда да сақтық танытамын. Эмоциямды да абайлап шығарамын. Басқалар мені сырттай өзіне сеніміз әрі кері-тартпа адам деп ойлайды.



	Deliberative таланты бар жандарға кеңес:



	⯌ Сіз тумысыңыздан жақсы саралайсыз. Сондықтан ақыл айтып, кеңес беретін жұмысты іздеңіз. Заң қызметкері, кәсіпкер немесе кеңесші болатын жұмыстар жақсы келеді. Қызметіңіз қандай болмасын басқаларға мәселенің шешімін табуға көмектесіңіз.

	⯌ Сіз басқалар байқамайтын факторларды байқай аласыз. Сіздің талантыңыз кез келген істе керек. Қауіпсіз әрі тиімді шешімдерді қалай қабылдайтыңызды түсіндіріңіз.

	⯌ Басқалар сіздің сақтығыңызды қорқақтық немесе жігерсіздік деп қаламаса екен дейсіз. Сіз сақ әрі мұқият болған соң сенімді көрінесіз. Осы қабілеттеріңізді күрделі мәселелерде қолданыңыз. Сіз ессіз батылдықтан көрі салқын қанды сақтықты абзал көресіз.

	⯌ Бір нәрсе ойдағыдай болмайды-ау деген күмәніңіз болса сол күмәнға иланыңыз.

	⯌ Ешкім сізді толық ақтарылуға мәжбүрлемесін. Жеке ақпаратты айтпас бұрын адамды тексеріп алыңыз.

	⯌ Command, self-assurance пен activator таланттары бар адаммен серіктес болыңыз. Сонда көптеген дұрыс шешімдер қабылдайсыз.

	⯌ Шешім қабылдаған соң аяқтан тартатын негізсіз күдік сезімін басыңыз. Сіздің сақтығыңыз басқаларды үлкен қателіктен сақтай алады.

	⯌ Бар деректі білмегенше ойыңызды айтпай тұрыңыз. Сіз бірден өзгерісті құшақ жая қарсы алатын адам емессіз.

	⯌ Сіз сақ адам болған соң тез әрекет ететін адамдардың тежегіші сияқты қызмет етесіз.



	Ал Deliberative таланты бар адамдармен жұмыс істейтіндерге мынадай кеңес айтамыз:



	⯌ Мұндай адамды белсенді топқа қосқаныңыз абзал. Сонда сол ұжымға сабыр мен салқынқандылық бітеді.

	⯌ Олар әр шешімді ақыл таразысынан өткізіп қабылдауға бейім болады. Ол адам терең ойлы болуы ықтимал.

	⯌ Шешім қабылдамас бұрын оған қауіп-қатері бар жерлерді атап өтсін деңіз. Содан кейін барып қана ақырғы жоспарды бекітіңіз. Ол адамды өз ортаңызға тартыңыз.





DEVELOPER (Дамытушы)




	Сіз басқа адамдардың әлеуетін көресіз. Көбіне тек соны ғана көресіз. Сізше ешқандай адам өзінің кемеліне жетпеген. Керісінше бәрі әрдайым дамып, түрлі мүмкіндікке қол созуы керек дейсіз. Сондықтан басқалар сізді жақсы көреді. Сіз басқалар жетістікке жетсе екен деген ниетпен араласасыз. Бәріне бір жаңа сынақ іздейсіз. Басқалар өсе алатындай жаңа жағдаяттар жасайсыз. Сонымен бірге сол дамудың бір белгілерін көргіңіз келіп тұрады. Сіз үшін басқалар байқай бермейтін осы кішігірім өзгерістер үлкен құбылыстың басы. Сондай өзгерісті көріп ішіңіздегі отыңыз жанады. Сізге күш береді және шаттық сыйлайды. Уақыт өте бәрі осы ниетіңізді байқап, сізбен ақылдасуға құмар болады.



	Developer таланты бар жандар былай көрінеді:



	⯌ С ханым: Мен тәрбиеші болып қызмет атқарамын. Маған балалардың әр кіші жетістігі шаттық сыйлайды. Кез келген адамның бойынан ашылмаған әлеуетті көрсем қарным ашады. Басқаларға көмектескім келеді. Өзімнің үлесіммен біреу азғантай жетістікке жетсе бақыттан басым көкке бір елі жетпей қалады.



	Developer таланты бар жандарға кеңес:



	⯌ Дамуы мен өсуіне жәрдемдескен адамдарыңыздың тізімін құраңыз. Тізімге қарап өзіңіздің осы әлемге нендей ықпал еткеніңізді бағалаңыз.

	⯌ Басқаның дамуы мен өсуіне көмектесуді қажет ететін қызмет іздеңіз. Коуч немесе трениң салалары сіздің оң жаңбасыңызға келеді.

	⯌ Басқалардың жетістігін байқаңыз және оларға одан хабар беріңіз. Сіздің ішіңіздегі бір жалынды байқаған ұстазды табыңыз. Дамуыңызға көмектескен адамдарға алғыс айтыңыз.

	⯌ Individualization таланты мықты адаммен серіктес болыңыз. Ол адам сізге басқалардың бойындағы алапат күшті көрсете алады.

	⯌ Көмектескіңіз келетін адамдардың тізімін жасаңыз. Әрқайсының мықты тұсын белгілеңіз. Олардың дамуына көмектесіңіз.



	Ал Developer таланты бар адамдармен жұмыс істейтіндерге мынадай кеңес айтамыз:



	⯌ Мұндай адамды қолдап, өзіне деген сенімін арттырыңыз.

	⯌ Қызметкерлеріңізді талқылайтын кезде осы адамды қасыңызға алыңыз.

	⯌ Ол бәрінің еңбегін қуана бағалайды. Оның мақтауы шын жүректен шығады.

	⯌ Ол басқалар байқай бермейтін ұсақ даму белгілерін жақсы көре алады. Сондықтан компанияның болашағын жоспарлағанда мұндай адаммен ақылдасқан абзал.





	DISCIPLINE (Реттілік)



	Сіз бұл әлемде бәрі айқын болса дейсіз. Бәрі ретті әрі жоспарлы болса. Сондықтан бейсана түрде өз өміріңізді белгілі бір құрылымға саласыз. Әрекетіңізді бір жөнге келтіресіз. Сіз мерзім мен жоспарға қатты бағынасыз. Ұзақмерзімді жобаларды көп кішкентай қадамдарға бөлесіз. Сіз ұқыпты болмасаңыз да нақтылықты жақсы көресіз. Өмірдің тосынсыйларына тап болғанда бәрін бақылауда ұстағыңыз келеді. Discipline таланты әлсіз адамдар сіздің тәртіпке деген құмарлығыңызды жақтырмауы мүмкін. Бәрі сіз сияқты емес екенін түсініңіз. Олар сіз ұсынатындай құрылымның қажет екенін түсінсін. Сіздің тосынсый мен қателік секілді нәрсені жақтырмайтыныңызды адамдарды тығырыққа тірейтін бақылау түрі деп қабылдамауы керек. Керісінше бұл сіздің өмірдегі алаңдатушы факторларға мән бермей ұдайы алға жылжуға деген ұмтылысыңыздан шығатынын көрсетіңіз.



	Discipline таланты бар жандар былай көрінеді:



	М ханым: Мен үшін реттілікті бұзбай өте маңызды. Кейде бір сериал көре бастасам бірақ кейін ұнамаса да оны соңына дейін аяқтауға мәжбүрдей сезінемін. Өйткені бір нәрсені толық аяқтамай келесісіне көшсем реттілік бұзылады деп білемін. Айналамдағы нәрсенің бәрі ретті болса екен деймін.



	Discipline таланты бар жандарға кеңес:



	⯌ Бәрі дұрыс па екенін қайта-қайта тексеруге ұялмаңыз. Қателік сізді құлазытатынын мойындаңыз.

	⯌ Нақтылық сіздің болмысыңыздың бір бөлігі.

	Айналаңыздағы адамдар сіз сияқты тәртіпті болмауым мүмкін екенін түсініңіз. Нақтылық сіздің мықты тұсыңыз.

	⯌ Сіз ұсақ-түйекке ден қойғанды жақсы көресіз.

	Сіз өзіңіз бен басқаларды шығын мен қателіктен құтқара аласыз. Сіз тиімділікті арттырасыз. Іштей бәрі мінсіз болса екен дейсіз.

	⯌ Ақша мен уақыт ысырап болып жатқан жерлерді анықтап оларды жойыңыз.

	⯌ Сіз тәртіппен қоса, таза ортаны да жақсы көресіз.

	⯌ Нақты көрсетілген мерзім сізді іске итермелейді.

	⯌ Басқалар сіздің Discipline талантыңызды қаталдық деп қабылдауы мүмкін. Уақыт өте адамдар сіздің реттілігіңіз бен тәртібіңізді бағалайды.



	Ал Discipline таланты бар адамдармен жұмыс істейтіндерге мынадай кеңес айтамыз:



	⯌ Бұл адаммен бір жобада жұмыс істесеңіз мерзімді алдын ала бекітуді ұмытпаңыз. Мұндай адам бәрін мерзімінен ертерек істеп қойғысы келеді. Сондықтан қатты асықпауы үшін және жұмысты жүйелі бөле алуы үшін мерзімді алдын ала айтып қойыңыз.

	⯌ Жоспарды күрт өзгертпеуге тырысыңыз. Күрт болған нәрсе мұндай адамның көңіліне жақпайды.

	⯌ Бейберекетті көрсе көңілі құлазиды. Ол лас жерде ұзақ отыра алмайды.





EMPATHY (Эмпатия)




	Сіз айналаңыздағы адамдардың эмоциясын сезесіз. Олардың сезімін өз өне бойыңыздан өткізесіз. Іштей әлемге олардың көзімен қарай аласыз. Олардың көзқарасын қолдамасаңыз да өзіңізді олардың орнына қойып көре аласыз. Бәрінің мәселесіне бірдей жаныңыз ашымауы мүмкін. Эмпатия деген жанашырлық емес. Сіз басқалардың таңдауын қолдамайсыз, бірақ олардың таңдауын түсінесіз. Түйсікпен түйсінудің бұл түрі өте күшті. Сіз айтылмаған сөздерді естіп қоясыз. Сіз әркімнің қажетін білесіз. Басқалар не айтарын білмеген кезде қажет сөзді тауып айтасыз. Адамдардың ақтарылуына көмектесесіз. Эмоцияларын көрсетуіне жәрдемдесесіз. Сондықтан бәрі сізбен араласқысы келеді.



	Empathy таланты бар жандар былай көрінеді:



	Е ханым: Мен көпшіліктің арасында жұмыс істесем кешке үйге шаршап қайтамын. Өйткені әркімнің көңіл-күйін өз өне бойымнан өткіземін. Басқаның қайғысын, ренішін сеземін. Басқалар маған келіп сыр ақтарады. Оларды тыңдап отырып жағдайына еніп кетемін. Ақыр соның бәрі жүрегіме жүк болып жиналады.



	Empathy таланты бар жандарға кеңес:



	⯌ Айналаңыздағы адамдардың басына қара бұлт төнсе басқалардың мұқият болуына көмектесіңіз. Көбі сіздей басқаның сезімін іліп ала алмайтынын ұмытпаңыз.

	⯌ Басқалар өзіне және айналасына зиян етіп жатса бірден батыл әрекет етіп көмектесіңіз. Command немесе Activator таланттары мықты адаммен серіктес болыңыз. Сонда адамның көңіліне қарап қалмай қажет нәтиже ала аласыз.

	⯌ Басқалардың оң қолы немесе сенімді серігі ретінде қызмет атқарып көріңіз. Өйткені сізге басқаның сенім артуы өте маңызды.

	⯌ Сізге жақындағанда басқалар өзін жайлы сезінеді. Кейде сіздің түсіністігіңіз таптырмас қасиет. Ал кейде өзіңіздің жанашырлығыңыздан басқаларға жем болып жатасыз.

	⯌ Өз талантыңызды басқаға жұбаныш болу үшін қолданыңыз.



	Ал Empathy таланты бар адамдармен жұмыс істейтіндерге мынадай кеңес айтамыз:



	⯌ Мұндай адамнан ұйымыңыздағы адамдардың көңіл-күйін сұрағаныңыз абзал. Ол басқалардың сезімін бірден іліп алады.

	⯌ Әрдайым оның қалын сұрап тұрыңыз. Олар үшін эмоция деректі заттай рас нәрсе.

	⯌ Ол кімге не жетпейтінін біледі.





FOCUS (Зейін қою)




	Сіз “мен қайда бара жатырмын?” деген сұрақты өзіңізге жиі қоясыз. Сіз бұл сұрақты күн сайын сұрайсыз. Сіздің Focus талантыңыз күшті болған соң, нақты айқын мақсатыңыз болуы керек. Ал егер ондай мақсатыңыз болмаса жұмыс пен өмірден тез шаршап кетесіз. Сондықтан сіз әр жыл, әр ай мен апта сайын адыңызға мақсат қоясыз. Сол мақсат сізге компас ретінде қызмет етеді. Соның арқасында бағытыңыздан адаспайсыз. Focus талантының арқасында қажет емес істен аулақ боласыз. Әр әрекетті мақсатыңызға сай немесе сай емес деп бағалайсыз. Мақсатыңызға жақындатпайтын әрекеттен арыласыз. Нәтижесінде зейініңіздің арқасында тиімдірек жұмыс істейсіз. Бірақ оның жаман жағы да бар. Сіз кез келген кедергі мен кідірісті қабылдамайтын боласыз. Сондықтан әр командаға ауадай қажет адамсыз. Басқалар көрші ауылда адасып жүргенде сіз оларды негізгі мақсатқа бағыттайсыз. Сіздің зейініңіз алға жылжуға көмектеспейтін нәрсенің бәрі бос екенін еске салады. Ал бос нәрсеге уақыт құртудың еш қажеті жоқ қой. Сіз белгіленген бағытта жүруге көмектесесіз.



	Focus таланты бар жандар былай көрінеді:



	Ш мырза: Мен әрдайым нақтылық талап етемін. Уақытқа, пікірге, жұмысқа және болашаққа қатысты нақтылық пен айқындық болса деймін. Көп нәрсені жалпы білгенше бір нәрсені нақты білген артық деп білемін. Бір нәрсеге баға бер десе ол нәрсенің нақты қай жеріне баға беруім керек екенін нақтылап аламын. Жалпылама жақсы, болады деген жауапты бере салмаймын.



	Focus таланты бар жандарға кеңес:



	⯌ Мақсат қойғанда оның мерзімі мен өлшемін бекітіп отырыңыз. Сонда әрдайым аяқалысыңызды біліп жүресіз.

	⯌ Тәуелсіз еңбек ететін қызметтерді іздеңіз. Сіз табиғи зейінді болғандықтан ешкімнің бақылауынсыз-ақ бағытыңыздан айнымай жүре аласыз.

	⯌ Бір нәрсеге ден қойсаңыз уақыттың қалай өтіп кеткенін байқамай қалуыңыз мүмкін. Сіздің мақсатыңызға сай келмейтін жоба мен жұмыстан бас тарта біліңіз.

	⯌ Focus талантын дұрыс қоландансаңыз керемет нәтижелерге қол жеткізе аласыз.



	Ал Focus таланты бар адамдармен жұмыс істейтіндерге мынадай кеңес айтамыз:



	⯌ Шұғыл әрі дереу орындалуы қажет жоба болса осы адамды тартыңыз. Ол айтпасаңыз да бәрін уақытылы орындауға тырысады. Жоба басшысы болып тағайындалған күннен бастап бар күшін бір мақсатқа салады.

	⯌ Мұндай адамға жүйесіз жиналыстар жақпайды. Жиналыста еш құлықсыз отырады.

	⯌ Ол басқалардың көңіліне қарап жүреді деп ойламаңыз. Оған мақсатына жету басқаның көңілінен қымбат.





FUTURISTIC (Болашақшыл адам)




	Сіз болашақты болжағанды жақсы көретін адамсыз. Сіз болашаққа ғашықсыз. Сіз көз алдыңызға болашақты кино көргендей елестетесіз. Сол бейне сізді әрдайым алға, ертеңгі күнге жетелейді. Ал ол бейнеде не көретініңіз сіздің басқа мықты таланттарыңыз байланысты. Бірақ қайткенменде сол бейне шабыт береді. Сіз болашақ туралы бір қиялы бар арманшыл жансыз және сол қиялды бағалайсыз. Бүгініңіз көңіліңізге қаяу түсірсе, ал айналаңыздағы адамдар тым прагматикалы болса сіз болашақты көз алдыңызға елестетіп, содан қуат аласыз. Ол бейне айналаңыздағы адамдарға да қуат беруі мүмкін. Басқалар сіздің болашақты туралы қиялыңызға сеніп, ынталанады. Сондықтан өзіңіз көретін болашақты дұрыс сипаттай біліңіз.



	Futuristic таланты бар жандар былай көрінеді:



	С ханым: Мен болашақ туралы ойлағанды жақсы көремін. Сол болашақ туралы ойларым өңіме айналып жатқан сияқты. Бес, он жылдан кейінгі өзімді оп-оңай елестете аламын. Қалай қарай дамуым қажет екенін көре аламын. Осы талантым мені алдамайды деп білемін.



	Futuristic таланты бар жандарға кеңес:



	⯌ Болашақ туралы болжамыңызды айта алатын қызметтерді таңдаңыз. Мәселен кәсіпкерлік немесе стартап жоба оң жанбасыңызға келуі мүмкін.

	⯌ Болашақты ойлауға уақыт арнаңыз. Оны қаншалық ойласаңыз соншалық қиялыңыз айқынырақ бола бермек.

	⯌ Сіздің сол қиялыңызды бағалайтын ортаны табыңыз. Олар сізге сенеді және сол сенімі сізге шабыт береді.

	⯌ Activator таланты мықты адаммен серіктес болыңыз. Сонда құр қиялдап қана қоймай әрекетке көшесіз. Сіз көретін қиялды өңге айналдырғысы келетін адамдармен бірге жүріңіз.



	Ал Futuristic таланты бар адамдармен жұмыс істейтіндерге мынадай кеңес айтамыз:



	⯌ Мұндай адамның есі-дерті болашақта екенін түсініңіз.

	⯌ Бұл адаммен алда болуы мүмкін нәрселер туралы сөйлесіңіз.

	⯌ Болашақ туралы қиялына қанат бітіретін дерек пен мәлімет тауып беріңіз.





HARMONY (Ынтымақ пен үйлесім)




	Сіз ынтымақ пен үйлесім бар ортаны іздейсіз. Сіз үшін ұрыс-керістің пайдасы аз, сондықтан оны болдырмауға тырысасыз. Егер біреулердің тіл табыспай жүргенін білсеңіз оларды жарастырғыңыз келеді. Қастықтан достыққа тартсам дейсіз. Сол ынтымақ пен үйлесім өмірдегі басты құндылығыңыз. Сіз басқалар бір бірімен ұрысып сонша уақытты босқа жіберетін себебін түсінбей дал боласыз. Бәрі ынтымақта болса нәтижелі еңбек етпес пе еді? Сіз бәрі осыны түсінсе бақытты болар еді деп білесіз. Басқалар өліп-тіріліп бір нәрсені түсіндіріп әлек болып жатқанын көрсеңіз үнсіз қаласыз. Басқалар жанталаса жарысып жатқанда сіз өз мақсатыңызды басқалардың мақсатына ықшамдап отырасыз. Бірақ ол үшін олардың мақсаты сіздің бастапқы құндылықтарыңызға қайшы келмеуі керек. Басқалар қайдағы жоқты айтып таласқанда сіз күнделікті өмірдегі мәселелерді шешіп алуды жөн көресіз. Сіз үшін адамның бәрі бір кемеде, ал мақсатқа жету үшін кеме бүтін болуы керек. Сондықтан айналаның берекетін алатын адамдарды жақтыра бермейсіз.



	Harmony таланты бар жандар былай көрінеді:



	Е мырза: Бірде достарымызбен бір отырыста болған едік. Мен ет турай бастағанда екі досым ет турауға сөз таласып қалды. Бірақ соның өзінде мазам қашты. Сондықтан көп нәрсеге келіспесем де көпшіліктің шырқы бұзылмасын деп үндемей қоя саламын. Маған ірі-ұсақты пікірталастың өзі жайсыздық сыйлайды.



	Harmony таланты бар жандарға кеңес:



	⯌ Түрлі көзқарастағы адамдарды бір араға жинау үшін Harmony талантыңызды қолданыңыз.

	⯌ Кез келген көзқарасты қабылдауға дайын болған соң үйрену қабілетіңіз де жақсы.

	⯌ Күнде біреумен сөз таластыруға тура келетін жұмыстан бас тартыңыз.

	⯌ Command немесе Activator таланттары бар адамдармен серіктес болыңыз. Сонда күрделі түйінді шешуге көмектесетін серігіңіз болады.

	⯌ Барлық жерге ынтымақ пен үйлесім орнатамын деп басқаның шамына тиюіңіз мүмкін екенін естен шығармаңыз.



	Ал Harmony таланты бар адамдармен жұмыс істейтіндерге мынадай кеңес айтамыз:



	⯌ Мұндай адамды ұрыс-керістен аулақ ұстаңыз. Талас болуы ықтимал жиналыстарға шақырмаңыз. Өйткені ол біреуге қарсы келсе мазасы қашады.

	⯌ Ол мәселенің шешімін іздегісі келеді. Ал ол шешім қайдан шығатыны оған аса маңызды емес.





IDEATION (Идея)




	Сіз идеяға құмарсыз. Сіз бір нәрсені дәл түсіндіретін ой тапсаңыз шаттанасыз. Түрлі нәрсенің арасынан бір байланыс тапқыңыз келеді. Идея деп үйреншікті нәрсеге жаңаша қарауды айтамыз. Сіз тапқырлықты жақсы көресіз. Сондықтан жаңа идея тапқан кезде бойыңызды қуат кернейді. Басқалар сізді шығармашыл, тапқыр деп сипаттайды. Бұл қасиеттің бәрі сіздің бойыңызда бар да шығар. Бірақ бір нәрсе айқын - идея деген ғажап нәрсе!



	Ideation таланты бар жандар былай көрінеді:



	Ш мырза: Мен керемет идея тапсам алтын тапқандай қуанамын. Кітап оқып отқанда бір сұлу сөз тіркесін көрсем шаттанамын. Идея маған қуат береді. Өз идеямның өңге айналғанын көргеннен асқан бақыт жоқ.



	Ideation таланты бар жандарға кеңес:



	⯌ Сіздің идеяңызды бағалайтын және сол үшін ақша төлейтін жұмыс іздеңіз. Мәселен маркетиң, жарнама, журналистика, дизайн және өнім ойластыру секілді салаларда қызмет ете аласыз.

	⯌ Бірақ сіз тез жалығып кетуіңіз мүмкін. Сондықтан өміріңізді әрлеп, аздап өзгертіп отырыңыз.

	⯌ Эксперимент жасаңыз. Кітап оқыңыз, өйткені басқаның идеясы мен тәжірибесі сізге жақсы “шикізат” бола алады. Ой талқылауға уақыт бөліңіз.

	⯌ Analytical таланты жақсы дамыған адаммен серіктес болыңыз. Сонда әр идеяны сыннан өткізіп, ең жақсысын іріктеп ала аласыз.

	⯌ Түрлі зерттеулерді оқып, білім жинаңыз. Идеяңызға да азық керек екенін ұмытпаңыз.



	Ал Ideation таланты бар адамдармен жұмыс істейтіндерге мынадай кеңес айтамыз:



	⯌ Мұндай адам сұлу сөзден ләззат алады. Бір ойды керемет сипаттайтын бір сөз тіркесін тапса делібесі қозады.

	⯌ Олар жоспар жасағанда және бір нәрсені жобалағанда аса пайдалы. Оның идеяларын қолдау, оларды орындауға тырысыңыз.





INCLUDER (Тартушы)




	Сіз әрдайым араласатын ортаңызды кеңейткіңіз келеді. Сол нәрсе сіздің өмірлік ұстанымыңыз. Сіз адамдарды біріктіріп, тартып бәрін бір топтың мүшесі қылсам дейсіз. Сонымен бірге тек шектеулі адамдармен араласатын топтармен араласқыңыз келмейді. Топқа барынша көп адам шақырғыңыз келеді. Сіз сырттағы адамдардың ішке сығалағанын жақтырмайсыз. Керісінше олардың өзін ішке тартсам дейсіз. Сіз өз тумысыңыздан ақкөңіл әрі сабырлы адамсыз. Сіз адамды ешқашан алаламайсыз. Сіз бәріміз бірміз деп білесіз. Сондықтан бәріміз бір топта болуымыз керек дейсіз.



	Includer таланты бар жандар былай көрінеді:



	Н мырза: Бірде тойда шетте өзімен-өзі жүрген фотограф жігітті көрдім. Жаным ашып кетті. Сөйтіп қасымыздағы үстелге отыруға шақырдым. Негізі ол ақы алатын өз жұмысын істеп жүрген адам. Сонда да оны көріп бөлектеніп қалуына жол бере алмадым.



	Includer таланты бар жандарға кеңес:



	⯌ Әдетте сөзіне ешкім құлақ аса қоймайтын адамдардың пікірін жеткізуге қатысты қызмет атқарыңыз. Сіз сол адамдардың ойын жеткізуден ләззат аласыз.

	⯌ Ұйым мен топқа жаңадан қосылған кісілерді басқа әріптестеріңізбен таныстырыңыз. Сіз бәрі өзін ұжымның құнды және маңызды мүшесі сезінгенінен ләззат аласыз.

	⯌ Activator немесе Command таланты бар адамдармен серіктес болыңыз. Сонда біреудің көңіліне тиюі мүмкін жаңалықты айта аласыз.

	⯌ Адамдар бір бірімен сіз арқылы араласатынын түсініңіз. Басқалар әрқайсының өзгешелігін бағалап, құрметтеуі керек екенін түсіндіріңіз.



	Ал Includer таланты бар адамдармен жұмыс істейтіндерге мынадай кеңес айтамыз:



	⯌ Топпен жұмыс істесеңіз бұл адамнан ұжымның бар мүшесі жұмысқа араласып жатыр ма екенін біле аласыз. Ол топтың еш бір мүшесі елеусіз қалмасын деп бәрін салады.

	⯌ Егер көпшіл емес және тұйық болсаңыз Includer таланты бар адамның қасында жүріңіз.





INDIVIDUALIZATION (Жеке-дара қарай білу)




	Сізге әр адамның жеке өзіне тән қасиеттері қызық. Сіз жалпылап айтқанды жақтырмайсыз өйткені әр адамның мінез-құлқы мен ерекшелігі жеке аталып өтуі керек дейсіз. Сіз адамдардың айырмашылығын байқағанды жақсы көресіз. Сіз іштей әр адамның стиліне, мотивациясы мен қарым-қатынасына айрықша мән бересіз. Сіз кез келген адамның өмірі өзгеше бір керемет хикая деп білесіз. Сондықтан болар сіз әрдайым туған күн иесіне сыйлықты дөп таңдайсыз. Өйткені кім нені ұнататынын жақсы білесіз. Сіз Individualization таланты арқылы керемет команда құра аласыз. Басқалар жақсы ұжымның құпия кодын іздеп жүргенде сіз керемет команданың құпиясы адамдарды дұрыс таңдау екенін білесіз.



	Individualization таланты бар жандар былай көрінеді:



	Н мырза: Мен әр адамға жеке дара қарай білемін. Кезекті подкастымды дайындаған кезде оған қандай сөз бен қандай тақырып қолданған абзал екенін бейсана түрде сеземін. Сондықтан әр адамның жүрегіне апарар жол таба аламын. Бірақ кейбіріне бұл қабілетім екіжүзділік секілді көрінуі мүмкін. Дегенмен бұл да менің бір даралығым деп білемін.



	Individualization таланты бар жандарға кеңес:



	⯌ Талантыңызға сай қызмет таңдаңыз. Мәселен кеңесші, үйретуші және жазушы салаларын байқап көре аласыз.

	⯌ Әр адамнан ерекше тұлғаны көре алатыныңыз айрықша дарын. Сондықтан басқаларға көмектесіңіз, оларды бағыттаушы болыңыз.



	Ал Individualization таланты бар адамдармен жұмыс істейтіндерге мынадай кеңес айтамыз:



	⯌ Біреуді түсіне алмасаңыз осы кісіге қолқа салыңыз. Ол сізге олардың ойында не барын айта алады.

	⯌ Жұмыстағы мәселелерді осы адаммен талқылаңыз.

	⯌ Жаңа қызметке адам іздесеңіз де осы адам сізге көмекші болады. Өйткені ол кім қай жерде барынша тиімді екенін біледі.





INPUT (Сіңіруші)




	Сіз іздемпаз адамсыз. Бәрін біліп, ақпарат сіңіріп жүргенді жақсы көресіз. Сізге сол нәрсе ұнайды. Сіз көп білу үшін кітап оқисыз. Саяхат жақсы көресіз. Өйткені әр жаңа мекеннен тың әрі көп мәлімет ала аласыз. Содан ләззат аласыз. Кейін бір пайдаңызға жарап қалар деп ойлайсыз.



	Input таланты бар жандар былай көрінеді:



	Ә мырза: Маған үнемі бір ақпарат қабылдап отыру маңызды. Семинар, трениңге барғанда қағаз қаламымды тастамаймын. Әрдайым ақпарат сіңіріп, жаңа нәрсе біліп жүремін. Әйтпесе өзімді жайсыз сезінемін.



	Input таланты бар жандарға кеңес:



	⯌ Жаңа ақпарат пен мәлімет алуға қатысты қызмет іздеңіз. Мәселен оқыту, зерттеу және журналистика салаларын байқап көре аласыз.

	⯌ Мәліметті сақтайтын және оны оңай табатын жүйе ойлап шығарыңыз.

	⯌ Focus немесе Discipline таланттары мықты адаммен серіктес болыңыз. Сонда ізденімпаздыққа салынып жолыңыздан адасып кетпейсіз. Өзіңізге қажет ақпаратқа қана зейін қоясыз.

	⯌ Сіз ақпаратты талдамай жұта беруге бейімсіз.

	Бірақ шығармастан жинай беретін болсаңыз қиналып қаласыз. Сондықтан өзіңіз жақсы білетін салада сарапшылық етуден қорықпаңыз.

	⯌ Сөздік қорыңызды кеңейтіңіз. Кітап көп оқыңыз.



	Ал Input таланты бар адамдармен жұмыс істейтіндерге мынадай кеңес айтамыз:



	⯌ Мұндай адамды соңғы жаңалықтардан хабардар етіп отырыңыз.

	⯌ Жиналыста бұл адамнан міндетті түрде мәлімет сұраңыз. Оның білімін пайдаланыңыз.





INTELLECTION (Ойлау)




	Сіз ойланғанды жақсы көресіз. Ой ісін жақсы көресіз. Сіз миыңызды “жаттықтырып”, “шынықтыруды” ұнатасыз. Бір мәселені шешу үшін, бір идея ойлап табу үшін және бір адамның сезімін түсінемін деп терең ойға батуыңыз мүмкін. Ал нақты қандай тақырыпқа терең ойланатыңыз басқа таланттарыңызға байланысты. Кейде бұл ойлардың нақты бір себебі болмауы да мүмкін. Сіз жалғыз отырып ойланғанды жақсы көресіз. Әрдайым ойға шомып кетесіз. Өзіңіз жайлы және өміріңіз жайлы көп ойланасыз. Сөйтіп көп ойдан көңіліңіз құлазуы да мүмкін.



	Intellection таланты бар жандар былай көрінеді:



	И мырза: Мен өзіммен өзім қалып ойланғанды жақсы көремін. Мәселен той-томалаққа барған ұнамайды. Кешкі уақытта серуендеп, терең ойға шомған кездерден ләззат аламын. Бос әңгіме жаныма жүк салады. Әрдайым мәнді және ойлы нәрсе айтсақ деймін.



	Intellection таланты бар жандарға кеңес:



	⯌ Пәлсапа, көркем әдебиет пен психологияны зерттеңіз, оқыңыз. Сіз әрдайым ой қозғайтын жаңа дүниелерге асықсыз.

	⯌ Ойларыңызды күнделікке жазып жүріңіз.

	⯌ Өзіңіз “ойшыл” деп ойлайтын адамдармен араласаңыз.

	⯌ Сіз ойға шомғанда айналадағы адамдар басқаша түсініп қалуы мүмкін.

	⯌ Өзіңіз отырып ойланатын уақыт айырып қойыңыз.

	⯌ Сізді “біртүрлі” деп ойлайтын адамдар болатынын ескеріңіз.



	Ал Intellection таланты бар адамдармен жұмыс істейтіндерге мынадай кеңес айтамыз:



	⯌ Бұл адаммен ойласудан қорықпаңыз. Ол мұны өзіне деген құрмет деп қабылдаса керек.

	⯌ Ол оқығанды жақсы көреді. Сондықтан оқуға тұрарлық дүние көрсеңіз оған да ұсынуды ұмытпаңыз.

	⯌ Ол ойланғаннан қуаттанып, ләззат алады.





LEARNER (Үйрену мен үйрету)




	Сіз үйренгенді жақсы көресіз. Нақты нені ұнататыныңыз басқа таланттарыңызға байланысты, десе де сіз кез келген нәрсені үйрену процесінен ләззат аласыз. Сізге сол процесс ұнайды. Ал нәтижесі мен мазмұны аса маңызды емес. Білімге және білуге деген ұмтылыс сізге қуат береді. Жаңа деректі білу, үйренгенді айту және өзіңіздің біліктілігіңізге деген сенімнің артқаны сізге шаттық сыйлайды. Сондықтан сіз дамушы ортада өзіңізді суда жүзген балықтай сезінесіз. Қысқа мерзімде көп нәрсе үйреніп кейін басқасына көшетін жобаларды жақсы көресіз.

	Learner таланты сіз бір салада сарапшы болады дегенді білдірмейді. Сізге әйтеуір үйренген және үйреткен процесі ұнайды.



	Learner таланты бар жандар былай көрінеді:



	Д мырза: Маған үйрену процесі қатты ұнайды. Мен өзім коуч қызметін атқарамын. Тіпті қалай үйрену керек екенін де іштей сеземін. Мен үйреткенді де жақсы көремін. Бірақ ол үшін алдымдағы шәкірттің көзінен үйренуге деген от көруім керек. Мен өзім үйренсем де басқаға үйретсем де процестен ләззат аламын.



	Learner таланты бар жандарға кеңес:



	⯌ Үйренудің өзіңізге оңтайлы тәсілін табыңыз. Мәселен сіз үйрету арқылы үйренуіңіз мүмкін. Онда басқаларға үйрететін мүмкіндік іздеңіз.

	⯌ Ол болмаса оңаша ойлану арқылы үйренуіңіз мүмкін. Үйренудегі жетістігіңізді бағалай алатын бір өлшем бірлігін жасаңыз.

	⯌ Өзгеріске дайын болыңыз. Адамдар үйренетін және өсетін жерде адал әрі өнімді қызмет етеді.

	⯌ Өзіңіздің оқуға деген ықылысаңызды сыйлаңыз. Жыл сайын біліміңізді арттыруға немесе жаңа дүние үйренуге әдеттеніңіз.



	Learner таланты бар адамдармен жұмыс істейтіндерге мынадай кеңес айтамыз:



	⯌ Мұндай адам қандай қызметте болса да үйренуге және көбірек білуге тырысады. Оған оқитын және мотивация алатын жаңа мүмкіндіктер жасаңыз.

	⯌ Оның жетістігін бағалаңыз. Өзін шыңдайтын мүмкіндік беріңіз.





MAXIMIZER (Жетер жерін көру)




	Сіз “болады” дегенге қанағаттанбайсыз. Сіз бәрі “керемет” болса дейсіз. Сіз “жай” нәрсені “керемет” деңгейіне көтеруден ләззат аласыз. Сол жолдағы еңбек әрдайым өзін ақтайды деп білесіз. Сіз өзіңіздің де, өзгенің де мықты тұсына қызығасыз. Табиғи шеберлік, бейімділік пен жүре келе үйренген машықтарына қарап қызығасыз. Соны жетер жеріне жеткізсем дейсіз. Оны дамыту сізге парыздай көрінеді. Сіз іштей мықты адамдарды және олардың мықты тұстарын іріктеп алғандықтан басқалар сізді таңдампаз деп ойлауы мүмкін. Сонымен бірге сіз өз талантын таныған және дамытқан адамдарға қызығасыз. Сіз өмір бойы жоқты бар етемін деп әуреленгіңіз келмейді. Оданша табиғат дәнін берген таланттарды барынша дамытсам дейсіз. Сонда өнімдірек әрі бақыттырақ боласыз.



	Maximizer таланты бар жандар былай көрінеді:



	Қ мырза. Өткенде бір кітаптың мұқабасын көрдім. Өте әдемі мұқаба еді. Былайша алып-қосар ештеңе жоқтай. Десе де мен ол кітапқа 3D эффект қосып суретін одан бетер тартымды етуге болатынын байқадым. Онымды авторға да айттым. Мен әрдайым әр істі кемеліне жеткізгім келеді. Басқалардан да соны талап етемін.



	Maximizer таланты бар жандарға кеңес:



	⯌ Басқалардың жетістікке жетуіне көмектесетін қызметтерді іздеңіз. Мәселен коуч, басшы мен ұстаздық саласын байқап көре аласыз. Өйткені көбі мықты тұсын анықтай алмай дал болады. Сіз соларға өзінің мықты тұсын нақты сипаттап бере аласыз.

	⯌ Өзіңіздің мықты тұстарыңызды анықтап алыңыз да оларды дамытуға ден қойыңыз.

	⯌ Maximizer талантым бар екен деп дамыту мүмкін емес нәрсені дамытамын деп әлек болмаңыз.



	Maximizer таланты бар адамдармен жұмыс істейтіндерге мынадай кеңес айтамыз:



	⯌ Мұндай адам бір нәрсені кемеліне жеткізсем дейді.

	⯌ Біреудің немесе өзіңіздің мықты тұсыңызды білгіңіз келсе осындай адамның қасында көп жүріңіз. Сонымен бірге ол өзінің мықты тұсын да сіз байқаса екен дейді.

	⯌ Керісінше кемшіл тұсына көп ден қойсаңыз көңілі құлазиды.





POSITIVITY (Жақсылыққа жору)




	Сіз көп мақтау айтасыз, көп күлесіз және әр нәрсенің бір жақсылығын көресіз. Басқалар сізді жеңілтек деп ойлауы мүмкін. Ал тағы басқалары сіздей шаттанып күлсем деп армандайды. Қайткенменде адамдар сіздің қасыңызда болғанды жақсы көреді. Сіздің энергияңыз бен оптимизміңіз болмаса олардың өмірі сүреңсіз көрінеді. Сіз бәрінің еңсесін көтересіз. Сіз әр жобаны қызық етесіз. Әр жетістікті тойлайсыз. Бәрін қызығырақ әрі тартымдырақ етудің амалын табасыз. Сіз үшін өмір ғажап, жұмыс керемет, ал айналаңыздағы адамдар сый.



	Positivity таланты бар жандар былай көрінеді:



	А ханым: Мен үшін кезіккен адамның бәрі жақсы. Тіпті түнде таксистің өзінен еш жамандық күтпеймін. Мен үшін адамның бәрі жақсы секілді. Құрбыларым аңғал болма деп ұрсып жатады. Мен әзілдескенді жақсы көремін.



	Positivity таланты бар жандарға кеңес:



	⯌ Сіз жақсы нәрсені байқағаныңыз үшін ақы төлейтін кез келген қызметте жетістікке жетесіз. Мәселен ұстаз, сатушы және кәсіпкер ретінде бақ сынап көре аласыз.

	⯌ Сіз басқаларға қарағанда қуанышты әрі қуатты болуға бейімсіз. Сіздің ақкөңілдігіңіз аңғалдық емес.

	⯌ Сіз жаман нәрселер болса да тек жақсылыққа ден қою керек деп білесіз.

	⯌ Қиындыққа бас ауыртпайтын адамның кейпін жасамаңыз. Тек кез келген мәселені шеше алатыныңызға сенімді екеніңізді білдіріңіз.

	⯌ Жамандық шақырып жүретін адамдардан аулақ болыңыз. Олар сіздің берекеңізді қашырады.



	Positivity таланты бар адамдармен жұмыс істейтіндерге мынадай кеңес айтамыз:



	⯌ Мұндай адам жұмыс ортасына қуат пен қуаныш береді. Ұйымыңызды көңілді етеді.

	⯌ Positivity таланты бар адам әрдайым көңілді жүреді деген сөз жоқ. Десе де ол әрдайым бәрінен бір қайыр мен жақсылық көруге тырысады.





RELATOR (Жақын тарту)




	Relator таланты сіздің айналадағы адамдармен қарым-қатынасыңызға қатысты. Яғни сіз айналаңыздағы адамдармен араңызды жақсартуға тырысасыз. Сіз бейтаныс адамдардан қашасыз деуге келмейді. Десе де сіз өзіңіз танитын, жақын адамдарыңыздың арасында өзіңізді жайлы сезінесіз. Сізге сол жақындық ұнайды. Сіз бір танысып алған соң қарым-қатынасты нығайтуға тырысасыз. Олардың сезімін, мақсатын, қорқынышы мен арманын түсінгіңіз келеді. Сонымен бірге олар да сізді түсінсе дейсіз. Сізге тек шынайы қарым-қатынас қана маңызды. Ал шынайылық үшін ашықтық керек.



	Relator таланты бар жандар былай көрінеді:



	А ханым: Мен өз-өзіме сенімдімін. Тәжірибем де жетерлік. Бірақ қазіргі жұмысымды қимаймын. Мұндағы адамдарға бауыр басып қалдым. Басқа жұмысқа кеткім келмейді. Шаштараздың өзінде барып үйреніп қалған маманға барамын. Бәрі үйреншікті болғаны ұнайды.



	Relator таланты бар жандарға кеңес:



	⯌ Достық пен бауырмалдықты бағалайтын орта табыңыз.

	⯌ Сіз тым қатаң әрі қатқыл ұйымда өзіңізді жайсыз сезінесіз.

	⯌ Сіз ешкімнен үстем болғыңыз келмейді. Бәрімен бірдей бір қатарда болсам дейсіз.

	⯌ Басқаларға уақыт бөліп өзіңіздің Relator талантыңызды дамытыңыз.



	Relator таланты бар адамдармен жұмыс істейтіндерге мынадай кеңес айтамыз:



	⯌ Бұл адам әріптестерімен шынайы достық орнатқанды жақсы көреді. Бірақ ол үшін уақыт керек. Сондықтан ұдайы араны жақындатуға тырысыңыз.

	⯌ Бұл кісіге құпия нәрселерді айтып тұрыңыз. Ол сізге адал болады. Сонымен бірге өзін бағалайтыныңызды сезеді.





RESPONSIBILITY (Жауапкершілік)




	Сіз әр айтқан сөзіңіз үшін мойныңызға жауапкершілік аласыз. Сіздің абыройыңыз соған байланысты. Ал егер қандайда бір жағдайда айтқаныңызды істей алмай қалсаңыз бірден айыбыңызды жуып шаюдың жолын іздейсіз. Бәрін реттегенше тыным таба алмайсыз. Сіздің сондай жауапты екеніңізді бәрі біледі. Сол нәрсе сізге елден ерек абырой береді. Басқалар жаңа міндет жүктерде ең алдымен сізге сенім артады. Кейде тым көп жауапкершілік алып қоюыңыз мүмкін. Сондықтан ең алдымен ол нәрсе сізге керек пе екені туралы ойланып алыңыз.



	Responsibility таланты бар жандар былай көрінеді:



	А мырза: Маған жауапкершілік алу алмаудан жеңілірек. Бір іс ортаға тасталса оны менен басқа ешкім өз жауапкершілігіне алмайтындай көрінеді. Сондықтан кейде шамадан тыс істі мойныма іліп аламын. Бірақ қазір жауапкершілігімді бір кестеге сыздым. Соның арқасында қазір жаңа міндет аларда кестемде бос орын бар ма екеніне қарап аламын.



	Responsibility таланты бар жандарға кеңес:



	⯌ Жұмыс іздегенде жауапкершілігіңізді атап айтыңыз. Сіздің жауапкершілігіңізді бағалайтын орта табыңыз.

	⯌ Керек кезде жоқ деуді және бас тартуды үйреніңіз. Айтылған нәрсенің бәрін мойныңызға жүк қылып алуға міндетті емес екеніңізді естен шығармаңыз.

	⯌ Discipline немесе Focus таланттары мықты адаммен әріптес болыңыз. Сонда бағытыңыздан таймай және артық жүк алмай жүре аласыз.



	Responsibility таланты бар адамдармен жұмыс істейтіндерге мынадай кеңес айтамыз:



	⯌ Бұл адам өзін жауапкершілік алу қабілетіне қарап бағалайды. Сондықтан ол жауапкершілігі әлсіз адамдармен жұмыс істегенде қиналады.

	⯌ Бұл адам асығамын деп сапасыз дүние жасағысы келмейді. Сол себепті оны асықтырмаған абзал.

	⯌ Егер оның Discipline таланты әлсіз болса өз мойнына тым көп жүк алуына жол бермеңіз. Бір артық жұмыс аламын деп, осыған дейінгі міндеттеріне зиян келтірмеуі керек екенін түсіндіріңіз.





RESTORATIVE (Мәселе шешу)




	Сіз мәселе шешкенді жақсы көресіз. Басқалар бір нәрсе жөнді болмай қалса сасып қалып жатады. Ал сіз сол мәселені шешкенді жақсы көресіз. Сізге себебін талдап, шешімін табуыңыз қажет күрделі мәселелер ұнайды. Бәлкім осыған дейін күрмеуін шешкен таныс мәселелерді қайта шешуді ұнатуыңыз да мүмкін. Ол болмаса күрделі және тың қиындыққа тап болғанда делебеңіз қозуы мүмкін. Мұның бәрі сіздің басқа бейімділіктеріңізге байланысты. Бірақ сізге жөндеген және қайта жасаған ұнайтыны сөзсіз. Сіз іштей сіз болмасаңыз ол нәрсе дұрыс қызмет атқара алмайтынын біліп тұрасыз. Бәрін жөндеп, қайта дұрыстайсыз.



	Restorative таланты бар жандар былай көрінеді:



	С мырза: Мен бір нәрсе дұрыс емес болса бірден байқаймын. Өткенде етек жағы аздап оратылып тұрған перденің өзін тез реттеп қойдым. Басқалар үшін бұл болмашы нәрсе көрінуі мүмкін. Бірақ мен кез келген мәселені барынша жылдам шешкен абзал деп білемін.



	Restorative таланты бар жандарға кеңес:



	⯌ Мәселе шешкеніңіз үшін ақша төлейтін қызмет іздеңіз. Басқалар да сіздің мәселе шешкенді ұнататыныңызды білсін.

	⯌ Тоқтап немесе тұрып қалған жұмысты жүргізу үшін Restorative талантыңызды қолданыңыз.

	⯌ Әрдайым дамып отырыңыз.



	Restorative таланты бар адамдармен жұмыс істейтіндерге мынадай кеңес айтамыз:



	⯌ Егер ұйым ішіндегі мәселені білемін десеңіз осы адаммен сөйлесіңіз. Ол мәселені қырағы көзімен тез көре алады. Ол еш саспайды. Керісінше сол мәселені шешудің жолын қоса айтады.





SELF-ASSURANCE (Сенімділік)




	Сіз өзіңізге сенімдісіз. Өз күшіңізге күмән келтірмейсіз. Тәуекел етуге, сынақтан өтуге дайын екеніңізді білесіз. Сіз тек өзіңізге емес, сонымен бірге өз пайымыңызға да имандай сенесіз. Сіз өзіңіздің өмірге деген көзқарасыңыз ерекше әрі өзгеше екенін білесіз. Сіз көріп тұрған дүниені ешкім көре алмаған соң сіздей дәл шешім шығара алмайды деп ойлайсыз. Олар тек көмектесе алады. Олар тек ұсыныс айта алады. Бірақ шешім шығарып, әрекетке кірісу туралы бұйрықты тек сіз бересіз. Сіз бұл жауапкершіліктен қорықпайсыз. Керісінше солай болуы заңды деп қабылдайсыз. Қайткенменде сіз қай шешім дұрыс екенін білесіз. Сол нәрсе сізге сенімділік сыйлайды. Сізге ықпал ету қиын. Сіздің сенімділігіңіз көзге ұрып тұрмаса да өте мықты. Сіз соның арқасында ешкімге елеңдемей өз ақиқатыңыз жолында қайтпай қайсарлық танытасыз.



	Self-Assurance таланты бар жандар былай көрінеді:



	Ш мырза: Мен өзіме және өзімнің пайымыма әрдайым толық сенімдімін. Әрдайым өз шешімім дұрыс деп білемін. Кейде осы нәрседен опық жеп жатамын. Өйткені өзіме деген сенімділігімнің кесірінен ақиқатты ескермеуім мүмкін. Бірақ сонда да өзіме деген сенімділігім еш кемімейді.



	Self-Assurance таланты бар жандарға кеңес:



	⯌ Жаңа сынақтар іздеңіз. Сіз сізден көп шешім шығаруды талап ететін қызметте жетістікке жетесіз.

	⯌ Басқаларды өз пікіріңіздің дұрыстығына көндіруді қажет ететін жұмыс та сіздің оң жанбасыңызға келеді.

	⯌ Self-Assurance талантымен қоса Command немесе

	⯌ Activator таланттары болса басқаларға орасан зор ықпал етесіз.

	⯌ Сізге көшбасшылық, сауда, құқық пен кәсіп салалары жақсы келеді.

	⯌ Өзіңізге деген сенімділігіңізді паш етіңіз. Сонда басқалардың да ашылуына көмектесуіңіз мүмкін.

	⯌ Кейде сіздің сенімділігіңізді басқалар өзімшілдік деп қабылдайды. Олардың сөзіне құлақ аспайтындай көрінесіз. Сіздің сенімділігіңіз оларға деген сыйсыздық емес екенін түсіндіріңіз.

	⯌ Strategic, Deliberative немесе Futuristic таланттары бар адаммен серіктес болыңыз. Сонда алға қойған мақсатыңызды дұрыс бағамдай аласыз. Әйтпесе абайсыз әрекет етіп қоюыңыз да ықтимал.

	⯌ Сіздің ұзақ уақыт бойы қажырлы еңбек етуіңіз де осы талантыңыздың арқасында. Өйткені сіз өз жұмысыңызға имамдай сенесіз.

	⯌ Сіз іс насырға шапса да батыл бола аласыз.

	Аласапыран болып жатқан кезде салқын қанды бола аласыз. Сөйтіп айналаңыздағы адамдарға қауіпсіздік пен жайлылық сезімін сыйлайсыз.

	⯌ Алдыңызға үлкен мақсат қойыңыз. Басқаларға негізсіз әрі тым қиялы көрінетін нәрсені істеп көруден қорықпаңыз. Сіз өзіңізге деген сенімділігіңіздің арқасында ешкімнің ойы жетпейтін жетістіктерге жете аласыз.

	⯌ Сізді басқаратын адам болуы шарт емес. Сіз өз бетіңізше шешім қабылдауыңыз керек жерде барынша тиімді боласыз. Ең бастысы осы талантыңызға сай оны тақымдай алатын құндылығыңыз болса болғаны.



	Self-Assurance таланты бар адамдармен жұмыс істейтіндерге мынадай кеңес айтамыз:



	⯌ Егер бұл кісімен бір жерде жұмыс істесеңіз оған еркіндік беріңіз. Ол өзін жетелеп жүретін адамға мұқтаж емес және оны жақтырмайды. Ол бәрін өзім басқарып отырмын деп ойлаған кезде барынша тиімді жұмыс істейді.

	⯌ Оның сенімділігі пайдалы болса да кейде артық кетіп, қателескен жерін бірден атап айтып отырыңыз. Адаспауы үшін бірден сіздің кері байланысыңызға зәру болуы мүмкін.





SIGNIFICANCE (Елеулілік)




	Сіз басқалардың алдында маңызды әрі елеулі болсам деймін. Сіз өзіңізді елеп, ескергенін қалайсыз. Сөзіңізге құлақ асса дейсіз. Ерекшеленіп көрінгіңіз келеді. Сізді таныса дейсіз. Сіздің ерекше мықты тұстарыңызды білсе дейсіз. Сіз сізді сенімді, кәсіби және табысты адам деп білгенін қалайсыз. Сонымен бірге тек сондай адамдармен араласқыңыз келеді. Ал егер айналаңыздағы адамдар ондай болмаса оларды сондай болуға итермелейсіз. Әйтпесе олармен араласуды доғарасыз. Сіз табиғатыңыздан тәуелсіз болып жаралғансыз. Сондықтан қызметіңізде еркіндік болса дейсіз. Сіздің осындай ұмтылысыңыз әрдайым көрініп тұрады. Өміріңіз әрдайым мақсатты және жетістікке толы. Сіз әрдайым бір нәрсеге ұмтылып отырасыз. Соның арқасында ешқашан дамыл тауып отыра алмайсыз.



	Significance таланты бар жандар былай көрінеді:



	Н мырза: Маған еңбегімнің бағаланғаны маңызды. Ел алдына шығып сөз сөйлегім келеді. Тіпті құры марапаттама болса да алсам деймін. Өйткені ол менің еңбегім лайық бағасы деп білемін. Мені құрметтеп, сыйласа өтірік болсын араласуға дайынмын. Мен өзімнің осал тұсымды көрсеткім келмейді. Әрдайым жұрт көзінде мықты әрі сыйлы болсам деймін.



	Significance таланты бар жандарға кеңес:



	⯌ Өз міндетіңіз бен мақсатыңызды өзіңіз қоя алатын қызметтерді таңдаңыз. Сіз еркіндіктен ләззат аласыз.

	⯌ Сіз үшін абыройыңыз өте маңызды. Сондықтан оны ертеден мінсіз қалыптастырыңыз.

	⯌ Өнімділікке ден қойып еңбек етіңіз. Сонда қалауыңызды өтейтін нәтижеге жетесіз.

	⯌ Маңызды үлкен жобаларды басқарғанда бар өнеріңізді паш ете аласыз. Сіз көп нәрсені бәске тіккенде керемет нәтижеге қол жеткізесіз.

	⯌ Өзіңізге керек атақ пен лауазымның тізімін жасаңыз. Соған қарап өзіңізді іске ынталандырыңыз. Бірақ сәтсіздікке ұшырауыңыз да ықтимал екенін мойындаңыз.

	⯌ Сіз үшін маңызды адамдарға ұнауға тырысуыңыздың еш әбестігі жоқ. Десе де әрдайым бәрі мені ұнатсын деп бекер уақыт жоғалтып алмаңыз.



	Significance таланты бар адамдармен жұмыс істейтіндерге мынадай кеңес айтамыз:



	⯌ Бұл адамға еркіндік керек екенін естен шығармаңыз.

	⯌ Ол өзін елегенін жақсы көретінін түсініңіз. Өзі қалайтын назар мен құрметті алсын.

	⯌ Оған көзайым болып, көпшіліктің алдында көтерілетін мүмкіндік беріңіз.





STRATEGIC (Стратегия құру)




	Сіз стратегиялық ойлау тәсіліңіздің арқасында шиеленіске жол бермейсіз және ең оңтайлы тәсілді табасыз. Бұл үйреніп алатын қабілет емес. Бұл ерекше бір ойлау тәсілі. Осының арқасында басқалар күрделілік пен қиындық көретін жерде қарапайым заңдылықтарды тауып аласыз. Сол заңдылықтарды ескеріп бір оқиғаның он түрлі нұсқасын ой елегінен өткізесіз. Сіз тек мақсатыңызға жақындататын қадам жасайсыз. Сізге артық әрекеттің еш керегі жоқ. Сіз жолда кедергілері бар бағыттарды да алып тастайсыз. Қалың тұмандай бұлыңғыр болып тұрған жолмен жүрмейсіз. Сіз өз стратегияңызды қаруға айналдырып нақты қадам жасайсыз. Сіз ешнәрседен қаймықпайсыз. Бәрін істеп көруге дайынсыз.



	Strategic таланты бар жандар былай көрінеді:



	Д мырза: Мені көпшілік жалқау деп ойлауы мүмкін. Бірақ менікі жалқаулық емес. Өйткені мен бірнеше нұсқаның ішінен ең оңтайлысын таңдай аламын. Мәселен төрт түрлі курсттың ең жақсысын таңда десеңіз еш қиындықсыз таңдап беремін. Менің істі жеңілдетуге деген табиғи бейімділігім жалқаулық секілді көрінуі мүмкін. Мен үнемі әр оқиғаның бірнеше сценарийіне дайын жүремін.



	Strategic таланты бар жандарға кеңес:



	⯌ Жеткіңіз келетін мақсаттар туралы ойлануға уақыт табыңыз. Сіздің стратегиялық ойыңыз сондай сәтке мұқтаж.

	⯌ Сіз бір нәрсенің салдарын басқалардан айқынырақ көре аласыз. Осы қабілетіңізді қолданып жоспарыңызды нақты құрыңыз.

	⯌ Сіз өз ойларыңыз арқылы көшбасшы бола аласыз. Сіздің көрегенділігіңіз кедергіні күнінен бұрын көре алады. Сіз басқаларға қарағанда қырағысыз. Сондықтан айналаңыздағы адамдарға өзіңіз көріп тұрған қауіпті айтыңыз.

	⯌ Түйсігіңізге көбірек құлақ асыңыз.

	⯌ Activator таланты мықты адаммен серіктес болыңыз. Сонда әрекетке тезірек көшесіз және озық ойыңыздың нәтижесін іс жүзінде көре аласыз.

	⯌ Үлкен іс бен жобалардың басы қасында жүріңіз. Өйткені сіздің көрегенділігіңіз бен түйсігіңіздің ең қажет кезі сол.



	Strategic таланты бар адамдармен жұмыс істейтіндерге мынадай кеңес айтамыз:



	⯌ Бұл адамды жоспарлау процесіне қатыстырыңыз.

	⯌ Одан әр түрлі жағдайда қайткен абзал екенін сұраңыз. Жауап бермес бұрын біраз ойлануына мұрша беріңіз. Ол ойында бірнеше нұсқаны жүргізіп көрмегенше пікірін айтпайды.

	⯌ Өз салаңызға қатысты жақсы стратегия көрсеңіз алдымен осы кісінің пікірін біліңіз. Ол бәрін егжей-тегжейлі ойлап ең оңтайлы нұсқаны ұсынады.





WOO (Ашықтық)




	Сіз жаңа адамдармен танысып, оларға ұнаудан ләззат аласыз. Бейтаныс адамдармен араласудан қорықпайсыз. Керісінше олармен танысқыңыз кеп тұрады. Олар жайлы көбірек білсем дейсіз. Кей адамдар әңгіме бастауға қысылады. Бірақ сіз ондай емессіз. Сізде әрдайым айтар әңгіме мен күлер қызық дайын тұрады. Адаммен танысып алған соң ары қарай жақындасқыңыз келе береді. Сіз жаңа адамдармен танысуға және білісуге құмарсыз. Сол нәрсе сізге шабыт сыйлайды.



	Woo таланты бар жандар былай көрінеді:



	Т мырза: Маған бейтаныс адамдармен сөйлескен ұнайды. Жиі ғашық болып қаламын. Басқаларға ұнауға тырысамын. Адамдармен тез араласып кетемін. Әңгіме үшін үлкен бір себепті қажет етпеймін. Адамдарды баурап, өзіме тартқан ұнайды. Бұл менің табиғи ашықтығым деп білемін.



	Woo таланты бар жандарға кеңес:



	⯌ Басқа адамдармен араласуды талап ететін жұмыс істеңіз. Таныс жинаңыз. Жергілікті ұйымдарға қосылыңыз.

	⯌ Басқа адаммен араласқанды жақсы көретініңізді білдіріңіз.

	⯌ Relator немесе Empathy таланты мықты адаммен серіктес болыңыз. Сол адам сіз бастаған қарым-қатынасты нығайтады.

	⯌ Сіз ортаны жақсы қалыптастыра аласыз. Осы талантыңызды өз пайдаңызға жаратыңыз. Мәселен талантыңызды күшейту үшін кездесуден алдын адам туралы көбірек мағлұмат біліп барсаңыз болады.



	Woo таланты бар адамдармен жұмыс істейтіндерге мынадай кеңес айтамыз:



	⯌ Бұл адамға күн сайын жаңа адаммен танысатын жағдай жасаңыз. Ол бейтаныстар адамдардың жаңа ортада қысылуына жол бермейді.

	⯌ Ортаңызды кеңейткіңіз келсе Woo таланты мықты адамға қолқа салыңыз. Бұл кісі көп адаммен таныс болғанды жақсы көретінін түсініңіз. Сондықтан сізбен тез амандасып өте шықса ренжімеңіз.





КӨКЕЙДЕ ТУУ МҮМКІН НЕГІЗГІ СҰРАҚТАР




	Gallup StrengthsFinder тестін былай тапсырамыз:

	1. Google-ға Gallup StrengthsFinder деп жазасыз да сайтына өтесіз.

	2. Тесттің екі түрінің бірін таңдайсыз. Яғни толық және шектеулі нұсқасы бар. Толық нұсқа ($49,99) 34 талантыңыздың бәрін ретімен көрсетіп береді. Ал шектеулі нұсқасы ($19,99) тек ең үздік 5 талантыңызды көрсетеді.

	3. Сайтқа тіркелесіз және kaspi картаңызды тіркейсіз.

	4. Сізді 30-35 минут бойы ешкім мазаламайтын, алаңдатпайтын уақыт пен орын табыңыз. Ішіңізден шыққан бірінші жауапты таңдаңыз.

	5. Жалпы 177 сұрақ бар.

	6. Тестті орыс тілінде тапсыра аласыз.

	7. Тесттен кейін нәтижеңізді pdf форматында жүктеп ала аласыз.





	Бұл менің нәтижем. Көріп тұрғандарыңыздай бірінші, екінші және үшінші орында тұрған таланттар адамға сенімділік береді. Соның кесірінен кейде айқын қауіптерді көрмей жатамын. Бәрі ұтылатын жерде өзім ұтамын деп ойлап біраз шығынға ұшырадым. Өйткені 9 көлік түскен құдыққа 10-шы көлік те түседі. Бұл таланттар қолдана білетін адамға күшті қару. Ал қолдана алмайтын адамға қасырет. Себебі өзіне сенімді боламын деп жүріп Аллаға сенбей қалып жатқандар баршылық. Кез келген таланттың міндеті сізді Алла жаратқан миссияға лайық ету екенін түсінген абзал. Сонда бұл тесттің жемісін молынан көресіз.

	StrengthsFinder (Gallup) тестінің мақсаты сіздің жалпы болмысыңыз бен мінезіңізді сипаттау емес. Басты мақсат бір істі ұдайы мінсізге жақын дәрежеде орындай алатын мүмкіндік беру. Мықты тұсын дамытамын деген адам түсініп алуы қажет нәрселер бар. Ең алдымен мықты тұс деген өте кереметке жақын нәтижені ұдайы алу қабілеті екенін түсініңіз.

	Сіз қандай талантыңызды қолданғаныңызды және олардың қайсы комбинациясы сапаға әсер еткенін анықтай алуыңыз керек. Сіз өзіңіздің бейімділіктеріңізді зерттеп сіздің мықты тұсыңызды құрайтын комбинацияларды анықтауыңыз қажет. Сонда ортаңқол сападан керемет сапаға секіре аласыз. Яғни егер сіздің негізгі талантыңыздың бірі “Input” болса сіз көп оқитыңызды, қызық дерек пен мақаланы жинауда еш қиналмайтыныңызды білуіңіз ықтимал.

	Табиғатта 34 талант деген жоқ. Алла біріңді Learner ал біріңді Achiever етіп жараттым демеді. Біз мұнда талант деп адамның ең жиі қайталанатын ойлау, сезіну мен әрекет ету жүйесін айтып тұрмыз. Сондықтан кейбір жүйе күшті ал кейбір әлсіз.

	Таланттарының реті тура сіздікіндей адам табылу ықтималы өте аз. Өйткені үздік 5 таланттың өзінде 33 000 000 түрлі комбинация болуы мүмкін. Ешқандай талант жеке дара пайдаға аспайтынын да ескеруіңіз қажет. Сондықтан әр талант қасындағы таланттарға байланысты түрленіп тұрады. Осылайша басқа қырынан ашылады. Төменде үзік бестіктегі бір таланттың өзгешелеігінің өзі қандай үлкен айырмашылыққа алып келетінін көрсетеміз. Яғни төрт үздік таланты бірдей адамдардың өзі мүлдем бірі-біріне ұқсамайтын мінез-құлық танытуы мүмкін екенін айтамыз. Мәселен Ideation таланты тұжырым мен идея құрастаруға деген махаббатты білдіреді. Ал Context бір нәрсенің неге нақты бұлай болғанын түсінуге деген іштей ұмтылыс. Бұл екеуі қосылғанда осы шақты түсіну үшін өткен шақтан тәлім алатын адам бейнесін құрайды. Мәселен Шоқан Уалиханов сияқты тарихқа қызыға отырып керемет тың дерек білді. Кадет корпусын 1853 жылы он жеті жасында бітірген Шоқан Батыс Сібір генерал губернаторының кеңсесінде қызметке қалдырылады. Бір жылдан кейін Батыс Сібір мен Қазақстанның солтүстік шығыс аудандарын басқаратын генерал губернатор Гасфорттың адьютанты болып тағайындалады. Осы қызметті атқара жүріп, ол Орта Азия халықтарының тарихын, этнографиясы мен жағрафиясын зерттеуге белсене араласады. 1854 жылы кадет корпусындағы ұстазы Костылецкийдің өтініші бойынша көрнекті шығыстанушы, Қазан университетінің профессоры Н.И.Березиннің тапсырмаларын орындайды. Березин Шоқан жинаған қазақтың ауыз әдебиеті нұсқалары, «Қозы Көрпеш Баян сұлу» жырымен таныс еді. Жас ғалым әйгілі профессор Березин бастырып шығарған «Тоқтамыс ханның жарлығы мен басқа да хан жарлықтары туралы еңбектерге тыңғылықты талдау жасайды. Бұл оның алғашқы ғылыми зерттеулерінің бірі еді. Жастығына қарамай, оның білімдарлығын, әсіресе, шығыс әдебиеті мен тарихын жақсы білетіндігін сол кездегі орыс ғалымдары да жоғары бағалап, мойындай бастайды. Ал енді Ideation талантын қалдырып Context талантын Futurustic талантымен алмастырайық. Сонда Ideation мен Futurustic қосындысы болашақта сұраныс болуы мүмкін ең үлкен қажеттіліктерді анықтай алатын адамды құрайды. Мұнда мысал етіп әр үйде компютер болатынын ондаған жыл бұрын білген Билл Гейтсті айта аламыз. Ал енді Futurustic таланты тұра берсін, бірақ Ideation талантының орнына Belief талантын қолданайық. Яғни Belief деп өмірін ең биік құндылықтарға сай құратын және басқалардың пайдасы үшін өмір сүру талантын айтамыз. Мұндай қос таланттың қосындысы да қияли адамның бейнесін береді. Десе де оның қиялы алдыңғы үлгіден ерекшеленеді. Өйткені ол жалпы адамзаттың болашағы жақсы болса екен деп тілейді және арман етеді. Оған арманның креатив әрі жаңашыл болуынан гөрі пайдалы болғаны қызық. Мұндай адамның ең үздік бейнесі деп Мартин Лютер Кингті айтсақ болады. Ол бүкіл нәсілге тең қараса деді, бәрі қол ұстасып бақытты ғұмыр кешсе деді. Ал енді Futurustic талантының орнына Relator талантын қойайық. Мұндай екі талант адамды көреген емес, пидакер етеді. Бұл адам шабыттанып сөз сөйлеп тұрмайды. Ол өзі көмектесетін адамдармен араласып, солардың арасында жүргісі келеді. Сондықтан әр таланттың қосындысы әр түрлі адам бейнесін құрайды. Мұнда бір таланттың өзі басқа талантпен қатар келгенде орасан зор рөл ойнайды. Сол себепті көп таланты бірдей болса да бір-біріне ұқсамайтын адамдар болуы заңды.

	Көбі мұндай тұлғалық немесе тұлғаны тану тесттерінде көп қасиет бір-біріне қарама-қайшы деп ойлайды. Мәселен сіз не интроверт немесе экстраверт бола аласыз деп топшылайды. Яғни не өзімшіл боласыз не пидакер боласыз, не жуас боласыз не қайтпас боласыз. Көптеген тесттер бір қасиет басқасын жоққа шығарады деп болжайды. Демек сіз бірін таңдасаңыз басқасынан ада қаласыз деген сөз. Ал егер анығында бойыңызда екі қасиет те бар болса онда ондай тесттер жарамсыз болады. StrengthsFinder (Gallup) тестінде бірін-бірі жоққа шығаратын талант жоқ. Мәселен сізде Woo (Басқаларға ұнауға ұмтылу) мен Intellection (Оңаша қалып ойлануды қажет ететін адам) таланты бірдей мықты болуы мүмкін. Ондай адам шулы жерге барғысы келмейді, бірақ барған жағдайда мазасы қашпайды. Ол болмаса Harmony (қалай болса да келіспеушілік болдырмауға тырысу) мен Command (келіспеушілікке дайын болу) таланттары бірдей мықты келуі ықтимал. Сондықтан бір талант басқасын жоққа шығарады деп қате пайым.

	Бұл тест сіздің сұрақтарға жауап беру барысындағы сезіну, ойлау және әрекет ету моделіңіздің бір жүйесін шығарады. Сондықтан жеке таланттарды өзгерте алмайсыз. Қанша қаласаңыз да бұл бейімділіктерді өзгерте алмайсыз. Ең мықты бес талантыңыз өзгермесе де сіз жаңа біліп игеріп, жаңа машық үйрене аласыз. Сондықтан бұл нәрсені өзіңізді ақтау мен шектеудің амалы етпеңіз.

	Осал тұсқа қатты қадалып қалудың қажеті жоқ екен деп оны мүлдем елемей кетпеңіз. Сіз мықты тұсыңызға ден қоя отырып осал тұсыңызды да бағуыңыз керек.

	Мықты тұсын дамытамын деген бірнеше нәрсені білуі керек. Ең алдымен мықты тұсты қолдана өмір сүрудің сыры кереметке жақын нәтижені қайта-қайта бере алу. Сіз жоғары дәрежелі маман болуыңыз керек. Ал ол нәрсеге қол жеткізу үшін тек талант аздық етеді. Бәрі тәжірибе мен білімнің арқасында келеді. Сондықтан әрдайым өзіңіз бен қабілеттеріңізді шыңдаңыз.

	Көбіңізге мамандығымды дұрыс таңдадым ба деген ойлар тыным бермесі анық. Бұл мәселеде мына екі нәрсенің басын ашып алған абзал. Бірінші мәселе салаңызды (денсаулық, білім беру, техника, сән және сол секілді) дұрыс таңдадыңыз ба деген сұраққа жауап. Ал екінші мәселе сол сала ішіндегі мамандықты (сауда агенті, басшы, әкімші, жазушы, дизайнер, консультант, сарапшы) дұрыс таңдадыңыз ба деген сұраққа жауап. Ал егер сіз саланы дұрыс таңдап мамандық таңдауға қателессеңіз тауарын сүймейтін сатушыға, уағызына сенбейтін имамға айналасыз.

	Кейбір мамандықта жетістікке жеткен адамдардың бірнеше ортақ мамандығы бар. Мәселен Adaptability таланты үздік бестікке кіретін кісілер өте журналист болады екен. Мәселен күн сайын түрлі жерде түрлі нәрсеге куә болатын жұмыс үшін Adaptability таланты мықты адам керек. Олар тосынсыйды жақсы көреді. Ал көптеген мұғалімде Developer, Empathy, Individualization таланттары мықты. Олар сол арқылы оқушыны түсініп, оны дұрыс дамыта алады. Десе тек осы таланттар болса ғана мұғалім бола аламын деген ойға түсіп қалмаңыз. Өйткені кез келген талант пен кез келген мамандықта өзіңізше керемет қызмет ете аласыз. Сонымен қатар көптеген мықты кәсіпкердің бойында Competition, Analitic, Strategic, Ideation мен Futuristic таланты үздік бестікте бар. Бірақ Empathy, Developer, Restorative, Context пен Consistency таланттарының комбинациясымен де кәсіпте жетістікке жеткен кісілер бар. Олар өз жұмысын бойындағы талантына қарай ыңғайлаған. Сіз кәсіп бастарда қасыңызға сізде жоқ таланттарды толықтыратын адам тапқаныңыз жөн. Сонда бір-біріңіздің осал тұсыңызды көтеріп, мінсіз жұмыс істейтін ұжымға айнала аласыз.





ҚОРЫТЫНДЫ ОЙ




	Талантты тану мен өзіңді білудің маңызы зор. Талант табиғат бойымызға дарытқан бейімділік. Сондықтан онымен санаспасақ, оны ескермесек болмайды. Десе де талантпен қатар құндылық деген дүниені ұмытпауымыз керек. Өйткені бір таланттар жиынтығымен ең ізгі адам болуға да болады, сол бір жиынтықпен ең жексұрын адам болады. Адам болған соң бойымызға дұрыс құндылық сіңіруіміз шарт.

	Тестті тапсырған соң “ааа, бопты” деп талантыңызды көріп қоя салмаңыз. Өйткені “талант” деген сөз “мықты тұс” деген сөз емес. Талантыңыз болса да әлсіз болуыңыз мүмкін. Сол себепті әрдайым өзіңізді дамытып, талантыңызды шыңдаңыз. Талантын таныған адам бақытты адам. Бәлкім миллиардтар таппай сандалған бақыт талантыңыздың түбінде жатқан шығар. Сіз кез келген таланттар жиынтығы мен кез келген істің маманы бола аласыз. Сол үшін бірден асығыс шешім қабылдап мамандығыңызды ауыстырып, оқуды тастап, жұмыстан шығып жүрмеңіз.

	Бұл кітап өзіңізді тануыңызға көмектессе, бір пайдаңызға жараған болса @shrazadddin инста-парақшасына өз оқиғаңыз бен пікіріңізді жаза аласыз.





Әрекет етуге қатысты таланттар (EXECUTING)




	ACHIEVER

	(Жетуші) Егер сізде Achiever таланты болса сіз әрдайым алға ұмтылып тұрасыз. Сіз қозғалыссыз өмір сүре алмайсыз. Әрдайым әр күн жаңа сынақ деп қабылдайсыз. Күніңіз нәтижесіз өтсе, өзіңізге көңіліңіз толмайды. Жұмыс күнін, демалыс күнін және мереке күнін де өнімді өткізгіңіз келеді. Демалысқа қанша лайық болсаңыз да, егер күніңіз титтей болсын жетістіксіз өтсе мазаңыз қашады. Ішіңізде от жанып тұрады. Сол сізді көбірек нәрсе істеп, көбірек жетістікке жетуге итермелейді. Әр жетістіктен кейін кеудеңіздегі от азаяды. Бірақ көп ұзамай жаңа бір межені көріп қайта лаулап жанады. Кейде мұндай тынымсыз ұмтылыс мәнсіз болуы мүмкін. Нақты бір мақсаты болмауы да мүмкін. Achiever болсаңыз ішіңіздегі тынымсыздыққа үйренісуіңіз керек. Оның артықшылығы да бар. Ол сізге жұмысқа қажет энергия береді. Әрдайым жаңа сынақ пен мәселе шыққанда, осы талантыңызға арқа сүйей аласыз. Бұл талант сізді әрдайым алға итермелеп тұрады.



	ARRANGER

	(Ұйымдастырушы) Cіз ұйымдастырушысыз. Қиын жағдайға тап болғанда сізге бәрін бақылап, басқарған ұнайды. Сіз үшін оның бәрі қалыпты жағдай. Сіз тек мақсатқа жетудің ең жақсы жолын табуға тырысасыз. Басқалар ойламаған жағдайға тап болса салы суға кетеді. Бірақ сіз сондай тосын іске бел шеше кірісіп, барынша ұтымды әрекет етуге тырысасыз.



	BELIEF

	(Сенім) Сіздің Belief талантыңыз мықты болса онда қандайда бір құндылық немесе сенімге берік бола аласыз. Әркімнің құндылығы мен сенімі әрқалай. Бірақ сіздің құндылығыңыз бен сеніміңіз өміріңіздің бар саласына әсер етеді. Ол сіздің әрекетіңізге ықпал етеді. Ол сіздің өміріңізге мән береді. Сіз үшін жетістік тек ақша мен абырой емес. Олар сізге бағыт беріп, мотивация болады. Достарыңыз сізге арқа сүйейді. Сіз Belief талантының арқасында сенгіш келесіз. Сізге жұмысыңыз мәнді болуы керек. Сіз өз сеніміңізге сай өмір сүргіңіз келеді.



	DISCIPLINE

	(Реттілік) Сіз бұл әлемде бәрі айқын болса дейсіз. Бәрі ретті әрі жоспарлы болса. Сондықтан бейсана түрде өз өміріңізді белгілі бір құрылымға саласыз. Әрекетіңізді бір жөнге келтіресіз. Сіз мерзім мен жоспарға қатты бағынасыз. Ұзақмерзімді жобаларды көп кішкентай қадамдарға бөлесіз. Сіз ұқыпты болмасаңыз да нақтылықты жақсы көресіз. Өмірдің тосынсыйларына тап болғанда бәрін бақылауда ұстағыңыз келеді. Discipline таланты әлсіз адамдар сіздің тәртіпке деген құмарлығыңызды жақтырмауы мүмкін. Бәрі сіз сияқты емес екенін түсініңіз. Олар сіз ұсынатындай құрылымның қажет екенін түсінсін. Сіздің тосынсый мен қателік секілді нәрсені жақтырмайтыныңызды адамдарды тығырыққа тірейтін бақылау түрі деп қабылдамауы керек. Керісінше бұл сіздің өмірдегі алаңдатушы факторларға мән бермей ұдайы алға жылжуға деген ұмтылысыңыздан шығатынын көрсетіңіз.



	FOCUS

	(Зейін қою) Сіз “мен қайда бара жатырмын?” деген сұрақты өзіңізге жиі қоясыз. Сіз бұл сұрақты күн сайын сұрайсыз. Сіздің Focus талантыңыз күшті болған соң, нақты айқын мақсатыңыз болуы керек. Ал егер ондай мақсатыңыз болмаса жұмыс пен өмірден тез шаршап кетесіз. Сондықтан сіз әр жыл, әр ай мен апта сайын адыңызға мақсат қоясыз. Сол мақсат сізге компас ретінде қызмет етеді. Соның арқасында бағытыңыздан адаспайсыз. Focus талантының арқасында қажет емес істен аулақ боласыз. Әр әрекетті мақсатыңызға сай немесе сай емес деп бағалайсыз. Мақсатыңызға жақындатпайтын әрекеттен арыласыз. Нәтижесінде зейініңіздің арқасында тиімдірек жұмыс істейсіз. Бірақ оның жаман жағы да бар. Сіз кез келген кедергі мен кідірісті қабылдамайтын боласыз. Сондықтан әр командаға ауадай қажет адамсыз. Басқалар көрші ауылда адасып жүргенде сіз оларды негізгі мақсатқа бағыттайсыз. Сіздің зейініңіз алға жылжуға көмектеспейтін нәрсенің бәрі бос екенін еске салады. Ал бос нәрсеге уақыт құртудың еш қажеті жоқ қой. Сіз белгіленген бағытта жүруге көмектесесіз.



	RESPONSIBILITY

	(Жауапкершілік) Сіз әр айтқан сөзіңіз үшін мойныңызға жауапкершілік аласыз. Сіздің абыройыңыз соған байланысты. Ал егер қандайда бір жағдайда айтқаныңызды істей алмай қалсаңыз бірден айыбыңызды жуып шаюдың жолын іздейсіз. Бәрін реттегенше тыным таба алмайсыз. Сіздің сондай жауапты екеніңізді бәрі біледі. Сол нәрсе сізге елден ерек абырой береді. Басқалар жаңа міндет жүктерде ең алдымен сізге сенім артады. Кейде тым көп жауапкершілік алып қоюыңыз мүмкін. Сондықтан ең алдымен ол нәрсе сізге керек пе екені туралы ойланып алыңыз.



	CONSISTENCY

	(Тәртіп пен теңдік) Сізге тепе-теңдік маңызды. Сіз бәрі бірдей болса дейсіз. Сіз үшін барша адамзат бір тәртіпке бағынуы керек. Әйтпесе әлем бейберекет болады. Сіз бәрі тең әрі бір болса дейсіз. Бәрі қаласа бақытқа жете алатын қоғамда өмір сүргіңіз келеді. Бәрінің бір реті мен тәртібі болса дейсіз. Сонымен бірге сол ережелерге сай өмір сүргіңіз келеді. Сіз бұл өмірде барша адамзат тең құқықты болуы керек.



	RESTORATIVE

	(Мәселе шешу) Сіз мәселе шешкенді жақсы көресіз. Басқалар бір нәрсе жөнді болмай қалса сасып қалып жатады. Ал сіз сол мәселені шешкенді жақсы көресіз. Сізге себебін талдап, шешімін табуыңыз қажет күрделі мәселелер ұнайды. Бәлкім осыған дейін күрмеуін шешкен таныс мәселелерді қайта шешуді ұнатуыңыз да мүмкін. Ол болмаса күрделі және тың қиындыққа тап болғанда делебеңіз қозуы мүмкін. Мұның бәрі сіздің басқа бейімділіктеріңізге байланысты. Бірақ сізге жөндеген және қайта жасаған ұнайтыны сөзсіз. Сіз іштей сіз болмасаңыз ол нәрсе дұрыс қызмет атқара алмайтынын біліп тұрасыз. Бәрін жөндеп, қайта дұрыстайсыз.



	DELIBERATIVE

	(Сақтық) Сіз сақсыз. Әрдайым аяғыңызды аңдап басасыз. Бөгде адамды өміріңізге араластырмайсыз. Сіз бұл өмірде бәрі мүмкін екенін білесіз. Бәрі тек сырт көзге ғана жақсы болып көрінуі мүмкін. Егер терең үңілсе қатер мен қауіп толып тұрғанына кәміл сенімдісіз. Сіз оларды жылы жауып қоюдың орнына әр қайсын жеке жеке алып қарайсыз. Сіз өмірге сақтана қарайтын салмақты кісісіз. Мәселен ықтимал мәселені алдын ала болжап қойғанды жақсы көресіз. Досты мұқият таңдайсыз және жеке мәселені ашып айтпайсыз. Мақтау мен алғысты асырып айтсам басқаша түсініп қалар деп қорқасыз. Тұйықтығыңызды жақтырмайтын адамдарға бас ауыртпайсыз. Өмір сіз үшін жарыс емес. Ол сіз үшін мина толған алаң. Басқалар оны ойына келгенше басып жүгіруі мүмкін. Бірақ сіз әр қадамды аңдап басасыз. Сіз бәрін елеп-ескеріп әрекет етесіз. Сақтанғанды Құдай сақтайды деген ұстанымды берік ұстанасыз.





Ықпал етуге қатысты таланттар (INFLUENCING)




	ACTIVATOR

	(Әрекетке бастаушы) Activator таланты бар адамдар “қашан бастаймыз?” деп тағатсызданып тұрады. Сіз әрекет етуге асықсыз. Әрдайым бір істі тезірек бастағыңыз келіп тұрады. Талдау мен дайындалудың қаншалық маңызды екенін білсеңіз де, іштей бәрін тек істеген соң білеміз деп ойлайсыз. Тек әрекеттен ғана нәтиже шығады деп ойлайсыз. Шешім қабылдаған соң дереу іске кірісесіз. Басқалар «тағы біраз ойлануымыз керек» деп кідіріп тұрса да, күткіңіз келмейді. Бір нәрсені ойға алсаңыз, барынша тез іске асырасыз. Сіз адам істеп көріп қана үйренеді деп ойлайсыз. Сіз шешім қабылдайсыз, істейсіз, нәтижесін көресіз және содан сабақ аласыз. Сізді әрекетіңізге қарап бағалайтынын білесіз. Сізге мақсат жолындағы әрекет ұнайды.



	MAXIMIZER

	(Жетер жерін көру) Сіз “болады” дегенге қанағаттанбайсыз. Сіз бәрі “керемет” болса дейсіз. Сіз “жай” нәрсені “керемет” деңгейіне көтеруден ләззат аласыз. Сол жолдағы еңбек әрдайым өзін ақтайды деп білесіз. Сіз өзіңіздің де, өзгенің де мықты тұсына қызығасыз. Табиғи шеберлік, бейімділік пен жүре келе үйренген машықтарына қарап қызығасыз. Соны жетер жеріне жеткізсем дейсіз. Оны дамыту сізге парыздай көрінеді. Сіз іштей мықты адамдарды және олардың мықты тұстарын іріктеп алғандықтан басқалар сізді таңдампаз деп ойлауы мүмкін. Сонымен бірге сіз өз талантын таныған және дамытқан адамдарға қызығасыз. Сіз өмір бойы жоқты бар етемін деп әуреленгіңіз келмейді. Оданша табиғат дәнін берген таланттарды барынша дамытсам дейсіз. Сонда өнімдірек әрі бақыттырақ боласыз.



	COMMAND

	(Басқарушы) Command таланты сізді жауапкершілік алуға итермелейді. Сіз өз пікіріңізді басқаларға “тықпалағанда” өзіңізді еш жайсыз сезінбейсіз. Керісінше пікіріңізді басқаға айтуға ұмтылып тұрасыз. Мақсат қойсаңыз оны басқаларға жеткізбегенше тыным таппайсыз. Сіз қарсылық пен қайшылықтан қорықпайсыз. Оны қабілет дамытатын мүмкіндік деп қабылдайсыз. Басқалар өмірдегі сынақтан қашуы мүмкін. Бірақ оларға ақиқатты ашып, қорқынышына қарай итермелеу керек деп білесіз. Оларды тәуекел етуге үгіттейсіз. Кейбіреулері бұл қылығыңызды жақтырмаса да көбіне тізгінді сізге ұстатқысы келеді. Өйткені адамдар бағыт бағдар беретін кісілердің жанында болсақ дейді. Сондықтан олар сіздің айналаңызға шоғырланады. Сіз басқара аласыз, сіз бастай аласыз. Сізде сommand таланты бар.



	SELF-ASSURANCE

	(Сенімділік) Сіз өзіңізге сенімдісіз. Өз күшіңізге күмән келтірмейсіз. Тәуекел етуге, сынақтан өтуге дайын екеніңізді білесіз. Сіз тек өзіңізге емес, сонымен бірге өз пайымыңызға да имандай сенесіз. Сіз өзіңіздің өмірге деген көзқарасыңыз ерекше әрі өзгеше екенін білесіз. Сіз көріп тұрған дүниені ешкім көре алмаған соң сіздей дәл шешім шығара алмайды деп ойлайсыз. Олар тек көмектесе алады. Олар тек ұсыныс айта алады. Бірақ шешім шығарып, әрекетке кірісу туралы бұйрықты тек сіз бересіз. Сіз бұл жауапкершіліктен қорықпайсыз. Керісінше солай болуы заңды деп қабылдайсыз. Қайткенменде сіз қай шешім дұрыс екенін білесіз. Сол нәрсе сізге сенімділік сыйлайды. Сізге ықпал ету қиын. Сіздің сенімділігіңіз көзге ұрып тұрмаса да өте мықты. Сіз соның арқасында ешкімге елеңдемей өз ақиқатыңыз жолында қайтпай қайсарлық танытасыз.



	COMMUNICATION

	(Араласу) Cіз түсіндіргенді, сипаттағанды, көпшілік алдынды сөйлеуді және жазғанды жақсы көресіз. Communication таланты жұмысыңызда осылай көрінеді. Бәрі идеядан бастау алады. Сіз оны айтқыңыз келеді. Сіз сүреңсіз оқиғаның өзін керемет шытырман қылып айтып бере аласыз. Сіз өз әңгімеңізге назар аударғанын қалайсыз. Сондықтан көркем сөз бен суреттеуге құмарсыз. Сіздің әңгімеңіз басқаларға шабыт береді.

	Significance (Елеулілік) Сіз басқалардың алдында маңызды әрі елеулі болсам деймін. Сіз өзіңізді елеп, ескергенін қалайсыз. Сөзіңізге құлақ асса дейсіз. Ерекшеленіп көрінгіңіз келеді. Сізді таныса дейсіз. Сіздің ерекше мықты тұстарыңызды білсе дейсіз. Сіз сізді сенімді, кәсіби және табысты адам деп білгенін қалайсыз. Сонымен бірге тек сондай адамдармен араласқыңыз келеді. Ал егер айналаңыздағы адамдар ондай болмаса оларды сондай болуға итермелейсіз. Әйтпесе олармен араласуды доғарасыз. Сіз табиғатыңыздан тәуелсіз болып жаралғансыз. Сондықтан қызметіңізде еркіндік болса дейсіз. Сіздің осындай ұмтылысыңыз әрдайым көрініп тұрады. Өміріңіз әрдайым мақсатты және жетістікке толы. Сіз әрдайым бір нәрсеге ұмтылып отырасыз. Соның арқасында ешқашан дамыл тауып отыра алмайсыз.



	COMPETITION

	(Жарысу) Competition талантының негізінде жарысу, таласу жатыр. Сіз әлемге қарағанда басқа адамдарға зер саласыз. Олардың жетістігіне қарап өзіңізді қамшылайсыз. Қаншалық жетістікке жетсеңіз де басқа әріптестеріңізден асып кетпесеңіз көңіліңіз көншімейді. Сізге басқа адам керек. Сізге өзіңізді салыстыратын және сіз жарысатын адам керек. Сіз жарысты жақсы көресіз өйткені онда әрдайым жеңімпаз болады. Сіз қызық үшін жарыспайсыз, сіз жеңіс үшін жарысасыз. Бірақ уақыт өте келе жеңуіңіз екіталай таластардан қаша бастайсыз.



	WOO

	(Ашықтық) Сіз жаңа адамдармен танысып, оларға ұнаудан ләззат аласыз. Бейтаныс адамдармен араласудан қорықпайсыз. Керісінше олармен танысқыңыз кеп тұрады. Олар жайлы көбірек білсем дейсіз. Кей адамдар әңгіме бастауға қысылады. Бірақ сіз ондай емессіз. Сізде әрдайым айтар әңгіме мен күлер қызық дайын тұрады. Адаммен танысып алған соң ары қарай жақындасқыңыз келе береді. Сіз жаңа адамдармен танысуға және білісуге құмарсыз. Сол нәрсе сізге шабыт сыйлайды.





Қарым-қатынас құруға қатысты таланттар (RELATIONSHIP BUILDING)




	ADAPTABILITY

	(Бейімделгіштік) Сіз осы сәтте өмір сүресіз. Сіз үшін болашақ бүгінгі шешіміңіздің жемісі. Сондықтан болашақ әрдайым түрленіп отырады. Бірақ бұл сізде жоспар жоқ деген сөз емес. Сізде жоспар бар. Бірақ сіздің бойыңыздағы бейімделгіштіктің арқасында жағдайға байланысты жоспарды түрлендіре аласыз. Сіз кенет шыққан шаруаға ренжімейсіз. Олар өмірдің ажырамас бір бөлігі екенін білесіз. Сіз оларды асыға күтесіз десек те болады. Сіз жағдай қандай болса да тиімді жұмыс істей аласыз.



	INCLUDER

	(Тартушы) Сіз әрдайым араласатын ортаңызды кеңейткіңіз келеді. Сол нәрсе сіздің өмірлік ұстанымыңыз. Сіз адамдарды біріктіріп, тартып бәрін бір топтың мүшесі қылсам дейсіз. Сонымен бірге тек шектеулі адамдармен араласатын топтармен араласқыңыз келмейді. Топқа барынша көп адам шақырғыңыз келеді. Сіз сырттағы адамдардың ішке сығалағанын жақтырмайсыз. Керісінше олардың өзін ішке тартсам дейсіз. Сіз өз тумысыңыздан ақкөңіл әрі сабырлы адамсыз. Сіз адамды ешқашан алаламайсыз. Сіз бәріміз бірміз деп білесіз. Сондықтан бәріміз бір топта болуымыз керек дейсіз.



	CONNECTEDNESS

	(Байланыс) Бәрінің бір себебі бар. Сіз соған имамдай сенесіз. Өйткені түптің түбінде бәріміз байланыстымыз. Біз қанша жерден тұлға болсақ та бәріміз бірге бір үлкен нәрсенің бөлігіміз. Сізге осы байланыс ұнайды. Демек біз бір үлкен нәрсенің бөлігі болсақ ешкімге және ештеңеге зиянымызды тигізбеуіміз керек деп ойлайсыз. Өйткені басқаға зиян еткен адам өзіне де зиян етеді деп білесіз. Осы жауапкершілік сіздің құндылығыңызды құрайды. Сіз қамқорсыз, ақжүрек әрі жанашырсыз. Сіз адамзаттың бәрін сүйесіз және мәдениеттердің арасын жалғайсыз. Сіз бұл әлемге шаттық сыйлайсыз.



	INDIVIDUALIZATION

	(Жеке-дара қарай білу) Сізге әр адамның жеке өзіне тән қасиеттері қызық. Сіз жалпылап айтқанды жақтырмайсыз өйткені әр адамның мінез-құлқы мен ерекшелігі жеке аталып өтуі керек дейсіз. Сіз адамдардың айырмашылығын байқағанды жақсы көресіз. Сіз іштей әр адамның стиліне, мотивациясы мен қарым-қатынасына айрықша мән бересіз. Сіз кез келген адамның өмірі өзгеше бір керемет хикая деп білесіз. Сондықтан болар сіз әрдайым туған күн иесіне сыйлықты дөп таңдайсыз. Өйткені кім нені ұнататынын жақсы білесіз. Сіз Individualization таланты арқылы керемет команда құра аласыз. Басқалар жақсы ұжымның құпия кодын іздеп жүргенде сіз керемет команданың құпиясы адамдарды дұрыс таңдау екенін білесіз.



	DEVELOPER

	(Дамытушы) Сіз басқа адамдардың әлеуетін көресіз. Көбіне тек соны ғана көресіз. Сізше ешқандай адам өзінің кемеліне жетпеген. Керісінше бәрі әрдайым дамып, түрлі мүмкіндікке қол созуы керек дейсіз. Сондықтан басқалар сізді жақсы көреді. Сіз басқалар жетістікке жетсе екен деген ниетпен араласасыз. Бәріне бір жаңа сынақ іздейсіз. Басқалар өсе алатындай жаңа жағдаяттар жасайсыз. Сонымен бірге сол дамудың бір белгілерін көргіңіз келіп тұрады. Сіз үшін басқалар байқай бермейтін осы кішігірім өзгерістер үлкен құбылыстың басы. Сондай өзгерісті көріп ішіңіздегі отыңыз жанады. Сізге күш береді және шаттық сыйлайды. Уақыт өте бәрі осы ниетіңізді байқап, сізбен ақылдасуға құмар болады.



	POSITIVITY

	(Жақсылыққа жору) Сіз көп мақтау айтасыз, көп күлесіз және әр нәрсенің бір жақсылығын көресіз. Басқалар сізді жеңілтек деп ойлауы мүмкін. Ал тағы басқалары сіздей шаттанып күлсем деп армандайды. Қайткенменде адамдар сіздің қасыңызда болғанды жақсы көреді. Сіздің энергияңыз бен оптимизміңіз болмаса олардың өмірі сүреңсіз көрінеді. Сіз бәрінің еңсесін көтересіз. Сіз әр жобаны қызық етесіз. Әр жетістікті тойлайсыз. Бәрін қызығырақ әрі тартымдырақ етудің амалын табасыз. Сіз үшін өмір ғажап, жұмыс керемет, ал айналаңыздағы адамдар сый.



	EMPATHY

	(Эмпатия) Сіз айналаңыздағы адамдардың эмоциясын сезесіз. Олардың сезімін өз өне бойыңыздан өткізесіз. Іштей әлемге олардың көзімен қарай аласыз. Олардың көзқарасын қолдамасаңыз да өзіңізді олардың орнына қойып көре аласыз. Бәрінің мәселесіне бірдей жаныңыз ашымауы мүмкін. Эмпатия деген жанашырлық емес. Сіз басқалардың таңдауын қолдамайсыз, бірақ олардың таңдауын түсінесіз. Түйсікпен түйсінудің бұл түрі өте күшті. Сіз айтылмаған сөздерді естіп қоясыз. Сіз әркімнің қажетін білесіз. Басқалар не айтарын білмеген кезде қажет сөзді тауып айтасыз. Адамдардың ақтарылуына көмектесесіз. Эмоцияларын көрсетуіне жәрдемдесесіз. Сондықтан бәрі сізбен араласқысы келеді.



	RELATOR

	(Жақын тарту) Relator таланты сіздің айналадағы адамдармен қарым-қатынасыңызға қатысты. Яғни сіз айналаңыздағы адамдармен араңызды жақсартуға тырысасыз. Сіз бейтаныс адамдардан қашасыз деуге келмейді. Десе де сіз өзіңіз танитын, жақын адамдарыңыздың арасында өзіңізді жайлы сезінесіз. Сізге сол жақындық ұнайды. Сіз бір танысып алған соң қарым-қатынасты нығайтуға тырысасыз. Олардың сезімін, мақсатын, қорқынышы мен арманын түсінгіңіз келеді. Сонымен бірге олар да сізді түсінсе дейсіз. Сізге тек шынайы қарым-қатынас қана маңызды. Ал шынайылық үшін ашықтық керек.





Ойлауға қатысты таланттар (STRATEGIC THINKING)




	ANALYTICAL

	(Талдау) Сіздегі Analytical таланты кез келген нәрсені сын сүзгісінен өткізеді. Әр дерекке дәлел талап етеді. Сіз басқаларға қарсы шығайын деп шықпайсыз, бірақ әр пікірі дәлелді әрі орынды болса дейсіз. Дерек пен мәліметті жақсы көресіз. Бір заңдылық басқасына қалай ықпал ететінін білгіңіз келеді. Мәселенің түбіне жеткенше қазбалай бересіз. Басқалар сізді “қадалған жерінен қан алмай қоймайтын” адам деп ойлайды. Кейін олар өзі сіздің ақылыңызға жүгінеді. Бірақ талдауыңыз тым қатты болмасын. Әйтпесе адамдарда жеккөрінішті болып қалуыңыз бек мүмкін.



	INPUT

	(Сіңіруші) Сіз іздемпаз адамсыз. Бәрін біліп, ақпарат сіңіріп жүргенді жақсы көресіз. Сізге сол нәрсе ұнайды. Сіз көп білу үшін кітап оқисыз. Саяхат жақсы көресіз. Өйткені әр жаңа мекеннен тың әрі көп мәлімет ала аласыз. Содан ләззат аласыз. Кейін бір пайдаңызға жарап қалар деп ойлайсыз.



	CONTEXT

	(Тарих) Сіз өткенге көз тастайсыз. Өйткені жауаптың бәрі сонда жатыр. Сіз бүгінді өткен арқылы түсінесіз. Сіз үшін дәл осы шақ тым ауыспалы. Тек өткенге көз жүгіртіп қана осы шақтың қарбаласынан дұрыс жол таба аламыз деп ойлайсыз. Бұрын бәрі оңайырақ болғандай. Өткенді еске алсаңыз бүгініңіз айқынырақ көрінеді. Context таланты тарихқа жан бітіреді. Содан бойыңызға қуат аласыз. Сіз өткеннің сабағына саралап жақсырақ шешім қабылдайсыз. Болашақты жақсырақ көресіз, өйткені оның өткендегі дәні қандай екенін білесіз. Жаңа адам мен жаңа жағдайға тап болғанда есіңізді жиюыңыз үшін біраз уақыт керек. Сіз кез келген істің басында айқын жоспар көруіңіз керек. Әйтпесе ол іске кірісе алмайсыз.



	INTELLECTION

	(Ойлау) Сіз ойланғанды жақсы көресіз. Ой ісін жақсы көресіз. Сіз миыңызды “жаттықтырып”, “шынықтыруды” ұнатасыз. Бір мәселені шешу үшін, бір идея ойлап табу үшін және бір адамның сезімін түсінемін деп терең ойға батуыңыз мүмкін. Ал нақты қандай тақырыпқа терең ойланатыңыз басқа таланттарыңызға байланысты. Кейде бұл ойлардың нақты бір себебі болмауы да мүмкін. Сіз жалғыз отырып ойланғанды жақсы көресіз. Әрдайым ойға шомып кетесіз. Өзіңіз жайлы және өміріңіз жайлы көп ойланасыз. Сөйтіп көп ойдан көңіліңіз құлазуы да мүмкін.



	FUTURISTIC

	(Болашақшыл адам) Сіз болашақты болжағанды жақсы көретін адамсыз. Сіз болашаққа ғашықсыз. Сіз көз алдыңызға болашақты кино көргендей елестетесіз. Сол бейне сізді әрдайым алға, ертеңгі күнге жетелейді. Ал ол бейнеде не көретініңіз сіздің басқа мықты таланттарыңыз байланысты. Бірақ қайткенменде сол бейне шабыт береді. Сіз болашақ туралы бір қиялы бар арманшыл жансыз және сол қиялды бағалайсыз. Бүгініңіз көңіліңізге қаяу түсірсе, ал айналаңыздағы адамдар тым прагматикалы болса сіз болашақты көз алдыңызға елестетіп, содан қуат аласыз. Ол бейне айналаңыздағы адамдарға да қуат беруі мүмкін. Басқалар сіздің болашақты туралы қиялыңызға сеніп, ынталанады. Сондықтан өзіңіз көретін болашақты дұрыс сипаттай біліңіз.



	LEARNER

	(Үйрену мен үйрету) Сіз үйренгенді жақсы көресіз. Нақты нені ұнататыныңыз басқа таланттарыңызға байланысты, десе де сіз кез келген нәрсені үйрену процесінен ләззат аласыз. Сізге сол процесс ұнайды. Ал нәтижесі мен мазмұны аса маңызды емес. Білімге және білуге деген ұмтылыс сізге қуат береді. Жаңа деректі білу, үйренгенді айту және өзіңіздің біліктілігіңізге деген сенімнің артқаны сізге шаттық сыйлайды. Сондықтан сіз дамушы ортада өзіңізді суда жүзген балықтай сезінесіз. Қысқа мерзімде көп нәрсе үйреніп кейін басқасына көшетін жобаларды жақсы көресіз. Learner таланты сіз бір салада сарапшы болады дегенді білдірмейді. Сізге әйтеуір үйренген және үйреткен процесі ұнайды.



	STRATEGIC

	(Стратегия құру) Сіз стратегиялық ойлау тәсіліңіздің арқасында шиеленіске жол бермейсіз және ең оңтайлы тәсілді табасыз. Бұл үйреніп алатын қабілет емес. Бұл ерекше бір ойлау тәсілі. Осының арқасында басқалар күрделілік пен қиындық көретін жерде қарапайым заңдылықтарды тауып аласыз. Сол заңдылықтарды ескеріп бір оқиғаның он түрлі нұсқасын ой елегінен өткізесіз. Сіз тек мақсатыңызға жақындататын қадам жасайсыз. Сізге артық әрекеттің еш керегі жоқ. Сіз жолда кедергілері бар бағыттарды да алып тастайсыз. Қалың тұмандай бұлыңғыр болып тұрған жолмен жүрмейсіз. Сіз өз стратегияңызды қаруға айналдырып нақты қадам жасайсыз. Сіз ешнәрседен қаймықпайсыз. Бәрін істеп көруге дайынсыз.





	https://t.me/kzkitap





