	Валерий Поволяев

	Сынған айна



	Oрыс тілінeн аударған: Қайсар Жорабеков



	Бір жолы тамыз айында, Еділдің төменгі сағасынан Астраханьға дейін, көлемі сіріңкенің қорабындай ғана шағын кемемен кері қайтуға тура келді. Сірә, шетелден әкелсе керек, үстіне теңізшілердің қызыл жолақ жейдесін киген, ойнақы жүзді қуақы жігіт – шкиперден мынадай бір әңгіме естідім. Сол хикаяны енді өздеріңізге айтып берейін. Астраханьға біз Еділдің көп тармақтарының бірімен қайтып келе жаттық. Тармақтарды мұнда басқаша атайды. Ең басты тармақ бар, онымен үнемі үлкен, аса көрнекті де көркем кемелер жүзеді – егер олар жол-жөнекей кездесе қалса, міндетті түрде ишарат жасап, дыбыс беріп сәлемдесіп кетеді. Тағы да мөлдір тармақ, Никитинский, Кулагин, Васильевский атты арналар бар, онан басқалары да толып жатыр – олардың бәрімен де кеме жүзеді. Мұндағы ағыс қатты – әдетте оны шүпілдеп тұрады дейміз, – ернеуінен асып кетіп, кей тұстары тіпті тұрғын үйдің маңына, тұп-тура табалдырығына дейін тіреп жатады.

	Оның толып жатқан қолтық-қойнауларындағы селт етпей жатқан су алаңқайларында, тамыздың осы бір тып-тыныш мезгілінде лотос гүлдейді. Гүлдердің үлкендігі шамамен қос жұдырықтай болады, жапырақтарының үлкендігі табадай – үзіп алғың кеп өзіңнен-өзің құмартып тұрғаның, ал жұлуға тыйым салынған – әрбір жұлынған гүл үшін қызыл қағаз – он сом айыбыңды шығара бер. Әр-әр жерде, гүлдердің ара-арасында, қарақошқыл қап-қатты, жылтырақ бүйірлері түбіне қарай қушия түскен шойын құмыраға өте ұқсас, піскен көкнәрлар кездеседі.

	Үсіген картоп секілді сәл тәттілеу келетін лотос дәнін – аса дәмді болмағанымен, жұрт теріп жейді.

	Айналаның бәрінде балық ойнайды. Бейнебір жақсы сапалы қоладан құйылғандай судан шоршып шыққан сазандар тұмсығымен өзен бетінде шағылысқан күннің сәулесіне дөп түсуге тырысып, қатты ыршып жатады. Күзде жабайы үйректер жайылғанды жақсы көретін шөп аралдары, су жайылымдары баяу жылыстап, кейіндеп қалып жатады.

	Төңіректің бәрі тып-тыныш, жайбарақат, бірақ осы мезгілде жайсыз оқиғалар да болып тұрады.

	Бұл жағдай Еділ өзенінің үстінде көзге түртсе көргісіз тас қараңғы орнаған кезде, түнгі сағат он екілер шамасында болған еді. Мұндай қараңғылықта жан-жағыңа үңіліп қарай бересің, қарай бересің, көзің талған соң жанарыңнан жас парлай бастайды, бірақ бәрібір ештеңе көре алмайсың. Мұндайда әдетте алыстан көз тартып тұратын тіпті Астраханьның оттары да көрінбейді – маңайды тұтас қараңғы түнек торлап алған.

	Астраханьның сәл етек жағын ала шашырап жатқан мың сан шағын аралдардың бірінен, жергілікті жерге лайық, әп-әдемі «Лотос» атты шағын кеме сапарға шықты. Кеме шағын болғанмен, бірақ сүйегі ауыр – ескі үлгідегі, соғыс кезінде қарсыластардан қолға түскен олжа еді. Сыртының қалыңдығы соншалық, қорғасын оқ тайып кетеді.

	«Лотостың» дизелі «Дейц-345» отыз жыл бойы қызмет жасаса да, әлі берік, ақаусыз. Мен мұндалаған қатқыл дыбысы құлақ тұндырып, еріксіз назар аудартады.

	Техникалық ұсақ-түйекті бітіру үшін, «Лотостың» жабдықтағыш кеме екенін айтайын. Атап айтқанда, тіркелген шағын баржаларды сүйреп, кеме жүретін арнаның қайраңын темір қалтқылармен жабдықтайды. Арнаның сол жағына әдетте ақ қалтқы, оң жағына – қызылын қояды. Оған қосымша «Лотос» осы қалтқылардың Еділдің толқындары шірітіп, жарамай қалғандарын ауыстырады, земенарядтарға ауыз су мен жанармай тасиды, жалпы не бұйырса соны істей береді.

	Бұл жолы «Лотостың» жетегінде су таситын және жанармай таситын баржа бар еді. Онда тұщы судан басқа көмір де бар-ды, оны аралдағы үйлерге күзгі суық түспей тұрып алдын ала жеткізіп тастайды.

	Штурвалда «Лотос» шкиперінің өзі еді. Жерге жабысып қалғандай мықыр, бойы баланың бойындай, төртбақ ауыр салмақты штангашы сияқты – екі иығына екі кісі мінгендей, қолдары ұзын, тарамыс, бұлшық еттері тастай. Қолының күштілігі сонша, шкипер тағаны оп-оңай ортасынан қақ бөле алатын еді. Егер алда-жалда шаң басқан, бүйірі желініп кеткен, тесіктерінен төрт бұрышты шегелері шығып тұрған таға тауып ала қалса, өзінің қарулы қолымен сығымдай қысып, күшенген кезде шиедей қызарып кетеді, сосын түк болмағандай сабырлы кейіппен екі қолын босата қояды. Әр қолында тағаның жартысы тұрады.

	Бұл күні шкипердің көңіл хошы болмады. Қабағы қату, мұрны орақша иіліп екі ұрты салбырап, төмен түсіп кеткен, штурвалдың тұтқасынан сығымдай ұстап қатып қалғаны сонша, енді болмаса, үгітіп жіберердей. «Лотосқа» тұщы суы бар ауыр баржаны тас қып тіркеп тастағандықтан, кемені басқару ауырлау тиді. Арнаға шыға бере шкипер су бетіне айқыш-ұйқыш еркін бұрылыс жасады. Кеменің шамын бұлдыратып, жолды көмескілеп тастаған төбеден төніп, сойдауылға оратылған қап-қара қою мұнарға қарап, жақтырмай күңк ете қалды.

	Кеменің баржа тіркелген бүйір жағына қарай бұрылып, тіпті жақын тұстан күңгірттеу электр шамын көрді де, кейін, алыстан орағыта бұрылу керек, әйтпесе осынша уақыт өтсе де, жағадан әлі ұзай қойған жоқпыз, – әне, қол созым жердегі бағаналарда фонарьлар жанып тұр, – деді іштей.

	«Лотостың» шкипері қателескен еді. Дәл осы мұнарлы түні бұрынғы сезімталдығынан, қырағылығынан айрылып қалды. Оның көзіне бағаналардағы фонарь боп көрінген көмескі электр жарығы, Еділдің негізгі арнасымен төмен кетіп бара жатқан үлкен танкердің алдыңғы шамы еді. Бір сағаттан кейін Каспийде болудан үміттеніп, суыт келе жатқан болатын. Тұщы сулы баржа тіркеген «Лотос» танкердің жолын кесіп, кесе-көлденең шыға келді.

	Кеме қатынасының ережесі бойынша шағын кеме танкерді өткізіп жібергеннен кейін ғана арнаның дәлізіне кіруі керек болғанымен, бірақ көңіл хошы болмаған ашулы шкипер олай жасамады. Келесі секундта қатты тиген соққы

	«Лотосты» қақыратып жіберді. Онан да жойқын соққы тұщы сулы баржаның бір жақ бүйірін тұтас жұлып әкетті. Көкке көтеріліп барып нән алабұғаша сыр-эмаль құйылған үлкен ыдыс суға күмп ете түсіп, артынша «Лотосқа» тіркеген арқан шашылып қалды. «Лотостың» өзінен шкипер, аға көмекші, алыс жердегі өзі секілді аспаз құрбысын алмастыруға бет алған жап-жас, көккөз қыз, тағы да екі матрос орналасқан рубка, көгершіннің ұясындай кемеден тұтас бөлініп түсті.

	«Лотостың» палубасындағылар да Еділдің суының ішінен бір-ақ шықты.

	Шкипер, суға түскен кезде, басқару тетігінен жұлынып кеткен штурвал тұтқасын әлі қолында қысып тұрғанын байқады.

	Тұщы сулы баржа, танкер соғып, бір жақ қабырғасын қақыратып әкеткен бойда, бірден қыңырая барып, төсімен басқару жүйесінен айрылған «Лотосты» барып соғып, кемеден гөрі жүк тиелген баржа салмақты болғандықтан,

	«Лотос» көзді ашып-жұмғанша төңкеріліп түсті. Топсасынан шығып кеткен темір есіктер, шыны сынықтары, жұлынған иллюминаторлар, қақ бөлінген құбырлар, кеме жабдықтарының бөлек-салақтары су бетіне шашыла түсіп жатты.

	Кеме нақ бір жанды тіршілік иесі секілді ажалмен арпалысқандай төңкерілгенде тайғанақ табаны дір-дір ете қалды да, сосын ашық люгімен су жұтып, барлық саңылауларынан ауа атып, алдымен тұмсығы батты, артынша «Лотос» Еділдің тұңғиығына қарай тастай сіңіп кетті. Кеменің орнында орасан үлкен ауа көпіршігі пайда болып, іргеде снаряд жарылғандай, құлақ тұндыра тарс ете қалды да, Еділдің үстімен түтін аралас ұшқын шашқан бірдеңе жүгіріп өтті. Сөйтіп, «Лотос» өзеннің түбіне кетті.

	Бүйірі тесілсе де тұщы сулы баржа суға батқан жоқ, арнаның шымырлап жатқан бетінде сәл теңселіп тұрды да, ағыс ығымен төмен қарай баяу жүзіп кете барды.

	Алып танкердегілер алғашында қақтығысты сезбей де қалды. Өзен үстінде көп ұзамай дауыл тұратын болғандықтан, Каспийге қарай ол суыт жүріп бара жатқан-ды. Дауылдың оған, былайша айтқанда, тіпті пайдасы жоқ-ты, кеме теңізге соған шейін жетіп үлгіруі керек-ті. Бірақ іле-шала кеменің арт жағындағы біреу прожекторды жарқ еткізді де, қап- қара түтінге көмілген суды, онда жүзіп жүрген адамдарды көргеннен кейін, танкер жүрісін тежеді.

	Осы үрейлі де қайғылы минуттарда, суға батқан «Лотостың» ішінде Еділ өзенінің түбіне екі бірдей адамның кеткенін ешкім де білген жоқ. Екі адам, қалғандарын, құдайға шүкір, танкердің матростары құтқарып алды.

	«Лотостың» аға механигі Сергей Сергеевич Пчелинцевтің өзі өз болып, көзімен көргендерінің ішіндегі ең ауыр көрініс – бекіре соятын қасапханадағы кәсіп еді.

	Арна үстімен жанған жанармайдың резеңке секілді қап- қара түтінін будақтатып, сүйрегіш кеме, тойған үйрекше екі жағына кезек тербетіле «маймаңдаған» жүк толы ішті қайықтарды сүйреп келеді. Осы көрініс қып-қызыл реңкке боялған сол кештер кейін де ауық-ауық Пчелинцевтің түсіне кіріп жүрді. Қайықтың әрқайсысы өзенге ернеуіне шейін қақпақтап, білінер-білінбес шымырлап жатқан ағынды суды ұрттап-ұрттап қояды. Қайықтар кеме соңынан баяу, енжар еріп келеді, қайық ішіне су құйылып кеткен, ал сол судың ішінде қызыл жалқын кешкі аспанға мұңдана қарап, шот маңдай қортпа бекірелер мен құстұмсық қызыл балықтар жатыр.

	Қабылдау пункттерінде, бекіре толы қайықтарды сүйреп жеткізетін уылдырық жинайтын арнайы кемелерде балық сою науқаны жүріп жатады.

	Бұлшық еттері бұлтылдап, күнге күйіп, былғары етіктей жылтыраған екі алпауыт еркек бекірені желбезегінен іліп алып, берік тоқпақпен балықтың шеміршекті маңдайынан шірете ұрады. Бекіре бір шоршып, құйрығымен суды қиғаштай соғады, сонда қызыл іңір өлім алдындағы ауыр ыңқылға толып кеткендей болады. Жо-жоқ – айнала тып- тыныш, тек қана ханбалықтың басынан тиген тоқпақтың қосымша ауыр соққысынан бекіренің құйрығы енді бұлғаңдамайды, суды да былғамайды, жантәсілім етер алдында әлсіз ғана ышқына дірілдеп жатады. Қошқылдау келген қою қан тамшыларымен бірге ақтық демі де қосыла шығады.

	Ал жалтырақ қызғылт сары желетті, күнге күйген алпамса еркектер барын салып, бекірелердің бірінен соң бірін қайықтан уылдырық жинайтын кеменің ағаш палубасына лақтыруда. Онда да маман адамдар бар, саперлық күрек секілді қысқа да жалпақ пышақпен жіті қимылдайды да, бекіренің көмескі-күңгірт түсті қарындарын түймесін ағытқан пальто секілді ортасынан қақ жарады. Сол қақ жарылған үлпілдек, ашық қызыл ішек қарынның арасында – жұқа ақ шандырға оранып қара бәліш жатады. Бұл уылдырық. Уылдырықты шелекке салады да, қиналғаннан құйрығы әлі дірілдеп жатқан бекіренің өзін басқа қолға, етке жібереді; бұл мезгілде ойық жақтан балықтың келесі тізбектері келіп жатады.

	Қайраңның үсті тым-тырыс. Шылқылдаған кір-қоңды білікпен тоқпақтап жатқандай жиі соққы сүйемелдеген тыныштық – ол ағаш тоқпақпен бекіренің басын пергілеп жатқан еңгезердей қасаптардың соққысы... Пчелинцев бұл кәсіпті ұнатпаушы еді, әсіресе бекірелерді аяйтын, оның мінезіне мұндай қатыгездік нәрсе жат. Өйткені ол жұмсақ мінезді, момын адам еді, оның сәл дауыс көтергенін, бекер күйгелектенгенін әлі күнге тірі жан көрген емес. Маңайындағылардың да Пчелинцевпен ара-қатынастары оның өзінің осы мінезіне сәйкес жылы да, сыпайы болатын – мұндай қайырымды кісіге қол көтеру немесе айғайлап ұрсу мүмкін емес қой. Сондықтан да нағыз шатақ адамдардың өзі Пчелинцевпен бетпе-бет кездесіп қалғанда, өзін-өзі еріксіз баса қоятын. Әйтсе де Пчелинцевті ренжіткен бір кісі болды, демек, болған еді... Бірақ ол жөнінде кейінірек.

	Қысқасы, Пчелинцев балық аулау бригадасындағы пайдалы да ақшалы жұмысты тастап кетті. Теңіз училищесіне барып, оны бітірді де, портқа жұмысқа тұрды. «Лотос» кемесіне.

	Жабдықтаушы кемесіз, олардың орнататын қалтқылары- сыз басқа кемелер соқыр адам сияқты аттап баса алмайды, өйткені қайраңға отырып қалуы оп-оңай. Сондықтан да Пчелинцев қазіргі қызметін маңызды деп білді, бекіренің оңай олжасын, балықшының мол табысын қалтқы қондыру мамандығына, өстіп зыр қағып шапқылауға айырбастағанына өкінген жоқ. Ол күндіз-түні жұмыстан босамайтын – үйіне сирек келетін еді. Апталап жоғалып кететін кездері де болды. Кейде осынысынан опық жейтін – үйінде әйелі жападан-жалғыз. Әрі жас, әрі сұлу екені соншалық, кейде өзіне-өзі сенбеген Пчелинцевтің, тіпті, зәре-құты қалмайтын – маңдайына қандай ғажайып әйел бұйырған десеңші. Осындай ұзақ уақыт қол үзген аралықта Марьяна мұнан алыстап, өзіне ет жақын адамнан әлдебір бөтен, жат жанға айналып өгейсіп кетеді ғой деген ой басына келгенде, бойын қорқыныш билеп, іштей қатты күйзелетін еді. Ал егер өйтетін болса, Пчелинцев үшін ол өлімнен де бетер – осынау момын да қарапайым, жігіт ағасы болып қалған адам Марьянаны бар жан-тәнімен сүйетін еді.

	Әйелін есіне алған кезде Пчелинцев шырт ұйқыда жатып, мазасыздана дөңбекшіді, аяғын созып, кубриктің қабырғасына тіреп, қатты күрсініп қойды. Жазғы толқын секілді бір ерке жылы леп жанын жадыратып, күндізгі шаршауды сылып тастап, санаулы сәттің ішінде алаңсыз ұйқыға бөледі. Марьянаны ойлаған кезде, Пчелинцевтің бойын міндетті түрде сағыныш билеп, мұңға жетелейтін, сосын мұңның орнын ойнақы бір жеңілдік алмастырып, маужырап тәтті ұйқының құшағына бөленеді. Ал егер ондай жағдай түсіңде емес, өңіңде, жұмыс үстінде болса, онда жұмысы қыза түсетін, Астраханьның күніндей жайма-шуақ, сұңғақ бойлы, балтырлары тіп-тік, жанарлары бұлақтай мөлдір, қылау шалған шаштары иығына төгіліп тұрған сұлу Марьянасы күтіп алатын сәтті ынтыға аңсайтын-ды.

	Бірақ дәл қазір Марьянаны ойлаған сәтте кеудесіне қатты бір шаншу қадалып, өзегін өртеп кеткені соншалық, Пчелинцев айғайлап жіберуге шақ қалды. Енді Марьянаны көру жоқ, ол жөніндегі естелік енді ешқашан бұрынғыдай қуаныш шақырмайды, ертеңіне жанын жадырататын алаңсыз тәтті ұйқы да, кешегі тәтті күндер де өтіп, – бәрі келмеске кетті. Осының барлығы артта қалды.

	Мұнан он күн бұрын Марьяна ақыры жалғыздық тауқыметіне одан әрі шыдай алмады... Қысқасы, ол Пчелинцевті тастап кетті.

	Соны есіне алған ол, тар кереуетте дөңбекши түсіп, әуеде ұшып бара жатып оққа ұрынған құс секілді ышқына ыңырсып қояды.

	Жақында ғана бұлардың «Лотосында» механиктің жаңа көмекшісі Ежов деген көрікті, алғыр, епті жігіт пайда болды. Ол жөнінде әйел ашыналары өте көп, қыздардың бәрінің оны көргенде тіпті есі шығады, осы сылқым жігіт бірде- бір қос етектіні құр жіберіп көрген емес деседі. Қысқасы, осы жігітке Марьяна да ғашық болып қалды. Пчелинцев оны аңғармастан, уысынан шығарып алды. Тек Марьяна ғана емес, оған Пчелинцевтің өзі де кінәлі бір тосын жағдай болды. Бұлар қайда жүріп, танысулары мүмкін? Әсте, портта шығар, «Лотос» кезекті сапардан Астраханьға қайтатын кезде, бұл жөнінде туған-туыстарға хабарлайтын еді де, олар шаршап-шалдыққан кемешілерді күтіп алатын-ды. Мұндай кезде машина бөліміне жауап беретін Пчелинцев, біресе дизельді, біресе көмекші движокты, біресе генераторды, біресе компрессорды, біресе тағы бір бөлшектерді тексеріп, үнемі кідіріп қалатын еді, – тоқетерін айтқанда, Пчелинцев үшін әрқашан жұмыс табылатын да, бәрін ретке келтірмей кемені тастап кетуге болмайды деп есептейтін ол.

	Шамасы, Ежов пен Марьяна екеуі, Пчелинцевтен жасырын оңаша ұшырасса керек. Қысқасы, Ежов аға механиктің осы бір жалғандағы жалғыз қуанышын тартып алды.

	Еһ, Марьяна, Марьяна, сұлу балтыр періштем-ау, не істеп қойдың сен... Осы жағдайды есіне алған кезде Пчелинцевтің алқымына әрқашан бұрқылдаған ып-ыстық жас тіреліп қалады. Қол-аяғы, тұла бойы дірілдеп кетеді. Пчелинцев ғұмырында, тіпті бала болып та бір жылап көрмесе де, соны ойлағанда еңіреп жіберуге дайын еді.

	Ол порт басқармасында да болып үлгірді, мүмкіндігінше Астраханьға ұзақ оралмайтын, жыл он екі ай бойы сапарда жүретін кемеге ауыстыруын өтініп, тіпті арызын да қалдырып кетті. Басқармада оған негізінде тек ашық теңізде ғана жүзетін басқа үлкен кемеге ауыстыруға уәде берді, бірақ «Лотоспен» тағы да екі-үш рейске шығып келуін өтініп еді. Өз бақытын ол сонан кейін ғана сынап көреді.

	...Кенет құлағының дәл түбін кеміріп жеген, желкесін, шекесін солқылдатқан қатты бір жарылыс болды. Пчелинцев өзінің тас қараңғы дымқыл сия қошқыл түнекке қарай құлап бара жатқанын сезді. Есін жиып көзін ашып еді – шынында да қап-қараңғы екен. Кубриктің ішіндегі шамның бәрі өшіп қалыпты.

	Бақытына қарай ол бір жұмсақ орынға, шамасы, кубриктегі ірге тұстағы кереуеттің үсті болса керек, шалқасынан құлап түсті. Бірақ сол бойда одан ыршып кетті де, жоғары атылған ол оң аяғымен судың үстіне дік ете қалды. «Су мұнда қайдан келген? Кубриктің ішіне?» – таңғалғаннан айғайлап жіберуге шақ қалды, бірақ өзін-өзі тежеді, өйткені дәл осы минутта өршелене екпіндеп, біртүрлі құмыға шыққан, тұла бойыңды қалтыратқан оқыс бір шуды құлағы шалып қалды. Бұл кубрикке кіріп жатқан су тасқыны еді, ағыспен бірге қираған ағаш заттар, кереуеттен сыпырылып түсіп қалған матрастар, фанер тұғырықтар, жастықтар, дәкеден жасалған масаханалар, біреулердің бос чемодандары, магнитофонның қақпақтары – осы кемедегі жүзуге лайық бүкіл заттардың бәрі-бәрі қалқып жүр.

	Қараңғылық дымқыл, қаһарлы, қап-қалың еді, сол қараңғылықтың ішінде бірдеңе күтірлеп, сол күтірге әлгілер мүлде тұншығып, шалпылдап, құтырынып жүр.

	Кереуеттен құлап бара жатқанда Пчелинцев бетін жаралап, тұмсығының, жағының терісін сыдырып алды. Ернінде жып-жылы ащы кермек татыған ылғал пайда болды. Қан болса керек, алақанымен аузын сипап, саусақтарын көзінің дәл алдына әкеліп үңіліп қарады – ештеңе, ештеңе де көрінбейді. Түнек.

	Көп уақыт өтті, судың құтырынған арыны; шуы басылып, бұрқылдай күйдірген ыстық сейілді де, бірнәрсе соңғы рет қатты ышқына күрсініп қойып бір қозғалды, артынша кубриктің іші тып-тыныш бола қалды. Тым-тырыс болғаны соншалық, Пчелинцев өз жүрегінің дүрсілін, күре тамырының солқылдап соққан дыбысын естіді, жарақаттан ұйып қалған ерніндегі қан сірнесінің қабыршықтанып келе жатқанын сезді.

	Ол шалқасынан түскен су толы кубриктің ішінде пайда болған бір түкпірдегі ашық ауа кеңістігінде отырып қалды. Бұрынғы еденнің орнында қазір төбе жатыр. Төбе, әйтпесе басыңнан жоғарыдағы бұрынғы кедір-бұдыр жапсарды басқаша қалай атайсың? Пчелинцев әрең дегенде есебін тауып жылу батареясының үстіне жайғасты да, енді суық темірге арқасын сүйеген күйі бүрісіп отыр. Едәуір уақытқа шейін ол қимылсыз қалды – су ішіндегі ақырын сыртылдай жарылған майда ауа көпіршіктерінің дыбысына құлақ тосты. Содан соң тіпті жақын тұстан, су айдаған асау тастар кеменің бүйіріне тиіп жатқандай, біртүрлі арынды қозғалысты тосыннан естіп қалды. Соншама сыңғырлап, еркелей шығады. Осы дыбыстың не дыбыс екенін ажырату үшін Пчелинцев демін ішіне тартып, құлағын тікті. Оның су дыбысы екенін білгенше бірталай уақыт өтті. Кеменің темір қорабына тиіп жатқан ағыстың дыбысы еді бұл. Шамасы, осы тұс таяз болса керек – дыбысынан білініп тұр ғой. Демек, «Лотос» қайраңға түскен. Ендеше неге ешкім әбігер болып, кеменің үстімен шауып жүрмейді, неге автогенмен тесіп, кубрикке қамалып қалған Пчелинцевті құтқарып алуға әрекет жасамайды? «Лотостың» қайраңда жатқаны анық па? Ал құтқарушылардың бірде-біреуінің жоқ болуына, бәлкім, түнгі ымырт тастай қараңғы түнек кінәлі болса керек. Сондықтан да, әрине, көмекке шыққан құтқарушылар таңның атуын күтуде.

	Бірақ тағы да шамалы уақыттан кейін Пчелинцев алдымен алыстан шыққан, сосын дереу жақындай түскен кәдімгідей қуатты кеме моторының суға құм шашқандай дыбысымен қатар, мұқият жөнделгенін білді – шамасы, бұл кемедегі «атай» – аға механиктерді әдетте солай атайды, өз кәсібін жақсы білсе керек. Пчелинцев қабыршықтанып кеткен жаралы ерніне қарамастан тіпті жымиып та қойды. Шамасы, мынау жарық дүниеде бәрін көріп, бәрін естіп, қайғы-қасіреттің бәрін теңдей бөліп отыратын бір құдірет болса керек. Қазір оған Пчелинцевтің қандай қырсыққа ұшырағанын жеткізген болар, бүкіл тағдыр атаулының бәрі өз қолындағы ол мынадай бұйрық берген: «Пенденің осы азаптанғаны да жетеді. Енді құтқару керек». Сол кезде жаратқанның әмірімен қырсыққа ұшыраған осынау «Лотосқа» ойда жоқта басқа бір кеме кез бола кетеді.

	Оны қинаған мына сұрақ еді: Пчелинцевті кереуеттен жұлып алып, күзгі жапырақ секілді бүкіл кубриктің бұ шетінен о шетіне оп-оңай лақтырып жіберген алапат соққы неден болды екен? Шынымен-ақ тіп-тік қайраңға тап болып ауыр апатқа ұшырағаны ма?

	Ал жоғарыдан естілген машинаның дыбысы бірте-бірте жақындай түсті. Оны «Лотостың» шкипері айтатындай «Аяқпен тежейтін» кез болды, суға қайықтарды түсіре бастау керек – әйтпесе, жігіттер сендер, жабдықтайтын кеменің қатты темір қорабына соқтығып, зақымданып қалуларың мүмкін. Бірақ келесі сәтте Пчелинцевтің тұла бойын түршіктірген күтпеген тосын оқиға болды, – үстіңгі кеме әлде бір қанат бітіп, ұшқыш – кілемге айналып кеткендей әлгі дыбыс жоғарылай түсіп, едәуір биіктікке көтерілді де...

	«Лотостың» үстінен ағызып өте шықты.

	Пчелинцевтің іші-бауыры қалтырап, суық жалынға ұқсаған қызыл-жасыл жап-жарық сәулелер көзін қарықтырып, қорыққанынан иегі түсіп, дірілдеп кетті, – бұл қалай болды а? «Лотос» тұп-тура кеме жүретін тереңдіктің ортасында өзеннің дәл түбінде жатқанын сезіп, зәре-құты қалмады. Суға батқан кеменің үстінен Еділде ап-ауыр жүрдек пароход өтіп кеткеніне қарағанда ол кәдімгідей үлкен тереңдікте жатса керек. Пчелинцев сасқанынан аузын ашуға да, өзінің қатерлі жағдайын ойлап, қайғыруға да шамасы келмеді. Кеме, сірә, үлкен тереңдікке шөксе керек, демек, жоғарыдағылар мұны байқамады.

	Судың қамауынан құтылу үшін қимылдап, әйтеуір бір әрекет жасау керек. Жалғыз сүйенетіні өзі ғана. Үміт артатын бұл жерде басқа ешкім жоқ.

	Пчелинцев кеудесін толтыра ауа жұтып алды да, батареядан суға сырғанап түсіп, өз есебі бойынша есік шамамен осы тұста-ау деген бағытта жүзе жөнелді де, темір қалқаға соғылып қолын ауыртып алып, шыңғырып жібере жаздады. Өкпесіндегі ауа таусылып, ауырған қолы жанын көзіне көрсетті. Кері қайтты. Бір бұрышқа тіреліп еді, онда ауа кеңістігі жоқ екен. Сонда бір азапты, ажалды елестете қайғылы ой миын шаншып өтті – егер бұл ағаттық жасап, асығыс тастап кеткен әлгі кеңістікті таба алмаса, онда осы трюмнің ішінде тұншығып өледі. Басқа жерден сүңгіп шығуға оқталып еді, бірақ бір темір заттың қырына басымен соғылды да, шұғыл кері шегінді. Өкпесіндегі қалған ауаға тұншыға демалып үшінші рет әрекет жасады. Бұл жолы сәті түсіп – ауа кеңістігінен дәл шықты. Тәтті темекіні құмарта сорған шылымшылар секілді, қомағайлана ауа жұтты. Әл жинап алып, батареяның үстіне тырмысып шықты. Қараңғыда үсті-басынан сорғалаған су дыбысын естіді.

	Жоғарыдан тағы бір кеме жүзіп өтті, бірақ ол біріншіден әлдеқайда шағын еді, өйткені дыбысы да бәсең шығып, ұзаққа созылған жоқ, Пчелинцев қамыға көзін жұмды. Кемелер үстіңгі жақтан тоқтамай өтіп жатыр... Жолы болмады.

	Тағы да ауа жұтты, оған қазір тірідей молаға көмілген адамның бойындағы үрейді бағындыру керек еді – міне, ең бастысы дәл қазір, ешбір босаңсуға болмайды. Қазір құримын деген ойдан аулақ болу керек – аяғына шейін күресіп, шыдап бағу керек.

	Ең алдымен, суға бұдан былай тек жіп керіп қана сүңгуі керек, әйтпесе екінші рет қайта оралмауы, ауа кеңістігіне қайтып шыға алмауы мүмкін, онда бәрі бітті, «құрыды» дей бер. Екіншіден, тез арада арқан есу керек. Өзі. Әйтпесе қазір арқанның пұшпағын да табу қиын. Өйткені кубрикте ешкім бұрын-соңды жіп ұстап көрген емес. Ондай әдет кеменің салтында жоқ-ты.

	Пчелинцев судың ішін қолымен шарлап шықты. Бір тақтайға кез болып, бөгет болмауы үшін, оны шетке қарай ысырып тастады. Іске жарайтын бірдеңе табылды – ақжайма немесе әлдебір шүберек пе... Матаны ол саусағының арасына қысып, кедір-бұдыр торкөз екенін сезіп, қолына масахана іліккенін түсіне қойды.

	Міне, бұл жіп есуге жарайды. Оны екі бүктеп, масахананы ортасынан қақ бөлген тігісті сипалап тапты да, матаны жыртуға әрекет жасап көрді, бірақ онысынан ештеңе шыққан жоқ, капрон аралас мата берік еді, содан ол мұны тісімен қыршып дар еткізді. Одан әргісі оп-оңай шаруа еді.

	Ортасынан қақ айрылған матаны ол алма-кезек тағы да екіге бөліп, сосын барлық төрт жолақты қосақтап, мықтап байлады. Жіптің түйіндерін тексеріп әрлі-берлі тартқылап көрді, – өзін-өзі судан шығаруы керек болса, үзіліп кетпеуі керек, жіп берік еді, былқ ететін түрі жоқ. Әрине, көмекке келетін құтқарушылар таңның атуын күтуде.

	Пчелинцев жіптің бір ұшын батареяға байлап, кубриктің ұзына бойына қалқып жүруі үшін, екінші ұшын суға тастады. Ширатқан жіптің енін сол қолының астыңғы үш саусағының арасына қыстырды, ал бас бармағы мен сұқ саусағын шаянның қысқашына ұқсатып, осы айырмен қабырғаны қараңғыда сипалап жүруі үшін ілгері созды. Ал оң қолын, малту үшін, суда әрлі-берлі еркін қозғалып жүру үшін бос қойды.

	Есікті табудың төте жолын қарастырған Пчелинцевтің қорқынышы басылып, ойы байсалды да байыпты қалыпқа түсіп, өзіне-өзі келді. Ол енді өзі түскен қапастан құтылу үшін, қолынан келгеннің бәрін жасайды, ештеңеден де аянбайды.

	Ақырындап суға сырғып түсті де, қараңғылықта алғашқы бағытпен жүзе жөнеліп, қолымен тағы да тұтас қалың қабырғаға барып тірелді. Со-ла-ай. Бұл не болды екен? Есік орнатылған қалқа ма, әлде басқа нәрсе ме? Борттың тысы ма? Немесе еден бе? Әлде кубриктің төбесі ме? Мүмкін бұл, өзі отырған батареяның орналасуына қарай негізгі бағыттан жаңылған шығар, есік, бәлкім, мүлде басқа жақта болар? Кеудесі қысылған ол жіпті бойлап кері қайтты. Керегінше ауа жұтып алып, тағы бір қайтара жорық жасады. Бұл жолы сәл солға таман қиғаштау алды. Онысы да сәтсіз болды. Келесі жолғы әрекетінен де ештеңе шықпады.

	Бірақ оның есесіне ол осылайша бүкіл кубриктің өне бойын түрткілеп жүріп ақыры есікті табады. Сөзсіз табады. Одан басқа жол жоқ.

	Жетінші, әлде сегізінші ретте ме – анық есінде жоқ – Пчелинцев қаңқиған баспалдақтары мүжілген, жиналмалы саты тауып алды. Бірақ саты Пчелинцевті есікке апарған жоқ, өйткені ол соққы кезінде басқа бұрышқа қарай ұшып кеткен еді. Келесі жолы ол сатыны қабырғадан сүйретіп әкетіп, суға батырып жіберді.

	Тынығып алу керек еді. Жіпті қолымен саумалап жүріп, батареяның тұсына жүзіп жетті де, сүйретіліп үстіне шықты. Түбірге қонақтаған қарға секілді жайласа отырып, қолын тұнжырай салбыратып жіберіп, зілдей басын төмен салды. Ойда жоқта Марьяна есіне түсті. Бұрынғы әйелінің бұлдыраған көмескі бейнесі – сәбидің бетіндей үлбіреген пәк, ашаң жүзі ғайыптан қалқып шыға келді. Мұның қалай, Марьяна? Сол Ежовтың не керегі бар еді, саған?

	Ежовты есіне алған кезде Пчелинцев селк ете түсіп, осы фамилияны миынан шығарып тастағысы келгендей, ызалана басын шайқап жіберді. Тағы да Ежов. Ол Марьянаны да тастап кетеді ғой... Сөз жоқ, сені де тастап кетеді ол, Марьяна. Тісін дәрменсіз шықырлатқан Пчелинцев бетінен сынапша сорғалай жөнелген ыстық тамшыны сезді. Соған бола көз жасыңды көл етудің қажеті жоқ, онсыз да мұнда басқа ылғал жетіп артылады. Бірақ бір өкініштісі, тағдырдың бұған деген тағы бір әділетсіздігі еді бұл, Пчелинцев жападан-жалғыз қамалып тұйықта қалып қойды, егер бірнеше сағаттың ішінде мынау қапастан құтылып шыға алмаса, онда тұншығып өледі, ал, Ежов болса, қасы-көзін керіп, бүкіл әйелдерге қандай қатерге ұшырағанын, өлімнің дәл аузынан қайтқанын лепіре айтып жүрген шығар-ау, сірә...

	Қос қолы күйгелектене дірілдей бастап, неге екені белгісіз, тас боп сіресіп қалды, екі тізесі де ырыққа көнетін емес. Пчелинцев ызалана, шарасыз мырс ете қалды – мұндай күйді құдай Ежовтың басына сала көрмесін. Үрейден ол сылқымның жүрегі жарылып кетіп, табанда жан тапсыруы да ықтимал.

	Алайда қолы дірілдеп, аяғы ырыққа көнбей, сіресіп қалғанына Ежов кінәлі емес қой. Әне, терге малшынған майкасы да арқасына жабысып қалды. Қазір сыртта жаз айы. Күн отыз бес градус ыстық. Алайда мұнда, өзеннің тереңі салқын, өте салқын. Судың жылылығы мықтағанда алты- жеті градус ғана, одан көп емес.

	Суықтан қатып қалуың да мүмкін. Бірақ суықтың жарасы жеңіл. Басқасы қауіпті болып тұр. Пчелинцев әр жұтқан сайын кубриктегі ауа азайып барады. Ауамен қатар, тіршіліктен үміті де азая түсуде. Оның үстіне кеменің корпусында, шамасы, қуыс-қуыс тесіктер де болса керек, ауа сол себепті де тез таусылып түгесіп бара жатыр, су кеңірдекке шейін көтеріліп қалды. Тездету керек.

	Еділ бойының жазғы күні ұзақ болады, күн, міне, көкжиектен әрі асып кеткен, уақыт та біразға барған, бірақ көше әлі күндізгідей жап-жарық. Содан соң сөніп бара жатқан күннің бозғылт ымыртында алғашында көмескілеу, әлсіз ғана секпіл-секпіл жұлдыздар пайда болады да, бірақ іле шала әп-сәтте жарқырап кетеді. Сонда ғана түн қараңғылығы жер бетін дыбыссыз лып етіп баса қалады.

	Ымырт кезінде Марьяна моторлы қайықпен «Лотос» сапарға аттанатын шап-шағын аралға жетіп келді. Доғал тұмсығымен қамысты жағаға тірелген қайық кілт тоқтап, моторы екі мәрте қақалды да, сөне қалды. Марьянаның моторлы қайықты жүргізуге куәлігі болғанмен де, нашар басқаратын еді, сол себепті суда лыпып тұратын машина, бұған оңайлықпен бағына қоймайды.

	Ол бүгін ғана дүкеннен сатып алған джинсы матадан тігілген сәнді жеңіл аяқкиімін қолына ұстаған күйі жағаға жалаңаяқ секіріп түсті де, қайықтың тұмсығындағы жіп ілгекті лақтырып жіберіп, бұтаққа ілді.

	Ол толарсағын қытықтаған кешкі салқын шөпті рахаттана басып, айлаққа жалаңаяқ кетті, осының бәрінде отбасының жылылығы, жүрекке жақын бір сүйкімділік бар еді. Мұнда неге келдім деген сұраққа ол жауап бере алмады – мұнысы мүлдем еріктен тыс жасалды, әлдебір соқыр сезім жетелеп әкелді. Әңгіменің қысқасы, ойда-жоқта осы жерден бір-ақ шықты.

	«Лотос» тұрған айлақ кіп-кішкентай еді, ұзындығы отыз метрдей-ақ, одан көп емес, тек шағын екі кеме ғана қатарласып тоқтай алады. «Лотостың» дәл жанына Марьянаның баруына болмайды, өйткені Пчелинцевтің көріп қоюы мүмкін. Оның жанын босқа ауыртқысы келмеді, шкипердің де көзіне түсіп қалуы ықтимал – ол өзі дөрекі кісі, еркек түгілі әйелдердің көзінше де аузына келген боқтықты борататын әдеті. Марьяна қазір кездесуден қашқан басқа бейсауат біреулерге де ұшырасып қалуы мүмкін. Оған керегі тек бір адам – тек Володя Ежов қана.

	Ежов екеуінің арасындағы байланыс тіпті ойламаған жерде, тосыннан ғайыптан пайда болды. Оның бұл ісі биік, тік жағадан суға қойып кеткен секілді еді, ол кездегі ең басты нәрсе суға қалай шаншылып түсетінің де, өз салмағыңмен сүңги жөнелгенде тереңдікті сезіну де, тұңғиық қаракөлеңке мен өзеннің салқындығы да емес, екі аралықтағы құлдырай ұшып келе жатқан сәт. Ұш-ш-қан кез. Биіктен құлдырап келе жатқан кезде, тіпті бұрылуға да, оң жағыңда не, сол жағыңда не бар екенін ажыратуға да, аспанның, су мен жағаның түсін аңғаруға да шамаң жоқ болса, Марьяна да дәл осындай күйде еді.

	Жабдықтайтын кеме жүк тиеу жұмысын аяқтап калған- ды. Қалың бұтақты талдың түбіне жасырынған Марьяна масадан қорғанып бір аяғын екінші аяғына үйкелеген күйі Ежовтың жақын тұсқа келетін кезін аңдып, дәл сол мезетте дауыстап шақыруға болатын сәтті тосып, аңысын аңдып тұра берді.

	Арада бір минуттай өткен соң, ол бұрын көрмеген тосын бір нәрсені байқады, айлақтың арғы қапталынан бұтаның тасасынан тағы бір жас әйел шыға келді. Ол Марьянадан да жас екен...

	Балықшылар әулетінде өскен Марьянаның көзі қырағы, мінезі өткір, ежелден сақ еді. Оны бастан-аяқ қарап алды, айлақтың арғы шетінде, талдың түбінде тұрған әйелдің де жалаңаяқ екенін көрді, шамасы, ол да аяқкиімін былғағысы келмей тұрса керек, сірә. Ол жымиып қойып, джинси танкеткасын жерге тастады да, аяғын сұғып, тоғасын салды.

	– Япыр-ау, жалаңаяқ осы сен кімге келдің екен, ә? – Қатты құмартқан Марьяна осы сөздерді дауыстап айтты.

	Кеудесінің түкпірінен әлдебір күдік ызғары жылт ете қалды. Ол да Ежовқа келмеді ме екен? Марьяна басын өршелене сілкіп жіберіп еді, қою ақсары шашы иығына дудырай төгілді. Қолына уыстай алып, шашын түюге оқтала бергені сол еді, бірақ дәл осы сәтте Ежовты көріп қалды. Ол майысқақ ағаш баспалдақпен айлаққа түсіп, жан-жағына жіті көз салып, асықпай қарап шықты, Марьянаның іші тағы да қылп ете қалды, шынымен-ақ әлгі қыздың Ежовқа келгені ме? Жоқ, олай емес – айлақтың арғы жағындағы, талдың түбіндегі жас қыз тіпті селт етпеді. Марьянаның көңілі енді орнына түсті, демек, Ежовқа келмеген.

	– Володя, – деп дауыстады ол ақырын ғана, дірілдеген үнмен, бірақ Ежов оны естімеді. Марьяна одан соң сәл қаттырақ дауыстады, Ежов тағы да естімеп еді, жүрегі сыздап кетті.

	Марьяна талдың тасасынан шыға келгенде оны бірден байқаған ұзын бойлы, шымыр да, қағылез Ежов, кенет тұрған орнынан әйелге қарай ата жөнелді. Жүгіріп келіп, оның иығынан сығымдап ұстай алды да, талдың тасасына жетелеп әкеліп, қырылдай сөйледі.

	– Мұның не? Біреу көріп қойса қайтесің?

	– Володенька, сен босқа қорықпа. Пчелинцев бәрін де біледі, ал басқалардың бізде не жұмысы бар.

	Марьяна сабырлы да батыл сөйлегенімен бірақ шын мәнінде олай емес-ті, тек өсек сөзден ғана емес, басқасынан да жүрексініп тұрған еді. Бірақ Ежовты бір көру үшін ештеңеден де тайынбайтын. Сол үшін жанын қиюға да даяр... Оның бұл тәуекелі көзсіз батырлықпен тепе-тең.

	– Ешкімнің екеумізде жұмысы жоқ дейсің бе? – Ежов оны бауырына қысты. – Ал көпшілікті қайда қоясың?

	– Көпшілік қазір мұндай іске араласпайды. Онсыз да жұмыстары басынан асады. Оның үстіне болары болды. Мұның жалғыз-ақ үкімі бар – ол өз ар-ұятыңның үкімі.

	– Неғып ділмәрсіп кеттің?

	– Өзім де білмеймін. – Марьяна бетін апарып, жігіттің алақанына басты. – Қараптан қарап үрейленіп тұрғаным. Неге екенін тіпті өзім де түсінбеймін. Сен ырымға сенесің бе осы?

	– Ап! – Ежов алақанын сарт еткізді. – Қарашы, қандай нән маса ұстап алдым. Етінен сорпа пісіруге болады, сондай ірі, семіз және ұзын маса екен. Жұдырығымның жоғарғы жағынан басы, төменгі жағынан құйрығы шығып тұр... Көрдің бе?

	– Ырымға сенесің бе, сенбейсің бе? – деп қасарыса сұрады Марьяна.

	– Ол соншама маңызды ма?

	– Қалай десем екен... Бүгін менің айнам сынып қалды. Ескі трюмоның үлкен айнасы. Қабырғада ілулі тұратын. Үйге кіріп келсем, пошта жәшігінде Васена апайдан хат жатыр екен. Хатты оқуға үстелге отыра беріп едім, кенет пәтердің ішінде граната жарылғандай бірдеңе тарс ете қалды. Сөйтсем, қабырғада ілулі тұрған айна өзінен-өзі құлап, еденге шаншылды. Жиырма минуттай сынығын жинадым...

	– Иә, онда тұрған не бар екен?

	– Сынған айна – жамандықтың белгісі.

	Ежов қолын Марьянаның иығынан жұлып алды. Марьяна оның жақ терісінің астындағы күшене қозғалып, сіңірлері шиыршық атқан бүрлі бетін, желге тотығып кезерген ернін, қалың қасы көлегейлеген жанарын тіпті жақыннан көрді.

	– Демек, ырым дейсің бе? – деп ақырын сыбырлай сұраған ол, іштей өзінше түйіндеді. Марьяна оның ойын бірден түсіне қойды. Шамасы, Пчелинцевпен қақтығысып қалудан қауіптеніп тұрса керек. Ал осындай ырымға тап болған екен, демек, қақтығыстан қашып құтыла алмайсың.

	– Сен Пчелинцевтен қауіптенбе, – деп жұбатты келіншек оны, – адам түгілі торғайды да, тіпті шыбынды да жәбірлемейді.

	– Оның рас енді, – деп мырс етті Ежов. – Осындай шыбынжанды біреу ту сыртыңнан жасырынып келіп, темірмен басыңнан періп қалады да, аяғыңа тас байлап, Еділге батырып жібереді. Сосын Ежов жолдас қайда жоғалып кетті деп, қолыңа шам алып іздесең де ең болмаса құрттаған денесін де таба алмайсың. Ал ол батырың судың түбінде, балықтармен кеңесіп жатады...

	– Оның бекер, – деді ақырын ғана Марьяна, содан әңгіме тақырыбын өзгерту үшін, жібек жіпке моншақ тізгендей бастырмалата жылдам сөйлей жөнелді.

	– Васена апай соғысқа дейін, біздің Астраханьда дәрігерлік пунктте дәрігердің көмекшісі болып істеген. Бір жолы сенбі күні пунктті жинауға келе қалып, қабырғадағы айнаны алып, шаңын сүрткеннен кейін орнына енді қоюға оқтала бергенде, айна қолынан сырғып түсіп кетіпті... Апай мықтап ұстап тұрғанмен, өзінен-өзі сусып кетіпті. Ал бірнеше сағаттан кейін соғыс басталыпты. Таңертең Васена апайға әскери комиссариатқа тез жет деген шақыру келіпті. Ол жетіп келсе, военком «Кешігіп қалдыңыз». Сіздің бөлімшеңіз майданға аттанып кетті», – дейді. Сөйтіп, ол соғысқа басқа бөлімшемен кетеді. Ал бұрын аттанғандар бомбаның астына түсіпті. Сондықтан сен былай ет, Володя.

	– Марьяна қолын созып, алақанымен Ежовтың бетін сипады.

	– Бәлкім, осы сапарға барудың қажеті жоқ шығар? Мүмкін, жағада қалып қоярсың, а? – деді.

	– Болмайды, – деп бір күрсінген Ежов басын шайқап еді, Марьяна қолын төмен түсірді.

	– Білесің бе, мен айна ілулі тұрған шегені де көрдім, – сынбаған, ілген бауын да тексердім – ол да үзілмеген. Ал айна еденге гүрс ете қалды. Өзінен өзі. Бұл жақсылық емес. Ой, жақсылық емес.

	Ежов зорлана, тамағын кенеп қырылдай күліп жіберді.

	– Тіпті қорқытып жібердің ғой. Үрейімді ұшырып.

	– Күлкіге айналдырма, – қатаң қайтарып тастады Марьяна, – мен шын айтып тұрмын ғой. Сол үшін әдейі келдім.

	– Білесің бе... Онан да а-нау жерге барайық, сонда бір жайлы түкпір бар. – Ежов Марьянаны иығынан қайта құшақтай алып еді, оның ниетін сезген ол құшағынан сытылып шығып, бір адым кейін шегінді.

	– Жоқ.

	– Жүрші, Марьяна?

	– Бұл тақырыпқа енді қайтып оралмайсың. Жарай ма?

	– Ой, ханым, сізге жағу қиын екен, – мәнерлей сөйлеген Ежов, қолын жайды. – Өзіңіз біліңіз, өзіңіз біліңіз...

	Оның даусында тікендей зәрлі, Марьянаның көңіліне тиетін бірдеңе бар еді, сондықтан Марьяна еріксіз бетін тыржитты. Мұны байқап қалған Ежов көзін жұмып, осы ыңғайсыздықты сейілтіп, әйелдің көңілін көтергісі келіп, кенет Марьянаға бұрын айтпаған сөзін айтты.

	– Ал сен өте сұлусың... Ырым жөнінде ұмыт. Жарай ма?

	– Қолымнан келмейді, – деп күрсінген Марьяна қою қараңғылықта қолын ілгері созып, саусақтарын қозғады. – Қашан аттанасыңдар?

	– Біздің шкипердің ойын соңғы сәтке дейін біліп болмайды. Аптасына мың құбылып тұрады. Он бір жарымға деп белгілеген, ар жағын бір құдайдың өзі біледі.

	Марьяна білегіндегі ымырт қараңғылығында күңгірт тарта жылтыраған титімдей сопақ сағатын көзіне апарды. Демек, егер он бір жарымда аттанатын болсаңдар, онда бір сағат қырық бес минуттан кейін екен. Оһ, неге екені белгісіз, жүрегім сыздай береді... Тіпті қоятын емес. Ол неге көрініп тұр екен?

	– Махаббатқа, – деп мырс етті Ежов.

	Пчелинцев есікті тапқанға шейін, шамасы, бір жарым сағаттай өтсе керек. Соған тап болып, оның басқа нәрсе емес, есіктің дәл өзі екеніне көзі жеткен кезде қуанғаннан салқын судың ішінде айғайлап жіберуге шақ қалды. Дер кезінде тістеніп, айғайын ішінде тұншықтырғаны жақсы болды.

	Алайда қуану әлі ерте еді, – есік сыналанып, дәлірек айтқанда, сырттан құрсауланып қалыпты. «Лотос» аунап түскенде, ар жағынан бірдеңе тіреп қалған. Ауа бар кеңістікке жеткен Пчелинцев, алқынып, өкпесі сырылдай ауыр дем алып, көзінде ойнаған қызыл сәулелерді сөндіріп, ернінен аққан қанды тілімен жалады.

	Жоғарыдан осымен нешінші рет кеменің дизелі тағы тарсылдап қоя беріп еді, бірден білді. Астраханьдағы жүк қабылдайтын айлаққа беттеген өзі жүретін баржа ыңыранып әзер қозғалып барады, жүкті барынша нығыздап тиеген екен. Самоходканың қатқыл тарсылы енді басыла бергенде, Пчелинцев кенет өзін құлақ тігуге мәжбүр еткен бір дыбысты естіді. Алғашында ол кеменің арғы бүйіріне ағыс домалатқан ірі тастар темірге тиіп жатқан шығар деп ойлады, артынан олай емес екенін түсінді, жоқ, бұл тас емес. Басқа бірдеңе.

	Алыстан бейнебір о дүниеден шыққандай созылыңқы дыбыс тағы қайталанды, біреу бір өтпес арамен темір рейканы кесіп жатқандай әсер туғызды. Шықыр-шықыр. Өршелене шыққан қажырлы дыбыс.

	Болжамның ызғары Пчелинцевтің тұла бойын түршіктіріп жіберді, ұясынан шығып кеткен жүрегі жанды кесекше тамағына тулай тірелді де, аға механикті жөтел қыса бастады. Шықыр-шықыр, шықыр-шықыр.

	Өршеленген дамылсыз дыбыс көмекке шақырып жатқандай. Ең бастысы – бұл кеменің тысының арасына кірген судың да, адуынды ағыс төмен домалатқан тастың да өлі дыбысы емес. Бұл жанды дыбыс еді. Жанды. Оны берген адам еді. Адам. Шықыр-шықыр, шықыр-шықыр.

	Ендеше «Лотоспен» бірге өзен түбіне батып кеткен тек Пчелинцев қана емес, демек, тағы біреу бар... Ол апат кезінде машина бөлімінде болса керек.

	– Ей, кімсің? – шекесін солқылдатқан қанның қысымын басуға, тұла бойын қалтырата бастаған дірілді бағындыруға тырысып, Пчелинцев қарлыққан дауыспен айғай салды. Құлағын тікті – амалын тауып жауап қата ма, әлде жоқ па? – деген еді.

	Ешқандай жауап болған жоқ, бірақ әлгі шықыр кілт тоқтады, демек, машина бөліміндегі кісі дәл қазір Пчелинцевтің дауысына құлақ тігуде, ол да шекесінің солқылын, құлағын бітеген шыңылды бағындырып, Пчелинцевтің қашан қайталап белгі беруін күтуде.

	– Ей, мұнда тірі жан бар ма өзі? – деп айғайлады Пчелинцев қарлыққан жат дауыспен. Құлағын тігіп, мелшиіп қатып қалды, – әлдебір жанды сөз, түсінікті жауап бола ма, жоқ па? – деді тағы да. Сол бойда, суға тұншығып алыстан құмыға шыққан мүлдем түсініксіз. «В-в-в» деген дауысты естіді.

	Пчелинцев бұл дыбысты анық естіді, оның не екенін ажыратуға оқталып көріп еді, бірақ ештеңе ұқпады, белгісіз осы бір «в-в-в», қашан тағы қайталанатынын күтіп, тына қалды, бірақ шыдамы жетпестен үшінші рет айғай салды.

	– Ей, кім бар мұнда, жауап бер.

	Айтып ауыз жимай жатып, әлгі бұрыннан таныс «в-в-в» жауап қатты.

	Жоқ, бүйтіп ол ештеңе анықтай алмайды. Етек-жеңді жинап, бар күшті салып бүкіл қырыл, сырыл, жүректің дүрсілін, қанның қысымын басу керек. Онда ол сөзсіз мұнымен тағдырлас пақырдың кім екенін біледі. Әрине, оның кім екенін санап шығаруға да болатын еді, бірақ оған дәл қазір Пчелинцевтің шамасы келмейді. Ол үшін қайсыбір қосымша ақпар, қосымша мағлұмат керек, өйткені

	«Лотостың» ішінде, кеме жағадан алыстай бергенде, бөтен адамдар да бар еді. Машина бөліміне кім кірмей жатыр. Кезекшілікте бұл жолы Колян Осенев тұрған болатын. Ал егер дизельдің төңірегін айналшықтап, маңайын сиқырлап қойып Ежов жүрген болса, онда машина бөлімінде Пчелинцев жағада көрген жолаушы аспаз келіншектің келуі де ғажап емес. Тәйт! Ежов, Ежов... Тағы да сол әйел затының пірі, өзіңмен кеткір! Пчелинцев бетін тыжырына қисайтып, саусағымен шекесін уқалады. «Ежовыңды сайтан алсын! Сірә, ол қазір» балағымен шаң сыпырып, немесе жағада алшаң басып я болмаса мұның Марьянасымен орындықта құшақтасып отырған да шығар. Пчелинцев жанына батқан азапты ыңқылды басып тастап, оқыс жөтеліп қалды, осы жөтел оның ойын бөліп жіберді, ол есікке оралғанына өзін- өзі сөгіп, бар күшін қайта жинап, айғай салды.

	– Кім?

	– ...в-в-в!

	– Мені естіп тұрсың ба?

	– ...У-у!

	– Жақсы естіп тұрсың ба?

	– ...О-о-о!

	– Естімей тұрмын, кімсің сен? Сөзіңді ажырата алар емеспін, – бұл жолы қарлыққан даусын ырқына көндіре алмаған Пчелинцев ақырын ғана міңгірлей сөйледі, жауа- бына мүлде ап-анық, дәл сондай жәй, тіпті дәл қасынан шығып, мұны селк еткізіп денесін тітіреткен, бірақ өте анық дауысты естіді.

	– Бұл менмін, Ежов, Ежо-овпын.

	«Лотос» жағадан аттанып кеткен кезде, машина бөліміндегі дизельді басқарып Ежов тұрған еді. Иә, оның кезегі болмаса да, вахтада Ежов болатын. Вахтада ол күні безеу бет, тұнжыр қабақ, жасы жиырма жетіге келгенше әлі үйлене алмай жүрген, айықпас дерті бардай қыз атаулы ат-тонын ала қашатын моторист Колян Осенев кезекшілік етуге тиіс еді, ал енді Колянның басына бақыт құсы қонған сияқты... Бір қызбен танысып еді, ол теріс айналып кетудің орнына, мұның жүзіне қараған сайын көзі тоймайды. Ебедейсіз, үнемі ішінен тынып жүретін, жұмыстың қандайынан болса да қашпайтын, бұйығы Колян қызға қатты ұнады.

	Бойжеткен айлаққа Осеневті шығарып салу үшін әдейі келген болатын. Марьянаның мана көргені сол қыз-ды, – ал Колян болса қасақана дәл сол сәтте дизельдің тұтқасын ұстап, вахтада тұруы керек еді.

	Амалы құрыған Колян Ежовқа жүгіріп келіп, қос қолын кеудесіне қойып, сырқат адамдай қырылдай сөйледі. Махаббат деген оңай деймісің, тіпті үні қарлығып та қалды, тек қарлығып қана қойған жоқ, қызбен қоштасарда құшақтасып сүйісе

	алмай қаламын ба деген қауіптен көпе- көрінеу жүдеп-жадап тіпті жағы да суалып кетті.

	– Бір жолға қол ұшын бересің бе, а? Кезекшілікте менің орныма шамалы тұра тұршы, кеме жағадан қозғалған бойда лып етіп жетіп келемін. Бірден дизельге, а, достым.

	Колянның жағдайы Ежовқа түсінікті еді. Сондықтан неге қол ұшын бермеске, вахтада небәрі он бес минут тұрғанға несі кетеді. Келесі жолы Колян Ежовты жоқтатпайды – сыйға сый емес пе? – Он бес минут емес, одан да көп тұруға бар. Қанша сұраса, сонша тұрады. Неге қол ұшын бермеске? Әйтпесе Колян әлгі... аға механик Пчелинцевке жетіп барады да, ол бәрібір Ежовты мәжбүр етеді. Күштеп көндіретіні сөзсіз, өйткені Марьяна үшін мұны кешірмейді. Бір жаманы – Ежовқа қит етуге мұрша бермейтін болды.

	– А, достым.... – Колян қиналғаннан тіпті жөтеліп те жіберді.

	– Ал, Колян, ендеше сүйіктіңе зыта бер, – деді Ежов келіскен сыңаймен. Сөйтті де орнынан тұрды.

	– Құмарың қанғанша сүйісе бер. – Шолақ қарқылдап қойып, түтін қуалағандай, тұмсығының алдын алақанымен желпіді де, ал Колян Осенев, палубамен тарсылдатып жүгіріп ұзап кеткенде, артынан айғай салды. – Егер бірдеңеге ұшырай қалсаң, қорықпа, менің таныс дәрігерім бар. Кеселіңді оп-оңай қағып алады.

	Бақытына қарай, Колян Ежовтың соңғы сөздерін естімей қалды.

	Колян Осенев өзімізге белгілі орны толмас кесірлі оқиғаға дейін машина бөліміне жетіп үлгірмеді.

	Машина бөлімі – біршама кең, үнемі тап-таза, мұнтаздай еді, суда жүзуге лайық кез келген нәрсенің, мейлі, ол аспалы моторы бар қаңылтыр астау-ақ болсын, немесе теңізде де, өзенде де өзін балықша сезінетін аса үлкен теплоход болсын, мұндағы тазалық ең жоғары қасиет деп саналады.

	«Лотостың» дизелі әлдеқашан зейнетке шығарып жіберуге болатындай ескі еді, бірақ Пчелинцев оны жақсылап жөндеп, машинаның тілін тапты, сондықтан осы күнге дейін өзінің иесін бірде-бір рет ұятқа қалдырып көрген емес. Бәрі үйреншікті дизельдің үні де құлаққа жағымды. Ежов мотор тарсылының ырғағына ілесіп, сөзі жоқ әуенді ыңылдап айта бастады.

	Келесі минуттарда не болғанын ажыратуға да мұршасы келмеді. Арқан тастаған дыбысты және машина бөлімін рубкамен қосатын саңқылдақ жез керней арқылы шкипердің бұйрық бергенін естіді. «Ей, моторист, шамалы ілгері бер. Шкипер тағы да бірдеңеге наразы болса керек, әлде әйел жағынан жолы болмады ма, немесе ішкен асы сіңбей қалды ма, әйтпесе тағы бір сондай басқа нәрсе ме... деп ойлаған ол тұтқаға жармасты. Жылдамдықты дереу қос деген бұйрықты күтіп, қолын газ секторына – тұтқалы шұрқ тесік дөңгелекке апарды. Шкипер өзін күттірген жоқ, әзір тұрған Ежов жылдамдықты қоса қойды.

	Дәл осы сәтте тарсылдаған сатыр-сұтыр қатқыл тарсыл естілді, Ежов алғашында оның қайдан шыққанын аңғара да алмай қалды. Тарсылдың артынан судың біртүрлі оғаш шолпылы, содан соң тұмсықтан пергендей, шаптан тиген алапат тепкі, дүлей соққыға тап болды. Ежовты қаңбақша жоғары ұшырып әкетті, ол қорқуға да шамасы келместен, аң- таң қалды. Алпамсадай адамды аспанға көтеріп әкететіндей алпауыт күш қайдан келді? – бұрыштағы двигательді іске қосу үшін қажет ауа толтырылған баллондардың үстіне шалқасынан түсті.

	Басы шыңылдап, көзінің алды бұлдырап кеткенде есінен танып бара жатқандай көрінді Ежовқа. Ол аянышты үнмен әндете ыңырсып қоя берді, бірақ есінен танған жоқ, қан аралас қоймалжың сілекейді түкіріп тастап, еңбектеп реверске жетті де, басы зыңылдаған күйі, трактордың тежегішіне ұқсас тұтқаға жармаса кетті. Двигательді сөндірді.

	Алайда дизель тоқтай ма, жоқ әрмен қарай жұмыс істей бере ме, шынын айтқанда дәл қазір оның қайсысы да бәрібір еді – оны Ежов жақсы түсінді, бірақ әйтсе де соған қарамастан қолдан келгеннің бәрін жасадым деген – бұл үшін жаңа да таңсық ұғым еді, оның мұнысы осы ісінен гөрі жеке басына әлдеқайда маңызды да мәнді болатын.

	Осы минутта қуалай соққан толқын кемені төңкеріп тастады, сығымдалған ауа көпіршіктері су бетіне оқша атылып, бір жерден тесіп өткен су сарылдай ағып, иллюминаторды бекітетін бірнеше жез құлақ бұрандалар сыңғырлай үзіліп түсті де ауыр, ыңғайсыз қақпақтар дыбыссыз қараңғылыққа құлдырай құлады.

	– А-а-а! – деп айғайлады Ежов, бірақ оның айғайы тарсылдың, салдыр-гүлдір дыбыстың арасына сіңіп кетті, төңкерілген дизель төбе жақтан бір-ақ шығып, онан қою көкшіл май аға бастаған кезде механиктің көмекшісі – бір сұмдықтың болғанын, тіпті мұның қабырғаларын күйретіп, тіпті өлтіріп те жіберетінін сезді. Ол бетін қолымен көлегейлеп жатып, тағы да айғай салды: – А-а-а!

	Ең соңғы көргені – ап-ауыр, жан-жағынан дамылсыз тиіп жатқан жұмбақ соққылардан діріл қаққан, қақ төбеде мелшиіп қатып алған – «Дейц-345» дизелі еді. Дизельден май, солярка, күйе секілді қап-қара ыс тамшылай ағып жатты. Ежов кенет дизель қазір фундаменттен ажырап түсіп кетіп, мұны жаншып, адам танымастай етіп сұмдық бір қорқынышты құбыжыққа айналдырады деп ойлады.

	«Лотоста» шам сөніп, айналаның бәрі қара түнекке айналып кетпес бұрын ол екпіндете соққан ағыстың машина бөліміне апаратын люкті жұлып әкеткенін, сол тесіктен құлақты тұндырып, көзді байлайтын сұмдық бір гүрілмен, сүйегіңді үгітіп жіберетіндей арынды су атқылағанын байқап үлгірді. Шапшыған ағыс Ежовты двигательдің астынан суырып алып, бір нәрсеге апарып соқты, көпіршікті иірімде ұршықша үйіріп түпке тартып әкетті, бірақ сосын әйтеуір жоғарыға алып шығып, асбестпен және боялған қалың матамен көмкерілген түтін шығатын жып-жылы қақпақтың құбырына тықсырды. Ол ыңырсыған күйі бір аяғын төмен созды да, әрлі-берлі жүгіртіп көрді. Төменгі жақты шынымен-ақ, су жайлап кеткен бе? Ағаш бұтағындағы маймыл секілді, осынау мұржаға қонақтап отыруға тура келе ме? Аяғымен сипалап негізгі қорапқа гайкамен бекітілген жайпақ қақпақты тапты да, компрессор екенін түсіне қойды. Машина бөліміне су көбейген сайын шу біртіндеп басыла түсті, көп ұзамай тұла бойын мұздатып жіберген ауыр дыбыс шықты, бір сұмдық кеме ішіндегі тірі жанның бәрін жалмап жұтып жатқан сияқты, айғайын тұншықтырған Ежов мелшиіп қатып қалды. Сосын бәрі тынышталды.

	Мәңгі тыныштық орнағандай көрінді.

	Машина бөліміне сырттан ешқандай дыбыс енген жоқ.

	Ежов май және зәк татыған кедір-бұдыр құбырға бетін басып, ақырын шарасыздықтан солқылдап жылап жіберді. Ол өзінің мынау қыршын өмірін, алдағы көрер қызығын, бармаған қалаларын, аймалай алмаған әйелдерді қимады. Сонау жақта, жоғарыда қалып бара жатқан, күтпеген жерде мұны бөліп тастаған жарық дүниені қимады. Ол түтін шығатын құбырдың матамен қапталған тұсына жағын үйкелеп, шарасыз күйіне тұншығып, үнсіз жылап жатты.

	Сосын компрессордың қақпағына отыра кетіп, тізесін құшақтай алды да, үн-түнсіз ойға шомды. Еңсесі түсіп кетті. Компрессордың қақпағының үсті ыңғайсыз еді.

	Іргеден астына салатын шүберек сияқты бірдеңе табылып қалар, әйтеуір жұмсақ қой деген оймен судың ішіне, оң жаққа қолын жүгіртті, бірақ ештеңе іліккен жоқ, сол жаққа қолын жүгіртумен қатар, көз де тастады. Бірақ ештеңе көре алмады, қолы, беті кедір-бұдыр, шамасы, ағыс екпіні бір жәшіктен жұлып әкетсе керек, жұқа тақтайға ілінді, тақтайды алып, компрессордың үстіне қойды. Сонда жайғасып отырды да, үнсіз қалды.

	Меңіреу тыныштық пен қараңғылықтан ызғар соғып тәніңді түршіктіреді. Енді болмаса тақтайдан құлап түсіп, басы жарылып, кеменің осы тұңғиық қара түнегінде көз жұматындай көрінді Ежовқа. Сонда ол ернін тістеп, қараңғыда наразылықпен басын шайқайды. Жо-жоқ, жоқ, жоқ!

	Ерніне тамған көзінің жасын жұтып, аз-кем тынши қалады да, басын қайта шайқап, іштей тек бір-ақ нәрсені көкседі.

	– Ол тілегі – тезірек көмек келіп, «Лотосқа» қорғасын нәлін тарсылдатып сүңгуір жетсе, моладағыдай осынау өлі тыныштықтан сол құтқарар еді... болды.

	Көмек қашан келіп жетер екен, қашан?

	Ыңыранып қоя берді, сол бойда қолымен кеңірдегін қысып, ыңырсуын тұншықтырған ол, көңіліндегі қайғы бұлтын сейілту үшін бұрын басынан өткен, көрген-білгенін, өзіне ұнайтын нәрселерді, туған қаласын есіне түсіре бастады. – Ежов Астраханьдық емес, Астраханьның теңіз училищесіне Волгоградтан келген еді... Кенет ол күтпеген жерден кәдімгі қыр шөбі, көктемде бүкіл өсімдіктерден бұрын шығып, бәрінен кеш, қыстың ішінде ғана солатын – қынаның иісін ап-анық сезді. Қына жусанмен қатар өседі, қырдағы өзінің күмістей солғын түсімен, өрмекшінің тозған торына ұқсайды, қынадан жалбыздың, қылқанның, шайырдың, тағы да бір өткір, ащылау өсімдікке тән ерекше иісі аңқып тұрады. Қураған қына көпке шейін өз бойында дала шөптерінің қоспасынан тұратын саф ауаның таза иісін сақтайды, сондықтан да Ежовтың шешесі қыстың алдында қырдан қынаның сабағын жинап, баулайтын еді де, оны көрпе-төсектің, киім-кешектің ара-арасына түгел қаттап салып тастайтын, сонда көрпе-төсектің бәрінен, сүлгілерден, көйлектерден, бет орамалдардан даланың жұпары, еркіндік лебі, жаңарған топырақтың иісі аңқып тұрады.

	Бала кезінен етене боп кеткен, үйреншікті осы иісі Ежовтың еріксіз көңілін босатқан еді. Ол басын шайқады, – көмек қашан жетер екен, қашан? Тездетіңдер жолдастар, тездетіңдер.

	Ол Марьянаны ойлап, бейнесін көз алдына елестетуге тырысып еді, одан ештеңе шықпады. Мұндай да болады екен-ау, ә? Осыдан небәрі екі сағаттай бұрын ғана көріп еді ғой, мүлде ұмытып қалыпты. Мөлдіреген көзінен, бетінен, тамағынан қаншама рет сүйіп, шашынан қаншама рет иіскесе де, тарс ұмытыпты.

	Өзі отырған қапастың жан-жағынан шыққан дыбыстарды естіді Ежов. – Судың ағысын да, өтіп жатқан кемелердің гүрілін де, тіпті шапшаң жүзетін ірі балықтар – бекіренің, қортпаның, шоқырдың екпінін де құлағы шалған сияқты. Бірақ жақыннан оқыс шыққан шулы дыбысқа бірден назар аудара қойған жоқ. Әлдекім суды шолпылдатып, тасырлата ауыр жүк қозғап жүргендей, сосын шамалы уақытқа тынши қояды да, біраздан соң қайта бастайды. Ірге тұсында бір адам, ол мүмкін сүңгуір болар, бір нәрсе іздеп жүргенін Ежов, бірден, бірден емес-ау, біразға шейін аңғарған жоқ. Сол сүңгуір қазір Ежовты «Лотостың» барлық қуысынан іздеу үстінде. Бәлкім, тіпті әрбір арнайы бөліктерді тіміскілеп шығып, әлі таба алмай жүрсе керек.

	– Мұндамын мен, – есі шығып, қуанып кеткен Ежов, айғайлап жіберді. – Мына арадан іздеңдер. Мен мұндамын.

	Бірақ сүңгуір, селт етпегеніне қарағанда Ежовтың шақырған дауысын естімеген болса керек. Бір шетте ол тасыр-тұсыр қозғалуын, ауыр заттарды бір орнынан екінші орынға жылжытуын әрмен қарай жалғастыра берді.

	– Жә, мен мұндамын. Сайтан алғыр, осы тұстан ізде, осы. Өкінішке орай, сүңгуір мұның айғайын мүлде естімесе керек, Ежовтың соған ызасы келді. Түтін шығатын мұржаны бар күшімен жұдырықпен қойып қалды. Босқа жалақы алып жүрсіңдер, арамтамақтар! Өңшең ас ішіп аяқ босатарлар! Бұлары несі, а? Әйелдің ине-жіп сақтайтын қобдишасындай ғана кеменің ішінен түйедей адамды таба алмай жүр... Бұған не дейсің?

	Кенет дәл осы минутта Ежов басына келген ойдан селк ете қалып, қорыққанынан жүрегі тас төбесіне шықты. Еділдің түбінде жатқан Ежовты сүңгуір қайтіп құтқарып алмақ? Сонда ол су өткізбейтін арнайы костюмді жоғарыдан осында Ежовқа бола алып келе ме? Ежов оны киіп, су тәңірісінің қолын алып, қоштасып, машина бөлімінен, судың бетіне жүзіп шыға ма? Бірақ бұл костюмді қайтіп, қалай киеді? Жоқ, мұнда бір шикілік бар. Бір шатақтың орын алғаны анық.

	Бір минуттан кейін Ежов, қалалық жағажайдың сүңгуірі Сима ағаймен болған бұрынғы бір әңгімесін үрейлене отырып дәл қазіргідей есіне түсірді. Бір жолы екеуі қонақжайға іргелес сыраханаға барып, майлы балықты бір кісідей жұмыла аршып жеп, аса салқын, салқындығы соншалық, жақ қарыстыратын мұздай сырадан сіміріп тұрды. Бүкіл қала танитын шықшыты шығыңқылау келген, жағажайдың күніне балықтай қақталып, денесі қоладай қоңырқай тартқан қысық көзді Сима ағай сол жолы майлы саусақтарымен Ежовтың түймесінен ұстап, иландыра сөйледі.

	– Біздің кәсібіміздің жайы мынау... әжептәуір табысты жұмыс. Судың астынан өлікті тауып берсек, туған- туысқандары бізге қосымша ақша төлейді. Өлікті біз үнемі судың ең түбінен алып шығамыз, олар жақсы, жуас жігіттер. Ал суға батып кетіп, әлі жаны шықпаған тірі адамдарға келсек – олар қауіпті. Оларды біз жоғарыға алып шықпаймыз. Жақындай беруің мұң екен, алқымыңнан әлсіз қолымен шап беріп ала кетеді де, кеңірдегіңнен тас боп қатып, тұншықтыра бастаса онда шаруаңның біткені... Өзің де қайта шыға алмайсың, әлгі азаматты да құтқара алмайсыз, жо-о...

	Сима ағай майлы саусақтарын жалап қойып, балықтың әрбір қылтанағына шейін тазалап сорып, көзін мысықша мейірлене сығырайтып жіберіп, қарашығын рахаттана күннің сәулесіне тосып, балықтың майлы қабығын тістелеп, сөлі шыққан жұмсақ уылдырықты дыбысын шығармай қылғытып жатыр.

	– Ал содан соң, жігітім, мынадай жазылмаған ереже бар – суға батқан адамның әлі өлмей, дірілдеп жанталасып жатқанын көрсең, біржолата үзіліп кеткенше күте тұр, содан кейін ғана судан алып шығып, туған-туысқандарына ұстата ғой.

	Ежов сонда өзі суға батпайтындай Сима ағайдың сөзіне жәй күлген де қойған. Мұндай пәле ол кезде тіпті қаперіне де кіріп шықпаған-ды, ал қазір су толған машина бөлімінің қараңғылығында тұрып, ол кенет, шынжырын шылдырлатып, іргеде жүрген сүңгуірдің Сима ағайша тірлік жасайтынын көз алдына ап-анық елестетіп еді, Ежовтың жағдайы күрт өзгеріп сала берді, тіпті нашарлап кетті. Маңдайынан мұздай тер бұрқ етіп, шашы желімдеп қойғандай, ұйысып, жабысып қалды – бір-бірінен ажырата алмайсың, иегі қорғасын құйғандай ауырлап, өзінің салмағын көтере алмай жақтары салбырап, түсіп кетті.

	Ол өзінің мұп-мұздай, ісіп кепкен, оқ-дәрінің түсіндей боп-боз, қарашығы сөнген денесін жағаға алып шыққанын, оны көруге жұрттың жиналғанын елестетіп еді, еріксіз дауыстап кеудесін мұржаға тіреп, етпетінен жата кетіп, мұржаны құшақтай алды да, тағдырына налып, өзге жұртқа ренжіп, таңдаған кәсібіне өкініп, еңіреп жылап жіберді.

	Ірге тұсында біресе салдырлап, сыңғырлап, біресе шолпылдап шыққан дыбысты қайта естіді. Бар даусымен:

	– Ей, су астының т-төбеті, осы салдырлатқаның жетер! Одан да есікті тауып бер, өзім-ақ жүзіп шығамын. Ұқтың ба? – деп айғай салды.

	Сонда барып, оның сүңгуір емес, пәлеге ұшырап, қамауда қалған, өзі секілді пақыр екенін бірден түсіне қойды, ол да сыртқа шығатын саңылау іздеп, өзі сияқты жанығып, дәл өзіндей азап шегіп, қиналып, қайғырып жатқанын ойлағанда, Ежов сасқанынан астындағы тақтайды сипалай беріп, күйіне сыбырлады.

	– Елден ерек, екеуміз мына пәлеге қалай ұшырап қалдық, а? Қырсықты қарашы! Сен қай пақырсың? Атың кім?

	«Лотоста» қамалып қалған тағы кім екен?

	– А? Сен мені естіп тұрсың ба, жоқ па? – Бір сілкініп, бұларды пәлеге ұшыратқан айыпты кісіні жазалағандай, қараңғыға жұдырығын сермеп қалды. – Сен... менсіз кетпе. Күте тұр, жарай ма? Мені күт, мақұл ма? Естідің бе? Мен қазір... қазір саған белгі беремін...

	Қолына компрессор қақпағының үстінде жатқан ескі болтты шап беріп ұстай алып, тұншыға міңгірлеген күйі темірді пергілей бастады.

	– Жауап қатшы, а? Дыбыс берші. Дауысташы деймін.

	Тым болмаса бір сөз айтшы.

	Өзіне белгісіз су астының жаңғырығына бағынған, іргеден ап-анық дыбыс естілгенге шейін, Ежов болтты темірге дамылсыз үйкей берді.

	– Ей, кімсің?

	Бұл дауысты Ежов бірден таныды. Дауыстың қарлығып, дірілдеп шыққанына қарап мынау Пчелинцев қой деді. Ежовтың төбе шашы тік тұрды. Ақымақ басым, Марьянаның айтқанын тыңдамай, рейске неге шықтым екен, ол сынған айнаның жаман ырым екенін ескертіп еді ғой... Қырсықты қарашы. Ал енді құрыды, тек о дүниеден басқа барар жол жоқ. Өзінен өзі түсінікті... Марьяна үшін Пчелинцев мұны кешірмейді, бірден тамұқ отына жібереді. Бірақ Пчелинцев те адам ғой, адамгершілігін біржола жоғалта қоймаған шығар... Ал сен адамды кешіре білесің бе? Пчелинцев? Өз қанын, сотқар ұлының теріс қылықтарын, жамандықтарын кешірген әке сияқты. Ежов, егер қажет болса тіпті аяғына жығылуға дайын екенін сезді.

	Жо-о-қ... Пчелинцев кешірмейді, өзінің фамилиясын атауға қорыққан ол, тіпті кемсеңдеп қоя берді. Ал Пчелинцев кенет жамандық ойлап, көмектеспей қойса ше? Еділдің түбіне мәңгілікке тастап кетсе қайтеді? Кейін ешкім білмейді ғой. Марьяна сонда қаласын, қаламасын бұрынғы байына қайтып баруға мәжбүр болады. Пчелинцев Ежовты Марьянаға бола осы қорқынышты темір сандықтың, жартылай су басқан «Лотостың» ішінде әдейі жалғыз тастап кетеді.

	– Ө-ө-өйтпе, Сергей Сергеевич. Олай етуші болма, естисің бе? – жыламсыраған ащы дауыспен жалбарына сұрады Ежов. – Құтқар. Бұл жақсылығыңды ұмытпаймын ғой. Есесін қайтарамын... Оллаһи, қарыздар болмаймын.

	Жақсылығын қалай қайтаратынын өзі де білмеді. Қазіргі ең басты нәрсе, қалайда тірі қалу еді, сол үшін Ежов ештеңе аямайды. Шыбын жанынан басқасының бәрін.

	Пчелинцев кубриктен тіке машина бөліміне кіріп келгендей, екінші рет дәл жанынан шыққан қарлыққан дауысты Ежов бұл жолы анық естіді.

	– Ей, мұнда тірі жан бармысың?

	Бәрі жақсы болар деген үмітпен кенет іштей сенім артқан Ежов бір сілкініп алды. Қанша айтқанмен Пчелинцев жауыз емес, адам ғой, бар күшін салып, айғайлап жауап қатты.

	– Бар. Мен тірімін. Ежо-ов!

	Айтқан сөздерінің судың ішіне сіңіп, темір-терсектердің арасынан әрең өтіп, бөгетке соғылып шашырап, мүлде түсініксіз болып «Лотостың» арғы жағына жеткенін естіді. Өзегін өртеген күйініштен арыла алмай Пчелинцев естімей қалар деп қорықты, бірақ сол бойда күйінішін басып, өзіне- өзі сұрақ берді. Мүмкін, Пчелинцевтің естімегені де дұрыс шығар. Пчелинцев, іргеде, қалқанның ар жағында адам бар екенін білетін болады... Сырттан көмек күткен, халі мүшкіл, қол ұшын міндетті түрде бермесе болмайтын адам. Соның өзі жеткілікті емес пе Пчелинцевке? Мұндай жағдайда паспортын, туған жылын, анкетасын айтып жату шарт емес қой. Әйтеуір адам екенін білсе жетпей ме? Машина бөлімінде кім қалып қойғанын білуі шарт емес. Колян Осенев деп ойлай берсін мейлі, өйткені соның кезегі ғой.

	Лықсыған, тасыған ашудан бір сәтке тұла бойы тіпті өртеніп те кеткендей болды да, ол тістеніп алып, қинала сөйледі.

	– Бағың бар екен Колян, дәл осылай жолың болмас. Сен үшін мен өлетін болдым ғой! – Қолын ызалана сермеп қалды. Жұдырығы құбырға тиді. Ашуын тежеп, бөтен кісіге айтып тұрғандай, өзіне-өзі аянышпен міңгірледі. – Ал сен ақымақ, оп-оңай көне салдың, сол он-он бес минут енді түбіңе жетті, безеубет сол әумесерді алмастырып нең бар еді? Ендігі халің мынау, мәңгілікке алмастырып жүрмесең! – Күйіп кеткен Ежов, соңғы сөздеріне ызадан булығып, түтін шығатын мұржаны жұдырығымен тағы да түйіп қалды.

	Келесі минутта ол күдіктене тіксінді. Пчелинцев неге тым- тырыс, неге бұрынғыдай қимылдамайды? Аға механикті шақыруға қайта оқталып болтпен темірді үйкелей бергені сол-ақ еді, кенет тұп-тура құлағының түбінен шыққан дауысты естіді.

	– Әй, кімсің? Дыбыс бер!

	Ежов шамалы кідіріп, трюм қараңғылығында көзге көрінбейтін өз деміне тұншыға жауап қайтарды.

	– Бұл мен, Ежов. Еж-о-ов!

	Мынаны қараңыз – мүмкін, Пчелинцев мұны әдейі естімей жатқан шығар? Ажалдан өзі құтылып шығады да, консервінің қалбырындай «Лотостың» машина бөлімінде қамалып, осынау тұтқын қалып қойғаны жөнінде ешкімге тіс жармайды. Бірақ басқа жұрт Ежовты құтқаруға осында келеді ғой. Сонда Ежов Пчелинцев туралы бәрін, ол туралы бүкіл пікірін жасырмай жеткізеді. Онымен тоқтамастан, тіпті сотқа да береді. Оңбағандығы үшін, жолдасын қиын сәтте бір қатын үшін, өлімге қиып тастап кеткені үшін, ол Пчелинцевті Шпицберген сияқты бір түкпірге айдатып жібереді, кен-байлықтарын қазып, отанға пайдасын келтірсін, айдатып жібереді!

	Тынысы тарылып, ауа дымқылданып кетті, өзен тышқандары ойнақ сап, құтырынып, босып жүргендей судың іші қатты бұрқылдап кетті. Ежов қолын салып қараңғыға су шашты. – Жоғалыңдар, қане!

	Егеуқұйрықтар сап тиылғандай жым-жырт. Дәл осы тұста Ежовтың төбесінде ап-ауыр дизельдің салбырап тұрғаны есіне түсті. Салмаққа шыдамай бір болты үзіліп кетсе-ақ, зіл-батпан үстіне түсіп, мұны қандалаша езіп тастайтыны анық. Тағы да зәресі кетіп, ол жыланша жиырылып, борттың астына, тораптың түкпіріне, қуысқа еңбектеп тығылды, бірақ қорқынышы сонда да басылмады. Басылатын жөні де жоқ, өйткені осал бекітілген бірнеше тонна шойын төбеңнен төніп тұрса, сұмдық қой. Кез келген сәтте үзіліп түсіп, басып қалуы мүмкін. Басып қалмағанның өзінде, су көтеріледі де, ауа қуысын бітеп тастайды, содан Ежов тұншығып өледі.

	– Кім? – тура өкпе тұсынан қамшыдай тіліп еткен дауыс қайта шықты. Ежов бұл араның өзгеше, басқа ешбір жерге ұқсамайтын өзіндік ерекшелігі бар екенін түсінді, сол себепті қанша өңешін жырта айғайлағанмен, Пчелинцев мұны естімеді. Ал естіген күннің өзінде үздік-создық жаңғырықтан ештеңе де ұққан жоқ, міне.

	– Ежо-о-ов! – деп бар даусымен айғай салды ол.

	– Сен мені естіп тұрсың ба?

	– Естіп тұрм-ы-ын!

	– Жақсы естіле ме?

	– Жақсы-ы-ы!

	Сосын кенет, Пчелинцевтің айғайлап айтқан сөздері ап- анық естілген – суға, темір қалқаға тұншыққан суықтан, күйзелістен, тұла бойын сыздатқан азаптан күші әбден сарқылған, титықтаған кісінің, қарлығыңқы сыбыры Ежовтың құлағына жетті.

	– Ұқпай тұрмын, сен кімсің? Ажырата алар емеспін.

	Жоқ нәрседен, судың арасынан тот басқан дымқыл темірден өтіп, бірақ өзінің бояуын, ырғағын, екпінін жоғалтпай жеткен осы бір сыбыр, оған тосыннан мынаны аңғартты, бүйтіп өңеш жырта айғайлаудың қажеті жоқ шығар, бәлкім, онан да Пчелинцев тұрған кубрикке әншейін қоңыр дауыспен айтқан жай сөздің өзі жақсы естілетін шығар, ә?

	Өкпесінде ауа түгесілгендей Ежов алқына дем алды, ауаның тарлығы оның алқымын сығып, өңешін, кеңірдегін кеберсітіп, өкпесін қақырата ыдыратып жатыр, күйініштен бет-аузының дірілдеп кеткенін сезген ол мұздай алақанын жағына апарды. Сосын бар күшін жинап, мегафон арқылы команда бергендей, әр сөзін анықтап, ақырын айтты, ал мегафон жарықтық – осынау темір агрегат, оның дауысын үстемелетіп күшейте түсті.

	– Бұл менмін, Ежов, Ежо-ов!

	Бәлкім, егер Пчелинцевтің кеудесіне мылтықты тақап қойып, бытырамен атып жіберсе мұнан гөрі әлдеқайда жеңіл тиіп, дәл қазіргідей бүйтіп қиналмас еді-ау.

	Жанына батқан қайғысы шамалы бәсеңдеген кезде, ол ырыққа көнбеген тілін әрлі-берлі жүгіртіп көрді. Тәтті жегендей аузы біртүрлі жылымшы татиды, оған нанғысы келмей басын шайқады. Енді кемеден шығу бұған екі есе, үш есе қиын түсетінін қайғыра ойлады. Екі есе, үш есе екені анық, әлде осының бәріне бір түкіріп, темір қораптың ішінде мәңгі бақи қалып қойса ше? Шығатын есікті іздеместен, бүйтіп азаптанбастан, өзін-өзі қайрап, жігерге мініп, қап- қара мұздай суға сүңгіп кетіп, бір-екі, тағы да бірнеше мәрте су жұтып, тып-тыныш қана, оп-оңай о дүниеге тартып кетсе ме екен... Мұның артынша о дүниеге Ежов та аттанып кетеді, – оның «Лотостан» жалғыз шыға алмайтынына Пчелинцев күмәнданған жоқ.

	...Үйге келісімен Марьяна, соңғы сағаттарда пайда болған үрей мен біртүрлі қамыққан күйден арылу үшін, өзі алдын ала ойлағандай ыдыс аяқ жуумен біраз уақытын өткізді.

	Аралға барғаны оның көңілін көншітудің орнына, керісінше, одан сайын қорқынышын үдетіп жіберді.

	«Мұнысы несі, бұрын ешқашан бүйтіп көрген емес еді, – деп ол ішінен қобалжып бірнеше рет қайталап айтты, үйдегі айна сынғаны да бірінші рет. Оһ, жаман ырым бұл! Сынған айнадан қалған тікбұрышты рамаға жуынатын бөлмеден мұнан гөрі бүтінірек басқа айнаны салып, ақшыл қабырғаға іліп қойды, бұл аса қажет еді. Өйткені қазір сирек кездесетін қалың венециан шынысынан жасалған айнаның орны үңірейіп тұрғаны жаныңа батады ғой. Жанға батқанымен тұрмай, уайым-қайғы өзегін өртеп әкетіп барады. Ырыққа көнетін емес, еңсесін басып, жанын жегідей жеуде.

	Ол айнаға барып қарап еді, ішкі күйзелістен жағы суалып кетіпті, көзі шүңірейіп, жүзінде уайым көлеңкесі жатыр. Өзгеріп кеттің сен, Марьяна, қатты өзгердің. Ол Пчелинцев екеуінің тойы болардың алдында сатып алған мамық тахтаның үстінде отырып, тізесін құшақтады да, зардап шеккен адамдай қалың ойға шомып кетті.

	Пчелинцевтің өзі өз болып, мұны сүйіп көрді ме? Марьянаның бұл сауалға сыңаржақ жауап беретіндей дайын сөзі жоқ еді. «Иә» деп те, «Жоқ» деп те айта алмайды. Ол әлдебір әзәзілді сылып тастағандай алақанымен бетін сипады. Жолдан тайды, адасты. Адасқанда да оңбай адасты. Пчелинцев жер бетінде нық тұрған, салмақты да сабырлы адам – мұндайлар тас қорғандай пана іспеттес. Ол барда уайым-қайғысыз тұрмыс кеше бересің. Ал Ежов болса бүкіл болмысына қарағанда тек жүріс-тұрысы ғана емес, әрі мінезі ұшқалақ, тым пысық екен, – оны дәл бүгін, өзінше тон пішуге тырысып, іштей ойланып қалған сәтте Марьяна жақсы түсінді. Пчелинцевпен біржола есеп айырысуға тура келе ме, жоқ па? Алайда Ежов мұны өзіне өлердей тартатын еді. Ең алдымен ол еркек кіндіктің сұлуы, мұндай көркем еркектің алдында, егер өстіп айтуға болатын болса, қай әйел заты дәті шыдап тұра алады? Ал сосын Ежов Пчелинцевке қарағанда әлдеқайда жас, әрі әлдеқайда қайратты. Сөздің қай мағынасында да оған қарағанда барлық жағынан мықты. Мына қызықты қараңызшы – Марьяна Пчелинцевке кінә тағып, оны айыптау үшін, жек көріп, мынадай сөздерді айтуға, өзін-өзі сан рет іштей қайрап көрді. «Пчелинцев нашарсың, еркек деген атың болмаса – түкке тұрғысыз әншейін бірдеңесің», – деп тілін тигізуге талай оқталып еді, бірақ бірде-бір рет өйтуге аузы бармады. Пчелинцевке қарсы ғайбат сөз айтқан жоқ, өйткені оған себеп те жоқ еді... Екеуін де қимайды. «Оһ, шатыстың сен Марьяна, қатты шатыстың». Уайым қажытқан Марьяна қалай қалғып кеткенін өзі де білмей қалды. Түсінде теңізді, көсіліп жатқан қайраңдар мен бұғаздарды көрді, бала кезінен таныс гүл ашқан лотостың ащылау иісі, өзеннің лебі, жөндеуден өткен бригада қайықтарынан аңқыған шайырдың хош иісі, өзеннен қазір ғана ұстаған жас балықтың иісі, неге екені белгісіз, алғашқы қардың лебімен бірге күзгі шөптің иісі қатар шыққан жұпар ауаны кеудесін кере құмарта жұтты, – осы көріністен туған аңқыған иіс оны еріксіз сергітіп тастады.

	Содан соң ол қабырғадан жұлынып кеткен қалың қызыл раманың ішіндегі үлкен айнаның өзіне қарай құлап келе жатқанын көріп – бір уыс болып жиырылып қалды. Ол одан қорғанып, қолын тосты, бірақ соққы тиген жоқ. Марьяна шошып оянып кетті.

	Ұйқыдан ояна салысымен ең алдымен естігені телефонның шылдыры болды. Тұтқаны көтерді. Телефон шалған порттың диспетчері еді.

	– Мұнан қырық минут бұрын сіздің күйеуіңіз мінген «Лотос» танкермен соғысып қалды. «Лотос» суға батып кетті. Экипаждан – екі адам ұшты-күйлі жоқ.

	– Екеуі бірдей ме? – деп сұрады ол аңдамай сөйлеп, содан ұйқысы шайдай ашылды.

	– Қалғандары ше? – Денесі өз-өзінен түршігіп, иығын қиқаң еткізді. Бүйтіп ерсі сұрақ қойғаны несі? Бүрісе түсті. Телефоннан.

	– Қалғандары құтқарылды, – деген сөзді естіді. Диспетчердің саңқылдаған дауысы сезім атаулыдан жұрдай еді. Мұндай хабарды жеткізу оңай емес. Ол үшін адам темірдей берік болуы керек, сондықтан диспетчер мүлде сүреңсіз, жердің астынан шыққандай үрейлі дауыспен сөйледі, өзі сол дауысты әдейі бүркеніш етсе керек.

	– Жоғалып кеткеннің бірі – сіздің күйеуіңіз. Пчелинцев Сергей Сергеевич, – деп хабарлады ол.

	Марьяна ілгері қарай құлап бара жатып жұмсақ тахтаның қалың маталы тысына басымен тірелді. Сосын бар күшін жинап, нақтылап сыбырлай сұрады.

	– Ал екіншісі кім?

	– Ежов.

	Осы тұста деспетчердің дауысы күрт өзгеріп, бұрынғы сірескен біркелкі сүреңсіз сарынын жоғалтып, бір түрлі толқып, дірілдеп шыға келді. – Бастапқы екпінін соңына шейін апаруға шамасы келмеді.

	– Әзірше алаңдамаңыз. Мүмкін, Сергей Сергеевич баржада қалған шығар. Катер жалғыз емес, тұщы сулы баржа тіркеп алған еді, баржа суға батқан жоқ, оны бір түкпірге қарай ағыс алып кетіпті. Қанша іздегенмен қараңғыда әзірше таба алмай жатырмыз. Таң атысымен – бірден табамыз. Ал таңертең «Лотосқа» сүңгуірлер түседі. Сондықтан абыржымаңыз, құдай үшін, – құтқарамыз...

	...Ежов бұл! Ежо-ов! – деген күтпеген оқыс дауыс Пчелинцевке жетті тұтқиылдан. Оқыс екені соншалық, ол еріксіз селк ете қалды.

	Егер оған мылтықты тақап қойып, шүріппені басып салып, бытыра денесін шұрқ тесіп кеткен күннің өзінде ол өзін-өзі осыдан гөрі жеңілірек сезінер еді. – Дәл қазіргідей – тұла бойы бүйтіп шаншып ауырмауы мүмкін-ді.

	Ал қазір тұмсығының алдынан лап ете қалған жасыл жалын, көзді ашытып, денесін ауыртқаны соншалық, айғайлап жіберсең де, мейлің, бір ауырып, бір басылып тұрса бір жөн ғой, жоқ ол онан сайын біртіндеп өрши түседі...

	Адам төзгісіз шаншу сәл ғана босатқан кезде ол жансыз тілін әрлі-берлі қозғап көрді, бірнеше қасық джемді үсті- үстіне асап жіберіп, енді шай ішкісі келгендей ауызы біртүрлі жылымшы татыды. Арада бірнеше минут өткеннен кейін неге тәтті татып кеткенін түсінді. Көз алдына елестеген Ежовтың сұлу көркінен, сурет бейнесінен аузына кәдімгі тәтті торттың дәмі келген еді. Сыртқы сұлулығы соншалық, әйел біткен оны балға үймелеген арадай бас салады.

	Мынау пәниде әлі қырық беске тола қоймаған Пчелинцев өмірдің мәні неде деген сұрақты өзіне-өзі сан рет қойған еді. Бірақ оған жауап таба алған жоқ. Таба алмағандықтан азаптанып, қиналатын болды.

	Шынында да, өмірдің мәні неде? Алайда оған әркім өзінше жауап беретін болса керек, өйткені әркім өзінің көрген-білгеніне қарап өмірдің мәнін өзгеше ұғып, өзінше пішеді. Оған берілетін жауаптар да мыңдап саналады. Мүмкін, тіпті миллион да болар, бірақ, өкінішке қарай, оның бірде-біреуі баршаға бірдей сіңе бермейді.

	Өмірдің мәні – балаларда, өзің өсіріп, сенің ісіңді әрі жалғастыратын келешек ұрпақта.

	Өмірдің мәні – басқалар үшін, сен әкелген бақытта, жақсылықта, жылылықта.

	Өмірдің мәні – өмірді бұрынғысынан өзгеше етіп құратын бүкіл адамзаттың ауызбірлігінде.

	Өмірдің мәні – өзара соғыс ашуда және сол соғысқа қарсы күресуде. Ешқашан соғыс болдырмаудың, жер бетінен оқ- дәрінің иісін жоюдың, оқтың, жарқыншақтардың ысқырған дыбысын естімей, автоматтың жарқылын, өлімге емес, өмірге құштар, Жер ананы жаралайтын, аспанға көтерілген дүмпуді көрмеудің адамзат үшін қаншама маңызды екенін қараңызшы.

	Өмірдің мәні – астық өсіруде.

	Өмірдің мәні – жоғары оқу орнын бітіруші – студенттің еншісіне тиген ең қиын сұрақ – сынақ-билетте.

	Өмірдің мәні – көк пен күнде.

	Өмірдің мәні – өз шаңырағың мен өз ошағыңда. Өмірдің мәні – достықта.

	Өмірдің мәні – шәкірттерде.

	Сонымен, біздің өміріміздің мәні неде болды?

	Бәлкім, өмірдің мәні сені оңбай ренжіткен адамнан мықтап кек алудың орайын табу шығар? Әй, өкпесі құрғыр- ай, кейде адамды қалай есінен тандырып жібереді.

	Бір жолы Астраханьға шет жақтан келген, дауысы мірдің оғындай, жылтыр көзілдірігінің астынан тесірейе қарайтын, түрі сұсты, шоқша сақалы оғаш жоғары қайырылған ақбас социолог кездесу өткізді. Лекциядан кейін социологқа жазбаша сұрақтар жауып кетті. «Сіздіңше, өмірдің мәні неде?» – деген бір сұрақ төтесінен қойылды.

	Ғұлама кернейлете бір жөткірініп алды, ортасынан қақ жарылған сақалы жалп етіп, осынау сұрақ берген қатарды көзімен атып жіберді де, сосын қолын батыл сермеп.

	– Ә-ә-ә, нартәуекел, неде болса мен сізге өзімнің жеке жауабымды берейін. Менің бір досым, белгілі жазушы, бір жолы электрондық-есеп машинасымен айтысқа түсіпті. Қайсысы бір-біріне қиын сұрақ қоятыны жөнінде бәсекелесіпті. Сөздің қысқасы, ол жарыстың аяғына таман машинаға: «Өмірдің мәні неде?» деген сұрақ беріпті. Машина әрі ойлап, бері ойлап, көпке шейін жауап таба алмапты, сосын саңылауда мынандай сөздер жазылған қағазды ұсына қойыпты, сөйтсе қағазда «бүйтіп шошаңдағаныңызды қойыңыз» деген жазу бар екен.

	Сол сияқты қымбатты жолдастар, менің де сұраққа жауап беруге шамам келмейді.

	Пчелинцев тәтті сілекейін жиіркене жұтып, алақанымен мұздаған иығын, бұғанасын, кеудесін уқалап, мен мұндалап даяр тұрған дірілді басты да, ақырын, біркелкі, дауыспен, сүлесоқ ғана күбірледі.

	– Ежов, яғни... Ежо-ов.

	Қабағы түсіп, мұңая тұнжырады. Шықшытының біртүрлі қыши бастағанын сезді. – Иә, жұдырығы емес, шықшыты, алайда жұдырығы қышуға тиіс болғанмен, осы тұста ол өзінің Ежовтан айқын, біртүрлі жеке басымдылығын байқап, онан бетер түнере түсті. Егер Ежовтың дауысынан абыржу, күйініш, үрей сезілсе, ал Пчелинцевте санаулы минуттардың ішінде салмақты, байсалды сабырлылық пайда болды. Ойына, егер қазір машина бөлімінде, мына тұтқында қыз- қырқынның пірі өзара қатынасты айта бастаса, оған не шара қолданатыны беймәлім екені оралды.

	Неге екені белгісіз, ол Ежовты қазір жылап-сықтап, жалбарынып кешірім сұрай бастар деп күткен еді, бірақ ол үндеген жоқ, сонда Пчелинцев кенет дауысы дірілдеп, толқи қайталады.

	– Ежов, деймісің... Машина бөлімінен шығуға әрекет жасап көрдің бе?

	– Жоқ.

	– Неге? – деп қатаң, салқын сұраған Пчелинцев өзінің морт кеткеніне өзі таңғалды, өйткені табиғатында мұндай мінезі жоқ болатын. – Шығуға неге әрекет жасап көрмедің?

	– Оған шамам келмейді-і. Төбемнен төңкерілген дизель төніп тұр... Онан май ағып жатыр, Сергей Сергеевич. Қорқынышты. Құдай ақы!

	«Қорыққан себебің белгілі болды ғой», – деп ойлады Пчелинцев. Ал бұған, Пчелинцевке, қорқынышты емес пе сонда? Бұлардың орнындағы, мейлі кім болса, ол болсын, кез келген адам осылай қорыққан болар еді. Қорқыныш – ол да адамның ішкі сезімі ғой, оны да арнайы бездердің біреуі сілекейше бөліп шығаратын болуы керек.

	– Төбеңде болуы мүмкін емес Ежов, естисің бе? Мүмкін емес.

	– Катер аунаған кезде, дизельдің төбемнен салбырап қалғанын өз көзіммен көрдім.

	– Бәрібір, олай болуы мүмкін емес. Машина төбенің үстінде емес. Ол бір бүйірде болуға тиіс. Ұқтың ба? Алды- артың көріне ме өзі, саған?

	– Ештеңе, қап-қараңғы. Көзім ағып түскендей, ештеңе көрінбейді.

	– Қайда отырсың.

	– Компрессордың үстінде.

	– Борттың сынған жерінде ме сонда?

	– Иә.

	Пчелинцев төңкерілген машина бөлімінде заттың қайсысы қалай орналасқанын ойша есептеп, шамалы уақыт үнсіз қалды, компрессордың, көмекші движоктың, басқару пультінің қайда екенінің бәр-бәрін есіне түсірді, сосын ақырын ғана айтқан сөздері, Ежовтың еңсесін көтеріп, иығын басқан жүкті сылып тастап еді, ол тіпті мұздай ернін жазып, жымиып та қойды.

	– Былай, ендеше, Ежов. Сен шамалы шыдай тұр. Мен шығатын есікті ақыры тауып алдым... Алайда оны бірдеңе тіреп қалыпты. Бірақ мен оны бәрібір ашамын. Егер шыға алсам... – бірден саған көмек жібертемін. Ұқтың ба?

	– Ұқтым, – деді Ежов өз кезегі келгенде, ақырын ғана сабырлы үнмен сөйлеп. Сыбырлағандай бәсең дауыспен. – Рақмет, Сергей Сергеевич, – деп қосып қойды.

	Басын кейін шалқайтып, желкесін боялған шойынға үйкелеген Пчелинцев, сілесі қатып шаршаған, тұла бойы шыдатпай ауырған күйіктен іші өртенген соң ернін тістеледі. Қабырғасының астына газ пілте тұтатып, ол енді ішінің бәрін қуырып өртеп жатқан сияқты, ол өзінің ұйып қалған қанының қалай мұжылып жатқанын, мұздаған жүрегінің сыздап алқымына тіреліп, жансыз кесек боп қинала соғып тұрғанын әрең сезеді. Ол қан қатып, қабыршықтанып кеткен ернін жалап, өзін-өзі сабырлы күйге түсіру үшін, сірне сілекейін жұтып жіберді. Ежов екеуінің арасындағы әңгіме мұны титықтатып тастаған сияқты. Бірақ қараңғыдан, қайдан екені белгісіз – әлде елес пе, жоқ өңі ме – қарсы алдынан Марьяна шыға келді. Жанары жасқа толып Пчелинцевтен бірдеңені жалынып сұрайды. Не сұрайды? Оны аңғару қиын ба? Жарық дүниеде қанша жасаса да, көндіге алмайтын бір сезім оның қаншама рет жанын жаралады. Бұл үшін енді Марьяна өлген есепті. Ол енді жоқ. Айдаладағы жалғыз кісінің түнде шыққан айғайы сияқты еңсені басқан қайғы Пчелинцевті бұқтырып тастады. Оны жеңу үшін едәуір жігер керек еді. Ал темірдей жігердің иесі ретінде Пчелинцев мақтана алмайтын, өйткені бұл да пенде ғой. Жалпы адамның ерлігін, жігерін, табандылығын қандай өлшеммен өлшеуге болады? Мысалы, орташа жігер, таразыда қанша тартады екен? Ал сабырлы, жұмсақ, елеусіз адамның жігері ше? Мәселен, Пчелинцев сияқтының? Қолын қусырған Марьяна қарсы алдында жалбарына сиынып тұрып алды. Жалынып Пчелинцевтен өтіне берді, өтіне берді, өтіне берді... Аспан терезесі секілді көкшіл көзі жаңбырға, суға шылқи толып, қабағы қайғыдан діріл қақты. Қатая түсумен қатар, қанша қарысып, қақшиғанмен Пчелинцевтің көңілі жібіп, ернін жыбырлатып, естілер-естілмес қана сыбырлап:

	– Жарайды Марьяна, Жарайды. Уайымдама. Егер мен тірі қалсам... Сенің мынауың да... өлмейді... Айтқанымды көңіліңе ауыр алма... Сен ол тұрғысында қателестің Марьяна, сол.... Жарайды, қиналма енді. Өмірде мұнан да қиын жағдайлар бола береді, – деді.

	Ол тек жалғыз нәрсе үшін бәрін, тіпті ең ауыр күнә – көзіне шөп салғанды да кешіруге дайын еді. Тек Марьянаға жақсы болса болғаны. Оның өмірі бақытты болып, күні күліп, адамзат, жер-көк, өзені, ай-жұлдызы жарқырап, дүние түгел мейірімін шашып, жадырап тұрса болды, тек дәл қазір өзі шеккен мынау азапқа ешқашан ұрынбаса екен, тамырларындағы қаны сарқылып, сүйектері салдырап, құлағында сыңсыған дыбыс мәңгі кетпестей тұрмаса екен, – деп ойлады...

	– Жарайды, Марьяна. Сен уайымдама. Қолымнан келгенді аямаймын. Егер өзім шыға алсам, ол да құтқарылады. Саған уәдемді беремін. Ғафу ет, әрине, ол екеуміздің тағдырымыз бір екен.

	Осы кезде тұла бойы қалтырап кетті. Аз да болса сәл жылыну үшін иығын, кеудесін уқалады. Ойпырмай, екеуінің су астында қалғанына қанша сағат болды екен? Үстіңгі жақта таң атқан шығар, бәлкім, күннің көзі суға, өзенге, балықтарға, балдырларға түсіп жатса керек. Ал мүмкін қазір түн шығар? Қамауда қалғандарына екінші түн бе? Жо-оқ, күндіз болуға тиіс... Оның үстіне бүгін, демалыс күні, жұрт сағаға шомылуға, лотос танабын қызықтауға, пісіп келе жатқан шылым теруге жиналады. Шылым деген – су жаңғағы бар, әзірше көк болғанмен, бірақ тәтті. Ол қойнауларда өседі, өздерінің ат шаптырым тұтас танаптары бар.

	Пчелинцев тіпті тамсанып сілекейін жұтты, өйткені нәр татпағанына көп болған еді. Болса қазір су жаңғағының елуін қатарынан жеп қоюға даяр еді. Шылымның жаңғақтары әдетте тікенекті әрі «шығыс» үлгісіндегі көп күмбезді болады. Соғыс кезінде астраханьдықтар сонымен жан сақтаған. Сол жылдары жұртты аштықтан жаңғақ алып қалды – Пчелинцев онда бала еді, таяздау иірімге батып кетемін-ау деп қорықпастан, қысқа салым шылым жинау үшін қойнауға бара беретін-ді. Піскен шылымның фундуктан айырмасы жоқ – тәттілігі де, тоқтығы да дәл сондай. Бұл жаңғақтарды жабайы шошқалар жақсы көреді...

	Жарайды. Мұның бәрі қиял, арман, елес қана... Қалай болғанда да қазір бұл жерден құтылып шығу керек.

	Ескі әдіс бойынша қолдан ескен арқанның ұшын сол қолының үш саусағына қысып ұстады да, ол екі саусағын көсеуше ілгері соза суға сүңгіп кетіп, есікке қарай жүзе жөнелді. Жолшыбай, судың ішінде жүзіп бара жатып, тағы бір ақжайма тауып алып, одан тағы бір арқан есіп алса деп ойлады. Екінші арқан дәл қазір өте керек. Өйткені ол арқылы Пчелинцев адасып кетпеу үшін батареялардан есікке, есіктен батареяға әрлі-берлі жүрер еді. Арқанның бір ұшын батареяға, екінші ұшын есікке байлап қою керек.

	Қолымен сипалап жүріп есікті тауып алды да, жүзіп келе жатқан бойы бар екпінмен есікті итеріп қалды. Есік былқ еткен жоқ, қайта оны қап-қара салқын тұнбаға кейін серпіп тастады, бірақ ол бұған мойыған жоқ, өжеттене түсіп, қайта оралды. Тұтқадан шап беріп ұстай алды да, бұл жолы бар денесімен есікті періп қалды. Ол бұл жолы да былқ етпеді.

	Әрмен қарай шыдауға енді шамасы жоқ еді, демі таусылып барады. Пчелинцев сондықтан өрмелі арқанды саумалап батареяға, ауа қапшығына қарай кері жүзді. Қинала қырылдап, көз алдындағы жасыл жарқылдарды сөндіре, – бұрын мұндай сәулелер көрінген жоқ еді, дереу сыртқа шықты. Ентігін басып, алақанымен су-су бетін сүртті. Үстінен сыңғырлай шүмектеген судың дыбысына құлақ түріп, жөткірініп қойды.

	Батареямен арқанды қатар ұстаған күйі ірге тұсқа, судың ішіне қолын жүгіртіп еді, бірақ ештеңе тапқан жоқ, сонда ол кеудесін кере ауа жұтып алып, батареядан есікке салынған төте жолмен қарсы жаққа қарай сүңгіді. Жұп- жұмсақ, ұсқынсыз, ісінген өлік сияқты бірдеңеге тап болды. Жиіркене итеріп жіберді – бұл суға бөккен жастық еді. Су- су көрпені тауып алып, оны жыртпақ болып еді, оған да шамасы келмейтінін білді.

	Өйткені тым мықты еді, оны жыртамын деп соңғы күшінен айырылып қалуы мүмкін ғой. Содан оны кейін серпіп тастады.

	Алғашқы сапарында оның қолына простыня ілікпеді. Екіншісінде де солай болды. Тек үшіншісінде ғана барып, бір жерге жабысып тұрған ақжайманы тауып алды да, батареяның қасына әкеліп, бір кездері жылу жиналған темір агрегаттың айқыш-ойқыш қырлы жақтауына шығып, ауа қармаған еді, шекесі сынып, жағы қарысып, иегінің сіресіп қалғанын сезді.

	«Лотостың» арғы түкпірінен әзер жеткен дауыс, бірден ашуын келтірді.

	– Қалай болып жатыр?

	«Бұл да басыма масыл болды-ау» – деп түнерді Пчелинцев, оның әр сөзін електен өткізіп жатып. – Марьянамен арасында болған әлгі әңгімені тарс ұмытып кетсе керек.

	– Ойлап отырсам, осыншама азаптанып, өмір үшін арпалысу маған неге керек? Мүмкін, шынында да өзімді өзім бүйтіп азаптамай-ақ осы кубриктің ішіне тірідей көме салуым керек шығар, сонда сен де, әйел затының сүйікті еркесі, келесі қуыста екеуміздің денелерімізді сүңгуірлер тауып алғанға шейін сұп-сұлу болып жата бересің. Сондай сыбаға ұйымдастырайын ба, а? – Пчелинцев сандырақтай сөйлеген күйі қинала қырылдап, жұтқыншағын бүлкілдетіп, басын шайқады. – Жо-о-оқ, өйту үшін бүкіл адамшылық қасиеттен айрылып, итке, жабайы аңға айналуы керек. Ішіңнен қалай ойласаң да өз еркің, ал іс жүзінде Марьянаға берген уәдеңде тұруға тиіссің. Өйткені ол көз алдыңа келді ғой, сонда сен оның ғашығын тастамаймын деп уәде бергенсің... Тастамайсың ғой, ә? Пчелинцев қараңғылыққа өшіге үңіліп, ернімен ауа қармап жұтты да, келіскен сыңаймен басын сұп-суық кеудесіне тастап жіберді де, жоқ, тастамады...

	– Қалай болып жатыр? – деген сұрақ қайта естілді. – Есік ашылды ма?

	Басын шайқаған Пчелинцев тікенек сақалды иегімен кеудесін үйкеледі.

	– Әзірше аша алмай жатырмын. Есікті бірдеңе тіреп қалыпты.

	Басын кейін шалқайтып, тамағында ерсілі-қарсылы ойнақши бастаған жұтқыншағының тулағанын басты. Өз үні оны сан рет шарасыздықты жеңуге, есеңгіретіп тастаған тұңғиықтан тырмысып шығуына жәрдемдесіп, тіршілікке қайта жетелеп әкелген еді.

	– Есікті аша аламыз ба өзі? – деген сұрақты естіді.

	Пчелинцев жаралы ернін мысқылмен жазып жіберді.

	– Білмеймін, – деп жауап қатқан ол. «Біз» деген сөзді қосқан жаңа сұрақ күтіп, тыныштыққа құлағын тікті. Бірақ «Лотостың» арғы шетінен дыбыс естілген жоқ. Сол меңіреу тыныштық. Тек өзен түбіндегі қиыршық тастардың шықыры мен сыңғыры, судың шолпылы ғана естіліп тұрды, осы әлсіреген баяу, бірақ айқын дыбыстар кубрикке жетіп және иықтан, қолдан, шаштан аққан шыны жіп секілді су тамшыларының сыңғыры естіліп, қараңғылыққа сіңіп кетіп жатты.

	Оңай жырту үшін ақжайманың суын сығып екіге бүктеді, сосын оның ең қатты тұсы – қабаттап бүктелген тігісін қақыратпай, дал-дұлын шығармай жырту үшін бүктелген жерін тісімен қыршыды. Сосын шіреніп тұрып күшенгеннен бет-аузына шейін қызарып матаны дәл ортасынан қақ бөлді. Дымқыл мата ыдырағанымен, бірақ оңайлықпен жыртыла қойған жоқ. «Лотостың» командасы жақында ғана жаңа төсек-орын алған еді, шамасы, бұған іліккен ақжайма сол жиынтықтан болса керек. Бірақ оның берік болғаны тіпті жақсы. Мықтылығының пайдасы сол, егер Пчелинцев есінен тана бастаса, мұның салмағына жыртылмастан төтеп береді, ол соңғы күшін жинап, ауа қапшығына сол арқылы қайта тырмысып шығады.

	Матаны ол ортасынан қақ бөлді де, көзінің бұлдырағаны басылғанша, әл жинап, қимылсыз ұзақ отырып қалды.

	Сосын сілесі қатып, әлі құрыды, тұла бойы түршігіп, іші- бауыры мұздап, сіресіп қалды, сырылдай тұншыға дем алды, бірақ соған сенгісі келмей басын шайқады да, жыртылған бөліктерді рет-ретімен тағы да екі бүктеп, бүктелген жерін тісімен қыршып, сөйтіп, оларды да дәл ортасынан қақ бөлді.

	Басы кеудесіне құлап аз-кем қимылсыз отырды да, сосын қайта қозғалды, енді төрт бөлікті қосып бір арқан есу керек еді.

	Пчелинцев уақыттан жаңылды. Ежов екеуінің зынданда неше сағат, немесе неше күн отырғанын білмегенімен, әйтсе де ол өзіне өзі сауал қойды, – арқан есуге көп уақыт кетірді ме, – сөйтті де дәл жауап берді – бір сағаттан астам. Бір сағаттан кем емес, астам болмаса.

	Арқан ұзын және берік болып шықты. Дұрысында арқан да емес, кендір жіп, дәлірек айтқанда – лента.

	Лентаның бір ұшын ол батареяға байлап, екінші ұшын, жүзіп барып есіктің тұтқасына іліп, екі мәрте орады. Шамалы, екі метрдей ұшы артылып қалып еді, кубриктің есігін ашқан кезде, кубрикті машина бөлімінен бөліп тұрған сіріңкенің қорабындай ғана дәлізде пайдаға асады деп шешті Пчелинцев. Есікті ашып, дәлізге шығатынына, Пчелинцев ешбір күмән келтірген жоқ. Әйптесе, бүйтіп қара терге түспес те еді.

	Ол отыра қалып, жиі-жиі дем алатын болды. Ішек-қарны жалап барады. Құрсағында бір қоймалжың нәрсе жүрек айнытып, лоқсытып жіберді. Әлі құрып барады, жүрек жалғар да ештеңе жоқ. Шаршағаны да ештеңе емес. Онан да жаманы басқа еді – суға әр түсіп шыққан сайын тыныс алатын ауа біртіндеп таусыла бастады, ауа азайған сайын су да жоғары көтеріліп келеді. Бұрын батареяға өрмелеп шығуға тура келсе, қазір жүзіп келіп, батареяға жармасып тұрғанда ғана басың судан шығып, келесі сүңгігенге шейін аузы-мұрныңа су толып қалатын болса, оны бүркіп тастап, тұншыға дем алған күйі енді көп қалмағанын, ұзаққа шыдай алмайтынын, көп кешікпей «не әрі, не бері» болатынын, қыл көпірдің тақап қалғанын қасқайып тұрып қабылдады.

	«Шекспирдің» «Я өмір, я өлім» деген сауалын тікелей шешетін күн туды басына. Алайда мұның бәрі – осынау Шекспир сұрақтары – ғафу етіңіздер, әншейін қызыл сөз ғана, өйткені адамның бәрі өлерінде қиналады, сахнадағыдай сән-салтанат ұстауға, ұялып, сызылып тұруға өлгеннен кейінгі күнді ойлауға ешкімнің де мұршасы келмейді. Өлімнің аты өлім, оны қаншама әсірелегенмен, қаншама әшекейлегенмен, тіршіліктің сәні деп өзеурегенмен де, ол әрқашан қорқынышты. Жаңағылардың бәрі алғаш мектеп табалдырығын аттап, әліппені енді ашқан оқушы балаларға айтылатын ертегі, – өлім – ол азаптану, мола қасіреті, үрей... Тіфу, сайтан алғыр, қайдағы бір жаман ойлар қаптап кеткені несі, мұндай ойдан өзін аулақ ұстау керек. Бірақ күші құрғыр сарқылып барады, бензині мүлде нөлде тұр ғой, өкпесі қақырай сөгіліп, дал-дұлы шыққан, моторы құрғыр, мүлде тартпайды, санасында – енжарлық...

	Шіркін-ай, жүрек жалғап алса ғой дәл қазір. Ең болмаса су жаңғақтары табылса. Көп емес, әл жинап алу үшін әуелі оншақтысы жетеді, онан артығының керегі де жоқ. Елу емес, тек оншақтысы ғана – соның өзі кәдімгідей қуат беріп, Пчелинцевті керемет тыңайтар еді де, қолына күш бітіріп, санасы айқындалып, бойына қан жүгірер еді, сүйегі жылынып, қимылы ширай түсер еді. Оны маған кім берсін – бәрі қиял ғана, аузына ғайыптан қозықұйрық өсіп шыға келсе ғой.

	Пчелинцев сүлесоқ қана басын шайқап қойды, мұндайда ойға не болса, сол келеді екен, баланың қиялы кісі өлер алдында бұрынғы өткен-кеткендерді көз алдына елестетеді деуші еді, қиналып, қырылдаған күйі сірескен аяқтарыңды әзер сүйретіп, аспан кеңсесіне қағаз-куәліктеріңді өз қолыңмен апарып тапсыратыннан саумысың?

	Өзіңнің өткеніңді, сәби кезіңді, батар күннің қызыл шапағына бөленген балалық шағыңды, тұз қатпарларының ар жағындағы ащы көлге жасаған жорықтарыңды, бір жақ шеті көл бетінде, екінші шеті күміс қаймақ бұлттың тасасына шомылған түнгі айдың сәулесі көлдің ар жақ шетінде үйірімен кетіп бара жатқан қалмақ жылқылары, желбезегінен салбыратып іліп, жұртқа әдейі көрсетіп іліп қойған Астрахань базарындағы бекірелердің елестегеніне қарағанда, шынымен-ақ бәрінің бітіп, соңғы сәттің тақалып қалғаны ма? Әннің, тіршіліктің, жылудың, ақтық демнің, қуаныштың, махаббаттың, қайғының, пәленің, бақыттың – әлдебір тұлып секілді терінің ішіне адамзат етіп толтырып қойған, осы қасиеттің бәрінің ақыры біткені ме?

	– Жо-о-оқ, мүмкін емес, біз әлі күресіп бағамыз.

	Ал жаңғақ, әлгісу жаңғағы тиіп тұр ғой. Тұп-тура жаныңда, қолыңды созсаң болды. Үй гүлі секілді жапырақтардың астында өскен кедір-бұдыр тікенек жаңғақтары бар дымқыл бұтақты үзіп аласың. Қазір ол жұмсақ, су жаңғағы, ал күзде балғамен ұрсаң да шаға алмайсың, қабығың тым қатты ғой сенің, соғыстың сұрапыл кезіндегі ажал арашашысы. Пчелинцев бұрын екі мәрте қашып құтылған қабандар, оның жыпырлаған тікенегіне қарамай, шекілдеуікше шағады... Ал күзгі жаңғақтың тікенегінің қаттылығы соншалық, шеге орнына етігіңнің ұлтанын қағуға жарайды. Ол тікен егер таңдайға немесе тілге кірсе, дәрігердің операциясынсыз ештеңе шығара алмайсың. Қабан епті келеді, жаңғақтың осал жерін абайлап тілімен іздеп тауып алады да, қырш еткізіп шағып, тілінің ұшымен дәнін алып, қабығын суға тастайды. Міне, лотос алаңқайы да іргеде. Лотос көбіне жаңғақпен қатар өседі, ол тырсиған, тығыз, мәрмәр тастан өргендей қызғылт көкшіл гүл... Су алаңқайының асты жұмсақ, қамыр сияқты, бірақ байқау керек – қабан түкіріп тастаған тікенді қабықты басып кетуің мүмкін. Егер жаңғақ шөңгесі аяғыңа кіріп кетсе, шатақ. Лотостың сабағы ұстараның жүзіндей өткір болады, абайламасаң денеңді сүйегіне шейін осып түседі, ал оны қоршаған өзен суы соншама тып-тынық, рақат, жұмсақ, тіпті айтып жеткізе алмайсың. Үстін ұрғашы мүк басқан осы өзеннің сағасында балық оты өседі, оны жұрттың бәрі ұрғашы мүк деп атайды.

	– Не боп жатыр? Есікті аштың ба? – Пчелинцевті селк етуге мәжбүр етіп, есін жидырған қатты дауыс тіпті құлағының дәл түбінен шықты.

	Су жаңғағы көзінен ғайып болды. Аузын жаңғақ тікені осып түскендей ұйып қалған қанның қорғасын дәмі анық сезіліп тұр.

	– Жо-оқ, – деп қырылдады ол, – ырыққа көнетін емес, нәлет. – Жаралы ернін әзер қимылдатып, үндемей қалды.

	– Шамасы, екеуміз қырсыққа ұшырадық қой деймін, Ежов. Мәңгіге болмаса жарар еді...

	Жауап орнына ентіге шыққан демнің дыбысы, тұншыққан сыбырды, дәрменсіз ызалы боқтық сөздерді естіді. Пчелинцев балағат сөздерді тыңдаған жоқ, ауаны молырақ жұтып алып, суға сүңгіп кетті, қолымен лентаны саумалап жүріп, есікке қарай жүзіп жетті де, бар екпінімен есікті періп қалды, кейін шегініп қайта соқты, сосын және қайталады. Есіктен болмашы, иненің жасуындай болса да саңылау пайда болды... Естисіңдер ме, адамзат, есік бағынды!

	Мұндай күштің қайдан пайда болғанын бұл өзі де түсінбеді, тек есіне түскені, мұнан көп бұрын, баяғыда әр жолы өлімге бас тігіп, Еділді көлденең жүзіп өтуге балалармен жарысатын еді, кейде сонда әлі бітіп, су жұтуға шейін баратын, бірақ сосын қосалқы тыныс бітіп, біреу балаң тамырға жаңа қан құйып, қолтығынан демеп жібергендей, тәйт, кәне, ұнжырғаң түспесін, ілгері жүз, кәне! – дейтін-ді. Бұл жолы да солай болды, кәне, еңсеңді көтер! Жасыма! – дегендей.

	Ал қалқанның ар жағында қайғы мен шарасыздықтан күйінген Ежов, ақырғы сәттің таяп қалғанынан үрейленіп, қимылсыз отырып қалды.

	– Сен, Ежов... судан шыққан Пчелинцев қалқан жаққа қарай қырылдай сөйледі, – сен мойыма, есік, шамасы, ашылып келе жатқан сияқты.

	Керегінше ғана лайықтап ауа жұтып алды.

	Ауаны үнемдеу керек екенін ұмытпай, өзіне керегінше ғана лайықтап ауа жұтты, өйткені ол да қазір азықпен бірдей, сосын дене түршіктіретін қап-қара салқын суға қойып кетті. Ех, есікті шамалы ғана, денесі саңылауға сыятындай етіп, кубриктен сыртқа шығатындай ғана етіп, сәл ілгері итерер ме еді, ал онан кейін ол сыртқы есікпен арпалысады. Алайда Пчелинцевтің қатты сенгені, сыртқы оң жақ және сол жақ есіктің екеуі де бір соққанда ұшып кетуі керек, өйткені топсасына әзер ілініп тұрған, осал еді. Пчелинцев бірнеше рет ұстаханада жасалған берік есіктермен, шыдамды топсаларымен ауыстыруға оқталған еді, әйтеуір соған қолы тимей, сол күйі ауыстырған жоқ-ты. Бәлкім, ауыстырмағаны да жақсы болған шығар...

	Ол бүкіл салмағымен бірер рет итеріп қалып еді, есік ашылып кетті. Қарсылық білдірмей біршама тез көне қойды, шамасы, оны тіреп тұрған үйінді бір шетке ығысып, тоз- тозы шығып ыдырап кетсе керек. Пчелинцев есікті бекітетін



	тегеріш-тұтқаның қарсысында, қалқаның екінші шетінде, тура қабырғаның өзіне темір ілгек дәнекермен бекітілгенін есіне түсірді, қуысқа кіріп, арқанның бір шетін ілгекке бекітті. Бір-екі орап, мықтап байлады да, сосын тез бұрылып, көмірдей қап-қара су көз алдында жасыл сәуле шашқанын сезіп, кейін жүзді. Тезірек, тезірек, тезірек ауа қапшығына, аман алып қалатын күмбезге жету керек. Жүзіп жетіп, судың бетіне қалқып шықты да, аузындағы суды түкіріп тастап, қалқанға қарай бұрылды.

	– Тыңда, Ежов! Есікті аштым, сондықтан сен... берілме...

	Мүмкін, сыртқа шығудың сәті түсер. Ұқтың ба?

	Ол Ежовтың жауабын күткен жоқ, шынын айтқанда, бұл жерде оның жауабының түкке де керегі жоқ еді.

	Ол бұл сөзді де көңіл үшін, онсыз да ұнжырғасы түсіп кеткен нақсүйерінің үрейден бұтынан шалбары түсіп қалмауы үшін, қолымнан келгеннің бәрін жасаймын деп Марьянаға берген уәдесі бойынша әншейін айта салған еді. Ал оның үстіне, қапастан бұл құтылып шыға алмас та, мүмкін, дәлізден сыртқа шығаратын екі есіктің екеуі де тарс бекітіліп, қисайып қалған шығар. Бұл жерде әр нәрсеге, жақсылыққа да, жамандыққа да дайын болуы керек, өйткені еншіңе бақыттысы ма, жоқ әлде бақытсызы ма, бағыңа қарай қандай билет бұйырғанына байланысты...

	Жә, несіне бал ашып, басын қатырады. Ауа бітуге таяп, суық су сүйегінен өтіп, аштық титықтатып барады, Пчелинцев үнемі суда болғандықтан, терісі ісініп, кей жерлері ара шаққандай томпайып, жаны кетіп қалған, саусақ тигізсең де ештеңе сезбейді.

	Ептеп болса да жан-жағын көріп алғысы келіп қараңғыға үңіле қарап еді, бірақ қайда, көзінен жас парлап қоя берді, алқынған өкпесін жылытуға тырысып, тісінің арасынан сыздықтатып ауа жұтты, итерініп қалып, төмен сүңгіді де, жол-жөнекей саусағына арқанды қыстырып, есікке қарай қайта жөнелді. Масахана дәкесінен ширатқан жіпті майкасының иығынан өткізіп, қанша дегенмен біреуден гөрі екеуі сенімдірек қой деп есептеп, енді соңынан ілестіріп келеді. Артық ақша қалта теспейді деген мақал бар ғой.

	Егер мойындайтын болса, қазір бойында өжеттік пе, ыза ма, долылық па – қайсысы басым екенін өзі ұққан да, білген де жоқ. Әлде шынымен-ақ жаңа күш қосылды ма? Бірақ қалай болғанда да, бүкіл ізденіс, қимылында жаралы аңға ұқсас бірдеңе бар еді. Жанына батқан жарадан соқыр болып қалмас үшін мұны ерекше сезінуі керек еді, мұның бәрі Пчелинцевті мына пәлеге, рақымсыз ажалға қарсы, бүкіл жамандық атаулыға қарсы қарыстыра түсті.

	Пчелинцев қазір өзін-өзі ажалдан арашалауы, шынын айтқанда, Марьяна өзінен алыстап, айырбастап жібергеннен кейін, өзі үшін бағасыз болып қалған өз өмірін сақтау емес, өзінен де гөрі Ежовты, сол бір маңдайы кере қарыс бақытты адамды – әрі оны да мойындау керек – өзінің жолдасы боп саналатын серігін құтқару үшін барын салып, тырысып бақты. Небәрі ол қызметтес серігі ғана. Пчелинцевтің қазір тек ерні мен қасының асты, беті ғана жараланып қойған жоқ – ішкі дүниесінің бәрінің быт-шыты шығып, түгелдей іріңдеп кеткен, тіпті жанын қинап азаптайтын күйректікке осының бәрі жамала береді де, қанап, сыздап, шыдатар емес. Бұл жолы есікті ол тез тапты. Арқаннан қолымен саумалап дәлізге сүңгіп шықты, әрмен қарай қалай қозғалуды білмей бір сәтке абдырап қалды, оңға ма? Алайда

	«Лотос» сол жақ бүйіріне құлағандықтан, ол еденмен оңға жүрді, – қайдағы еден, төбесі болса керек, өйткені «Лотос» шалқасынан төңкерілген ғой, төс табаны аспанға қарап тұр. Жоғары қарай ұмтыла жүзіп келе жатқанда кеудесінің қайта өртеніп бара жатқанын сезді. Тезірек, тезірек, тезірек! Келесі сәтте бүкіл тұла бойын күйдіретін ыстық дәріге өте ұқсас қуаныш лебі тұтас шарпып өтті. «Лотостың» дәлізінің сыртқы есігі, топсасынан ұшып түсіпті. Міне, жолы болды деп осыны айтады, өйткені Пчелинцев порттан шығар алдында ауыстырған болса ғой, онда бәрі бітер еді де, тұзақтан ешқашан құтыла алмайды. Жарық дүниеде, қанша айтқанмен, әділдік бар екен ғой.

	Қабырғаны қолымен итеріп жіберіп, егер жоғары өрлейтін болса, жете алмайтынын, ауаның бітіп қалатынын, сөйтіп, өзін-өзі тұншықтырып өлтіретінін ұмытып кетіп, ілгері атылды. Бақытына қарай, майкасының иығына байлаған



	ширатпа жіп, соңғы киімін – егер майканы киім деп есептеуге болса, сыпырылып қала жаздап, ұстап қалды. Бірдеңе ілініп қалар деген оймен арқанның бір ұшын қабырғаға лақтырды. Бірақ артынан: арқанның іліне қоюы екіталай, ілінген күннің өзінде осал болады деп ойлады. Содан кейін жүрегінің қатты тарсылдағанын сезіп кубрикке қарай қайта жүзді. Міне, батареяның тұсынан бір-ақ шықты.

	Ұйыған қанға ұқсас бірдеңені алақанына түкірді. Кубриктен шығу барған сайын қиындап бара жатқанын ойлады, қатты шаршап қалды.

	– Ежов! А, Ежов! – деді ол мойнын бұрмастан, қараңғыдан қашан жауап келетінін күтіп, қабырға жаққа құлағын тікті. Бірақ ешқандай дыбыс шыққан жоқ. Тек кеменің тысын тырналаған ағынды судың сыбдыры ғана құлаққа шалынады.

	– Сен не, Ежов! Өліп қалғаннан саумысың?

	Ақыры Пчелинцев, кенет аянышты әлсіз дауысты естіді.

	– Ті-рі-мін.

	Пчелинцевке сөйлеу өте қиын еді, жаны кетіп, сірескен, ісінген, ерні икемге келетін емес. Бірақ Пчелинцев бәрібір өзін-өзі бағындырып, жанына жат, жылылық атаулыдан, тіршілік тынысынан мүлде құралақан, тым-тырыс қараңғылыққа қарап, сөйлеп кетті.

	– Сен әлі... Өлуге асықпа Ежов. Әлі ерте... Мен қазір сыртқа шығуға әрекет жасаймын. Жүзіп шығуға тырысамын. Шықсам – демек, екеумізге бақыт келгені. Құдайдың сені де, мені де жарылқағаны... Шыға алмасам, басқа төнген пәлені бірге бөлісеміз. Ұқтың ба? Сен әлгі... Өлмей қоя тұр... Түсіндің бе?





Ар жақта бірдеңе тысырлап, қыбырлай бастады. Пчелинцев басын баяу бұрып, қалқанға қолын созып еді, жетпеді. Мына есептің қызығын қараңызшы. – Ежов айғайлаған кезде, тек мағынасыз «...в-в-в!» – дейді, одан басқа мұнда ештеңе естілмейді, ал ақырын сөйлегенде – дыбыс анық жетіп, саңылаулардың арасынан өтіп кетеді де, Пчелинцевке бәрі жақсы естіліп тұрады.

	– Ауа бар ма әлі, Ежов? Шыдай аласың ба?

	– Б-ілмеймін.

	– Ежов сен тастай түйіліп, темірдей берік бол, бірақ берілме. Шыда, ұқтың ба?

	Пчелинцев соғыста мұнан да қиын жағдайлар болғанын қосқысы келіп оқталды, бірақ ол жағдай қазіргіден әлдеқайда ауыр еді, о кезде бұл әлі бала болатын, қолына мылтық ұстап шабуылға шықпағанмен, көбі есінде қалыпты. Біреу арқылы естігендерін емес, бәрін өз басынан өткерген.

	Осы екі ортада қараңғылықтан бірдеңе ағараңдап, көкшіл тартты, сол көгілдір судан Марьяна қайта шыға келіп еді. Пчелинцевті еріксіз алаңдатуға мәжбүр еткен өңінде тағы бірдеңе бар екен. Бір нәрсеге ұшырап қалмады ма? Марьянаның жүз сынық, көзіне үрей, күйініш іркіліп қалған. Пчелинцевке әрқашан ұнайтындай етіп шашын өріп, кеудесіне тастаған... Бірақ Пчелинцевтің байқағаны – шашы солғын тартып, сиреп, жалпы шаш атаулы қалай ескірсе, солай ескіріп кеткен. Пчелинцев мұны бұрын да аңғарған еді, кейде адам көпшіліктің ішінде дені сап-сау кісідей жүре береді, ал шашының жаны кетіп, жасанды шаштай солғын тартқан, түсіп қалуға шақ тұр.

	Ал сосын, біраз уақыт өткен соң, шынында да сол адам өлді деген хабар келетін.

	Пчелинцевтің кеуде тұсында бір беймаза ұшқын лап ете қалды, ол қараңғыға, әлсіз ғажайып шұғылаға, бейнесін өзімен о дүниеге де ала кететін, қымбатты Марьянаның бетіне үңіліп, сұрақ қойды. «Бірдеңеге ұшырап қалдың ба? Неге қайғырасың? Айтшы, айтып берші кәне?». Бірақ Марьяна үн қатқан жоқ, тек Пчелинцевтің бейнесін есінде сақтап қалғысы келгендей оған көз алмай қарай берді, қарай берді. Сосын кеудесіндегі шашын түзетті де, ғайып болды. Өзі ғайып болғанымен әлгі үрей қалып қойды. Үрей, мұң, сүреңсіз жалғыздық.

	– Қимылдайтын уақыт болды, – деп міңгірледі Пчелинцев қарлыққан дауыспен сыбырлай сөйлеп.

	Майкасынан жіпті шешіп, бірнеше рет ауа жұтып, дем шығарды, ауыл ұстаханасының көрігі сияқты өз өкпесін сынап көрді, оның шуына, сырылына құлақ тігіп, төзімділігін байқады, содан өзіне-өзі сұрақ берді. Шыдай ала ма, шыдай алмай ма?

	Сосын үш қайтара шоқынды. Өзі құдайға сенбегенімен, бұл жолы кәдеге асты, ата-бабамыздың жиі шоқынатынын жүрегі сездірді ме, әлде белгісіз біреуге сиынды ма, әлде өзін-өзі қатуландырып өзіне-өзі бата берді ме...

	– Уақыт болды.

	Үрдіс сүңгіп, бойындағы күшімен судың астында қалған батареяны аяғымен итеріп жіберді. Есікке тез жетті. Иығын жырып алып, оқушының пеналы сияқты тар дәлізге тырмысып шығып, қолын қабырғаға тіреп, демеген күйі, аяғын қайшылап дәлізді жүзіп өтті, сосын қолын ілгері созып, арқанды тастады да, қап-қара, кубриктегіден гөрі әлдеқайда салқын тұңғиыққа атылды. Бүгіліп жіберіп бірден жоғары сүңгігісі келді де, дер кезінде өзін-өзі ұстап қалды, өйткені басымен бортқа соғылатыны есіне түсті, онда есеңгіреп қалып, бірден батып кететін еді, сол себепті екі метрдей сырғанай жүзіп, Еділдің түбі қандай салқын және қандай қараңғы екеніне таңырқап қойды, – дәл курбиктегі сияқты бұл жерде көзге түртсе көргісіз тұтқыр қараңғылық, бірақ кубрик сандық сияқты бітеу, жан-жағы түгел дәнекерлеп пісірілген есіктен басқа бірде-бір саңылау жоқ, сондықтан да жарық онда есік ашылғанда ғана түседі, – ал мұнда ше? Неге Еділдің табаны, көмірдей қараңғы әлі? Неге олай?

	Пчелинцев бүгіліп, балықша епті қимыл жасады да, аяқ- қолымен барынша үрдіс есіп, тастай қатты салқын қараңғы тұңғиықтан бірте-бірте алыстай берді, жоғары өрмелеп келе жатып, тамырындағы суыған қанның қалай қақалып- шашалып, газ қосқан су секілді көпіршіктене жарылғанын сезді, өкпесінде бірдеңе бүлкілдеді, шекесі қысып әкетіп барады...

	Шаншу басын түгел сақиналап алып, енді бұғанасын, білегін, қабырғасын, жон арқасын қысымға алды...

	Ал қараңғылық әлі бітетін емес, ол шексіз мәңгі сияқты. Қара сиядай тығыз түнек, сап-салқын қоюлық шамалы болса да сейілсе екен, бірақ сол шексіз қараңғылық жалғаса берді. Көзге түрткісіз, тұтқыр. Ал жоғарыда, сыртта қалай екен? Еділдің үстінде? Мүмкін, түн шығар? Сондықтан да қараңғылық сейілмей қойған болар? Егер түн болса, онда Пчелинцевке қиын тиеді – жағаға дейін жүзіп жете алмайды, оған күші де, демі де жетпейді, оның үстіне өтіп бара жатқан алғашқы кездескен теплоход мылжа-мылжасын шығарады.

	Жо-жоқ, берілме Пчелинцев, берілме!

	Неге қараңғылық сейілмейді, неге? Өкпесінде мүлде ауа жоқ, торғайдың еншісіндей бейшара көпіршіктер ғана қалды, кеудесінде бірдеңелер бырт-бырт үзіліп быт-шыты шығып жатыр, сырқырай сыздап барады, бірақ бұл бұрынғы сыздағанға ұқсамайды, онан гөрі әлсіз, ұйқы шақырып маужыратып тастады. Бұл басқаша шаншу, басқаша сыздау, мұндайды Пчелинцев әлі көрген емес – бұл ажал хабаршысы. Жаны тоқырап, санасы әлсіз сансырап үміті сөне бастаған ол кенет «Лотос» шөккен тереңдік қалжыраған адам игеретіндей тереңдік еместігін ұқты. Демек, өлім бе?

	Шынымен өлім бе?

	Ал өзеннің үстінде құтқарушы катерлер жабдықтағыш кеме өзеннің қай тұсында шөгіп жатыр деп шарқ ұрып іздеп жүрген еді. Әзірше іздеуден ешқандай нәтиже шыққан жоқ, аман қалғандардың ешқайсысы түнгі соқтығыстың орнын дәл көрсете алмады. Оның үстіне тас қараңғы түнекте «Лотосты» зәулім биік танкер соғып, шіріп, түбі тот басқан кастрюль секілді суға батырып жібергенде, оны кімнің байқауға шамасы келе қойды дейсің?

	Борты сынған тұщы сулы баржаны бір қойнаудан тауып алды. Соққыдан қаусап қалғанына қарамастан, ол су бетінде нық тұр, бататын ойы да жоқ. Сүңгуір команда арна табанын мұқият сүзіп шықты, бірақ «Лотосты» таба алмады.

	Тағы да. Мұндай апат болған жерде әдетте, тақтай сынықтары, такелаж, бос қалбырлар мен канистрлер, ескі- құсқы шүберектер, төгілген солярка мен майдың дағы секілді із қалатын еді. Бәрі дұрыс, сондай із қалу керек- ті, бірақ Еділдің осы тұсының ағысы қатты-тын, су бұның бәрін, жан-жаққа ағызып әкетті де, «Лотосты» адамнан жасырған өзеннің терең тұсы қаймақтана тұнып жатты, дәл осы тұста апат болды деген ешбір белгі де білінбейді.

	Мұндағылардың бәрі «адмиралдық» деп атайтын командирлік катерде, кезінде шынында да адмиралды тасыса тасыған да болар, кейін ескіріп, соғыс крейсерінен бұларға бөлінген болса керек, қарамағындағылармен бірге сүңгуірлер старшинасы, порт басшылары «Лотостың» шкипері, бір күнде бірнеше жас қартайып кеткен Колян Осенев, Пчелинцевтің әйелі Марьяна, жабдықтағыш кеменің командасы бар еді.

	Пчелинцев пен Ежов тірі қалды деген үміт аз болғанымен, әйтсе де ешқайсысы бұларды өлді деп сенген жоқ.

	Колян Осенев күректей үлкен жүндес қолымен сәнді жез тұтқадан ұстап Марьянаның қасында, біресе өзен түбіне, біресе жағалауға қарап, іштей күйзеліп тұр. Ол әлі де «Лотостың» болмашы ізін тауып алудан күдерін үзген жоқ.

	– Қап сайтан алғыр, мына қырсықты қарашы, а? – деп күйзелді ол жез тұтқаны қыса түсіп. – Мен кінәлімін ғой, мен! Мен ақымақ. Володька Ежовқа неге алмастыр дедім екен, а? Сол үшін енді өмір бойы опық жеп өтемін бе?

	Колян киіздей ұйысып қалған басын күйгелектеніп шайқай беріп еді, шкипер Колян Осеневке ақырып жіберді.

	– Аузыңды жап, мұрынбоқ! Қатын сияқты сонша неге егілесің. Сенсіз де жетісіп тұрған жоқпыз!

	Оқушы баладай құптаған кейіпте Колян тынши қалды.

	Ол тыншығаннан кейін шынында да жеңілдік орнады.

	Іздеудің он сегізінші сағаты өтіп жатты, ал «Лотостан» әлі хабар жоқ.

	Пчелинцев әйтеуір аман қалды. Бәрінен күдер үзіп, жаны мұрнының ұшына тіреліп, есі ауытқи бастағанда, осы жаздың ең соңғы күні терең өзеннің түбінен су бетіне жүзіп шықты. Ол ағаштан секірген тиын сияқты, аяқ қолын ербеңдете созған күйі, ытқып шықты да, басын әзер қимылдатып, аузын әзер ашып ауа қармап, су бетіне сұлай кетті. Сосын әрең дегенде, ең соңғы күшін салып шалқасына аунап түсті де, ағыстың ығымен, толқынмен жарыса, ісініп кеткен қолын әрең-әрең қимылдатып, тек суға батып кетпеуді ойлап, төмен қарай жүзіп кете барды.

	Бүгінгі күн ашық еді, судан көтерілген бу тұмшалап тастапты, бұлыңғыр. Жағада бірдеңе ербиеді, мүк пе, жоқ әлде жүзіп жүрген тамыз айының қоғасы ма, иә бу ма, жалпы әйтеуір өзенге түсе беріс тіп-тік, жар құламалы қалтарыс, көмескі көрінетін түсініксіз бірдеңе. Егер ол жағаға жеткен күннің өзінде мұндай тік жардан шыға алмайды. Ең дұрысы, оны мүлде игере алмайды. Әлдебір алыс планета ма, жоқ бұлт па – бірақ ол бұлт болса да, түсіңе де кірмейтін ерекше заңғар биікке көтеріліп, тіпті бұлтқа ұқсамайтын күннің өзін жартылай кеміріп, қақ бөліп тастаған шуақты сәуле түсіп тұр.

	Пчелинцев бағына қарай, кез келген теплоход оп-оңай басып кететін арнаның ортасынан емес, оның оң жақ шетіне қойған дүкеннің арзан қалтқысына ұқсас, бүлдіргендей күрең қызыл буйдан1 он бес метрдей жерден шықты. Осы маусымның басында бұл қалтқыны бір кезде Пчелинцев өз қолымен қойған еді. Ал енді сол буйға қарай аяқ-қолын шалпылдатқан күйі жүзіп келеді.

	– Е-е-хе, – деп қырылдады Пчелинцев әлсіз ғана, дауыс- тауға шамасы келмей, өйткені ісініп кеткен тілі аузына сыймайды. Бет-аузын іріңді қабыршықтар жауып, ара- тұра шекесінен, жағынан дымқыл жаралар ойдым-ойдым сыдырылып түсіп қалған, көнтиген қабақтары теріс айналып кеткен, бірақ Пчелинцев әйтеуір тірі еді. Тірі.

	Қолы қалтқыға жармасып, оратыла кетті. Көзі батар күннің әлсіз сәулесіне шағылысып, өзен түбінде орнаған түнек пен қапастан басқа ештеңе көрмей, тілі икемге келмей, ол тағы да қырылдады.

	– Е-хе-е, – құстың шырылына ұқсас түсініксіз дыбыс, шымырлап жатқан су бетіне қайта жайылды. – Е-х-ее!

	Дәл осы кезде тұсынан өтіп бара жатқан катерді әбден есеңгіреп, мыж-тыжы шыққан Пчелинцев естімей де, көрмей де қалды. Түтін басқан кешкі аспанға тұнжырай көз салып қойып, жартылай есеңгіреп жатқан бекірелерді астау қайыққа тиеп тұқырта тіркеп алған күйі, дарылдаған моторы қақалып-шашалып ағысқа қарсы әрең жүзіп барады. Катердің арт жағында тіпті су түбінен де анық көрінетін сарғыш желет киген балықшы, қолдан ораған темекі шегіп отыр еді.

	Күтпеген жерде темекісін суға лақтырып жіберген ол мазасыздандырған әлдебір дыбысқа құлағын тігіп, сол жаққа жалт бұрылды.

	Кенет ол қалтқы жанынан, суға кеткен өліктің жүзіндей қуарып кеткен адамды көрді. Ең қорқыныштысы – суға батқан өлік тірі еді, аузынан қыстыға қырылдаған дыбыс шығады.

	– Е-е-хе!

	Балықшы рубкаға қарай атылып, есікті жұлқи тартып қалды да, жалма-жан жүргізушіге айғай салды.

	– Тез тоқтат! Суда адам бар!

	Осы «Борттың сыртында адам бар» деген сөзге бүкіл теңізшінің бұл үрейлі дабылы қай тілде айтылмасын, өздерінің қалыптасқан шарты бар – барлық жұмысты түгел жиыстырып қойып, суға кеткенді құтқару керек. Және мұндай кезде, ғафу етіңіздер, даңқты қала Астрахань үшін әкеле жатқан астау қайықтардың ішіндегі бірнеше центнер қымбат балықтардың құны бес тиын. Ағыс катерді ағызып әкетіп, қайықтары бірімен-бірі соқтығысып төңкеріліп кетуі мүмкін, сол кезде есірік бекірелер бірден тіріліп, өздерінің су астындағы мекеніне қарай кетеді, оған да қарамайды, мұның бәрі «Борттың сыртында адам бар» деген бір-ақ сөздің қасында түкке де тұрмайды.

	Шағын катер мазасыздана дыбыс берді, рульдегі адам артқа шегінгенге шейін, сарғыш желеттегі балықшы суға қойып кетіп, «Суға кеткен адамға» қарай епті қимылмен, құлаштап жүзе жөнелді.

	Катердің бір түкпірінен тағы бір қызғылт-сары желетті адам атып шықты, шамасы, ол кубрикте демалып, немесе масалардан қорғанып жатса керек.

	Қайықты ағытып алып, ішіне қос ескекті лақтырып тастады да, соңынан қайыққа өзі секірді. Катердің алдынан орағыта өтіп, қалтқыға қарай тартты.

	– Ойпырмай, қалай батып кеткен, а? – ерінді келген әлгі жасөспірім жігіт жіңішке дауыспен күбірлей жөнелді. – Мына қырсықты қарашы. Қалай болды екен, а?

	– Онан да көмектессеңші, – деп айғай салды судағы балықшы.

	Ескекші бос сөзді доғара қойып, Пчелинцевті қайыққа шығаруға жәрдемдесті, басын жоғары қаратып, желкесі орындыққа тірелетіндей етіп жатқызды. Желкесіне батып кетпеуі үшін, астына біреудің қайықта жатқан резеңке етігін жастады.

	«Суға кеткен адам» ернін жыбырлатып, түсініксіз бірдеңелерді міңгірледі. Бұған ескекші сақал-мұртсыз бетін мүсіркей қисайтып жіберіп, аянышпен жауап қайтарды.

	Суда тұрып «суға кеткен кісіні» қайыққа шығаруға көмектескен балықшы, өзінің ықшам денесін борттан серіппеше кері лақтырып жіберіп, серігіне зекіп тастады.

	– Ақырын! Кісіге мұрша берсеңші... Көрмейсің бе, бірдеңе хабарлағысы келеді.

	Пчелинцев ернін қайта қыбырлатып, әлсіз ғана.

	– «Лотостанмын»... «Лотос» бұдан он бес метрдей алыста жатыр. Ішінде тағы бір адам қалып қойды. Әлі тірі... Құтқару керек, – дейді.

	Аға балықшы орнынан атып тұрып, күйгелектеніп, қолын бұлғап, катердің рулінде тұрғанға белгі берді де ашына айғай салды.

	– Рациямен тез қаламен байланыс. Мынау «Лотостан» шыққан адам. Күйбеңдемей, тез қаланы шақыр, «Лотоста» тағы бір адам барын хабарла. Тұншығып өлмей тұрғанда оны шығарып алу керек.

	Кеме басқарушы шала бүлініп, әбігерге түскені, рация трубкасын құлағына қыстырып, шақыру тиегін қалай шықылдатқаны қайықтан көрініп тұрды. Ал аға балықшы бетінің суын қолымен сүртіп тастап, Пчелинцевке есіркей қарады да, жігерлендіре көзін қысып қойды.

	– Сен, батя, шыда. Атаман боласың. Қиналдың ба? Рубкадан кеме басқарушы басын шығарды.

	– Қала қосылды!

	Аға балықшы орнынан қайта атып тұрып, жоғарыда қалықтай ұшып, содан енді қайық ішіне шүйіле бастаған құстарды, бажылдай айқайлап үркітіп жіберді. Олардан сәл көз жазып қалсаң, дереу бекірелердің көзін шұқып тастайды.

	– Әлгілерге жеткіз, шығанақта босып жүрген сүңгуірлер мінген катерлермен байланыссын. Олар мұнан екі шақырымдай жерде, төменде. Катерлер осында келсін.

	«Лотос» осы тұста, қалтқыдан он бес метр жерде, – саусағымен ашық қызғылт түсті қалтқыны нұсқады. – Осында ол! – Пчелинцевке еңкейді. – Тіркеме осыдан алты шақырым жердегі қолтыққа тіреліпті. Соқтығыс сонда болған деп есептеп, «Лотосты» сол маңнан іздеп жүр. Сөйтсе, «Лотос» осында жатыр екен ғой.

	Балықшы қалтқыға қарады.

	Пчелинцев ернін қайта қыбырлатып, түсініксіз бірнеше ауыз сөз айтты, сосын анық та айқын сұрақ қойды.

	– Қарашы, аяғыма не болған?

	Аға балықшы еңкейіп, Пчелинцевтің ісіңкі аяғына қарады, суы кеппеген жансыз терісінің кей жерлері ағарып кетіпті, дөрекілеу сөйлеп бұрынғысынша гүж ете қалды.

	– Несі бар? Кәдімгі аяқ. Қазір барып краковяк билесең де болады.

	– Ештеңе сезбеймін. Аяғым семіп қалғаннан сау ма?

	– Басылуы керек, – деп мәлімдеді балықшы сенімді түрде. – Сені ғой, бауырым, дәл қазір су камерасына апарып сала қойса, безгек ұстап алмауың үшін, бірақ ол бізде жоқ қой, құрып кеткір... Сондықтан шыда. Кешікпей басылады.

	Бір сағаттан кейін-ақ қызыл қалтқының қасында бес кеме қаз-қатар тізіле қалды. Алақандай жерге қалай сыйып, бір-біріне кедергі жасамай қалай жұмыс істегені тіпті ақылға сыймайды. Мегафондар жарыса шаңқылдап, прожекторлардың өткір сәулелері қара судың бетін айқыш-ұйқыш тілгілеп жатыр. Прожекторлар бір жарым метр тереңдікті ғана көрсеткенмен, бәрібір әрмен қарай бара алмады. Машиналардан шыққан майлы түтін ауаны одан сайын былғап, жұрт өзара мазасыздана даурықты. Төрт кісіден тұратын сүңгуір командасы тереңге сүңгуге дайындалып жатыр. Адамдардың қимылында, прожекторлардың жарқылында, двигательдердің сабырлы гүрілінде, темірлердің салдыр-гүлдірінде өткен соғыстың бір сарыны сезіледі.

	Астраханьнан, жүк айлақтары орналасқан жоғарыдан, екі кран – самоход жүзіп келді, бірі қырық тонналық та, екіншісінің – елу тонналық жүк көтеру қуаты бар еді.

	Жұмыс жүріп жатты. Бірақ кешке қарай жел күшейіп, құтырынып кетті де, жағдай қиындай түсті. Алғашында шымырлап қана жатқан, тып-тыныш әрі қауіпсіз су беті, қазір буырқанып, тіпті қатая түскен. Шоғырланған кемелердің бүйірін ақ жал толқын екпіндете келіп долдана соғады. Қысқасы, дауыл келе жатты, қайткенде асығу керек еді.

	Сүңгуірлер су түбіне сүңгіп кетті де, көп кешікпей біреуі қайтып оралды. Оның алдыңғы жағында әйнегі бар космостық костюмнің шлемі секілді домалақ мыс «кәлләсін» бұрап алып еді, ол «Лотосты» бірден тапқандарын, кеменің төңкеріліп жатқанын, төменде көзге түрткісіз қараңғы екенін хабарлады, – тіпті өз саусағыңды да көре алмайсың – көбірек жарық түсірсе дұрыс болар еді... Бірақ мұның бәрі ең негізгімен салыстырғанда, ұсақ-түйек қана. «Лотосты» қай жерінен, ілмек-тұтқадан ілуге болады, астынан қалай трос өткізеді? Шамасы, бір кездері кемені жасағанда, оның су түбіне шөгіп қалатынын ойламаса керек, еш тұлдырсыз қалдырыпты.

	Тағы бір қиындығы – кеменің салмағы едәуір ауыр еді. Жер табандағы желімдей жабысқан ұйықтан осы салмақты шығарып алуға қос кранның – қырықтық пен елуліктің шамасы келер ме екен? Жүздік – крандар дәл қазір Астраханьда жоқ еді. Ал «Лотосты» қалай болғанда да дереу жоғары көтеру керек.

	– Тек абайлап көтеру керек... «Лотос» бір миллиметрге ауытқымауы керек, – деп ескертті Пчелинцев, өзін шапшаң жүретін катердің палубасына жатқызып, Астраханьға әкеткелі жатқанда. – Әйтпесе Ежовтың шаруасы бітеді.

	– Ауа қапшығы ма? – деп түсіне қойды катермен бірге бірінші жеткен сүңгуірлер командасының старшинасы.

	– Дәл өзі. Және... – сырыл аралас жөтелге тұншыға бастаған Пчелинцев мазуттың майына былғанған қолын ербеңдетті. – Асығу керек. Қапшықта ауа аз қалды.

	Иә, төңкеріліп түскен жабдықтағыш кемені өзен түбінің қатерлі суығынан, Еділдің тұңғиық қараңғылығынан мейлінше тезірек шығарып алу керек еді, бірақ сонымен қатар тым асығуға да болмайды. – «Лотосты» өзінің осы қалпынан бірде-бір ауытқымайтындай етіп көтеру керек. Пчелинцев ескерткендей, әйтпесе машина бөліміне құйылған су шайқатылып, ауа қапшығын жарып жібереді де, Ежов тұншығып өледі. «Лотостың» бүйірінде бірде-бір ілмек, иә тұтқа жоқ екені өзімізге мәлім, сондықтан бұл мәселе басқасынан гөрі қиын еді. Сондықтан тросты жылтыр жерінен бастыра тартуға тура келеді ғой, егер бір ұшы сәл ғана сусып сырғанаса болды, онда «Лотос» тайып құлап кетеді де, толқын онда машина бөліміндегі ауа қапшығын бәрібір жұтып қояды.

	Сол себепті кемені жоғары көтермей, судың астымен жылжытып жағаға, – дұрысы, лайлана сарғыш тартып жатқан ұзын құмдауыт құламаға, жағалаудағы қайраңға сүйретіп әкелу керек.

	Марьяна келмей тұрып, Пчелинцевті катермен ауруханаға әкеткен еді. «Лотостың» аға механигін безгек ұстап, мүгедек болып қалмауы үшін шұғыл шара қолданып – жүрегін, өкпесін, бауырын, қанын, дәрігерлер қажет деп тапқан барлық мүшесін тексеру керек болатын.

	Марьяна қазір жабырқау. Көзі бұрынғы нұрын жоғалтып, тұнжырап кеткен, ұйқысыз өткен түннен кейін қабақтары ісініп, ерні солып, жағы суалып, тауы шағылып қалған. Порт диспетчері телефон арқылы айтқан, өмірі ұмытылмайтын суық сөздер миында қайта жаңғырды. Сұмдық суық сөздер, оны құдайым басқаға естіртпесін.

	Судың бетіне жүзіп шыққаннан соң екі сағаттан кейін имек-балдақ сүйенген, құлағы әлі жартылай шала еститін, бет-аузын шандып таңып тастаған, шаршағаннан екі көзі шүңірейіп кеткен Пчелинцев ернін жымқыра тістеніп, «адмирал» катеріне қайта келді, өйткені оның мұнда көмегі қажет еді. Пчелинцевтің қасына бір дәрігер мен санитарка еріп жүрді. Ол палубаға көтерілген кезде, көз алмай қарап қалған Марьяна тұра жүгіруге оқталып еді, бірақ жақындай алмады, өйткені «Лотостың» аға механигін жұрт бірден қаумалап қоршап алды. Ең алдымен шкипер жетіп келіп, сыбырлай сөйледі.

	– Мүмкін болса кешіре гөр, Сергеевич. Бәріне мен кінәлімін...

	Шашын ауруханада ретке келтірген, дембелше денесін әлсіз аяқтары әзер көтеріп тұрған жайсаң жан Пчелинцев, келіскен сыңаймен қолын бір-ақ сілтеді.

	– Жарайды, әңгіме онда емес... Ежовты құтқару керек.

	Халі нешік?

	– «Лотостың» астынан трос байлап жатырмыз, – деп жауап қайтарды сүңгуірлер старшинасы.

	– Түбін мұқият тексеріп шықтыңдар ма өзі? Тегіс пе екен?

	– Құламаның нақ өзіне шейін сүзіп шықтық. Сүрінетін- дей ештеңе жоқ сияқты. – Старшина Пчелиниевті бастан- аяқ мүсіркей шолып шықты. – Неге түрегеп кеттің, а? Ауруханада жата тұрмадың ба? Өзіңді-өзің бүйтіп неге қинайсың?

	– Әзірше ауруханада жататын жағдай жоқ. – Пчелинцев болар-болмас күлімсіреп еді, жанарына өкініштен көлеңке ұялады, – серігімді құтқарып алайын, сосын аурухананың ақ төсегінде екеуміз бірге жатамыз.

	Басын төмен салған шкипер бүгжиіп қасында тұр.

	– Жігіттер, сендердің обалдарыңа қалдым, – деп ол ескі әуеніне қайта басты. – Танкердің астына түсіп, не қара басты мені? Ғұмыр бойы жүзіп келемін, жасым да келіп қалды, бірақ ешқашан бұлай болып көрмеген еді.

	Пчелинцев шыдамастан:

	– Өткен күндер есеп емес. Омақасу үшін жалғыз қателіктің өзі жетіп жатыр, – деді. Сол қателік осы жолы түбімізге жетті...

	Балдағына сүйеніп, жанына батқан азаптан бетін тыржитқан Пчелинцев, Колян Осенев тұрған бортқа қарай бір аттады да, сосын тұтқаға сүйене кетіп, алдындағы қорғасындай қара сұр тұңғиық суға қарады. Дегенмен адам мүмкіншілігінің шексіздігін ойлады. Небәрі осыдан екі сағат бұрын ол өлімді мойындап, іштей өзіне жақын, қимас адамдарымен қош айтысып та үлгеріп еді. Әйтсе де шалажансар күйі өзеннің бетіне жүзіп шығып, есінен танса да ағыстың үстінде қалқып тұрды. Сол екі арада көзіне ажал елестеп, бәрі бітті, құрыдым деп ойлағанмен бәрібір аман қалды. Ал енді, небәрі екі сағаттан сәл астам уақыттың ішінде, үсті-басының сау тамтығы қалмай жараланған, тұла бойы қан қақсаған ол аяғынан тік тұрып, міне, енді «адмирал» атты катерге де өз аяғымен жетті. Және де өзіне опасыздық жасаған адам үшін... Жоқ, шынында да адам мүмкіндігі шексіз екен.

	Біреудің ұрлана қарап тұрғанын сезген Пчелинцев, жалт бұрылды. Марьяна екен. Ернін ауырсынып, зорлана жымиды, – іштей – міне, тағы бір сынақ туды деп ойлады. Марьянаның жүзін бір есептен көргісі келіп ынтықса, екінші жағынан жүздесуден қашқақтады. Егер шынын айтса, онсыз бұл өзін сабырлы да, батылдау сезінер ме еді, қайтер еді. Әйтпесе Марьянаның алдында біртүрлі төменшіктеп, тауы шағылып, қипақтап қалады. Пчелинцев белін жазып, бұрқылдап жатқан судың бетіне қарады, шымырлаған су бетіне көпіршіктер шығып, жарылып жатыр – бұл сүңгуірлердің жұмыс істеп жатқанының белгісі еді.

	Марьянаның басы айналып кетті, оның үстіне Колян Осенев мұнан көз алмастан бақылап тұр, аға механик енді болмаса талып түседі деп ойласа керек, сондықтан да ол Пчелинцевті сүйей кету үшін сақадай сай тұр.

	– Сен маған бүйтіп қарамашы, Колян, – деп ақыры күңк ете қалды ол Осеневке наразылық білдіріп, – мен о дүниеден қайтып келсем де, құдайға шүкір, әзір тірімін. Аяқ-қолым аман. Міне, қосымша, үшінші аяғым тағы бар. Сүйеніш ететін, – ол балдағымен палубаны түртіп қалды.

	Жүзіне уайым табы ұялаған Колян теріс айналды.

	– Амансың ба, Сергей!

	Марьянаның үнін естіген Сергей жасқана басын изеді, балдақ ұстағанына, өзінің әлсіздігіне, умаждалған түріне ыңғайсызданды. Еркек емес, әйтеуір бір шалажансар мүсәпір жан сияқты.

	Әйел алдында қай еркектің бейшара болып көрінгісі келеді? Пчелинцев те бұл мәселе жөнінен солардан ерекше емес.

	Балдаққа бар салмағын салып еді, ауырсынғаннан айғайлап жіберуге шақ қалды, кешкі мұнар бұлыңғырлана көсіліп, көз алдында көсіліп жатқан өзен жағасына төменнен гөрі катерден көлбеулеу көрінетін тіп-тік жартастарға қарады.

	– Әбден азапқа түстің бе, Сергей? – дейді Марьяна ақырын ғана.

	Пчелинцев басын бұрып еді, іштей күйзеліс пен күйінішке толы Марьянаның көзімен көзі түйісіп қалды. Бар күйініші Пчелинцевке бағышталғандай. Соны бірден ұққан «Лотостың» аға механигінің жан дүниесі құйындай ұйытқып ала жөнелді де, өткенді ұмытып, жылы сөз айтуға оқтала беріп еді, бірақ ту сыртынан Колян Осеневтің қисынсыз жерде шыға келгенін сезіп қалды. Содан бұл әлгі әрекетін кілт тежеп, тіл қатудың орнына тек басын изеді де қойды.

	Сосын иығының үстінен Колянға көз қиығын тастап: – құдай үшін, бізді оңаша тастап кетші, – деп жанарымен жалбарына ишарат білдірді.

	Оның көзқарасын өзінше түсінген Колян.

	– Мүмкін, темекі тартарсыз, Сергей Сергеевич? – деді.

	– Рақмет, тартпаймын. Тартпайтынымды өзің де білесің ғой, – деді іштей кейіп.

	– Кеше үйдегі айнамыз еденге түсіп, быт-шыты шықты, – деді Марьяна.

	Пчелинцев біздің деген сөзді жадына сақтап, егер кешегі қырсық, алатопалаң болмағанда, бұл сөздің айтылуы екіталай еді деп ойлады. «Біздің» дегені яғни Марьяна мен Пчелинцев екеуміздікі дегені, өйткені әзірше шаңырақтары бір ғой, екеуіне ортақ, бірақ мәселе онда емес.

	– Өзінен-өзі жерге ұшып түсті. Күл-талқан болды. Мен қатты шошыдым, сынған айна – жаман ырым ғой, – деді Марьяна.

	– Міне, сол ырымың іске асты енді, – деп ақыры үн қатты Пчелинцев.

	Марьяна кеше осында келгенін айтқысы кеп тұрды да, бірақ Пчелинцевке ауыр тиер деп ойлап, өзін-өзі ұстап қалды, жоқтан өзгені іліп-шатып асығыс сөйлей бастады. Оның қазіргі күйі Пчелинцевке белгілі еді.

	– Сен Марьяна анау жақта, маған екі мәрте, – деді Пчелинцев Марьяна сөзін аяқтап, үнсіздік орнаған кезде иегімен Еділдің тұңғиығын көрсетті, – екі мәрте аян бердің.

	Жұтқыншағын жоғары-төмен ойнатып, аз-кем үнсіз қалды.

	– Елес сияқты. Оллаһи. Егер сол елес болмаса – шаруам біткен болар еді. Оның да, – ол басын қайта бұрып, иегімен суды көрсетті.

	– Сен тек сол үшін ғана катермен осында қайта келдің бе? Басқа себеп жоқ па? – деп сұрады Марьяна ақырын ғана Пчелинцевтің аузынан шыққан сөздердің өлім мен өмір туралы, адамға ең қымбат, ең қасиетті ұғым туралы екеніне қарамастан, соншама қарапайым, әншейін ғана айтылғанына қайран қалып.

	– Басқа себеп жоқ – деп кесіп айтты Пчелинцев.

	– Жұдырықтай түйіліп, темірдей берік бол, – деп айта салу оп-оңай ғой... – Ежов қолымен қарысып қалған жағын уқалап, саусағын шекесіне апарды, тамырының әлсіз соққан бүлкілін тап басты да, осы бір болмашы бүлкіл іштей аяныш тудырып, іші-бауырын түгел қалтыратып жіберді. Өзіне-өзі жаны ашып, басына түскен ауыртпалықтан тістеніп алған Ежов, мұны балықтарға жемге тастап, өзі бір қуыс тордан жол тауып қақпаннан құтылып кеткен Пчелинцевті көре алмастан сыртынан әбден сыбады. Басын енжар шайқап, ыңырсып жылап жіберді.

	– Өй, оңбаған Пчелинцев, ит екенсің, – деп өзін-өзі аяп кетіп иығын қиқаң еткізді. Бірақ ұрыстың не, ұрыспадың не үміт біреу-ақ, ол – сырттан жәрдем тосу.

	Пчелинцевтің мына тордан амалын тауып құтылып шыққанына іші өртенген Ежов, – біреу денесіне шеге сұғып жатқандай, қызғаныштан онан сайын әлсірей түсті.

	– Өй, иттің баласы, өй, оңбаған ит...

	Бар иә, жоқ боларыңды, аман қалып, немесе өлеріңді білмеуден, бір сағаттан кейін, екі, үш, бес, бір тәуліктен кейін алдыңда не күтіп тұрғаны беймәлім, белгісіздіктен жаман мына жалғанда не бар? Осы бір үрейді тұмылдырықтау үшін өзін-өзі алдарқатып, бір ермек табу керек еді. Ол бұрын құлаққа шалынбаған бір тосын дыбыс шығар ма екен деп, айналаға құлағын тікті. Жоқ, ештеңе естілмейді. Тек қана кеменің қабырғасына тиіп жатқан судың дыбыссыз ағысы, әрлі-берлі жосып жүрген су жәндіктерінің, алуан түрлі балықтардың қозғалысы, дизельден тамып тұрған майдың маңқа шолпылы естілді. Онан бөтен бірде-бір дыбыс жоқ. Демек, көмек әлі келмеген. Мүмкін, мүлде келмейтін де шығар, сірә?

	Ол өзінің Волгоградтағы алаңсыз өмірін есіне түсірді, осы ойына жармасып, үсті-басына шаң жуытпай мұны мәпелеп өсірген еңбекқор момын шешесін есіне алды, егер ұлына қауіп төнсе, тіпті ол өз кеудесін тосуға даяр еді, кей- кейде баласы үйге таяқ жеп келсе, арашалау қолынан келмей қалған ол түні бойы еңіреп жылап шығатын...

	Алайда мектеп жасында қияр ұрлап, біреудің бақшасына кім түспеді дейсің, екі қолтығына қос қарбыз қысып алып қаша жөнелгенде артынан қарауыл атай заманғы мылтықпен басып-басып қалғанда етпеттеп жата қалмаған бала бар ма? Егер тура саған қарай көздеп жатса, атай пілтесін тұтатқанша, оңтайлы сәтті дәл тауып жата қалу керек, әйтпесе балықшының ащы тұзы «бесінші нүктеңе» тиіп, біржола майлы жеріңе сіңіп кетеді... Бұл бәріміздің басымыздан өткен... Ежовтың да...

	Ежовтың басқа да көргені бар. Мысалы, жалаңаш сайға жорық кезінде көрші үйдегі бесінші сыныптың бір оқушысы ескі минаға түсіп өлді. Ежов мина қопарылысының қандай екенін, баланың қанына шыланған топырақтың қандай қорқынышты екенін әлі ұмытқан жоқ.

	Сонан кейін олар жалаңаш сайға баруды қойды. Ең соңғы минаны таяуда ғана, жоғары вольтты линия тартып жатқанда тауып алыпты деседі.

	Ал бір жолы шөп басып кеткен ескі окоптан бұлар тісі маржандай тізілген бір бас сүйек тауып алды – шамасы, қаза тапқан солдат жап-жас болса керек, бұл бас сүйек кімдікі екенін ешкім ажырата алған жоқ, біздікі ме әлде немістікі ме? Кейін беделін салып біреу шықты, бүкіл жарық дүниеге әйгілі антрополог Герасимовтың айтуы бойынша, бұл бас сүйек – немістікі екен... Біріншіден, бас сүйек табылған окоп, бір-ақ жаққа, Еділге қарайды да – екіншіден, биіктеу орналасқан. Демек, мұнда накат, бруствер болған, фрицтер осы окопта отырып, автоматтың ұңғыларын Еділге көздеген, біздің адамдар, фрицтерге арқасын беріп отыруы мүмкін емес. Ал, екіншіден, бұл бас сүйектің тісі аса күтімді екен – орыс мұжығының немесе аузын сабын жағып саусағымен ғана тазалайтын қайсыбір ауыл жігітінің мұндай ақсүйекке тән тісі болуы екіталай. Қысқасы, бұл бас сүйек – немістікі. Дәлел әсерін тигізіп, бұлар ол бас сүйекпен құмардан шыққанша футбол қуды. Осында әлдебір себептермен келіп қалған екі жұмысшының, сақалы қауғадай, қасының астында майда қорасан дақты көкшіл тыртығы бар жирен біреуі:

	– Ақымақтар! – деп ақырып қалып еді, көкшіл тыртығы бірден түтігіп шыға келді, ал беті күреңітіп, күйген кірпіштей өртеніп кетті. – Бұл неміс болмауы әбден мүмкін ғой. Өзіміздікі шығар. Біздікі! Сендер түсінесіңдер ме осыны? Бұл траншеяларды біз талай алған едік қой, сұрапыл қоян-қолтық ұрыс болғаны соншалық, окоптар өлікке толып кеткен. Осыны ұғасыңдар ма, сендер, ақымақтар?

	Жұмысшылар бас сүйекті тартып алып, жерге көмді де, үстін тесік-тесік плитасымен бастырып қойды. Мүмкін, кейін мұны жерлеуге тура келетін шығар деп, бұл өздерінше қойған белгілері еді.

	– Оңбаған Пчелинцев, алдап кетті, – деп күбірледі Ежов ойланбастан, әрең естілердей, ернінің қатайып, икемге келместен, мұздап қоя бергенін сезіп. Ол қап-қара суға толы машина бөлімінің қаншалықты суық екенін, сірә, енді ғана сезді, өңменінен өтіп барады. Еділ тұңғиығының табиғаты қатал, оған ешбір талас жоқ. Сол кеткеннен мол кетті, әлі хабар білінбейді. Не болды екен? Неге кеменің сыртынан бірде-бір иттің баласы тықылдатпайды?

	Ол үні қарлыққан баяу жүрісті шабан баржаның жоғарыдан қақалып-шашалып өткен дыбысын естіді, жағалаумен мұндайды оп-оңай басып озасың, бүкіл құрылысы тозып, жарамай қалған, соңғы күнін өткізуде. Көп ұзамай бұл баржа сындыруға жіберіледі. Сосын бәрі басылып, тек сірке қышқылындай өткір де зәрлі бір зыңыл құлағына шыңылдап тұра берді, ол миын шайқап, қайдағы бір жаман ойлар туғызуда. Міне, қазір де кенеттен шекесін түйреп, басын мұздай темір құрсаумен сығып тастағандай болды – жоғарыдан өткен баяу жүрісті баржаның движогы ең соңғы күшін салып шегіне жеткенше жұмыс істеп тұрғанына қарамастан дыбысы әрең естілді. Өйткені машинада ол кезде тарсылдың қаттылығы соншалық, тамақтың астынан тұмшалап, құлағыңды бекітіп тастайтын, танкистердің арнайы шлемін кимейінше дизельге жақындай алмайтын жәйттер жиі кездеседі. Егер абайсызда бара қалсаң, құлағыңның жарғағын жарып, есеңгіретіп тастайды, өзінің шақұр-шұқырымен кісіні шүберектей бозарып кетуге мәжбүр етеді. Осы тарсыл-тұрсыл дизельге солярка орнына құсып кеткен шай немесе қарақұмық ботқа құйғандай, сыбыр болып, Ежовқа әрең-әрең жетті... Есі шыққан Ежов алдымен алақтап солға бұрылды, сосын оңға, егер өзінің қазіргі ұсқынын қара сиядай мына түнекте айнадан көретін болса, танымас еді: көзі шүңірейіп бас сүйегіне кіріп кеткен, жанарының нұры біржола сөніп, көлеңкеден тұнжырай сығыраяды, мұрны орақша имиіп, қарақошқылданып, адам шошырлық қалыпқа еніпті. Ықшам қастарын ыс басып, үсті- басының бәрі май дақтарына былғанған. Жаппай теміреткі басып кеткендей, еріндері қабысып, қисайып, қатайып кеткен, көмірдей, тіпті ептеп өліктің ерніне келеді – оңып тұрған жоқ.

	Егер баржаның соншама қатты дыбысы бұған әрең-әрең жеткен екен, демек, мұндағы тереңдік отыз метрдей, онан кем емес...

	Осы отыз метрді Пчелинцев еңсере қойды ма, тұншығып өлсе керек. Міне, қалай-й? Пчелинцев жоғарыға жете алған жоқ. Ежов ышқынып, тұншығып, адам шошырлықтай қайта ыңырсыды, оңды-солды теңселіп кетті де, ауырсынғаннан ойбай салды – тақтайдың үстінде қимылсыз отыра беру оны бір уыс етіп, сірескен сүйектерінен жан кетіп, бөтен болып қалды, енді жай қозғалыстың өзі есінен тандыра жаздады, әдеттегі қозғалыстың өзі жанын көзіне көрсетті, бұлшық еттерін қысып, езе бастады, оларды талшық-талшық қып айырып, қауіпті сүйек жаңқалары ішкі жағына тікендей қадалады. Арқасының қанағанын сезді, жіңішке ізбенен тарамдана түсіп, күйдіріп жіберердей төмен сорғалады. М-м-м деп ыңырсыған Ежов, көп кешікпей Пчелинцев секілді жарық дүниемен, мына өмірмен, өзіне ең қымбат адамдармен, туған шешесімен, «Огонек» журналынан көрген француз суретшісінің туындысындағы күн нұры аспанды нәп-нәзік қызғылт түске шомылдырған кездегі жүрегіне ет жақын жуас шапақтармен қош айтысуға тура келеді. Суретшінің фамилиясы есінде қалмапты, ал бояулардың аттарын, дәлірек айтқанда, картиналарды тудырған борлы қарындаштардың түр-түсін ұмытқан жоқ, адам күлерліктей соншама ерсі аталады – пастель. Ал кенепке түскен пастельдің бояуы біркелкі тегіс, нәзік, жаймашуақ, тып-тыныш еді, мұндай бояу Ежовқа ұнайтын. Туған жермен, оның аңғары мен төбелерімен, құмдауыт бөктерлерімен, мөп-мөлдір сыршыл бұлақтарымен, өзінің сүйікті әйелдерімен, ең соңында – жанары нұрлы, балғын денелі Марьянасымен – Ежовтың соңғы табысы еді, соған тоқтағысы келіп, бәріне нүкте қойып, тағдырын біріктіруге бел байлаған болатын. Марьянаның мұнан үш жас үлкен екеніне түкіргені бар ма – әлем тарихында онан да өрескел некелер болған. Бірақ, міне, жазмыш оны қош көрмеді.

	Беті тіпті қисайып кетті. Басына жаңа күдік келді, кенет өз әйеліне ие бола алмаған кәрі қақпас Пчелинцев, әйтеуір аман шығып, бірақ жұмған аузын ашпастан, қазір бір жайлы да тыныш түкпірде жамбастап жатып, сірескен аяқтарын жылытып, бал арақтан сыздықтата ұрттап қойып, Еділдің қызыл балығын жеп, рахатқа батып отырған шығар.

	– Нағыз ит екенсің сен! – деді Ежов ыңырсып. – Егер мұныңды бұрын білсем ғой, тек қана Марьянаны емес, бүкіл таныс қатындарыңның бәрін, бір де біреуін қалдырмастан тартып алған болар едім, әй, х-хайуан! – бір секунд қалай өлетінін көз алдына елестетіп, жаралы беті мелшиіп қатып қалды.

	Ежовтың халі тіпті нашарлап кетті, аузындағы сөзі түгіл іш құрылысы түгел қатып, семіп, белгісіз бір қатты сызатқа айналып кеткендей. Суық тек сыртыңды қарып, құмырсқаша шағып жатқаны мейлі ғой, ал мұнда қақаған аяз іші-бауырыңды жаппай тыртыстырып тастағаны соншалық, жүрегі мұздап тоқтап қалған сияқты.

	Тек суық қана емес, аштық та қоса титықтатып тастады. Ежовтың көз алдында тұтқыр, көзге түрткісіз, трюм қараңғылығы тұрып алды, міне, қандай тас қараңғылық... Іші тартылып, қабырғасына жабысып қалған, сол арқылы омыртқасын жеке-жеке оп-оңай санап шығуға болады. Аштықтан, қападан итше ұлығысы, жарық дүниені ең соңғы боқтық сөздермен балағаттағысы келді.

	Көз алдында шайтандар секіріп, жасыл зеңнің ішінде тырбаңдап билей бастағанда, ал аштықтан кеудесінің асты, өкпесі қабысып, құстың ұясындай құрғап кеткенде, асқазаны тіпті шыдатпай әкетіп бара жатқан соң, Ежов қолымен қоймалжың суды көсіп алып ұрттады, ал тілінде, тісінде тұрып қалғандарын, – жағын қимылдатып мұқият шайнады. Сосын жұтып жіберді. Тамағына тікен қадалғандай шашалып қалды, көзінен жас ытқып, танауы ашыды – ол тап-таза мұнайды шайнап, машинаның майын жеді. Тағы да жұтты. Алақанына қайта су толтырып, аузына апарды да агрегат секілді бірқалыпты шайнай бастады, жабысқақ қою кермектен, өзін-өзі аяғандықтан беті бүрісіп кетті.

	Мұнай мұнаймен, қалдық қалдықпен, бірақ бір қызығы – ол өзінің асқазанын осымен алдады, аштықтың уыты басылып, бір терең түкпірге барып тығылды, әзірше қайта бас көтеретін сыңайы жоқ...

	Құлағы су түбіндегі біреудің дыбысын шалғанша, шамасы, бір жарым сағатқа жуық уақыт өтті, басында бір көмескі, селқос бірдеңе жылт ете қалды, қуаныштан есі кеткен ол – бұл су перісі емес пе екен, өзен адамдары қандай сый жасаған, міне, сыйдың көкесі, – деп ойлады. Іле- шала қуаныштан Ежовтың жүрегі тайдай тулады – көмек келіп жетті. Оның қайдан келгенінде, кімнің жібергенінде шаруасы жоқ. «Лотостың жатқан жерін іздеп тауып алып өздері келді ме, немесе сыртқа тырбаңдап жеткен Пчелинцев өзен түбінде қандай қасірет болып жатқанын хабарлады ма, оған бас қатырған жоқ. Керегі, сүңгуірлердің келгені, олар кемені шұқылап көріп, тұтқынды қалай шығарып алудың төте жолын қарастырып жатыр.

	– Жігіттер! – деп айғай салды Ежов қуаныштан жүрегі жарыла жаздап, аман қалғанына және соған қатысты айтылатын мадақтаулардан ләззат алып, Пчелиицев екеуіне заңды демалыс, санаторийге жолдама және ерлігі үшін награда...

	Иә, иә, Пчелинцев екеуі су түбінде біраз отырды ғой, енді қақпағына аты-жөні жазылған алтын сағатқа лайық. Награда Ежовқа да тиісті. Ерлігі үшін, қиындықтан қаймықпай, төтеп бергені үшін, машина бөліміне вентильдерді тас- талқан етіп, манометр әйнектерінің быт-шытын шығарып, тахометрлерді, басқа да құралдарды қирата су тасқыны лап қойған кезде дизельді сөндірді. Қысқасы, төтеп берген деген осы, демек, құрметке де, даңққа да, көпшіліктің сыйына да бөленуге тиіс.

	– Мен мұндамын, жігіттер. Мұндамын, – Ежов шаша- лып, жөтеле тұншығып қалды, тамағы құрғап, аузын ашып ауаны қаба бастады. Біраз ауа қармап еді, бірақ ол өкпесіне жеткен жоқ. Қапшықтағы ауа бітуге таяп қалған-ды, оны бүйтіп бекер шығындамауы, босқа айғайлап, ауаны ысырап жасамауы керек еді.

	Ежовтың өңі бозарып, бет терісі жылтырап, өзі аруақтай болды. Қолынан жан кетіп, томар сияқты суға шолп ете қалды. Оң қолын әзер көтеріп, жұтқыншағына апарудың ыңғайы келді әйтеуір, ал сол қолы бұрынғыша су ішінде салбырап қала берді.

	Біраз уақыттан кейін Ежов судың ұрлана көтеріліп келе жатқанын сезді, баяу болса да бәрібір көтеріліп келеді, ауа азайған сайын судың көтеріле түскенін ұқты. Тек бұрын ол мұны байқаған жоқ еді.

	Өз көзіне өзі сенбей, оң қолын суға батырды да, бұл әншейін елес шығар, консерві қалбырында ұзақ отырғаннан «миы ауыса» бастаған шығар, мүмкін, ауа әлі де шаш етектен шығар, деп ойлады. Бірақ екінші жақтан да – бұл жолы оң қолымен сезді – су көтеріліп, сұп-суық, қорқынышты су кеңірдекке қарай ұрлана сумаңдай бастапты. Ежовтың үрейі ұшты, зәресі кеткені соншалық, өмірінде дәл бүйтіп қатты қорқып көрмеген шығар, сірә.

	Ал өзеннің түбінде, төңкерілген «Лотостың» жанында жұмыс жүріп жатты – аударылған кеменің екі жағынан да трос өткізіліп, кеменің корпусын тор секілді шандып байлап, көтеруге әзірлеуде. Бұл күрделі, аса күрделі жұмыс еді – оның беті аулақ, егер «Лотосты» сәл қисайтып немесе шайқап жіберсең болды, онда құрыды дей бер, кеменің ішінде қамалып қалған адам тұншығып өледі. Уақыт көтерсе – жұрт бұл жұмысты жымын білдірмей шебер жасар еді, бірақ, өкінішке қарай, уақыт тар.

	Тростар дауыстай әндетіп, ширай тартылды, түйіскен жерінде шықырға басты. Қос кран – қырықтық пен елулік жерге төнген қара түнді дүрліктіріп айғай салды. «Лотосты» түптегі балшықтан абайлап шығарып алып, тростардың бекемдігін тексеріп салбыратқан күйі шамалы ұстап тұрды да, орнынан он метрдей бір шетке жылжытып, кеменің сүйегін судың түбіне ақырын ғана қайта түсірді.

	Бұны Ежов тіпті сезген жоқ, оның ойы басқада еді, машина бөліміне су дамылсыз құйылып, ауа қапшығы қусырыла түскендей. Иә, оның үстіне, құтқарушылар жүргізген жұмыс, нағыз шеберлікпен жасалды, оны оңайлықпен байқай да алмайсың.

	Айнала топырлаған кемелердің бәрі, үлкені де, кішісі де, олар да дәл солай бір шетке жылжыды, ұзын тұмсығын суға тереңдей батырған көтергіш крандарды қайта қоршап алды. Екінші қозғау жарты сағаттан кейін болды. Ежов оны да сезген жоқ. Оның айналасында шайтандар асыр салып ойнап жүргендей, енді бұған белгісіз бір нәрселер тарс-тұрс етіп, «Лотостың» темір қабығын қатты соққылады. Ежов тағы да тростардың қалай әндетіп, шиқылдай шықырлап, тіпті шошқаша шыңғырғанын, біреудің балғамен кеменің діңін соққанын естіді. Ежов сүңгуірлерге айғайлап көрді, содан қатты соққан жүрек дүрсілін басып, жауап қатқан дауыс, немесе жалғыз ауыз сөз естілер ме екен деп құлағын да тігіп байқады, бірақ ешқандай жауап естілген жоқ. Тек естігені, өзіне үйреншікті болып қалған шу ғана.

	Осы арада ол өткенді есіне түсірді, сүңгуірлер адамды үнемі құтқара бермейді, осы ойдан ол тақтайдың үстінде тоңған маймыл сияқты бүрісе түсіп, бәлкім, айғайлап, сүңгуірлерге хабар берудің мүлде қажеті жоқ шығар деп ойлады. Өйткені, кім біледі, кенет осылардың арасында бүкіл Астраханьға аты белгілі жағажай құдіреті, тұз балық пен салқын сыраның әуесқойы Сима ағайдың да жұмыс істеп жүруі мүмкін ғой. Егер ол бар болса, онда өз жаназаңды өзің оқи бер. Сима ағай қит етсе болды, бірінші болып үзіліс жариялайды. «Мынау суға батқан шалажансар неме, жоғары қарай қалқып шықпайынша, жұмысқа кіріспеңдер! Әйтпесе есін жиып, тісімен өңешіңді қыршып тастайды. Жо-о, ленинградтық бауырлар, бұл өлексе шегіне жетіп пісіп-жетілсін, ал біз оған шейін домино ойнай тұралық. Дәл осы жерде, судың түбінде, басшылар көрмеуі үшін, біздің сыртымыздан шағынбауы үшін. Гы-гы-гы-гы! Фонарьдың жарығында. А, бауырлар? – дейтіні қақ.

	Ежов төбесінен шыққан жексұрын гы-гыг-гы-ны анық естіген бойда, дәрменсіз қолын трюм сұйығына сылқ еткізіп тастай салды. Қағылез, ырыққа көнбейтін қайсар су әп-сәтте өзінің мың аяқты денесімен бірте-бірте басына, өңешіне, тіпті танауына шейін көтеріліп келе жатты. Талықси жұлқынып қалған Ежов, тіпті болмашы бір амал табуға азаптана тырысып, қараңғыға үңіліп еді, ештеңе таба алмай, сыңсып жылап жіберді.

	Ал өкпесі орналасқан ішкі дүниесі күйе бастады, бәрін жегідей жеп, жалмап қойған, өкпесінде ауа жоқ, бірде- бір жұтым жоқ. Бензин таусылды. Ежов тісінің арасынан сыздықтата ауа жұтып, іштегі өртті сөндіруден үміттеніп уһіледі. Өкпесіне жан шақырып, көрікті қайта үрлегісі келіп, қырылдай жанталасты, бірақ оған шамасы келмей дәрменсіз, кегжеңдей берді. Жантәсілім еткендей ернін қыбырлатты.

	Екінші түнді қатарынан ұйқысыз өткізген Пчелинцев, бастапқыда титықтап, болдырып қаламын ғой деп ойлаған еді, бірақ оның төртбақ шымыр денесі сыр берген жоқ.

	«Лотостың» аға механигі балдағын тарсылдатқан күйі «адмираль» катерін кезіп, басшыларға кеңес беріп, сүңгуірлерге кеменің ішінде қай нәрсе қалай орналасқанын, Ежов отырған ауа қапшығы, шамамен қай тұста екенін айтып, жөн сілтеді. Ол, яғни Пчелинцев, бүгінгі түні баршасына керек еді. Егер ол ауруға мойынсұнып, жасып- жасқанып ауруханада қалып қойса, суға батқан кемені шығарып алуға жұрт мұнан екі есе шабан қимылдаған болар еді, онда Ежовтың тағдырының не болары белгісіз-ді.

	Ал Ежов әзірше тірі болатын. Тірі, оған құтқарушылардың көзі анық жетті.

	Жанына батқан ауруы шамалы басылып, бетінің жарасы да қарақотырлана бастады, иә, оның бәрі де ештеңе емес. Тек кейінгі күндері тынышын алатын – бір-ақ нәрсе – ол Марьяна еді. Пчелинцев әрдайым оның біресе өзіне қараған көзқарасын, біресе абайсыз жанасып кеткенін, біресе тіпті жақыннан шыққан тынысын сезіп отырды. Осының бәрі жанын азапқа салып, өзегін өртеп, көңіліне мұң ұялатты. Сонда Пчелинцевтің кеудесі шаншып, қолы сырқырап, Марьянаның өзінен кеткеніне қайтадан қайғырғандай болды. Осы минуттарда Ежовқа деген жеккөрініш сезімі қайта оянып, құтқару жұмысын тастап, жылыстап тайып тұруға итермеледі, ол әр жолы осы өшпенділікті арамшөп секілді тамырынан қиып тастап, Ежовты аман алып қалу үшін қолынан келгеннің бәрін істеуге өзін-өзі мәжбүр етті.

	Пчелинцевтің бойындағы осы тартысты Марьяна да сезді, кейде тіпті көзімен де көрді, бұған қаншалықты қиын екенін іштей түсінді де. Осы бір қарбалас түні Пчелинцев оған бұрын білмейтін басқа бір қырынан көрінді. Сабырлы мейірбан, момын адамның бойында осыншама жақсылық қасиеттердің мол екенінен бұрын ол тіпті бейхабар еді.

	Пчелинцевті ойлаған сайын, өзінің бұрынғы күйеуіне деген жанашырлық сезімі күшейе түсті. Алайда неге бұрынғы болады? Бұлар ажырасқан жоқ, заң жүзінде әлі ерлі-зайыпты адамдар емес пе...

	Сезімтал әйел жүрегі тағы бір нәрсені сезді, дәл қазір Пчелинцевке дем беріп, көтермесең, жігерлендірмесең, түптің түбінде бәрібір тауы шағылады. Бірер күннен кейін сөзсіз сағы сынады, өйткені басына түскен мына ауыртпалық азабы ізсіз қалдырмайды. Пчелинцевке қазір міндетті түрде қол ұшын беруі керек, әйтпесе ол мына түнекке, азынаған суыққа, естен тандырардай жалғыздықтың үрейлі меңіреулігіне құлап түседі.

	– Құтқару жұмысына катердегілердің бірі қалмай атсалысты.

	– Тағы да ескертемін, ондағы ауа қапшығы тым жұқа, – деді Пчелинцев прожектор жарығынан көзін сығырайтып, қатаң дауыспен бастырмалата сөйлеп, судың түбінен жаңа ғана шыққан сүңгуірлер старшинасына, – тез таусылады, сөйтіп, жамандыққа ұшыратып жүрмесе... Скафандрынан шлемін бұрап алған старшина, сонан сүңгуір костюмінің басын жұлып тастағандай көрінді, су-су бетін сүлгімен сүртіп жатты.

	– Оның бәрі түсінікті, – старшинаның дауысы да Пчелинцевтің даусындай қатаң шықты, – бірақ басқа амал көрмей тұрмын. Не істеу керек?

	– Ежовқа ауа жеткізетін шлангі беру үшін әрекет жасап көру керек.

	– Ол мүмкін бе екен? – деп ақырын сұрады старшина.

	– «Лотос» төңкеріліп жатыр ғой, шлангыны қайдан сұғарымыз белгісіз. Кеменің астына бара алмайсың, қауіпті. Иллюминаторлардың бәрі балшыққа батқан...

	– Міне, соларды аршу керек. Машина бөлімінің иллюминаторы арқылы байқап көріңдер. Егер ашылмаса, балғамен соғып сындырыңдар. Кемені бәрібір жөндеуге тура келеді.

	– Жарайды, – деді сүңгуірлер старшинасы, – сындырамыз. Бірақ айнадай аршыған бір иллюминатор арқылы шлангыны тағы бір кезек жіберіп жатқанымызда, өзен сағасында қамыс қырқатын машинаның қайшысына түскендей шорт қырқылды.

	– Жаңа бір саңылау іздеу керек, оны тапқан едік, бірақ қайта қырқылып кетті.

	– Сергей! – деген дауысты естіген Пчелинцев селк ете түсті де тыжырынып қалды. Бірақ соған қарамастан денесін түзетіп, салмақты көзқараспен Марьянаның көзіне тура қарады. – Айтшы, Сергей, оны құтқара ма?

	Мына сұрақ пышақпен кеңірдектен орып жібергендей әсер етті.

	– Құтқарылады, – деп нығарлай жауап қатты Пчелинцев.

	– Шын айтып тұр ма, жоқ па дегендей Марьяна оған тесіле қарады.

	– Айтшы, – деді ол қайтадан, дауысын өзгертпестен, – айтшы, неге осы біздің баламыз жоқ.

	Ол мұңайып иығын қиқаң еткізді де:

	– Білмеймін, – деді.

	– Егер перзентіміз болса ғой, бүйтіп әбігерге түспес едік.

	Пчелинцев үндеген жоқ.

	– Онда тек бала жұбатудан бөтен уайым болмас еді. – Марьяна шамалы үнсіз қалып, сосын әр сөзін мұқият ойлап алып, мынаны қосты, – иә, екінші уайым... баланың әкесін... кезекті сапардан қашан оралатынын күту ғана болар...

	Пчелинцев тағы да жауап қатқан жоқ.

	Марьяна Пчелинцевке әрі үнсіз, әрі ұзақ қарап қалып еді, Пчелинцев оның жанарының біртүрлі өзгеше екенін алғаш рет байқағандай болды, мойылдай қап-қара, қимылсыз, белгісіз бір қайғы орнап, мұң ұялаған. Мұндай көз шамасы ит тұмсығы өтпейтін қалың нудың ішінде, төменгі жағы көрдей қараңғы, ғұмыры күн түспейтін, жемістерінің бәрі улы, сыңсыған орманда жүріп адасқан адамның көзі дәл осындай болса керек, ондай адам қайда, қай бағытқа жүрерін өзі де білмейді...

	Бірте-бірте жылжыту жұмысы жүріп жатты.

	Міне, аспанның шығыс жақ шеті сәуле шашып, шуаққа бөлене бастады, шуақ сәулесін сағаға қарай, теңіз бен мұхитқа қарай, Каспийге қарай үрдіс жылжыған әрбір толқын іліп алып кетіп жатты. Өзен тереңінен аспан тылсымын қызықтаған бекірелер бұйығып, құйрықтарын толқынға тосады. Ал қоладан құйғандай шымыр, әбден машықтанған жалды балықтар, бірден жайыла шашырап кетіп, тамшыға айналып, қызыл балықтардың құйрығын қытықтайды. Қытыққа шыдамаған бекірелер тайдай тулап, ауыр денесімен суды күмп еткізіп судың түбіне оқша атылып, толқын туғызады, сондағы орны көпке шейін қалпына келе алмай буырқанып жатады. Тағы да жарты сағат, әрі кетсе қырық минут, сонан кейін ыстық пештен балқып шыққан күн төбеге өрмелеп, мынау абыр-сабырды тамашалайды. Не болып жатыр өзі, өзен бетін мына жұрт неге дүрліктіруде? Балық аулап жатқаннан сау ма, әлде ауларын шатастырып алған ба?

	Жел көтерілгенмен өзен беті қарауыта буырқанып, қорғасындай ауыр су көпіршік атады, бірақ дауыл тұрған жоқ. Табиғат райынан қайтып, жел басылып,

	жуаси түсті, көп кешікпей толқын да тыншуға тиіс, сонда жып-жылы мамыражай тыныштық, жаздың нағыз рахат шағы орнайды.

	Балық атаулының бәрі жуасып, теңге балықтармен қуаласпақ ойнайды, ал бурыл мұртты, жайын атай диван секілді жұп- жұмсақ арқасына шабақтарға асыр салуға рұқсат беріп, рахаттана маужырап, ұзын мұртымен қарнын қасиды.

	Сосын көкжиектен жарқырай шыққан алтын арай көрінеді де, шың-құзға жан бітіп, көк төсінде сарғыш жолақ сәуле жүгіре бастады. Бұтаның арасындағы құстар тыншып, шағалалар шаңқылын қойып, ерекше тыныштық орнады, – онсыз да түпсіз тұңғиық аспанды ортасынан қақ жарып, арайлы таң күшіне мінгеніне бәрі сүйсіне қарап қалды.

	Ежов әлсіреген күйі машина бөлімінде отыра берді, ісініп кеткен тілін әлсіз жыбырлатып бірдеңе айтуға әрекет жасап еді, бірақ оған шамасы келмеді. Көзі онан бетер шүңірейіп, бассүйегіне кіріп кеткен, қабағының үстінен шалбарланған терісі салбырап тұр, есі кіресілі-шығасылы, ештеңені байыптай алар емес. Аракідік Ежов басын жұлып алып, ыс қапқан кеудесі сырылдап ауа жұтуға тырысады, бірақ қапшықтағы ауа түгесілген еді, барлық әрекеті босқа кетті. Ол сансыраған санасымен бәрін тарс ұмытып, тыныш салқын бұрыш іздеді, қазір ол қоштаспақ ниетпен бұрынғы өткендерін, өзіне қымбат, бірақ мүлде ескірген, телефон, мекен-жай, асығыс сүйкей салған жолдарымен, өзі үшін соққан белгісімен жеке кітапшасын ақтарғандай жадында қалғандарын ақтара бастады. Мұның бәрі келмеске кетіп бара жатыр, енді ешқашан қайтып оралмайды.

	Ол анасын өлердей аяп кетті – ұлының қаза тапқанын естігенде, кемпір байғұс сол қайғыны көтере алар ма екен?

	Тізесі жара-жара болып, тауға барып жүрген жалаңаяқ бала кезін, тақыр төбенің басына шығып, бас сүйек тауып алған сәтін көз алдына елестетті. Төбе үстінде әртүрлі қызықтар аз емес еді. Әрқашан, жылдың қай мезгілінде де, тек қыстан басқа кезде бұл жерде қатты ыстық болады, оны тек Африка ыстығымен ғана салыстыру жөн, қара күйеге ұқсас ұсақ қоңыр және күлгін түсті көбелектер қаптап жүреді, жер астының қатынас жолы іннен көп неме жоқ, тышқандар сусымалы құмын сыртқа шығарып, тап-тұйнақтай шағын төбешіктер жасап, үйіп тастайды, көк шөп арасындағы жалаңаш жерлерде қураған шөптің қу сабақтары түксиеді, бірі семіп, екіншісі туатын заңға қарама-қайшы – мұнда бәрі кезектесіп өседі.

	Көбіне бұлар оқ пен снарядтан шұрқ-шұрқ тесілген каска тауып алатын, кейбір каскалар бір бүйірін майыстырып кірген оқтың ізі адамның шекесінен өтіп, касканың екінші бүйіріндегі шойынын жалбыратып адам шошырлықтай тесіп шыққан. Біреудің басын тесіп өтіп, әлсіз ысқырықпен жерге қиғаштай сіңген оқты елестеткенде зәрең кетеді. Осындай әрбір каскада бір қасірет жасырынып жатады. Келмеске кеткен қасірет – оны кейін қайтара да, егжей- тегжейін анықтай да алмайсың. Тақыр таудан танкінің тот басқан табан шынжырларын, қабысқан флягалар, оқтан тесілген бақыраштар тауып алатын, әйтпесе соғыста әр солдатқа автоматтан кем түспейтін мұндай қажет нәрселерді кім өздігінше тастап кетеді? «Катюшалардың» гильзаларын, біздікі мен немістердің минадан жұлынған стабилизаторларын, тот басқан штыктар, құмдағы шіріп бүлінген винтовкалар, үзік-үзік пулемет ленталарын, оқтар, патрондар табатын. Тақыр таудың беті темір-терсекке толы, топырақтың бәрі жарықшақ уыстап алып, саусақтың арасынан елеп өткізсең – алақаныңда міндетті түрде темір сынықтары, ал кейде шеге секілді құйыла біріккен, біріне- бірі жабыса тұтасып қалған түйірлері бөлек-бөлек шашырап жатады, сұмдық қорқынышты. Тақыр тауға, жалаңаш төбеге – жаңбыр аршыған минаға бесінші сынып оқушысы түсіп өліп, ал оның артында келе жатқандардың шаштарын жалын шарпып, күйдіріп жіберген оқиғаға шейін сан рет барды.

	Баяғы балалық шағын елестеткені сол-ақ екен, өзіне деген аяныш сезімі қайта лықси жөнелді, жұтқыншағы оқ тиген торғайша бүлкілдеп, ернінің арасынан бұрқылдаған, түсініксіз, дымқыл бірдеңе суға шолп ете қалды, өшкен өкпесінде әлдебір движок біресе тоқтап, біресе өшіге түскендей бірдеңе әлсірей қырылдады. Ежов бірте-бірте көтеріліп келе жатқан салқын суға екі қолын бірдей тастап жіберді де, саусағын жүгірте бастап еді, кенет су бетінде әлдебір ауа көпіршігі пайда болды.

	Ол «Лотостың» теміржол вагоны сияқты бір бүйірімен бір шетке қарай ақырындап жылжығанын бірнеше рет сезді. Машина бөліміндегі су осы қозғалыс кезінде тіпті шайқалған да жоқ. Құбыжық секілді бір нәрсе кеңістікті талап еткендей бұрқылдап, тулағаны рас, бірақ бірде-бір рет су шайқатылмады, тіпті мүлде кішірейіп қалған ауа қапшығын да жарып жібере алған жоқ.

	– Кәне, тезірек, тезірек – деп сыбырлай жалбарынды Ежов, есінен тануға шақ қалып, – өліп барамын. Ауа жеткізіңдер! Тезірек, тезірек, өліп барамын ғой...

	Ал жоғарыда құтқару жұмысы барынша қызып жатты – мұнда бірде-бір секунд тыным болған жоқ. Пчелинцев соңғы сағатта қайысша қатып, тіпті бойы да кішірейіп кетті, балдағын маңыздана тықылдатып, сыздаған аяғын сүйреткен күйі катердің үстін кезіп, өзін-өзі ширақ ұстаған сияқты көрінгенмен, бірақ Марьянаның өткір де сезімтал сақ көзқарасын алдау мүмкін емес еді. Ол Пчелинцевтің нашарлап бара жатқанын білді. Бірнеше рет жанына жетіп те барған-ды, бірақ «Лотостың» аға механигі онан әбден мезі болғандай ат-тонын ала қашып, ұятқа қалдырды. Марьяна тек ішінен ғана тынды. Бұл селқостықтың Пчелинцевке қандай күшпен келгенін және неге тұрғанын ол жақсы білетін еді, бұл жерде оны алдау мүмкін емес.

	Күтпеген жерде ол әйел алдында бұрынғысынша бағасын арттырып шыға келді. Ол өзін-өзі және алданған Пчелинцевті аяп кетті. Келіншектің жаны күйзелді.

	Өзінің жіберген қатесін жойып, қайта татуласу үшін, сол бұрынғы сенімге кіру үшін, Пчелинцевтің аяғына жығылуға даяр екенін білдірді, бірақ Пчелинцев оның кезекті тағы бір әрекетін күрт тойтарып тастаған кезде, шамданып қалды да, қиялға шомды. Пчелинцевке ерегісіп, Ежов туралы ойлай бастады.

	Ал Пчелинцев Ежовқа көмектесу үшін бар өнерін салып бақты. Кранның біреуінен ақыры ұзын сымды лампа түсіріп, «Лотосқа» тартты, бұл сым кезекті жылжыту кезінде үзілмей аман қалды. Астраханьнан, Пчелинцевтің үйінен, сүңгуірлерде ондай шланг жоқ, әдейі әкелінген ерекше берік, солқылдақ болатпен тысталған ауа шлангасын да қосып жіберіп, «Лотосқа» өзеннің түбіне түсіруге әзір тұрған еді. Суға батқан кемені қалай жылжыту жөнінде де кеңесті Пчелинцев берді.

	– Тым болмаса жүрек жалғап алсаңыз етті, Сергей Сергеевич, – деп Коля Осенев қасына жетіп келді. – Нанмен ыстық какао ішесіз бе? Теңізшілер паегінен.

	– Жоқ, қажеті жоқ, – деп басын шайқады әбден қалжыраған Пчелинцев, – кейін, соңынан.

	– Ендеше, ықтиярыңыз. Ішкіңіз келмесе, өзіңіз біліңіз.

	...Соңғы сағаттардың ішінде оны біржола жоғалтып алғанын Марьяна нешінші рет сезіп үлгірді.

	Ежовтың көз алдындағы қараңғылық жансыз, жасыл түске қайта еніп еді, осы елес арасынан ғайыптан Марьяна көрінді. Ол Ежов туралы ойлай бастағанда, Ежовтың көзіне бұл елестейтін болып шықты. Бір сәт тұншығып бара жатқанын ұмытқан Ежов оған салмақты да салқын қарады. Марьяна бұл салқындықты сезіп, «сенің алдыңда не жазығым бар?» деп сауал қойғандай сәл жымиды. Ежов жауап қатқан жоқ.

	Сақтаушы періштелердің ішінде әйел баласының бар- жоғын білмеймін, шамасы, әй, жоқ шығар, өйткені адамды, оның өмірін сақтау әйелдің қолынан келе бермейді, бірақ сақтаушы періште бізге міндетті түрде әйел бейнесінде көрінетіні – айдан анық. Қиын сәттерде тұманды тылсым ішінен ойда жоқта өзіңе ең жақын, өмірің онсыз тұл деп есептейтін, сүйікті де қымбат адамың шыға келеді, бұл әрқашан, үнемі жүгіңді жеңілдетеді. Ол ең қиын, аса күрделі, кейде тіпті құрдымға кеткен жеріңнен шығуыңа жәрдемдеседі, жерге қараған басыңды жоғары көтеруге, солған тамырларыңа қайтадан қан жүгіртуге, әбден сіресіп, мұз боп қатқан жаныңды жылытуға себеп болады, мұндай сақтаушы періштелерден қалайша айналып кетпейсің?

	Марьяна сақтаушы періште, жебеуші аруақ секілді Пчелинцевке де, Ежовқа да көрінді, ал Пчелинцев мана судың астында болған кезде, мүмкін, ол екеуіне бір минутта қатар көрінген де шығар. Алайда оны ешкім білмейді. Оның үстіне әйелдің жұмбақ жанын түсініп бола ма? Оның кейде жасаған қылықтарын, жасырын сырларын іштей ұға аласың ба?

	«Екі тұтқын» да өлімсіреген еміс-еміс сәуленің арасынан Марьяна шыға келгенде өз еркімен немесе еріктен тыс болсын ортақ бір нәрсені ойлады, Марьяна қастарында болғанда жүректерінің қалай дүрсілдеп соғып, алып- ұшатынын, білегіне басын қойып төсекте жатқанда қалай елжіретіп жіберетінін, оның құлын мүсін сондай шымыр, сұлу, аппақ екенін, білектерінің нәзік, жұмсақ, сенімді екенін жүрек дүрсілі қаншалықты биязы, кірпіктерінің дыбыссыз қимылы соншама сүйкімді екенін, ұйықтап бара жатқандағы орнайтын тыныштықтың соншама мақпал, жылы екенін естеріне түсірді... Тұншығып бара жатқан тұтқындардың рухын көтеріп, оларды жігерлендіруге сеп болған Марьяна екеуіне де ерекше үміт белгісі еді.

	Мұндай әйелге жаман қарауға бола ма? Тіпті көзіңе шөп салған күннің өзінде?

	Кім білсін, кім білсін... мұндай жағдайда бәрі мінезге байланысты, іштей сол әйелге сиынып, артық сөз айтпастан алақанда ұстап, еркелетіп жүруге болады. Немесе мүлде тарс ұмытып, жек көріп кетуге де еркі бар, алайда ол сүйретіліп шығуға, ажалдан аман қалуға жәрдемдесті, сонысына рақмет... Рақмет, рақмет, бақытты бол, енді менсіз өз күніңді көре бер, ал маған ілгері жылжу керек. Еркек жаны да, әйел жаны секілді, ол да жұмбақ. Бірақ мынаны қараңызшы, егер еркек опасыздық жасаса, онда ол опасыздық әйел опасыздығынан әлдеқайда қауіпті болады.

	Алайда мұның бәрі – автордың шегіністері, кейіпкерлерінің, олардың пікірімен де, тағдырымен де... ортақ ештеңесі жоқ.

	Тыжырынған Ежовтың маңдайын азап әжімі шимайлап еді, оған жауап ретінде Марьянаның жанарынан да сол заматта аяныш сезімі білініп, қарашығына жайылды, Марьяна сонда арқасынан фонарьды жұлып алып, Ежовқа жарық түсірді де, жүзіне көз алмастан үңіле қарады. Онан ұзақ уақыт көзін алмастан мұңайып, бет құбылысын өзгертпеген күйі фонарьды ұсынып еді, неге екені белгісіз, Ежов оны алған жоқ, қалың шыны сауыттың ішіндегі күңгірт сары лампочка, сымы үзіліп кеткен болатқа ілініп салбырап қалды да, ауа қапшығының ішіне күйе-күйе болған Ежовтың шалбар-шалбар бетіне, бас сүйегіне шүңірейіп кіріп кеткен көзіне, тістелеп қанталаған ерніне, суықтан ісініп, ілмиіп кеткен мұрнына жарық түсіріп, көз алдында шайқатылып тұрды да қойды.

	«Міне, саған жарық сәуле, қорқынышты болмау үшін, Пчелинцев солай бұйырған... Мынау да саған, – Марьяна естілер-естілмес ернін қыбырлатты, – бұл да Пчелинцевтен», – ұшы желініп кеткен, ішінен ауа шығып жатқан шлангыны ұсынды.

	Ежов Марьянаның бетіне үңіле қарап, күмәндана басын кейін жұлып алды, тіпті оның шекесіне қарай жиналған әжімдеріне шейін анық көрінді – түсі ме, бұл әлде сандырақ па? – шлангының ұшына жармаса кетіп, ернін жырған күйі, тісін шықырлата аузына сұғып жіберді де, ішін өртеген жалынды тұншықтыра қомағайлана ауа жұтты. Түтікті аузынан босатқан кезде Марьянаның ғайып болғанын көрді, өйткені ол мұнда келген жоқ еді. Көргені, есіне түсіргенінің бәрі – жәй елес, түс, тас түнек қана.

	Кеудесіндегі шаншу басылып, темір сауыттың ішінде тұншыққаны, денесінің тырысқаны тарады. Желкесі, арқасы ашып барады, шамасы, соққы оны дизельден лақтырып тастаған кезде, желкесі баллонға соғылса керек, ал тақтайдың үстінде отырғанда, арқасын қаңылтыр түтікке жырып алған- ды. Ол ойлағандай мотор төбесінде салбырап тұрған жоқ екен, бекер қорқыпты. Пчелинцевтің айтқаны дұрыс болып шықты, суға шөккен дизель бүйір жақта тұр.

	– Тағы да Пчелинцев! – сілкініп қалған ол есін жинап, басын шайқады.

	Ішінен, қанша дегенмен бұны «Лотостың» аға механигі ажалдан құтқарып отыр. Бәрін Пчелинцев ұйымдастырып жүр... демек, бұл оған бекер тіл тигізіп, босқа қаралайды – сыртқа амалдап әрең жеткен Пчелинцев суға батқан кемедегі бұған көмек әкелді, – деп ойлады.

	Ежов ернін жымқырып: «Аға механиктің әйелі, күлім көз Марьянаны айналдырып алып, оның намысына бекер тидім», – деп өзін-өзі жазғырды. Өйткені Пчелинцевтен басқа біреу болса, онда ол мұндай зәбірді кешірмес еді, –аңдып тұрып кірпішпен бастан періп немесе аңшының мылтығымен басып салар еді, мұндайда бәрі бола береді. Ішінде кек сақтап жүріп, оңтайлы сәт келгенде өш алады, жұмыста басына әңгіртаяқ ойнатып, осынау кең дүниені тарылтуға жағдай жасар еді, сонда еріктен тыс өзіңнен өзің дарға асыласың немесе түрмеге түсердей қылмыс жасайсың. Пчелинцев болса ғой, жо-жо-оқ... Ежов көкірегіндегі ризашылық толқынының лықсып кеткенін сезді, сонда ол ернін қыбырлатып, әлсіз ғана естілер-естілмес міңгірледі.

	– Кек сақтамағаныңды, нағыз қасиетті азамат болып шыққаныңды ғұмыр бойы ұмытпаймын. Рақмет саған және кешір мені? – Ежовқа дәл осы сәтте Пчелинцев көз алдында тұрғандай болып елестеді – ол қатуланып бұған көзін сығырайта тесірейе қарап қалған. Ежов бұл көзқарастан қатты састы, басын төмен салып, айтқысы келген сөзін асыға аяқтады. – Марьяна үшін кешір. Мен кінәлімін. Қаласаң тұмсығымды бұз... аяма, рұқсат. Егер қолыңнан келсе, онда қайтсең де кешір мені, – өз айыбын мойындап, қалай болған себептерін түсіндіргісі келді. – Мұны мен білместікпен, жастықтың қызуымен, есерлікпен істедім. Бірақ бітті, бітті осымен. Енді қайтып бұлай болмайды. Ант ішейін...

	Ол оттегі шлангысының тот баспайтын жылтыр сыммен оралған ұшын аузына апарып, ауа жұтып, кеудесін аршыды. Қалай болғанда да, енді Марьянаға жанасуға болмайды.

	Өлімнен аман қалып, өзен бетіндегі күн ұясына батқан шақты, ертеңгілік күлгін суды, картоп сабақтарын жаққандағы деревнядан шығатын түтінді, уылдырық шашқан бекірелердің ойранын қайта тамашалауға мүмкіндік бергені үшін оның осы жақсылығын ұмытпауы керек.

	Қарны ашты. Ежов сілекейін жұтып, жан-жағына қарады.

	Қамалған камерасы аса қорқынышты емес екен.

	Аяғының астында бірдеңе шолп ете қалды – шамасы, машина бөлімшесіне балық кіріп кеткен болу керек. Қолын созған күйі, төмен еңкейді. – Мүмкін, тағы да шолп ете қалар? Бірақ балық фонарь жарығына еліккенімен, лай судың бетіне шығып, тұмсығын күйелеш маймен былғағысы келмеді.

	– Келе ғой бері, келе ғой, – деп Ежов балықты шақырды. – Кел, Цып-цып-цып-цып! – Әлгі балық бейнебір жұмыртқаны жаңа ғана жарып шыққан сары уыз балапан сияқты. – Кәне. Алақанымен көсіп су ұрттап, жеркенішті қойыртпақтарды шайнағанын есіне алған еді, жүрегі айнып кетті. Алайда аштықтан жаның қысылғанда онан да сорақысына барасың. Қазір бұзаудың етінен алуан түрлі шөп қосып пісірген сорпа ішсе ғой, ал екіншіге – тек Еділ мен Донда ғана өсетін қуырған көк балық жесе. Жайынның құйрығы да тәтті болады – жайынның барлық шырыны құйрығында, – еті жұмсақ, майлы, тіліңді үйіреді. Жайынның құйрығы әсіресе салқын сырамен қатып кетеді, ым-ым-ым-ым!

	Судың арасынан сабақтап өткізген жіп секілді, ауасы бар шлангыға, шыны ыдыспен қапталған су асты шырағына қарап, Ежов көзімен іздеді – жылтыр пленкаға орап темекі салынған пакет жоқ па екен бір жерде? – деп іздей бастады. Бірақ пакет жоқ боп шықты. Тамақсыз хал нашар, өте нашар. Азық жайлы, бұзау сорпасы мен жайынның құйрығы жайлы ойын қуалап тастап, тісінің арасынан сыздықтата ауа жұтты. Денесі тырысып, маңдайынан суық тер бұрқ ете қалды. Бұл аштықтың салдары.

	– Тезірек, тезірек! – деп асықтырды ол сүңгуірлерді сырттан естілген шықыр-шықыр, тарс-тұрс дыбыстарға, қорғасын нәлі бар өкшелердің дәл іргеден шыққан тарсылына құлағын тігіп – тура жауырынынан басып өткендей, сүңгуірлерді асықтыра бастады: – кәне, тездетіңдер!

	Бетінде күйе, май қалқыған сасық иісті суға үңілді – манағы балық құйрығымен шолп етіп, шамалы ғана жылынып алуға жарыққа жүзіп шықпас па екен, бірақ балық Ежовтан жасырынып, машина бөлімінің тереңінде мүгедек дизель «Дейц – 345»-тің артықшылығын зерттей берді.

	Машина бөлімінің қабырғасының жоғарғы жағындағы берік, сынбайтын қос әйнекті, сыртын тормен қоршаған үш иллюминатор көрінді. Үш иллюминатордың үшеуі де қола құлақты бұрандалар – үйеңкі тақтайына дәнекерленген гайкаларға бекітілген еді. Ежов бірнеше рет қараңғылықтың сейілетін, төңіректің жарық тартатын сыңайы бар ма дегендей темір тормен қапталған иллюминаторлардың табақшаларына қарады. Бірақ қараңғылық қою, көзге түртсе көргісіз еді – бір жылт еткен сәуле көрінбейді. Демек,

	«Лотос» әлі тереңде жатыр, сондықтан шыдай тұру керек, берілмеу керек.

	«Тәңірінің өзі бәріне шыдап, бізге де соны бұйырған» – кейде басқа қиындық түскенде, жиі қайталайтын анасының сөзі оқыстан ойына орала кетті. Алайда шамалы жеңілдік туып, Волгоград қалпына келтіріліп, соңғы жертөлені балшықпен бітеп, бәріне пәтер беріп, азық-түлік еркіндеу бола бастаған кезде, шешесі осы халық мақалын тарс ұмытып кетіп еді.

	Жоқ, міне, алыстағы сонау үшінші иллюминаторда әлсіз ғана өлімсіреген сәуле еміс-еміс дірілдеді. Ежов кеудесіне жылы шуақ орнап, дереу жарқ ете қалды, – бітті, құтқарылды, қазір еркіндікке шығады... Сендер ұғасыңдар ма, халайық еркіндікке! Мұның мәнісін түсінесіңдер ме сендер?

	Бірақ қуануға әлі ерте, иығыңнан асыра үш мәрте түкіріп, шамаң келгенше, тақтайды тықылдата беруің керек, ал егер айналаңда бірде-бір темір не тақтай жоқ болса, онда кейде ақылды адамдар жасайтындай өз басыңды өзің ұра беруің керек... Ежов тақтайдың үстінде бір сілкініп қалып, әлсіз қолын иллюминаторға созып, суықтан теңбілденіп кеткен бетін торға тақады да, еркіндікте не жаңалық бар деп ойлады. Ал еркіндікте айрықша ештеңе жоқ еді. Айналаның бәрі қап-қара су, әйнек табақшаның аржағындағы қола түсті су тып-тыныш ағып жатыр, шамасы, жер бетінде күндізгі мезгіл болса керек, жаз маусымында өзенге шомылған күн, көпшілікті мәз-майрам етеді. Неге айрықша ештеңе жоқ? Сен қателесесің, Ежов. Бұл өмір ғой! Ежовтың тамағына тірелген бір түйін, жұтқыншағын сулап, көзінен, танауынан жас ытқып кетті. Ол бұрандаларды босатпақ болып тұрды да өзін-өзі тоқтатты, – әлі ерте, оған кезек келген жоқ.

	Осы тұста крандар «Лотосты» шамалы қайта жоғары көтеріп еді, әйнек табақшалар мүлде жап-жарық болып, лас суға толы машина бөлімшесінің ішіне күн сәулесі жарқ ете түсті Бетінен жас тарамданып ағып кеткен еді, бірақ Ежов оны сезген жоқ, қатты бұраған ба, әлде бос па деп, әлсіз саусақтары дірілдеп бұрандалардың бекемдігін тексерді. Өйткені қазір босатуға тура келеді ғой.

	Расында да, келесі минутта иллюминаторлардан көгілдір аспан күмбезі көрінді. Ашық, мөлдір, қаймағы бұзылмаған бастапқы қалпы, торлы табақшалардан бас көтеруге әрекет жасап еді, оған шамасы келмеген соң өзінен-өзі селкілдеп кетті де, көз қарықтыратын аспан жаратылысына қарап қатты да қалды. Содан қолымен торды сілкілей бастады. Тамағына бірдеңе тығылып күрілдеп, жоғары төмен ойнақшып, шиқылдап, шықырлап, осының бәрі қосылып, жыламсырағандай тұтас бір мұңлы сарынға ұласты.

	Ол жанталаса қалшылдап дірілдеп, болбыраған саусағымен бұрандаларды қалай босатқанын білмей де қалды, табақшаны лақтырып жіберіп, машина бөлімшесінде лықылдаған қара майдың сасық иісін, дизельдің бүйірін селсоқ соғып жатқан лас судың да иісі бар екенін сезіп, қуанғаннан ботадай боздап, иллюминаторға бетін тақап жабысып қалды. Ойпаттағы шабындықтардан самалмен жеткен жас шөптің иісі бар. Сор даланың ащы дәмі, едәуір алыс жағада жағылғанмен, бірақ бәрібір осында жетіп жатқан оттың түтіні, есіңнен тандыратын бас арнамен өтіп бара жатқан баржада пісіп жатқан балық сорпасының қош иісі, оны бабымен қайнатып, от табына ұстаған еділдіктер бүкіл ережесін сақтап дайындауда, бұрыш, лавр жапырағын және бекіренің омыртқасын қосып асқан. Тіпті судың үстінде ұшып жүретін қара көз инеліктердің де өзіне тән иісі болады екен. Өзен ағысынан мүлде қаймықпай арна бойында шоршып, ойнап жүрген сұлу мүсін жарты пұттық сазандарды және бұл арадан алыс көкжиекте ұлыған бөлтірік даусын да естіді.

	Ол қашан дәмді бірдеңе әкеп береді деп анасын асыға күтуде. Төңіректе тағы да бір белгісіз күрделі иіс бар. Ежов оның не екенін білмеді, шамасы, ол күз түсердің алдындағы тамыз айының иісі болса керек.

	– Тоқта! – шаттық кернеп шашала шыққан дауыс дәл тұсынан естіліп еді, Ежов бұл дауысқа басын жұлып алды.

	– Тірі-і екен, Ежик! – Біреудің қуана айғайлағаны, Ежовқа тұңғыш рет естілгендей болып көрінген, басқа дыбыстардың бәрін басып кетті.

	– Тірі екен жігітім! – жарайсың, берілген жоқсың, шыдап бақтың. Жарайсың!

	– Қалайсың, Ежов?

	Бүкіл айғайдың арасынан байсалды да, анық шыққан Пчелинцевтің дауысын естіді ол кенеттен. Сөйтсе

	«Лотостың» аға механигі қайықта, өзінің қасында тұр екен, осы жақындық, мұның өз тағдырын шешкен Ежовтың көңілін босатып, кеудесінде оған деген бір жылы сезім пайда болды.

	– Оқасы жоқ, Сергей Сергеевич, әзірше бой беретін емеспін! – Ежов иллюминаторға басын сұғып еді, бірақ қола шеңбер бөгет жасады, беті шалбарланып кеткен ол, екпінмен алуға тырысып, басын кейін шалқайта бергенде, Пчелинцев табақшадан бір стақан шай мен бір үзім қатқан нанды тоса қойды. Ашыққан Ежов шай мен нанды жұлып алып, суға түскен қиқымға қарамастан қылғытып жіберді. «Тағы ма?» деген сұраққа өршелене бас изеді. – Иә, тағы да!

	«Лотосты» қайраңға біржола шығаруға болмайды, онда крандар құмға батып, отырып қалар еді. Осыдан әрі жоғары көтеруге де мүмкіндік жоқ, онсыз да – қос кран бар қуатын шегіне жеткенше пайдалануда, моторлары ышқынып мұржалардан шыққан бұйра түтін көзді тұмшалап, бітеп тастаған. Олай етуге болмайды. Сол себепті Ежов тұрған тұстағы иллюминаторды кесіп тастау керек. Сонан соң тұтқын тесіктен емін-еркін сыятындай етіп, кеңейтеді де іштегі адамды шығарып алып, ал «Лотосты» троспен сүйреп Астраханьға аттандырады.

	Кесе бастап еді, бірақ автоген құралымен іске кірісіп кеткен жұмысшыны, «Лотостан» шыққан айғай тоқтатып тастады, сөйтсе саңылаудан машина бөліміне, Ежовқа ұшқын шашырапты.

	– Сүлгі беріңдер оған, – деп бұйырды Пчелинцев. Тыңда, Ежов, сүлгіні сулап оранып ал. Басыңды және иығыңды ора. Сүлгі үлкен, орауға мол жетеді...

	Сүлгіні сулап алып, басын орады да, иығына жапқан жоқ, «Лотостың» машина бөліміндегі тербеліп тұрған лай суға кеңірдегіне шейін малына отырды.

	– Кәне! – деп қырылдады ол судың ішінен. – Енді кесе бер!

	Кесу оңайға түспеді, темірі қалың еді, – шамасы, немістер кемені қанша дегенмен соғыс мақсатына арнайы дайындаса керек, оқ немесе жарқыншақ корпусты тесіп өтпеуі үшін, былайша айтқанда, тырысып баққан, сондықтан да жұмыс баяу жүріп жатты.

	– Қашан болады енді? – деп машина бөлімінен айғай салды Ежов.

	– Шыдай тұр, шамалы, – деп қайтарып тастады оны Пчелинцев.

	«Лотостың» аға механигі әзірше өз аяғымен жүргенімен, бірақ мүлде әлсіреп бара жатқан еді. Оған бәрі де әсер етті, бұдан сәл бұрынырақ судың ішінде отырғаны да, өзен тереңінен еркіндікке бұзып, жарып өткендігі, өліммен бетпе-бет кездескені де, ұйқысыз өткізген түндері де... Соған қарамастан «адмирал» катерінің қайығынан түскен жоқ. Кез келген минутта кедергінің кездесіп қалатынын ол сезген-ді, өйткені басқа ешкім де «Лотостың» машина бөлімін мұнан артық білмейді. Дәл қазір «Ежовты жақтырмау сияқты жат сезім бойыңда болды ма?» деген сұраққа Пчелинцевтің «иә болды, немесе болмады» деп нақты жауап беруі екіталай еді. Ежов бұл үшін қазір бақытсыздыққа ұшыраған көптің бірі ғана. Жәрдем күткен адам, бары сол.

	Иллюминаторды ойып алып, қайыққа лақтырып тастаған кезде, мүлде күтпеген оқиға болды, қалқымалы крандардың бірі – «қырықтың» движогы төтеп бере алмады. Ышқына гүрілдеген кран тұйыққа тірелді, ішіндегі бірдеңе шықырлап іркіле қалды, сосын бірнеше мылтықтан қатар атқандай дыбыс шықты. Бұл «Лотостың» астынан өткізген болат тростың бірі қырқылып, ортасынан үзіліп кеткен дыбысы еді. Абырой болғанда, қайықта отырғандардың ешқайсысына тиген жоқ. Суға сырғып бара жатқан кеме шайқатылып кетті, сол минутта алақандай аумақта тұрған кемелердің бәрінен қосарлана шыққан «а-а-ах» деген дауыс маңайды басына көтерді. Үнсіз, аңқиып тұрған Ежов кесілген саңылауға қарай ұмтылды. Қайсыбір жиек тұстарының ыстықтығынан сескенген ол саңылауда кептеліп тұрып қалды.

	«Лотос» сол екі ортада біртіндеп шөгіп, сыртқа көпіршік ауа атқан су саңылауды жауып алды да, машина бөліміне құйыла бастады, сасқаннан сілейіп қалған жұрттың көзінше Ежов тұңғиыққа сіңіп жоқ болып кетті.

	Қайықтан ең алдымен қол созған Пчелинцев, адам шошығандай қырылдап шолақ қайырды.

	– Ал, жабылыңдар кәне! – деп Ежовтың шашынан ұстай алды.

	Пчелинцевтің қарлығыңқы айғайы сілейіп қалған қайықтағылардың бәрінің есін жиғызғандай еді. Көптеген қолдар, жапа-тармағай Ежовты бас салды. Біреу Пчелинцевтің сүлгісімен Ежовтың шашынан ұстап үлгірді, енді біреуі шынтағынан, енді біреуі тіпті шықшытынан қатып қалыпты. Жұрт қазір Ежовқа біржола тұңғиыққа батып кетуге мұрша бермей, салбыратып ұстап тұр.

	Иығын жырып, қолын қанатқан күйі, тұтқын әйтеуір саңылауға еніп, іннен шыққан секілді, сырғып сыртқа шықты. Жамырай шыққан «а-а-ах» деген дауыс басыла қалды. Төңірекке жым-жырт тыныштық орнады.

	Ежовты қайықтың ішіне жатқыза салып, орындықтың үстіне құрал-жабдықтарын жайып тастап, құтқарушылар дәрігер отырған «адмирал» катеріне қарай заулата жөнелді. Ал шынында да дәрігер керек еді. Ежов, шамасы, есінен танып қалғанға ұқсайды. Қайықта отырғандардың біреуі қолымен Ежовтың кеудесін басып еді, танауынан су ытқып кетті.

	– Су жұтып қойыпты, жәрдем етіңдер!

	Тура қайықтың ішінде Ежовқа қолдан дем алдыра бастады. Бірақ оның ешқандай қажеті жоқ болып шықты. Ежов көзін ашып алып, басын борттан асыра тастап, ағысқа қарады да, оның соншама сұлулығына, улы саңырауқұлақ секілді көкпеңбек екенін көріп бетін тыржитты, үсті- басы сатал-сатал, аузы шалдың аузындай шүршиіп, арып- ашып екі-ақ күннің ішінде саудырап шыға келген еді. Өзін де, жөтелге құлақ салып отырған өзге жұртты да қинап, сырылдай ұзақ жөтелді, қақырынып өкпесіне жиналған суды зорлап шығарды да, тынши қалды.

	«Адмираль» катерінде оны дәрігер өз қамқорлығына алды, күнге қызған ыстық брезентті тура палубаның үстіне жайып салып, Ежовты соның үстіне жатқызды да, үсті-басын лыпып тұрған тоқ өткізгіш сымдармен, шлангылармен, резеңкелермен шандып тастады. Иығына, кеудесіне, аяқтарына сорғыш түтік қойып, көз қарықтыратын циферблаты бар жылтыр бірдеңелерге бекітіп, дәптерге әлдебір жазулар түрткен күйі, «сиқырлы» іске кірісіп кетті.

	Дәптердегі жазулар көбейе түскен сайын дәрігердің таңданғаннан түсі өзгеріп, қасы керіліп күдікті сұрақ пайда болды, ақыры таңданғанын жасыруға одан әрі шамасы келмеген ол міңгірлей жөнелді.

	– Ештеңе түсінер емеспін. Екі тәулік бойы су астында...

	Жоқ, түкке түсінсем бұйырмасын.

	– Сізге көмектесейін бе? – Қасында тұрған сүңгуірлер командасының старшинасы жалт бұрылды. – Бірдеңе қажет пе?

	– Жоқ, қажет емес, – ақырын аңтарыла жауап қатты дәрігер.

	– Онда несіне абыржисыз? Тірі ме өзі? – деп тұрпайылау сұрады старшина.

	– Бар сиқыр сонда болып тұр ғой! Тірі болғанда қандай! Екеумізден де мықты. Судың астында екі тәулік болса да, қан қысымы нәрестенің қан қысымындай – бір жүз он да жетпіс. Ал сосын судың асты қысқы ауадай салқын ғой, үсіп кетуің мүмкін, ал пациенттің температурасы кісі қызыққандай қалыпта – отыз алты да алты. Кардиограммасы – ешқашан ауырып көрмеген кісінің жүрегіндей.

	– Тіпті жақсы. Оның несіне таңданасыз?

	– Тіпті миым жетпей, қайран қалып тұрмын. Медицинаның барлық заңы бойынша, ол қазір ес-түссіз талып жатуы керек. Сіздер ұғасыздар ма? – Ал бұл өзін-өзі тіпті күні ертең жұмысқа бара алатындай ширақ сезінеді.

	Тым-тырыс еді, дизельдердің дыбысы да өшті, тек шағалалардың жүрек шымырлатқан үздік-создық өткір шаңқылы шалынады. Бұл өгіз шағалалар еңіреп жылағандай дыбыстайды, бүйтіп еңіреу өлілерді жоқтаған тірілердің ғана қолынан келеді.

	Әрине, Ежовтың он екі мүшесі аман емес еді, жаралы қолы ауырып, иығы қақсады. Ол дәрігерден денесін таңып беруді сұрауға оқталды да, бірақ үндеген жоқ, не істеп, не қою керек екенін медицина мұнан гөрі жақсы білетін шығар деген оймен. Жарасын таңбаған екен, демек, ол жел қағып тобарсып, қабыршықтанады да, қарап тұрсаң, бір-екі аптадан соң жазылып та кетеді.

	Дәрігердің артында тұрған адамдардың жүзін ол көрген жоқ. Бірақ олардың сөздерін анық естіді.

	– Трос иттің күтпеген жерде үзіліп кеткенін қарашы.

	Біреу тісімен қыршып алғандай.

	– Бір талшығы үзілсе болды, қалғаны бір жарым секундтың ішінде тарқатылып кетеді. Ол заң. Физиканың тартылыс заңы.

	– Сенің физикаңның біреуді осып кетпегені қандай жақсы болды.

	– Кім де болса ырысы бар екен.

	– Ең абзалы – жігітті құтқарғанымыз.

	– Жақсысы жақсы-ау, бірақ бұл жерде ешқандай жақсылық көріп тұрған жоқпын, – Ежов кенет Колян Осеневтің дауысын естіді.

	«Тұйықтың тұйығы болғанмен, мұның да дауыс көтеруін қарашы. Сахнада сайрап тұрғандай. Әннен хабары бар», – деп ойлады Ежов әлсіреп жатып.

	– Мұның орнында мен болуым керек еді, ұғасыңдар ма сендер, – деп Колян бар күшімен өз кеудесін өзі қойып қалды, кеудесінде бірдеңе күтір ете қалғанына қарағанда, соққы қатты тисе керек, – ол мені алмастырған еді.

	– Сонда да оған тіл тигіздің...

	– Жаңа бір сұмдық естідім, ол үшін бұған ұрсып қана қою аз – әкесін танытып таяққа жығу керек.

	«Әй, Колян, ақкөңіл, бота тірсегім-ай, сарнап кеттің ғой...

	Көтеріліп кеттің, көтеріліп», – Ежов көзін жұмды.

	– Егер Пчелинцев жүзіп шығып, «Лотостың» қайда жатқанын көрсетпесе, мынау батырыңды, – Ежов жұрттың өзіне назар аударғанын байқады, тіпті бағжиып



	қарағандарын сезгендей болды, – үш күннен кейін қиярдай көкпеңбек болып, серейіп жатқан жерінен бір-ақ табар едік.

	– Ақырын! Ол есінен танған жоқ. Бәрін естіп жатыр.

	– Түкіргенім бар ма. Мен өзенші, матроспын, әйелдер гимназиясының оқушысы емеспін. Ойымдағыны айтамын. Ол да матрос, жас қыз емес, шыдайды, сол үшін есінен танып қалмайды.

	– Жауызсың сен. Тағы да онымен бірге істейсің.

	– Бұл пысықсымақтың Пчелинцевтің әйелін тартып алғанын бұрын білген жоқ едім. Ол әйел осында тұр, ұқтың ба? Осы батыр-ашынаны құтқару үшін Пчелинцев өлімге басын тікті... Ал бұл ше?.. Алғыс ретінде оның әйелімен төсекке бірге жатады. Солай ма?

	– Ақырын сөйле, даурықпа! Пчелинцев келе жатыр.

	– Ал, қалің қалай, Ежов? – жақындап келген Пчелинцев, қыстыға жөтеліп, қолымен кеудесін ұстады. – Сайтан алғыр, өкпем қысылып, қабырғам сөгіліп бара жатқандай болады да тұрады. Тура пышақпен кескендей. Қалайсың а, Ежов?

	– Рақмет. Шыдауға болады.

	– Қалай болғанда да қайтып оралуыңмен. О дүниеден бұл дүниеге...

	– Рақмет, Сергей Сергеевич, – ақырын ежіктеп, әр әрпіне шейін салмақтап айтты Ежов – Және... Сергей Сергеевич, кешір мені... бүкіл айыбым үшін кешір.

	Пчелинцев жауап қатқан жоқ.

	Дәрігер Ежовтың үстіндегі медициналық зерек техниканы шешіп, бәрінің сөзін бөліп, орнынан көтерілді.

	– Мұндағы бастық кім? Сіз бе? – Сүңгуірлер командасының старшинасына қарады. – Әлде сіз бе? – Әлде сіз бе? – Пчелинцевке бұрылды. – Астраханьға тарту керек. Суға батқан кісіні бірнеше күн ауруханаға жатқызу қажет, айтарым осы.

	– Дені сау, жұмысқа ертең шыға берсе де болады демеп пе едіңіз жаңа, – деп сүңгуірлер старшинасы міңгірледі.

	– Үш күндей бақылап көру керек. Сосын шығарамыз. Сізді де, – деп дәрігер Пчелинцевке қарады. – Жатқызуымыз керек. Тексеріп, емдеп... түріңізді қалпына келтіріп береміз. Әйтпесе бетіңізді қарашы, жара басып кеткен.

	– Бетті қойшы, тәйірі. – Пчелинцев қайтадан қинала жөтелді, кеудемді бірдеңе... Жаншып тұр.

	– Сіздіңше қалай, тұңғиық терең сонау су түбінен шығып, бірден жүгіріп кетуіңіз керек пе? Ол мүмкін емес нәрсе.

	Осы әңгімеден кейін Пчелинцев орындықтары бар, жалпы тыныштау жерге, кеменің артқы жағына барып отырды. Көз алдында біресе тоғысып, біресе жан-жаққа ыдырай түскен гүлді шеңберлер үйіріле жөнелді, ол өзінің әлсіреп қалғанын сезіп қынжылды. Бұл жерде дәрігердікі жөн – бұл әлсіз, науқас адам, өзін-өзі сәл түзеп, ретке келтіру үшін ауруханаға шамалы жатып шығуы керек. Ежов екеуінің басына түскен жағдай өмірде бір-ақ рет кездеседі. Егер ондай күн екінші рет туса, бәлкім, адам баласы оны көтере алмауы да мүмкін. Ол тұнжырап, іштей көңілсіз ойларға шомып, оңаша қалды.

	«Адмираль» катерінің двигателі қалай от алып, гүрілдеген даусы құлағына талмаусырап жетті де, кеме шұғыл бұрылып, қалаға қарай бағыт алды. Кеменің темір табанының астындағы су толқыны атқақтап қоя берді.

	Жылтыр жез тұтқадан ұстап бері жақындап келе жатқан Марьянаны көрген кезде ғана есін бір-ақ жиып алды.

	Шымшып алғандай бірдеңе оқыс жыбыр ете қалып, ескі жараны қайта сыздатты.

	– Қалайсың? – деді Марьяна.

	Қинала жымиған Пчелинцев ернін болар-болмас қыбырлатып, – әркім бір-бірінен жағдай сұрастырған бүгінгі дәстүрлі сауал, – деді де кешірім өтінді.

	– Онша емес, – деп жауап қайтарды ол. – Ауруханаға жату керек.

	– Мен ол жөнінде естідім. Дәрігер айтты. – Ол іштей дайындалып, аз-кем үнсіз тұрды да тікесінен бір-ақ қайырды.

	– Айтшы, осы сен бұрынғыша тұра алар ма едің?

	– Бұрынғышасы қалай?

	– Кәдімгі... – Ол күмілжіп, көзін төмен салды. Жүзіне көлеңке түсті. – Мен Ежовпен ұшырасқанға дейінгідей...

	Қолыңнан келер ме еді?

	– Б-іл-меймін, – деп ол баяу сөйледі де, қарсы сұрақ қойды. – Өзің ше?

	– Мен даярмын! – деп нақты жауап қатты Марьяна. Оның жауабына селт етпеген Пчелинцев ләм деген жоқ.

	– Тоқетері – бәрі өзіңе байланысты, – деді Марьяна. – Тағы да... Бір өтінішім бар саған...

	– Қандай?

	– Портқа барып, теңіз кемесіне ауыстыру жөнінде арызыңды қалдырып кеткеніңді естідім. Өтінішім – сол арызыңды қайтып ал.

	Марьяна өтінішінің мәнісін түсінген Пчелинцев байсалды түрде басын шайқады.

	– Сөзімнен танамын ба? Тіпті қисыны келмейді.

	– Сөзіңнен тан деп тұрған жоқпын. Саған енді бәрібір

	«Лотоста» қалуға болмайды ғой. Қалайда басқа кемеге ауысу керек. Мейлі, басқа кеме бола берсін – тек теңіз параходы емес.

	– Неге қалуға болмайды? – деді ол түнеріп.

	– Қанша айтқанмен ырымға жаман ғой. Әрең аман қалдың емес пе. Біртүрлі қорқынышты.

	– Қорқатын ештеңе жоқ, – деп қабағын ашпаған күйі дүңк ете қалды Пчелинцев.

	Марьяна орнынан тұрды.

	– Айыпқа бұйырма. Менің... менің кетуім керек.

	Басын үнсіз изеген Пчелинцев, мойын бұрып, борттың сыртындағы таңғы күн нұрына шомылған жағалауға қарай бастады.

	Ежовтың қасында жұрт топырлап тұр екен. Марьяна жақын келген кезде, абыржып, тұнжыраған олар бірден тарап кетті, шамасы, бұл Колян Осеновтің ісі болса керек. Колян болса, Марьянаны көрген бойда, теріс айналып, борттың сыртына бір түкірді, бұл моторист жолдастың көпе- көрінеу қыр көрсеткенін біліп, Марьяна тіпті жымиып, күліп те жіберді. Оқушы сияқты. Жарайды, Колянды қойшы, тәйірі. Ол Ежовқа еңкейіп еді, күтпеген жерде көзіне жас үйіріле қалғанын сезді. Бұл жылау Ежовты қимағандықтан немесе келмеске кеткен өткен күндермен қоштасқаны екенін Марьянаның өзі де білмеді.

	«Тірімісің?» – үнсіз, тек көзбен ғана ишарат білдірген ол, Ежовтың тамырын ұстау үшін қолын алды. Тамыры біркелкі соғып жатыр екен, көңілі орнына түскен Марьяна дәрігердің орындығына отырды. «Осы рейске шықпа деп ескертіп едім... айна... сынғанын айтқанмын, жаман ырым ғой. Пчелинцевке жеткізбегенім бекер болды, оны да ескертуім керек еді. Мүмкін, пәлеге ұшырамас па едіңдер, сонда. Алайда бәрі өткен соң оның иесін қозғаймыз, болары болғаннан кейін? Қалайсың?» – деп сұрады ол бұрынғыша үнсіз, ыммен ғана.

	«Төменде, судың түбінде, қалім мүшкіл болды, өлген жерім осы екен деп ойладым. Өкпем сырылдап, басым сына жаздады. Қысқасы, о дүниеге кетуге сәл-ақ қалдым. Судан шығарып еді – басылды. Өзің де хабардар шығарсың. Дәрігер аяқ-қолымды қарап, температурамды өлшеді де денің сау деген қорытынды шығарды. Міне, жағдай осындай!

	«Мені сағындың ба?» – өзі үшін де күтпеген сұрақ қойды Марьяна. Суға батқан кеменің ішінде қайтадан тұншыққандай Ежов ыңырана ернін қыбырлатып төмен қарады. Марьяна сонда Ежов пен Пчелинцев екеуінің мінездерінің өзара ұқсастығын байқады. Ортақ бақытсыздық әртүрлі адамдардың мінезін ұқсас етіп жібергені ме сонда? Ежовқа борт кедергі жасап еді, сонда да ол денесін қуысқа қарай шамалы ілгері жылжытып, судан өз бейнесін көруге тырысып, төмен қарады, бірақ шымырлай аққан толқын оның бейнесін катердің соңына қарай шайып әкете берді.

	Марьянаның қабағы түсіп, жанарының қалай мұңға толып, жалғызсырап кеткенін сезді ол. Бойын тік ұстаған Марьяна, ол да суға үңіліп, іштей ойға шомды. Жағы суалып кетті.

	Борттағы қуысқа басын қойып, Ежов бұрынғысынша палубада жатыр еді, төмен қарап, өзен тереңіне үңілуге тырысқандай көзімен кеменің соңына ығысқан көбіктің арасына жалт берген сәулелерді аңлады. Ол өзін-өзі қинаған сұрақтарға жауап іздеп азаптануда еді. Қанша іздесе де жауап таба алмай-ақ қойды. Өзінен өзі жиіркеніп кетті. Кінәсін мойындап, қанша кеудесін аттап кеткенімен сол бір кісінің алдында өзін өлердей қарыздар екенін сезінді. Бәлкім, бір адамға емес – өзінің аман қалып осы өмірден сызып тастамай, санаттан шығармағаны үшін бүкіл адамзат атаулыға борыштар шығар.

	Басын бұрып еді, жағымен бояу иісі аңқыған, ып-ыстық темірге сүйкенді, «адмираль» катерінің үстінде тұрған Марьянаға, сүңгуірлерге қарап, мұңайып қалды. Жұрттың бәрі тым-тырыс – әншейіндегі мұндай топқа тән өткір әзіл де, қолдан-қолға өтетін бір қорап сигарет те, еркектердің зілсіз әзіл күлкілері де, күнделікті тұрмысқа сән беретін көңілді жайттар да, – соның бірде-біреуі жоқ. Марьянаға қайта бұрылып қарап еді, көзі ескі иконадағыдай – үп-үлкен, мөп-мөлдір, әлдебір ауыр мұң жасырынып жатқандай көрінді. Ежов әрең дегенде ернін қозғап Марьянаға жымия қарады. Атап айтқанда, ол дәл осылай, қатал да қатулы болумен қатар, нәп-нәзік күйінде келіп буалдыр шуақ арасынан елестеп аян берді емес пе, – сандырақтап, болмыс пен елесті, түсі мен өңін ажырата алмай жатқан кезде, ажал арашасындай ғайыптан пайда болды. Қанталаған ернін жымқырып қайта жазып жіберген Ежов, палубаның діріліне құлағын тігіп, содан соң қашанда айтқысы келіп тұрғанымен бірақ оған батылы жетпей, осы күнге шейін сол сәтті күтіп келген, көкейіндегі сөзді айтты.

	– Марьяна, сен былай ет, – дауысы қарлығыңқы да сабырлы шықты. – Былай ет, Марьяна... Қазір жағаға жеткеннен кейін екеуміз біржола қош айтысатын болайық. Жарай ма? Пчелинцевке енді мен опасыздық жасай алмаймын, ұқтың ба? Егер ол болмаса, мен әлдеқашан мәйіт боп жатар едім, – палубаның қалай дірілдегеніне, катердің ішкі құрылысының қандай күрделі сыңғыр шығарып жатқанына құлақ тігіп, сөзін әрі жалғастырды.

	– Қысқасы, бақытты бол, Марьяна.

	Ол қуысқа қайта жылжып, саңылаудан катердің артына қарай түріле қашқан суға тағы да үңіліп қарай бастады. Осы судан ол не іздейтіні белгісіз. Өзіңнің өткеніңмен, басыңнан кешкеніңмен, үйреніскен ортамен қоштасу, артта қалған күндеріңді ұмыту, сөйтіп өмірді мүлде жаңаша бастау, ол қиын, әрине, бірақ керек, өйткені мұның астарында ілгері басу заңы – даму заңы, ақыр соңында есею заңы жатыр.

	Сыртынан қарағанда біреу қатты ренжіткен оқушы қыздай, Марьяна басын төмен салып, Пчелинцевке қарай кетіп бара жатты.

	Алдын ала белгілі, айтуға тиіс орынды сөз естігенімен, бірақ ол жаны жараланып, зәбірленгенін сезді. – Ежовтың сөзі әбден састырып, шымбайына батып кетті. Төбесінен бір қойғандай, сөздері оқыс шықты, әйтсе де, шынын айтқанда, оқыс дейтіндей ештеңе жоқ еді, оны Марьянаның өзі де жақсы түсінді. Тіпті ол ма, осы сөздерді алдымен Марьянаның өзі бастап айтқысы келген-ді. Бірақ Ежов оған мүмкіндік бермей, алдын алып кетті, қысқасы, бұл жерде де... Марьянаның алдын орап үлгерді, тек жанын ғана жаралап қойған жоқ, тәнін де ауыртты. Өзінен өзі кемсеңдеп, бүкіл тұла бойы селкілдеп кетті, бірақ ол өзін-өзі дереу тоқтата қойды. Өйткені Пчелинцевке көзіне жас алып, көңілінде бір қаяу бар жандай көрінуге болмайды, ол ештеңені білмеуге тиіс. Ежовпен болған әңгімені, Марьянаның қатты қорланғанын мүлде сезбеуі керек.

	Пчелинцев тұтқадан қос қолдап сығымдай ұстап, қолының үстіне иегін сүйеген күйі сол бұрынғы қалпында отыр екен, Марьяна тіпті жақындап та үлгермей жатып, ол сонадайдан мұның өзіне қарай беттегенін байқап қалды да, мүлде селт етпеген қалпы күңгірт дауыспен.

	– Сенсің, бе, Марьяна? – деді.

	Марьяна үнсіз басын изеді, сосын бұл ишаратын көрмей, естімей қалатынын түсініп, шамасы келгенінше көңілдене жауап қатты.

	– Мен... Он минуттан кейін Астраханьда боламыз деседі. – Қасына келіп отырды. Күнге шағылысқан көзін сығырайтып, борттың ар жағына қарады. – Қалай, басылайын деді ме?

	– Жоқ. Өкінішке қарай... онан сайын өршіп барады.

	– Қояды.

	– Мүмкін, мүмкін, – іштегі ескі жарасы ашылып, ойлана жауап қатқан Пчелинцев, көйлегінің жағасы алқымын қысып жатқандай басын шайқады.

	– Сергей, сен мені кешіресің бе? – Марьяна қайтадан тосын сұрақ қойды.

	Айтпақшы, ол неліктен оқыс сұрақ болады.

	Осы минуттарда екеуіне бірдей айналадағы дыбыс атаулының бәрі ғайып болып, біржолата ауаға сіңіп кеткендей көрінді де, жалғыздықтың сұмдық бір үрейлі көрдей азынаған тыныштығы орнады. Бұл тыныштық Пчелинцев кубрикке қамалған су астындағы, атап айтқанда, сондағы меңіреулікке өте ұқсас еді, Пчелинцев тамағына тірелген қатты түйірді жұтып жіберді. Бұл кесек тамағында тым жиі пайда болғандықтан, бұрынғы қолайсыз шаншу алғашқыдай жанына батқан жоқ. Тыжырынып, қысқа ғана, «иә» деген бір-ақ сөз айтуға оқталды да, өзін-өзі тежей қойды. Ескі ренішке өте ұқсас, кеудесінде кенеттен мүлде бір жаңа сезім пайда болды. Бірақ бұл реніш емес еді, жоқ ол бұрын мүлде болып көрмеген және бойға сіңбеген таңсық құбылыс бұл сезім, тіпті жаңа ғана туындады. Оның ғайып болуына тағдыр жазбаған еді. Міне, мұның сыры осында. Осыған дейін Пчелинцевтің бойында жасырынып жатқан, мүлде белгісіз қасиеттерін Марьянаның анықтағаны сияқты, Пчелинцевке де Марьяна тіпті бір жаңа, бейтаныс қырынан ашылды. Оның өмір жолының Ежовтың жолымен түйісуінде белгілі бір заңдылық бар. Кездейсоқ емес, заңдылық. Ал бұл заңдылық болғаннан кейін, демек, осы өмір бұлтарысы қайта қайталануы мүмкін. Ол қайталанады, сөзсіз қайталанады, міне, мәселе қайда жатыр. Олай болса, бәріне біржола шыдап бүкіл азаптың бәрін қоса жеңіп шыққаннан кейін, өмірін жаңаша, ежелгі ескі ауруды қоздырмай, бітеу жарамен бастағанының өзі дұрыс емес пе? Пчелинцевтің бойында қарсылық білдірген қаһарлы күш жанарынан жас ытқытып жіберді, бірақ ол оны тұншықтыра білді, осы батылдығынан айрылып қалмас үшін шешімінен айнып қалудан қорықты да, бастапқы дауыспен былай деді.

	– Марьяна, сені кешіру-кешірмеуім, қазір ол әншейін жәй ғана нәрсе. Мәселе оған тіреліп тұрған жоқ. Оның бәрі ұсақ- түйек, кәкір-шүкір. Бірақ біз енді бұрынғыша тұрмыс құра алмаймыз, Марьяна. Бұрынғы жарастығымыз енді ешқашан қайта оралмайды... Екеуміздің өткен тіршілігіміз енді қайтып келмейді. Тату-тәтті өткен ыстық күндеріміз кетті келмеске, – өз тұрғысынан айтқан осы бір бейтаныс жылы сөздердің қалай шыққанына құлағын тосып, Марьянаның аузынан естілгендей болғанын аңғарды. Расында да бұл еркектің емес, әйелдің айтатын сөзі. Сөйтіп, ол өз кемесін жағамен байланыстырып тұрған арқанды шорт қиып тастағандай нық сөйледі. – Ешқашан...

	Пчелинцевпен келіспеген Марьяна басын қайта-қайта шайқап еді, жүзінің дуылдап кеткенін сезді, әп-сәтте кәдімгі көз жасы бетін жуып, сорғалай жөнелді.

	– Мұның не, Сергей? – деп ол сыбырлай сөйледі. – Бәрі орнына келеді, бәрі. Өткен нәрселер де сөзсіз қайталанады, – деді ол. Қазір, дәл осы қысқа сәтте Пчелинцевпен өткізген бақытты шағын есіне алып, бірақ сол бойда іркіле қалды, соңғы сөйлемнің екі ұшты астары бар еді...

	Сонау алыстан, тура аспанның астындағы әлдебір биіктен сары майдай толықсыған күннің тұсынан, қатқыл дыбыс шалынды.

	– Осымен бітті, Марьяна, қош бол! Енді мәңгі бақи. – Ол бұған іштей қарсылық білдірумен қатар, осы сөздерді жүрегіне дөп тиген бытыра оғындай қабылдап, басын тағы да өршелене шайқап жіберді. Бұрынғы қателігі қазір жанына батып, өзегін өртеген өкінішпен ащы көз жасы кеудесін қысып, тынысын тарылтты. Сөйтіп, сазайын тартып, әлгінде ғана Пчелинцев басынан өткерген күй кешті де, өзін-өзі әзер ырыққа көндіріп сұрақ қойды.

	– Сонда қалай?.. – Біржолата ма? Солай ма, Сергей?

	– Білмеймін, – деп Еділдегі теплоходтар аялдайтын жерге, біртіндеп жақындай түскен астраханьдық айлақтарға көзін сығырайтып, сұстана қараған күйі қатқыл дауыспен шолақ қайырды.

	Бірнеше минуттан кейін «Адмираль» катері, екі аптаның ішінде Пчелинцев үшін бөтен, мүлде бейтаныс және тым тосырқап қалған жағаға келіп тоқтайды. Алшақтап кеткені соншалық, ол бұл жерді қайта игеріп, бәрін басынан бастауына тура келеді. Әйтпесе, басқа жағаға қоныс тебуі үшін бұл жерден біржола кетіп қалуы керек.

	Пчелинцевке бұл өте ауыр тиді. Дәл солай күйзелген Марьяна да өзінің жалғыз қалғанын сезді. Бұған қарсы ештеңе істеуге болмайтын еді. Еш-те-ңе...





