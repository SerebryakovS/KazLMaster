	Әди Шәріпов

	Партизан қызы





	Бұл еңбегімді балаларым:

	Маржан, Меруерт,

	Мәдидің анасы – жұбайым Зағираға

	арнаймын.

	Автор.





I


	1941 жылдың июні. Совет Армиясының Н. бөлімі Брест қаласынан жиырма шақырым жердегі үлкен селоға орналасқалы бес-алты ай болған-ды. Батальон штабында бір тәулікке жуық көз ілмей, орта бойлы, кең иықты, жүзі қатыңқы келген, қара торы жігіт біресе стол үстіндегі беті ашық жатқан кітапқа үңіліп, біресе телефоннан жауап қайтарып отыр. Кезек ауысатын уақыты жақындағанын білгісі келді ме, қалтасынан сағатын алып қарай бергенде, телефон ұзақ шылдырады.

	– Сізді тыңдап тұрған кезекші кіші лейтенант Ақәділов, айта беріңіз, – деді де, өңі бір қуарып, бір қызарып, даусы дірілдеп шықты.

	Сөзін бітірген Жылбек:

	– Герман фашистері соғыс бастапты. Роталар тез қамданып, жауға тойтарыс беруге дайын болсын. Қосымша бұйрықты батальон командирінен күтсін. Ал, тез өз роталарыңа хабарлаңдар, – деп полк штабының бұйрығын айтты.

	Байланысшылар далаға шығар-шықпастан штабқа ентіге кірген батальон командирі:

	– Шапшаң тревога беріңіз! – деп Жылбекке бұйырды.

	Кезектен босаған Жылбек есік алдына шыққанда толған ай сүттей жарық екен. Көшені бойлап, өз бөліміне ұшқан құстай жүгіріп келе жатқан оның есіне сонау Қазақстаннан шекараға жақында әкелген сүйген жары Жамал түсті. «Қорғансыз қалып кете ме, аяғы ауыр еді-ау!» – деген ой келді.

	Жылбек бөліміне жақындай берген кезде сарғайып таң да атып қалған еді. Күнбатыстан үсті-үстіне гүрсілдеп жарылған снарядтар мен бомбалардың даусы да естіліп, басып келе жатқан жер жарылғандай дірдір етіп тұрды.

	Жылбек оң жаққа қарай кілт бұрылып, көшені бойлап, жүгіре жөнелгенде, алдынан қарсы келе жатқан бір топ әйелді көрді.

	– Жылбек, сенбісің? Не боп кетті дүние? Сенен айрылып қайда барам, өлсек те бірге болайық! – деген Жамалдың даусын есітті.

	Жамал көзден аққан жасы бетін жуып, мойнынан қысқан білегі тас болып қатып қалғандай, жіберер емес. Жақында қосылған екі жас біріненбірі айрылар емес. Кемсеңдеп, көз жасын тыя алмаған Жамал:

	– Жаным, Жылбек! Көрген түстей қызығымыздың соңы осы болғаны ма? Мені тастап, мына жанған оттың ортасына түсіп кетесің-ау! Мені де ала кет!

	– Жоқ. Сен офицерлердің семьяларымен бірге өзіміздің елге қайт. Аяғың болса ауыр. Сендерді Брестке апаруға анау жерде машиналар тосып тұр! Тілімді ал, қалқам, жаным. Тірі жүрсек табысармыз, тәтті өмірді қайта бастармыз, – деп Жылбек кетпек болғанда, екі жастың қоштасуын тосып тұрған жұрт:

	– Жамал, дүние астан-кестен болып жатқанда бұл жерде көп аялдауға болмайды, Жылбекті жібер! Біз де бір қауым елміз. Күнімізді көрерміз. Машина кетіп қалады. Жүр! – деп шу ете қалысты.

	Қоршап тұрғандардың сөзін естісімен, екі жас тағы да қатты құшақтасып сүйісті.

	Артта қалған сүйген жарына жалтақ-жалтақ қарап, жүгірген бойы Жылбек өз взводына жеткенде, бүтін рота аяғынан тік тұрып, жорыққа жүруге даяр болған екен.

	Әскерлер бұталы терең жылғаны бойлап жүріп келіп, қалың орманның күнбатыс жиегіндегі ұзын дөңеске қорғаныс жасауға кіріскенде, жаудың айыр құйрықты барлаушы самолеті бекіністі екі-үш рет айналып, күнбатысқа қарай ұшып кетті. Жылбек взводы бекіністің қақ ортан беліне келіп орналасқан-ды. Тыныштық көпке созылмады. Орман жақтан ауыр жүк тиелген самолеттердің гүрілдеген даусы естілісімен, көп ұзамай-ақ бүтін әлемді күркіретіп бомба жарыла бастады. Жендеттер самолетінің астынан тобықтай болып үзіліп түскен бомбалар жерге жақындағанда үлкен бөренедей ысылдап келіп, бейбіт жатқан жердің қыртысын ойдым-ойдым қып, шаңын аспанға шығарып, әлемді күн күркірегендей етіп жіберді. Аспаннан ағылып жатқан бомбаның астында Жылбек те жатыр. Бір кезде жау самолетінің бірі аспандап барып, бірден жерге қарай тұйғындай түйіліп, Жылбек взводының бекінісіне бомба тастауға ыңғайланған кезде, самолеттің алдыңғы жағынан жарылған снарядтың жарқ еткені байқалды.

	Жылбек жауынгерлеріне:

	– Бомба тастағалы келеді, қозғалмаңдар, – деп, аспанға қарағанда, жаудың әлгінде ғана бомба тастамақ болған самолеті жалын мен қою қара түтін араласып, шептің алдына қарай құлап келе жатты.

	– Жігіттер, көрдіңдер ғой! Жауызға сол керек, – деді Жылбек.

	Бомбалаушы самолеттердің қарасы жоғалысымен, фашистер артиллериясын ойната бастады. Жарылған снаряд жердің қыртысын қопарып, шұрық-шұрық етті.

	Жау атысының бәсеңдеуінен кейін басын көтерген Жылбектің шаң басқан бетінен жылтыраған көзі ғана көрінеді.

	Артиллерия атысынан кейін жау бірден шабуылға шықты.

	– Жау танкілері шабуылға шықты. Дайындалыңдар, – деді Жылбек. Фашистердің жиырма шақты танкісі қанатын жайып, атқылап келеді.

	Совет бөлімдері шебінен жауап болмаған соң, жау алға қарай ентелей түсті.

	– Атпаңдар, жақындай түссін! – деді Жылбек.

	– Мұнан жақын болса бізді басып кетпей ме? – деді жақын жатқан солдаттың бірі.

	– Сабыр ет!

	– Жолдас командир, атуға рұқсат етіңіз, – деді екінші бір солдат.

	– Анау дөңнен асып, ойпатқа түссін!

	Жау танкілері қаз-қатар тізіліп жосып келеді. Артында қара құрттай жыбырлаған жау солдаттары.

	– Отан үшін, Партия үшін, атыңдар! – деген Жылбектің үні әмір күтіп жатқандардың сапына тез тарады.

	– Көріп жатырсыңдар ма? Жаудың екі-үш танкісінің жалыны аспанға шығып, қою қара түтін басқанын, атуды үдете түсіңдер! – деді оң жағына бұрылып Жылбек.

	Көп ұзамай шабуылға шығып келе жатқандардың екі қанатындағы танкісі де түтінге көміліп тоқтады.

	Қорғаныста жатқан совет әскері бөлімдерінен жаралыларды зембілге салып, еңбектеген бойы сайға түсіп, орманға әкетіп жатты. Жылбектің взводынан да жаралылар табылды. Мұны өз көзімен көріп жатқан Жылбекке жаудың барлық болат құрсанған күші дәл осы жерге төнгендей көрінді. Арпалыс қас қарайғанша тынбады. Бүтін әлемді сілкінтіп тұрғандай болды. Қорғаныста жатқандар бір қадам кейін шегінбейміз дегендей жанталасып, жау танкілерімен алысты. Совет солдаттарының қорғанысы күшті екендігін сезді ме, әлде бірнеше танкілерінің күлі аспанға ұшып, жанып кеткендігінен бе, жау бөлімдері кейін шегінуге мәжбүр болды.

	Бұл шайқаста сағы сынған жау бөлімдері кейін шегініп барды да, тың күш қосып, екінші бір шепке лап қойды. Ол жерден де тойтарыс алып, кейін қайтты. Жау тынбады. Шабуыл еселей түсті. Үсті-үстіне әскер төге бастады. Айқас бұрынғыдан да үдей берді. Кешке бір-ақ басылды.

	Түн. Шабуыл тоқтап, атыс толастады. Толарсақтан келетін батпақ. Күні бойы нәр татпаған жұрт ыдыстарына құйған сұйық сорпаны ішіп жатыр. Тыныштық ұзаққа бармады. Жоғарыдан бұйрық алған Жылбек:

	– Біз қорғанысты тастап кейін шегінетін болдық. Тез жиналыңдар! – деп өз жауынгерлеріне әмір берді.

	Совет әскерінің бұл бөлімдері кейін шегініп, қалың орманға кіргенде, жау әскері алыстағы бір қорғанушыларға қарсы шабуыл бастады. Орман жолымен күншығысқа қарай шегіністі. Төбеден себелеген нөсер мойынға құйылып, шинельді сығып алатындай етті. Жер батпақ. Арқаға байланған жүк те кеудені көтертпей, еңсесін басып, алға жүрген аяғын кейін тартпақтайды. Ауырлықтың бәрі түйіліп келіп, Жылбек пен оның жолдастарының мойнына ілінгендей еді.

	Осындай қиын кездің өзінде Жылбек ойына әлденелер түсті. Ол ішінен: «Қайран, Жамалым, қай жерде кетіп бара жатыр екенсің? Әлде сені де жаудың оғы мен бомбасы қуып жетті ме? Жора-жолдастарымен ойнап-күліп жүруші еді-ау. Құз жартаста балапанын қорғаған бүркіттей, жалғыз қызын әке-шеше мәпелеуші еді-ау! Енді не онда жоқ, не мұнда жоқ болып қала ма? Біздің жайымыз мынау! Жан-жағын жалмап тұрған отқа түстік те кеттік. Бұл соғыстан кім өліп, кім тірі қалатынын кім білсін? Соғыс басталғанын естіген әке-шеше, туған-туысқан да жылап-сықтауда ғой».

	Бұл – Жылбектің соғыс басталған кездегі алғашқы шайқастардан кейінгі бір ойы еді.

	Үздіксіз айқас, толассыз шегіну бұлардың тобын сирете бастады. Жауға тойтарыс беретін күштері де әлсірей берді.

	Тағы бірде, үлкен бір шайқас кезінде, Жылбек взводы шегінген полктің штабын қорғауға тиіс болды. Бұлар штабты қорғап, алға жібергенмен, өздері полктан көз жазып қалды. Аз адаммен қоршауда қалғанын да кейін сезді. Жаумен сан рет арпалысқан Жылбек взводы ағынды судың толқыны жарға соғып, жиекке шығарып тастаған жалғыз қайықтай немесе жанған өрттен лақтырып жіберген шоқтай, он шақты жауынгерімен Барановичи облысындағы бір орманға еніп кеткен еді. Неше күннен бері арпалысқан жұрттың үстіндегі киімдері борша-борша болып жыртылған. Азықтары да түгесілуге жақын. Сақал-шаштары өскен. Бет-ауыздарын шаң басып, көздері ғана жылтырайды. Шаршаған жұрттың басы жерге тисе қалғып кетеді. Аяқтарын қып-қызыл шақа ғып етік қажаған. Әрбіреуі әртүрлі ойға шомып, төмен қарап мүлгіп отыр. Аз да болса бастарына қорған болатын темір каскаларының да қайда қалғаны белгісіз. Алды да, арты да жұмбақ. Қайда барып, қалай жүретіндері де қараңғы.

	Жылбек «жұртта қалғандай болдық-ау...» деп ойлай бергенде, аспанда гүрілдеп ұшқан өздеріне мәлім айыр құйрық самолеттің даусы естілді.

	– Мына жендет тағы не іздеп келді екен? – деді отырғандардың бірі.

	– Ат төбеліндей бізді іздеп жүрген болар, – деді Жылбек. – Бізге осыны да көпсіне ме?

	Бұлар көкте шыр көбелек айналып жүрген самолеттен шағаладай ұшып түсіп жатқан ақ қағазды көріп, ауыздарын ашып отыр.

	Орманда отырғандардың айналасы қар жауғандай аппақ болды. Төмен қарап ойланып отырған Жылбек аяғының ұшына ұшып түскен төрт бұрышты қағазды қолына алып оқыса, қоршауда қалған совет жауынгерлеріне жазған үндеу боп шықты. Ол үндеуде: «Сендер біздің құрсауымыздасыңдар. Енді қашып құтыла алмайсыңдар! Қолға өз еріктеріңмен түсетін болсаңдар, сендердің өмірлерің сақталады, тамақтарың тоқ, киімдерің бүтін, жағдайларың жақсы болады», – депті.

	Жылбек осыдан аз бұрын партия мүшелігіне кандидат болып өткен еді. Ол осы кезде өзінің кандидаттыққа өткен жиналысын, ондағы сенім көрсеткен достарын есіне алды. Бұған рекомендация берген бір коммунист алғашқы айқастың бірінде ерлікпен көз жұмды. Ол ішінен:

	«Мен ең алдымен коммуниспін, тірідей өз еркіммен жаудың қолына түсіп, бас имеймін», – деп өзіне-өзі серт берді де, бойына жаңа қайрат бітіп, жігерленіп орнынан тұрды, салы суға кеткендей көңілсіз отырған жұртқа:

	– Мына жаудың шашқан үндеуін оқыдыңдар ғой. Бұлар бізді тұтқынға алмақ. Кәні, не дейсіңдер, кім не ойлап отыр, айтыңдар! – деді ол.

	– Өзіңіз не ойладыңыз? – деді бір солдат.

	– Мен бе, мен өлсем де тұтқын болмаймын.

	– Иә, біз де тұтқынға түспейміз. Сізбен бірге боламыз, – десті солдаттардың көбі.

	– Олай болса, бұл маңда көп аялдауға болмайды. Маған еретіндерің жүріңдер.

	– Ал кеттік. «Айыр құйрықтың» үндеу тастауына қарағанда жау бірдеңені сезген де болар.

	Солдаттар заттарын иығына салып орындарынан тұрғанда, бір ғана жауынгер төмен қарап, орнынан тұрмастан, мелшиіп отыра берді.

	– Әй, сен неғып отырсың, кеттік! – деді Жылбек оған.

	– Мен, мен бе, осында қалсам деймін, – деп күбірледі.

	– Сен бізден айрылып, қайда кетпексің?

	– Менің осы маңда жарым қалып барады. Туған жерім де осында. Үйіме қайтқым келіп отыр. Мұнда да жаумен айқасуға болар. Сендер осы өңірде болсаңдар, сендерге де пайдам тиер...

	– Біз ешкімді зорламаймыз. Әлгіндей адал ниетпен қалғың келсе, қал! – деді Жылбек.

	– Жоқ, сіз маған шын ниетіңізбен рұқсат етсеңіз?

	– Мен саған айттым ғой. Қала бер, баратын жеріңнің атын жазып бер. Солдат адресін жазып берді.

	– Дұрыс! – деді Жылбек, – сау бол!

	– Жолдарың болсын! – деді солдат.

	Бір топ совет жауынгерлері орманды сауғалап күні-түні күншығысқа қарай бет алып жүріп келеді. Бұлардың тынымсыз дем алмай жортқанына, міне он бес күннен асты. Төңірек толған жау. Жолаушылар талай батпақтан, кездескен талай кедергіден, жау құрған толып жатқан тордан өтті.

	Жылбек осы азғана топтың алдында ешкімге шаршағанын да білдірмей, үнсіз жүріп келеді. Үстіндегі гимнастеркасының жеңін ағаштың бұтағы іліп борша-борша еткендіктен, жеңнің қалдығын дәл түбінен сөгіп тастады. Тер өткен гимнастерканың жауырыны салтақ-салтақ. Жаумен кездейсоқ, күтпеген жерден тап болған айқаста бірнеше жолдастары қаза тауып, енді небәрі бес-ақ адам қалды. Осы шайқастарда аз да болса, әрқайсысының бойына алып қайрат бітіп, арыстандай айқасты. Бірнеше тәулік бойы бел шешпей, ұзақ жүрген солдаттарды, күн көтеріліп, арқаларын қыздырып маужырата бастады. Бойлары елжіреп, өздері шаршап, алға басқан аяқтары кейін кеткендей еріншек тартты. Жылбек соңындағы теңселіп, әрең, әзер жылжып келе жатқандарға бұрылып:

	– Осы жерде дем алайық. Алдымызда алақандай алаң бар. Бір-бірлеп еңбектеп барып, содан қымыздық теріп алайық. Осы алаңның арғы бетінде, анау көрінген ну қарағайдың ішінде түнерміз, – деді.

	– Дұрыс, енді жүре беруге болмас. Аялдаған жөн, – деді арт жақта сылтып басып келе жатқан сары жігіт.

	– Бел шешіп, қисайған бойда күзетшіден басқасы ұйқыға кірісті. Бұтақты зәулім қарағайдың түбінде күзетші отыр. Қызған күн оны да маужырата бастады. Қайта-қайта, есінеп, қолындағы автоматын бауырына қысып қояды. Анда-санда қалғып кетіп, селк етіп қайта оянады. Бір кезде ол да ағашқа сүйеніп қор етіп, қатты ұйықтап кетті.

	Орман іші жым-жырт. Соққан самал желден ағаш жапырақтары ның сыбдыры ғана естіледі. Өліктей серейіп-серейіп, шалқасынан түсіп, тәтті ұйқыға кірген жұрт біреу келіп көтеріп әкетсе де сезер емес. Осы маңда саңырауқұлақ теріп жүрген бір адам ағаш бұтағында ағараңдаған бір нәрсені көрді де, жақындай түсті. Алдында жатқандарды көрді. Әрбір сыбдырға құлағын тігіп, бұтаның арасына отыра кетті. Автоматын құшақтап ұйықтап отырған күзетшіні де, анадай жерде ағаш түбірінің үстінде жатқан қос етікті де көзі шалды. Әлгі белгісіз жан сыбдырын білдірмей, өте бір еппен, жылғаны бойлап, еңбектеп келіп қос етікті қолтығына қысты да, үлкен бір олжа тапқандай қалың ағашқа кіріп жоқ болды.

	Күн төбеге келген кез. Ұйқылары қанған жұрт көңілденіп, көздерін уқалап, орындарынан тұрып жатты. Жылбек басын көтеріп:

	– Біздің күзетші де қылжиып ұйықтап қалыпты ғой. Саған не болған?

	– Ғапу етіңдер. Неше күннен бері көз ілмей жүріп, ұйықтап кетіппін, – деді күзетші.

	Жылбек жан-жағына алақтай қарап:

	– Әй, жігіттер, мына түбірдің үстіне қойған менің етігім қайда? – деді.

	– Кім келді дейсің, бұтаның арасында жатқан болар, – деді күзетші жігіт.

	– Сен не білесің, өзің де ұйықтап қалыпсың.

	– Мен қазір тауып берейін, – деп күзетте тұрған Павлик өзі айыпты болған соң ағаштың түбін қарап еді, таба алмады.

	– Іздемей-ақ қойыңдар. Мен мына ағаштың үстіне қойғанмын. Біреу алып кеткен болар, – деді Жылбек, осы кезде оның көзі ағаш бұтағында жалбырап ілулі тұрған бір солдаттың шұлғауына түсті.

	– Анау ілулі тұрған шұлғау қайсыңдікі? – деді ол өзінің жоғалған етігін ұмытып.

	– Ол менің шұлғауым ғой, аяғым шылқылдаған су болған соң етігімді шешіп жаныма қойдым да шұлғауымды бұтаққа іле салып едім, – деді Павлик.

	– Сен мұнда кел? – деді Жылбек. – Сен осыны осы ағашқа ілгенде не ойладың?

	– Жоқ. Ештеңені ойлаған жоқпын.

	– Сенің шұлғауың мен мұндалап, жансызды өзіне шақырған. Етікті алған сол. Әңгіме етікті алушыда емес, әңгіме сол – ол жаудың жансызы, тыңшысы болса, бізді құртады, енді бұл жерден кеткен жөн.

	Солдаттар Жылбектің ойына енді түсінді. Күзетшіні кекетіп:

	– Ашық ауыз! – деп атады. Бұлар жүріп кетті.

	Жылбектің сақал-шашы өскен. Гимнастеркасының екі жеңі жоқ, етігі де жоқ, жалаң аяқ, шалбарының екі балағын түріп алған. Бірнеше күннен бері өзінің бұл жайына еті үйреніп те кеткен еді. Өзінің мына сиқына қарамастан, бұрынғы командирлік дағдысы бойынша:

	– Біз Могилев облысының күншығысындағы қалың орманға жетуге тиіспіз. Мүмкін сол жердегі жау шебінен ар жаққа өтіп кетерміз, – деп қояды Жылбек қасындағы жолдастарына.

	Кеш бата бұлар дем алуға тоқтады.

	– Жылбек Ақәділович! Сіздің етігіңіздің жоғалуына себепкер болған мен ғой. Сіз менің етігімді киіңіз! – деп, Павлик аяғындағы етігін шешуге ыңғайлана бастап еді, Жылбек оған күлімсіреп, әрі жаны ашып, аянышпен қарады да:

	– Шешпе етігіңді, сенің жалаң аяқ жүргенің не, менің жалаң аяқ жүргенім не, бәрібір емес пе! – деп оның етігін шештірмеді.

	Бұлар түнімен ашық даламен жүріп, таң ата селдір бұталардың ішіне тоқтады.

	– Бүгін қешке дейін осы жерде аялдаймыз. Кезек ұйықтайтын боламыз. Жау бізді сезіп қалмасын, – деп Жылбек қасындағы жолдастарына ескертті.

	Жұртта үн жоқ. Кеше орман арасындағы бір хутордан ала шыққан нан мен қиярды жеп жатыр. Бір кезде Жылбек орнынан тұрып, төңіректі байқамақ болды. Мойнына асынған дүрбіні қолына алып, жан-жақты шола бастады. Дөңесте деревня бар екен. Ондағы жанның бәрін көзден таса қылмай бақылады. Бір кезде деревнядан оқшаулау тұрған ағаш үйге қарай бір топ адам жүгіре жөнелді. Жылбек көзін қадай түсті. Әлгі көрінген топ үйді айналып келді де, бер жағындағы жылғаға еніп жоқ болды.

	«Үстіндегі киімдері жай адамға ұқсамайды. Мойындарына асынған мылтықтары бар. Бұлар жау солдаттары болар. Жылғаға қарай неге жүгірді екен?» – деп ойлады да, Жылбек жолдастарына қайта оралып, көргендерін айтты.

	– Енді қозғалайык. Тегінде бізді сезіп қойған болар.

	– Біздің бұл жерде жатқанымызды ешбір жан көрген жоқ. Қайдан біледі? – деді жауынгердің бірі.

	– Қалай білді деуге бола ма, мүмкін мына деревняда опасыз біреу бар шығар. Біздің осы жерге енгенімізді байқап қалған болар, ал кеттік, – деді Жылбек.

	Жылбек тобы сирек ағаштың жиегіне шығып, сайды өрлеп, көз көрім жердегі орманға қарай жүрді. Күн батар алдында, орманға жете бергенде, бұлардың алдынан оқ атылды. Жаудың тосқауылына тап болғанын сезген Жылбек:

	– Оқ шығармаңдар, менің соңымнан жүріңдер, – деп, алға түсіп, солға қарай еңбектей жөнелді.

	Жаудың алғашқы сепкен оғына ұшқан бір жігіт қозғалмастан қалып қойды. Қалғандар кеш қараңғылығын жамылып, бірде жүгіріп, бірде еңбектеп, екінші бір орманға енді.

	Қуғындаған жау, көп айқас, тынымсыз жүріс бұларды жел айдаған қаңбақтай домалатып, октябрь айында сонау шекарадан Могилев облысының Климовичи аймағына әкеп тастады.

	– Бұл – біздің жер, менің туған деревням осы маңнан алыс емес, – деп қуанды Павлик.

	Түс ауған кез. Жылбек орман жиегіне шығып, алдындағы шағын ғана деревняны бақылап, өткен-кеткеннің бәрін көзден таса қылмай аңдып отыр.

	– Меніңше деревняда жау жоқ, – деді Жылбек.

	– Оны қалай біле қойдыңыз?

	– Жау болса, деревня халқы біріне-бірі қатынаспайды, үйлерінде отырады.

	– Жау солдаттары келсе, онда бір-біріне қатынаспай ма?

	– Иә, – деді де Жылбек өз аяғына қарады, табанын күс басып, жарылып, тілім-тілім болып кетіпті.

	Көп бақылап отырған жоқ, деревняға барып, бір-екеуі тамақ жинап әкелді.

	– Осы дөңестің тасасында отырып тамақтанайық, – деді Жылбек.

	Тамақтанып болған соң, енді жүруге ыңғайлана бергенде, әлгі төбенің үстінен өтетін жалғыз аяқ жолмен келе жатқан екі адамды көрді.

	– Не де болса бұл екеуін тосып алайық. Төбенің бауырына жата қалыңдар, – деді Жылбек.

	Босқындар ештеңені сезбей, төбенің үстіне шыға келгенде:

	– Мұнда келіңдер! – деген дауысты естіп қашарын да, келерін де білмей, аңырып тұрып қалды. Өздерін тосып жатқандарды көріп, сасқанынан қолдарын көтеріп, мелшиіп тұра қалды.

	– Бері келіңдер! – деп бұйырды Жылбек.

	– Біз мүсәпір адамдармыз, не қыласыңдар бізді? – деді босқынның бірі.

	– Мүсәпір болсаңдар да бері келіңдер, сөйлесейік.

	– Өздерің қайдан келе жатқан адамсыңдар?

	– Могилев қаласынан қашып шыққан едік, майданнан өтуге келеміз.

	– Майдан қайда? Бізге ермейсіңдер ме?

	– Жоқ. Біз өз бетімізбен майданнан өтеміз.

	– Соғыстан бұрын не істеп едіңдер?

	– Біз де сендер сияқты әскерде болғандармыз. Қоршауда қалып, жау тұтқынынан шықтық.

	– Мыналарың не? – деп Павлик әлгілердің қаптарын нұсқады.

	– Тамаққа айырбастауға алып шыққан зат қой.

	– Кәне, көрсетіңдерші!

	– Көріп қайтесіңдер, сіздерге керегі жоқ заттар.

	– Көп сөзді қой, шешіңдер! – деп бұйырды Жылбек. Босқынның бірі арқасындағы дорбасын шешіп жатып:

	– Біздің дорбамыздың ішінде бомба бар дейсіздер ме? – деді.

	– Не бар екенін, қазір көреміз, – деп Жылбек дорбаның түбінен ұстап, ішіндегі затты жерге ақтара салды.

	– Өздерің жақсы кездескен екенсіңдер, бізге керекті зат табылды, – деп Павлик жерге домалап түскен бәтеңкені қағып ап, Жылбекке берді.

	– Мың километрдей жалаң аяқ жүрген едім, мына бәтеңке менің аяғыма құйып қойғандай екен, – деп Жылбек киіп алды да, екіншісіне:

	– Ей, сен де шеш, мүмкін, алтын арқалап жүрген шығарсың?

	– Алтын қайдан келсін бізге, – деп әлгі босқын қынжылыңқырап, арқасындағы дорбасын Жылбектің қолына ұстатты.

	Бұл дорбадан әскери гимнастерка мен шалбар шықты. Жылбек үстіндегі жалба-жұлба кір киімін шешіп, мұны да киді.

	– Сен өз қалпыңа келіп, кәдімгі совет офицеріне ұқсадың, – деді Павлик командирінің киініп алғанына қуанып. Екіншіден, етік жоғалған күнгі өз айыбын жуғандай боп тұр ол.

	– Сендерге рақмет, – деп күлімсіреген Жылбек босқындардың қолын алды.

	– Алатындарыңды алдыңдар, енді бізге кете беруге бола ма? – деді әлгілер.

	– Сендер бізге ренжімеңдер, бәріміз де адамбыз ғой, менің жағдайымды көріп тұрсыңдар. Ал жолдарың болсын! Тек қана менің өтініш тілегім бар, орындайсыңдар ма? – деді Жылбек.

	– Шамамыз келсе орындаймыз!

	– Соғыс басталған күні офицердің семьясымен бірге мен де әйелімді еліме жөнелткен едім, адресін берсем, майданнан өтіп, өзіміздің армияға қосылсаңдар, менің амандығым жөнінде бір ауыз хат жазып жібересіңдер ме?

	– Өте алсақ, жібермей несі бар?

	– Ендеше, мына адреске жазыңдар, – деп, Жылбек Жамалдың Павлодар қаласындағы тоқтайтын үйінің адресін берді.

	– Көңілдеріңе алмаңдар. Менің жалаң аяқ, жалаңаш келе жатқанымды көріп тұрсыңдар.

	– Жоқ, жоқ, – деді босқындардың бірі.

	– Хош болыңдар, жолдарың болсын, біз де кеттік, – деп Жылбек өз адамдарымен орманға кіріп жоқ болды.

	Октябрь айы. Жерге шық түсіп, күн салқындай берді. Жылбектердің жүретін жолы тарыла бастады. Еш жерге бас сұғуға болмайды. Жейтін тамақ, киетін жылы киім жоқ. Қайда барып, қайда қоятындарын білмейді. Айналада төртеуінен басқа жан көрінбейді. Ит тұмсығы өтпейтін ну қарағайдың ішінде жалғыз өскен зәулім теректің түбінде біріне-бірі жабысып отыр. Түні бойы тоңып шықты. Таң бозарып келеді. Жылбек қарағай түбінде ойға шомып отыр. Бір кезде орнынан тұрып жолдастарына:

	– Маңай тіміскілеген жау. Осы жерден жетпіс-сексен километр шамасында Клетня орманы болса керек. Біз сол маңға жететін болайық!

	– Ол да осындай орман шығар. Кім бізге үй орнатып, тамақ жинап қойды ғой деймісің, – деді біреуі.

	– Бұл жерде не істейміз? Ол жерді мен жақсы білем. Сонда баралық.

	Жүріңдер, не де болса ілгері! – деді Павлик.

	Жылбек түнді жамылып жүріп кетті. Таң бозара қалың орманды паналады. Күн де салқындай түсті. Бұл орманда да қимылдаған жан көрінбейді. Қылышын сүйретіп қыс та келе жатыр.

	Бір күні бұлар орман кезіп жүріп, біреулердің ізін көрді.

	– Мынау біздің алдымызда ғана жүрген адамдардың ізі емес пе? Тіпті тартқан темекінің иісі білінеді-ау, – деді Павлик.

	– Бұл жай із емес, – деді Жылбек.

	– Фашистердің тағалы етігінің ізі емес сияқты.

	– Мүмкін, осы маңда партизандар бар шығар?

	– Не де болса кейін шегініп, осы жолды бақылайық.

	– Әй, әні бір мылтық асынған адамды қара, – деді оң жағына қарап, ағаштың тасасында тұрған бір жігіт.

	– Жатыңдар! – деді Жылбек.

	Осы кезде мыналардың даусын естіп қалғандай: «Пароль» деген үн шықты.

	– Сендер кімсіңдер? – деді Жылбек айқайлап.

	– Сендер кімсіңдер? – деді әлгілер.

	– Біз де сендер сияқтылармыз! – деді Жылбек.

	Осы кезде жөнді жауап бермей, аңдысып жатқан Жылбектің даусынан

	«қазақ» екенін білген біреу:

	– Әй, сен қасарыспай жөніңді айтсаңшы! – деп қазақша сөйлеп кетті.

	– Біз совет адамымыз.

	– Біз де...

	– Олай болса, біздің іздегендеріміз екенсіңдер ғой, – деп Жылбек орнынан тұрды.

	Жылбектер түсінісе келгенде, өздерінің осы ормандағы шағындау бір партизан отрядына кезіккенін білді. Төрт жауынгердің қуанышында шек жоқ. Келгендердің кім екенін әбден анықтап алу үшін бұларды отряд командирі Тимофей Михайлович Коротченко өзіне шақырды.





II


	Соғыс басталған жылдың декабрі.

	Жау қоршауында қалған совет азаматтарынан құралған ат төбеліндей шағын-шағын партизан отрядтары әртүрлі жолмен келіп осы Клетня орманында тоғысқан-ды.

	Екпіндете соққан дүлей боранның ызғарланып тұрғанына екінші күн. Ышқына соққан желден ыға бұққан ағаш бұтақтары да шілікше майы сады. Кейде сынып та түседі. Түтеген боранның саябырситын түрі жоқ. Бірде аз толастап, қайта борап, жұртты қатты мазалап тұр. Түс ауа боран біршама бәсеңсігенмен, күннің ызғырығы қайтпады. Жауған қарды жер бетіне тұрақтатпай, қуалай соққан жаяу борасын орман ішіндегі партизан тұрақтарын басып жатыр. Олардың аласа жасалған жертөлелерінің қай жерде қалғаны да белгісіз. Қол созым жерде тұратын Задня хуторына баратын жол да қар астында қалыпты.

	Бірнеше ай бойы орман кезіп, жаумен сан айқасып, қалжыраған партизандарды бүгінгі боран қатты жәбірлегендей еді. Жертөленің үстінен зуылдап өтіп жатқан ызғырық шыңылдап түсер снарядтай тұла бойыңды шымырлатады. Ұдайымен екі күн бойы соққан боран даланың қарын айдап әкеліп, орман панасындағы жертөлелерге кептеп тастаған.

	Шеткі бір жертөледе он шақты адам бір-біріне жабыса бұйығып отыр. Бұлар – күні бойы осы боранмен арпалысқа түскендер. Тоңазыған дене жертөленің ішінде болбырап, көптен бері қанбай жүрген ұйқының есесін күткендей. Бірақ әне-міне піседі деген тағам мен Москвадан алынатын кешкі хабарды күтіп, бәрі де ұйқысыз отыр.

	Гуілдеген жел, бораған қар қазан түбіндегі отты қайта-қайта сөндіріп тастайды. Су отынды жөнді жандыра алмай ыза болып аспазшы Петька жүр. Бір жағынан ол Москвадан кешкі берілетін хабарды өз құлағымен тыңдай алмайтын болдым деп қынжылады. Піскен асқа бәрі әзір, ал көмекке келер бірі жоқ. Ыза болғанда, осы қара қазанды бір теуіп аудара салатындай кіжінеді. Әзер дегенде тұтанып, жалыны қазан түбін енді жалай бастаған от, тағы да сөніп қала ма дегендей шегір көздерін отқа қадай түседі.

	Жертөленің іші күңгірттеніп келеді. Бұрышта Әбдіғали Төлегенов, Василий Зарецкий, тағы бір жігіт қабақтары жабыңқы, көңілсіз отыр. Олар өзара:

	– Радиоқабылдағышқа не болды? Біреуі әдейі бұзып қойғаннан аман ба? – деп те қойысады.

	Жылбек бұл әңгімеге араласпай, өз ойымен өзі боп отыр. Тіпті бұрын ойлауға мұршасы болмай жүргендіктен, боранды күні ол Жамалды ойлап кетті: «Елге жетті ме екен», – деп ойлады ол.

	Осы бір ой оны алысқа алып кетті. Өзі Россия жеріндегі Клетня орманындағы жертөле ішінде отырғанмен, қиялы Ертіс бойын шарлап кеткен еді.

	Төр жақта шөп жастанып Тимофей Михайлович жатыр. Ол да ой үстінде. Ол жиырма жылдан асқан әскери жолын, оның ішінде Фрунзе атындағы Соғыс академиясын, Маннаргейм линиясын алуға қатынасқанын, өліммен талай жүзбе-жүз кездескенін, осы биыл фашистердің жойқын күшіне өз полкын қарсы қойып, содан шегіне келе, Могилев тұсында жау қоршауында қалғанын, одан да жүз шақты адамды ажал қақпанынан әрең алып шыққанын шолып өтті.

	Жұрт қабағы салыңқы, бәрі де ойлы. Петька ұннан жасаған быламық көжені буын бұрқыратып, қазанымен жертөлеге әкеліп ортаға қойғанда да ешкім селт еткен жоқ. Бұл Петьканы ызаландырды.

	Ол өзінің дөрекілеу мінезіне салып ойда отырған партизандарға:

	– Немене, бәрің бірдей тұнжырап қапсыңдар ғой? Тұрыңдар! – деп едіреңдей сөйледі.

	Жертөленің оң жақ қабырғасына жақын жатқан бір жігіт басын жұлып алды да:

	– Сені жын соққан ба, не деп әңгірлейсің? – деп орнынан атып тұрды. Бұл – осы отрядтың автоматшысы Әлім Тілеулин деген жігіт еді.

	– Сен өзің бірдеңені бітіріп келгендей, несіне әулекілене қалдың? – деді Петьканың сөзін жақтырмай қалған партизандардың тағы бірі.

	Отряд командирі Тимофей Михайлович Коротченко қисайып жат қан орнынан ақырын тұрды да, көнетоз костюмінің етегін артына іркіп, қолын қалтасына сала, жайлап басып, даурыға сөйлеген әлгі үшеудің жанына келді.

	– Осы сендерге не жетпейді? – деді ол. – Неге айқай жоқта айқай шығарасыңдар. Әлде ертең ұрысқа түскенде ұрсысуға уақыт болмайды, осындайда ұрсысып алайық деп жатырсыңдар ма? Петька, сен әлде ас пісіргеніңді міндет етемісің, неге даурығасың?

	Петька жұлып алғандай:

	– Мен ас пісіргеніме ашуланып жүргенім жоқ. Мен Москвадан берілетін хабарды өз құлағыммен ести алмағаныма ренжимін, – деді.

	– Осы отырғандар хабарға қарық болып, тек сен ғана естімей қалған едің! – деді Әлім.

	– Петька, сен ашуланбай-ақ қой, радиоқабылдағыштың бір жері сынып қалған болу керек, сен ас пісіруге шыққаннан бері әуре болып, ештеңе қабылдай алмадық, – деді отряд командирі.

	– Ал, ендеше тамақ ішетін ыдыстарыңды әкеліңдер, бірақ бүгінгі быламықтың қатығы жоқ, өзі де аз, кісі басы бір ожаудан ғана жететін болар...

	Аз да болса ыстық ас ішкен жұрт қайтадан жайлана бастады.

	Адамға табиғат та әсер етеді емес пе! Боран партизандардың көңіл шырқын бұзды. Әдеттегі жайдарылық, қағытпа қалжың, жылы сөз кешелі берлі басқа жаққа ауып кеткендей сап болды.

	Жертөленің шет жағында бүктүсіп жатқан қой көзді, ат жақты жігіт Жылбек еді. Ол да дөңбекшіп өз ойымен болып жатыр.

	– Жора, (Жылбекті партизандардың бәрі осылай атайтын) сені Тимофей Михайлович шақырып жатыр, – деген Әбдіғалидың даусы оны ойдан серілтіп жіберді.

	Тимофей Михайлович – шегір көзді, ат жақты адам. Орта бойлы болғанымен, шойындай сом дене оны алыптай көрсетеді. Бурыл тартқан самайын, жылтыр маңдайын жуан саусақтарымен бір сипап, ащы темекі салған трубкасын сорып-сорып жіберді де, бетінде шешек дағы бар, қой көзді, кең маңдайлы, пұшық мұрын, жалпақ бет, аласа бойлы, қайыстай қатқан қара торы жігітке қарады:

	– Батырхан, (Әбдіғалиды барлық партизандар осылай деуші еді) командирлерді осында шақыр! – деп бұйырды ол.

	Отряд командирі жуан трубкасынан көкшіл түтінді бұрқырата шығарып, жертөле ішінде ерсілі-қарсылы жүріп кетті. Рота командирлеріне айтар сөзін алдын ала ойланып жүргені байқалады. Ол темір бочкадан жасалған пешке ұсақ ағаштарды салды да, тақтайдан жасалған нардың шетіне келіп сүйенді. Алдағы жорыққа кімдерді алуды да ойлап кетті. Павлик Смирновтың автоматшы болуға да, мина қоюға да, барлау жасауға да қабылеті бар. Ол кеше ғана солдат болған адам. Өзі осы төңіректің азаматы. Жерді де жете біледі. Әлім ше? Ол Қазақстанда орта мектепті бітіріп, екі жыл бойы совет армиясында солдат болған. Қайда жіберсең де тайынбайды. Ал мына Батырханды отқа да, суға да салуға болады. Ол Қазақстанның даласында өссе де, орман ішінде компассыз-ақ адаспай жүретінін қайтесіз!

	Командирдің көз алдынан Сергей де, Виктор да, Мәжит те, тағы солар сияқты барлық жігіттер тізбектеліп өтіп жатты.

	Командирлер келді. Олар өздерімен бірге сырттағы қаңтардың суығын ала кірді. Осы кезде жертөленің ішін бу басып кетті.

	– Барлаушылардың бүгінгі хабарына қарағанда, – деді Тимофей Михайлович командирлерге, – Белевка деревнясына елу шамалы полицай келіп, жергілікті халықтың азық-түлік, киім-кешектерін тар тып алып жатқанына бес күндей болыпты. Бірақ олар түсірген азықтүліктерін әлі ешқайда жібере қоймаған көрінеді. Бәрін бір қоймаға жинап жатқан секілді. Қоймаға екі-үш қана күзетші қалдырып, өздері сондағы старостаның үйінде түн ортасына дейін арақ ішіп, сауық құрады дейді. Мен мынадай қорытындыға келіп отырмын. Қазір аттанайық. Мұндағы базаны күзету үшін әрбір ротадан төрт-бес адам ғана қалатын болсын. Қалғандарыңыз тезірек дайындалыңыздар. Белевкадан Сещинск аэродромына қарай апаратын жолдағы орманның екі жүз қырқыншы квадратында, түнгі сағат жиырма үште бізді барлаушылар тосып алады.

	Командирлер тапсырма алған соң, түнгі жортуылға даярлық жасамақ болып, роталарына кетті.

	Түкірік жерге түспейтін қызыл шұнақ аязды түнде партизандар қара орманды қақ жара жүріп келеді.

	– Белевка деревнясы бұл жерден он бес километр шамасында болар,

	– дейді жол бастап келе жатқан Роман қарт. Жасы жетпісті алқымдап тастаса да, Роман қарттың аяқ басысы әлі ширақ, өзі суықты да елемей келеді. Партизандарға әртүрлі әңгіме айтып, оларды сергітіп те қояды.

	– Қартым-ау, бала-шағаның қасында, жылы үйде тұрып-ақ партизандарға көмектесіп жүре бермейтін бе едіңіз, – дегендерге:

	– Немене, үйде отыратын, мен мешел бала дейсіңдер ме? Елімізді жау шауып жатқанда пештің түбіне тығылғаным ер жеткен ұл-қыздарымнан ұят емес пе? – деп қояды ол.

	Партизандар қалың қарда жолсызбен омбылай жүріп, алға озыңқырап кеткен Әлім мен Павлик бастаған барлаушыларға да жетті.

	– Алға кеткен барлаушылар, – деді Тимофей Михайлович командирлерге бұрылып, – бүгін кеште Белевка деревнясына тағы да отыз шақты жау солдаттары келгенін мәлімдеді. Олар келе сала деревня тұрғындарының малдарын жинап алыпты. Өздері мас дейді. Қазір мал мен қамбаны күзеткен бірнеше солдаттан басқаның бәрі ұйқыда көрінеді.

	Бұл хабарды партизандарға жеткізумен бірге, командир өз ойын бұйрық ретінде айтты:

	– Павлик бастаған автоматшылар деревняның күн шығыс жағындағы сирек өскен қайыңдардың арасымен өтіп, қамбаны күзетіп тұрған полицайларды жояды.

	Автоматшылар бұйрық алысымен-ақ отрядтан бөлініп, деревняға қарай созылған орманның ішіне енді. Бұл топ қамбаның тұсына жете бере кілт бұрылды. Деревня мен орман арасындағы сирек ағашқа бірде жүгіріп, бірде еңбектеп әрең жетті. Бірауық тың тыңдағандай жер бауырлап жата қалысты. Ақ халаттарды жаңа жауған ақ көбік қардан айыруға болмайды. Автоматшылар еңбектеген бойы деревня шетіне де жетті.

	Қамба көрініп тұр. Елу метрден алыс емес. Бес-алты партизан тағы да қамбаның сыртын ала жер бауырлай жөнелді. Қамбаның сырт жағына бұрынырақ жеткен Әлім мен Павлик тың тыңдап бұғып жатыр. Ешбір дыбыс жоқ. Бір кезде біреудің қақырынғаны естілді. Қалған партизандар да жетті. Партизандар екіге бөлінді де, қамбаны қоршай бастады. Әлім қамба бұрышынан сығалады. Күзеттегі үш полицай қаннен-қаперсіз темекі шегіп отыр. Әлім мен олардың арасында он-он бес метр ашық жер бар. Мылтық атуға болмайды. Енді қайттік? Қамбаның ана бетіндегі Павликте үн жоқ. Сірә, олар да не істерін білмей қаңтарылып тұр-ау!

	Әлім қулыққа көшті. Автоматының дүмімен қабырғаны бір түртті. Сырт еткен дыбысқа қарауылдар үрпиісе түрегелді. Темекілерін тастап, жан-жаққа алаңдай қарасты. Сәлден соң бір дауыс:

	– Фу, сайтан, аяздан сынған бұтақ екен ғой, қорыққаным ше, – деді.

	Екінші дауыс:

	– Солай болар, дегенмен қамбаны бір айналып шығайык, – деді.

	Әлімнің күткені де осы еді. Жанындағы екі жігітті қабырғаға тасалатып қойды да, өзі ұлпа қарға кесе-көлденең жата кетті. Сырт қараған кісіге Әлім мүлде көрінбеді. Сықырлай басып полицай келе жатыр. Екіншісі ар жақта, Павлик тұрған жаққа кетіпті.

	Селтеңдей басып бұрыштан шыға келген полицай Әлімге сүріне құлады. Тоңқалаң асқан полицайды партизандар қарға тұншықтыра бас салды, Әлім оның аузына қолғабын тығып та жіберді.

	Ештеме естілмейді. Павликтер не етті екен? Сірә, бір ебін тапқан болар. Әйтпесе, бір шу шығар еді ғой. Осыны көңіліне демеу тұтқан Әлім қалған күзетшіні байқамақ болып, тағы да сығалай бастады. Қамба аузында қалған күзетші тоңған аяқтарын бірін-біріне қағыстырып дірдектеп тұр. Бұл немені қалай қолға түсірсек екен? Бір ой сап ете қалды. Жанындағы тұтқынның жағасын қапсыра көтеріп, аузындағы қолғапты суырып алды да, оған тістене сыбырлап: «Шақыр», – деді. Зәре-құты қашқан полицай бірден түсінді.

	– М-Михей, бермен, тез! – деді ол.

	– Не боп қалды? – деген дауыс естілді. Әлім қолғапты оның аузына қайта тығып жіберіп:

	– Қасқыр, – деді Әлім дауысын өзгертіп, сөйтті де қабырғаға жабыса, автоматын көтеріп тұра қалды.

	«Енді келерсің-ау» деп тұрғанда бір нәрсе құлағандай болды. «Не де болса, тәуекел» – деп, Әлім де тасадан жүгіре шықты.

	– Таста қаруыңды, атам! – деген Павелдің даусы саңқ етті.

	– Паша, мен, мен ғой, – деді таныс дауысқа қуанған Әлім. Сөйтіп үшіншісін де айқай-шусыз ұстады.

	«Қарауыл қолға түсті» деген хабар берілісімен-ақ арттағылар да келді.

	Он бес шақты партизан старостаның үйіне, жиырма-отыз кісі фашистер жатыр деген үйге жіберілді. Бірсыпыра партизандар деревнядан шығар жолға қойылды.

	Жарты сағаттай уақыт өтті. Бір кезде деревняның екі-үш жерінен гүрсілдеп гранаталар жарылды. Артынша-ақ мылтық пен автомат сартылдай жөнелді. Солдаттар жайласқан жақтағы атыс тез басылды. Ал оның есесіне старостаның үй жағындағы атыс үдей түсті.

	Павлик пен Әлім солай қарай жүгірді. Жақындап келсе, атыс старостаның үйінің қасындағы үйден шығып жатыр екен. Сол үйдің артын айнала жиырма шақты солдат жүгіре шықты, Павликтер оқты төгіптөгіп жіберді. Жаудың бірнешеуі жараланды. Қалғандары сасқалақтап, келесі үйге қарай ығыса жөнелді. Бірақ екінші жақтан келген партизандар олардың жолын кесіп тастады. Енді қарсыласудың қисынсыздығын білген екі-үш солдат қаруларын тастап, қолдарын көтерді. Ал үш-төртеуі қаша атысып барады.

	Әлім мен Павлик солдаттар шыққан үйге қайта бұрылды. Ондағы атыс тыйылмаған. Партизандарға оқ жаудырып тұр. Бұлар үйдің бітеу бетін ала келіп, бензин бутылкамен от қойып жіберді, ағаш үйдің жалыны аспанға шықты. Түтінге қақалып сыртқа шыққан бес-алты солдат қаруларын тастап, қолын көтерді. Партизандар солдаттардың қару-жарақтарын жинап, енді бір тобы олжа аттарды шанаға жегіп жатыр.

	– Ішінде офицерлері бар ма? – деп сұрады Павлик.

	– Кездестірмедік, өңкей солдат.

	– Қой, бастықсыз болмаса керек еді ғой бұл иттер.

	– Не өлінің, не тірінің ішінде офицері жоқ.

	– Мүмкін өрттің ішінде қалған болар.

	– Мына жанып жатқан үйдің қорасын шапшаң қарап шығайық!

	Павлик пен Әлім қораға кіріп кетті. Сол-ақ екен, қора ішінде оқ атылды. Автоматтың даусын ести салысымен қораның сыртында жүрген партизандардың бір тобы әлгі автоматшылар кірген есікке тұра жүгірді. Бірақ атыс тына қалды. Әлгілер қора ішінен біреуді сүйреп шықты. Майор шеніндегі офицер екен.

	Партизандардың бұл тобы жаралылар мен қару-жарақтарын тиеп, жинала бергенде, полицайлар бөлімшесінің күлін көкке ұшырған екінші топ та келіп жетті.

	Партизандар ең алдымен жау олжаланбақ болған азық-түліктерді, малдарды шаруаларға қайтарып берді. Таң атуға жақын қалғандықтан, бұл жерге көп аялдамай кейін қайтты.

	Ертеңінде қар күні бойы жауып, ымырт жабыла толастады. Қалың қар басқан ағаш бұтақтары төмен иілді. Күн ашылғанымен, арты қытымыр аяз болды.

	Қар басып, аяз қысқан ағаш бұтақтары сатыр-сұтыр сынып жатты. Орман өмірін байыппен тыңдап тұрған партизандардың сақ күзет-

	шілерінің құлағына әлдебір дыбыс келгендей болды. Орман ішіндегі үйреншікті дыбыс сияқты емес. Барған сайын жақындай түсті. Әлде түн қатып келе жатқан партизан барлаушылары ма екен? Сөйткенше болмады, аттың пысқырғаны естілді. Күзетте тұрған партизанның біреуі отрядқа хабарлауға кетті де, қалған екеуі қол пулеметін жолға бұрып, келе жатқандарды тосты. Көмекке автоматшылар келді. Ат шана жеккен адам сескенбей, батыл жүріп келеді. Партизандардың «пароль» деген айғайына шана үстіндегі жайбарақат үнмен:

	– «Пароль» дегенді қойыңдар, мен Мостицкое деревнясындағы Федор Царьковпын! – деп жауап қайтарды, – шаруам болған соң түнделетіп келе жатырмын. Тимофей Михайловичке тез жолықтырыңдар.

	Автоматшылардың біреуі күзетшілерді:

	– Ой, сендерге болайын, өзіміздің күнде көріп жүрген Федордан осынша үрейленген, – деп кекете сөйледі.

	Күзетшілер де оған намыстанғандай:

	– Біз сендерді шақырғанымыз жоқ. Келгендеріңе бұлдансаңдар, өздеріңді жіберген штабтағыларға айтыңдар, – деді.

	Федор қарт штабқа тартты. Штаб тұрған жертөлеге кіріп келіп, иек қағып амандасты да, бірден сөзін бастады.

	– Мен партизандардан Прища деревнясында атылуға ұйғарылған қырық шаруаны қорғап қалуды сұрап келдім. Бұл – деревня тұрғындарының өтініші. Атылуға бұйрылғандардың ішінде менің інім де бар, – деп Федор қарт көзіне жас алып отыра кетті.

	– Царьков жолдас, көз жасыңызды тыйып, бізге білгеніңізді дұрыстап, бастан-аяқ айтыңызшы, – деді Тимофей Михайлович.

	Федор көзінің жасын тонының жеңімен бір сүртті де, әңгімесін қайта бастады.

	Прищаға басқыншылар келіпті. Олар бұрынғы кулактың баласы Андрей Топоров дегенді староста етіпті. Оған жау астық дайында деп тапсырма берген. Деревня шаруалары гитлершілерге беретін астығымыз да, азық-түлігіміз де жоқ депті. Андрей Топоров қырық адамға тізім жасап, бұлардың бәрі коммунист, оның үстіне партизандардың Белевка деревнясындағы солдаттарды жойып жіберуіне көмектесті деп комендантқа хабарлаған. Комендант деревнядағы шаруалардың астықтарын тартып алуды, өздерін атуды бұйырған. Старостаның берген тізімі бойынша әлгі шаруаларды жинап, бір үйге қамап қойыпты. Айтуларына қарағанда, ертең күндіз ел алдында атпақшы. Атылуға тиістілердің көпшілігі – жастар. Солдаттар староста Андрей Топоровтың және соның көршілерінің үйіне тоқтапты. Федор қарт амалын тауып, қырық жігіттің ажалына арашашы болуды партизандардан сұрай келген.

	– Жарайды, хабарыңызға рақмет. Сіз тезірек жылынып алыңыз да, деревняңызға қайтыңыз. Қасыңызға бес партизан қосып береміз.

	Федор қарт аз уақыттан кейін:

	– Ал жүрейік. Әлгі менімен еріп жүретіндер қайда? – деді.

	Партизан басшылары өзара ақылдасып, қарттың жанына Павликке қоса төрт автоматшыны жіберуді мақұлдады. Батырхан төрт жігітті ертіп келді. Жертөлеге ең алдымен ұзын бойлы, еңгезердей, екі иығына екі кісі мінгендей, ат жақты, зор денелі Павлик кірді.

	Тимофей орнынан тұрып бұларға жақындап келді де:

	– Сендер Федормен Мостицкое деревнясына жүресіңдер. Сонда тосып отырған Василий Халтуринмен жолығып, Прища деревнясына келген фашистердің санын анықтаңдар, бізді сонда тосыңдар, таңға жуық біз де жетеміз, – деді.

	Тапсырманы алған партизандар әзір тұрған шанаға отырып, Мостицкое деревнясына тартты.

	Жолаушылар деревняға жақын жердегі орманның шетіне тоқтады.

	– Сендер осы жерде мені күте тұрыңдар. Мен деревняны барлап келемін. Не болып жатқанын кім білсін, – деп, Федор деревняға жүріп кетті.

	Қарт тез оралды.

	– Ал, шырақтарым, жүріңдер, деревня шырт ұйқыда, ешқандай жау білінбейді. Тек қана деревняны күзетіп жүрген менің үлкен інім Иван мен Володя деген бала ғана ояу көрінеді, – деп, қарт партизандарды ертіп деревняға енді.

	Партизандар ат-шанасымен қораға кіргізіп, өздерін жылы үйге жайғастырған кезде, қарт Халтуринді іздеп кетті.

	Қонақтар киімдерін есік жақтағы шегеге іліп, төр алдындағы столды айнала отырысты. Сақалына қатқан мұзды жайлап ерітіп отырған Павлик:

	– Айналамыз толы жау. Бейқам отыра бермейік. Мәжит, жылынып ал да, сыртқа шық. Прища жақтан келетін жолға сақ бол. Біреудің келе жатқанын көрсең, бізге тез хабарла, – деді.

	Жалпақ бет, көмірдей қара шашын қайыра тараған, екі иығына екі жігіт мінгендей сом денелі Мәжит есік алдына шығып, қамбаның сырт жағындағы жолға қарады. Қарақаттай қара көзін жолдан алмай, қараңдағанның бәрін қырағы тұйғындай түйіліп, жібермей тұр. Есіне педагогикалық институтта оқыған жастық кезі, Қарқаралы орта мектебінде оқытқан жас өспірімдері, жау қоршауында қалып, август айынан бері жау тылында партизан болған алғашқы қадамы түсті.

	Үй иесі Татьяна Петровнаның әрі дәмді, әрі ыстық тамағын партизандар мейірлене ішіп бола бергенде, Халтуринді ертіп Федор келді.

	– Кеш жарық! Саумысыңдар, жолдастар? – деп, Халтурин басын иді.

	– Ал, Халтурин жолдас, баяндаңыз, – деді Павлик жұрт назарын аудара сөйлеп, – деревняға келген солдаттар қанша? Бастаушы кім?

	Халтурин отыздар шамасындағы, аяғын сылтып басатын орта бойлы жігіт екен. Ол байсалды үнмен:

	– Жаудың саны алпыстай. Бастығының шені обер-лейтенант, – деп тағы да не сұрайсың дегендей Павликке қарады.

	– Өзіңіз көрдіңіз бе?

	– Иә, өз көзіммен көргенім осы.

	– Хабарыңызға рақмет! Қазір ізіңізше кері қайтыңыз. Егер партизандар барып жеткенше, тағы келсе, бізге хабарлайтын боласыз. Бірақ өте сақ болғайсыз. Барлаушыларымыз Прища деревнясының сыртындағы қалың қарағайлы орманның шеткі жағында сізді тосып тұрады.

	Халтурин мен Федор қайтып кетті. Татьяна Петровна да, бұлардың кетуін тосып тұрғандай, жатар орынды қамдауға кірісті.

	– Шаршаған шығарсыздар, аз да болса жатып дем алыңыздар. Жастарың жерге жатыңдар. Орталарыңыздағы жалғыз қарт мына пеш үстінде тынықсын, – деп сырттан қайтқан Павликке төсекті пеш үстіне салды.

	Жасы жиырманың алтысына жаңа шықса да, қарт дегенге Павлик күлді де қойды.

	Татьяна Петровна шамды өшіріп жатып:

	– Күзетте тұрған жолдастарың неге келіп дем алмайды. Несіне босқа тоңып далада тұрады. Сіздердің осында екендеріңді білген деревня еркектерінің бәрі далада күзетте жүр ғой, – деді.

	Пештің үстінде киімімен қисайып жатқан Павлик Татьяна Петровнаға:

	– Деревня адамдарына біз әбден сенеміз, бірақ айнала жау тұрғанда өз күзетшімізді де қоямыз, – деді.

	Партизандар ұйықтап кетті. Үй іші тым-тырыс.

	– Қайтсін, байғұстар! – деп партизандар өміріне аяныш сезімін білдірген үй иесі әйел ғана ұзақ уақыт ұйқысыз жатты.





III


	Партизандар Мостицкое деревнясына таңға жуық жетті.

	– Сен барлаушылар тобын осында шақырып кел, – деді Тимофей Батырханға.

	Шақырушының үйге кіруі тәтті ұйқының шырқын бұзды.

	– Сендерді штабқа шақырып жатыр. Шапшаң тұрыңдар, – деді есіктен кіре Батырхан қалтасынан шырпысын алып, стол үстіндегі май шамды жақты.

	Партизандар Тимофейдің маңына жиналып, топографиялық қарталарын үйдің ортасында тұрған столдың үстіне жайып қойып, өзара пікір алысуға кірісті. Бір кезде Тимофей Михайлович орнынан тұрды. Қалтасынан алған трубкасына ащы темекіні толтырып тұтатты да, ерсіліқарсылы жүрді, столды айнала картаға үңіліп тұрғандарға жақындап:

	– Меніңше, – деді ол, – егер турасынан жау тұрған деревняға шабуыл жасасақ, партизандар тарапынан шығын көп болады. Ал, күшіміздің өздерінен көп екенін сезсе, қашып құтылып кетуі мүмкін. Үлкен тас жолдың үсті де ағылып жатқан жау. Сондықтан бұларға тура шабуыл жасамайық. Сондықтан, жүздей партизанды немісше киіндіріп, тас жол арқылы жібереміз. Олар айналып солдаттар ағылып жатқан сол тас жол арқылы келеді де, тура Прища деревнясына тартады. Бұларды басқарып баратын Зарецкийге неміс майорының формасын киіндіреміз. Ол фашистер Польшаны басып алғанша Варшавада тұрған. Немістің тілін өте жақсы біледі. Ал қалған партизандар екіге бөлініп, Прища деревнясының екі жағын қоршап тұрған қалың орман арқылы деревняға барып тоқтайды. Бұлар тас жол арқылы жүретін партизандарға көмекші күш қана. Егер жау деревняға кірген күнде ғана бұлар екі бүйірден шабуыл жасайтын болады Енді көп аяңдаудың керегі жоқ. Таң бозарып қалды. Шапшаң Зарецкийдің бөлімін айтылған маршрут бойынша аттандыру керек.

	– Қалай, Вася, дайынбысың? Погондарың қайда? – деді Тимофей Михайлович, неміс офицерінің формасын киген Зарецкийге.

	Шинельдің де, гимнастерканың да погондары міне, – деп Зарецкий қалтасынан суырып алды.

	Погондарды иығына қадады да, Зарецкий төрде отырғандарға қарады.

	– Ой мынауың аумаған неміс қой, – деп күлісіп жатыр.

	– Бірге баратын адамдарыңызды тез жинаңыз. Барлығын жете тексеріңіз. Киімдерінде солдаттарға ұқсамайтын ештеңе болмасын, – деді Тимофей.

	– Құп болады, – деп Зарецкий қолын шекесіне апарып, хром етігінің өкшесін сарт еткізді.

	– Сіз, – деді Тимофей Михайлович штаб бастығына, – орман шетіне жетіп тоқтайтын партизандармен бірге кетесіз, ал мен неміс солдатының киімін киіп, Зарецкийлермен бірге аттанамын, – деп өзі де қамдана бастады.

	Тас жолға қарай жүретін топ даяр тұр. Тимофей Михайлович әрбір адамдардың киген киімдерін, қаруларын қарап шықты.

	– Сәт сапар, жолдастар! – десті қалғандары.

	Партизандар жегулі тұрған шаналарға отырып, жүріп кетті. Бұлардан кейін көп ұзамай, Прища деревнясының маңындағы орманға бара тын бөлімдері де, Халтуринді күтіп алатын барлаушылар да деревнядан шығып, қалың орманға енді.

	Немісше киінген партизандар Сукромля деревнясына жақындады. Бұларды көрген деревня халықтары жау келіп қалды деген үреймен орманға қарай босты. Партизандар сырын білдірмеу үшін халыққа тимейтіндей етіп, бірнеше қайтара оқ атты.

	Тас жолға асыға шыққан партизандар жүрістерін бәсеңдетті, біреулері қаруларын шанаға тастап, жаяу еріп келеді, енді біреулері тоңған аяқ тарын бір-біріне қағыстырып шанада бүкшиіп отыр. Бірлі-жарым солдаттар кездесті. Олармен тілге келуге болмайды. Өйткені Зарецкийден басқа ешкім немісше бір ауыз сөз білмейді. Зарецкий болса, «Хайль Гитлер!» – деп өте шығады. Партизандардың бағына қарай жолда Зарецкийдің шенінен артық шені бар неміс кездеспеді. Кездескеннің бәрі «майор» Зарецкийге басын изеп, «Хайль Гитлер!» – дейді де өте береді.

	Екі хуторды басып өткен жол сирек ағашқа барып тірелді. Ағаштан әрі үлкен алаң. Оның ар жағында Прища деревнясы көрінеді. Партизандар деревняға таянғанда тағы да жүрістерін ширатты. Сөйткенше болмады, деревня жақтан бұларға қарсы келе жатқан адамдар көрінді.

	Тимофей колоннаның бас жағындағы Зарецкийге жақын келіп:

	– Мойныңдағы дүрбіңді бере тұршы, – деп келе жатқандарға қарады.

	– Фашистерге киімдері ұқсамайды, деревня адамдары сияқты. Жүрістеріне қарағанда ату жазасына бұйырылған адамдар ма деймін! Ату алдында ел көрсін деп көшеден әдейі жүргізген болар. Енді көп ойлануға уақыт тығыз. Егер мына топ шынында атылуға тиісті шаруалар болса, сен жау солдаттарына:

	– Бұлардың бәрі партизандар, оқты қор қылудың керегі жоқ. Шетінен дарға асу керек. Әзірше, анау көрініп тұрған қамбаға қамап, күзете тұрыңдар, – деп бұйыр, – деді Тимофей.

	Бұлар жаңағы көрінген топқа таянды. Айтқанындай-ақ атуға бұйы рылғандар екен. Қарулы бес солдат қоршап жүріп келеді. Олар ештеңеден күдіктенер емес. Қастарына жақындап келген «майорға» «Хайль Гитлер!» – деп шулап қоя берді. Зарецкий олармен қысқаша ғана сөйлесіп еді, айтқанына көнген болуға тиіс, шаруаларды қамбаға қарай айдай жөнелді.

	Әлім, Павлик, Батырхан, Мәжит бесеуі топтан шығып, шаруаларды айдап келе жатқан солдаттарға қосылды.

	Қайырымсыз қатал фашистердің улы тырнағына ілігіп, айдалып келе жатқан шаруалардың салы суға кеткен. Аяқтарын ілби басып, үнсіз келеді. Бұлардың аянышты халі Әлімге қатты әсер етті. Өздерінің қас емес, дос екендігін сездіргісі кеп бір оқталды. Бұл ағат ойына тежеу салды. «Енді бір сәт, аздан соң азат боласыңдар», – дегендей жанында келе жатқан бір жас жігітке жылы жүзбен бір қарады да, түсін қайта суытты.

	«Майор» бастаған топ көшені өрлеп, тура штабқа қарай тартты.

	«Бірдеңені бүлдіріп аламыз ба» деп, партизандарда зәре жоқ. Бірақ қарсыласар немістермен шайқасуға барлығы да әзір. Деревня тым-тырыс. Халқы бір жаққа ауып кеткен сияқты. Айқай-шу, асыр салып, сырғанақ тебер балалар да көрінбейді.

	Көше бойымен біраз жүргеннен кейін оң жақта оңашалау тұрған барак тәрізді ағаш үйдің алдында күзетте тұрған солдат көрінді. Партизандар әлгі солдат тұрған үйдің қасына жақындап келіп, аттарын тоқтатты. «Майор» немісшілеп:

	«Сендер осы жерде тұра тұрыңдар», – деп бұйрық берді де, деревня старостасының кеңсесіне еніп кетті.

	«Майор» Зарецкий сенекке кіріп келгенде, қарсы есіктен шыға келген обер-лейтенант «Хайль Гитлер!» деуге ғана шамасы келіп, «үйге кіріңіз» дегендей есікті нұсқады. «Майор» документін көрсетіп еді, шала-пұла қараған ол өзінің арнаулы тапсырмамен келгендігін, партизандарға көмектескен қырық адамды атпақ болғанын баяндады.

	«Майор» ұзын бөлмеде темекісін бұрқырата тартып, екі қолын артына ұстап, ерсілі-қарсылы маңғазданып жүр. Бір кезде есікке жақындап келіп шинелін шешті де:

	Барлық адамдарыңызды осы бөлмеге жинаңыз, олармен азғана әңгіме өткізгім келеді, – деп обер-лейтенантқа бұйыра сөйлеп, төр алдындағы ұзын орындыққа отыра кетті.

	Бұйрықты орындауға орнынан тұрған обер-лейтенант сол жақтағы екінші бөлменің есігін ашып еді, дем алып жатқан солдаттар оберлейтенанттың жанындағы «майорды» көріп орындарынан атып-атып тұрды.

	– Бәрің мына бөлмеге келіңдер!

	Солдаттар «майор» мен обер-лейтенант отырған бөлмеге жиналды.

	Обер-лейтенант тік тұрды да:

	– Майор мырза, күзетте тұрған бес-алты солдаттан басқаның барлығы да жиналды, – деді.

	«Майордың» рұқсатын алған немістер ұзын бөлменің сол жағына барып отырысты. Осылардың жиналуын сырттан күтіп тұрған партизандар сау ете түсті. Олар әбден кіріп болғанда, үндемей тұрған «майордың» келгендерге: «тұтқындаңдар» деп ымдауы мұң екен, партизандар қанненқаперсіз отырған солдаттарды байлап алды. Қозғалуға мұршасы келмей, аң-таң боп қалды.

	Операцияның сәтті аяқталғанына көңілі өскен Тимофей Михайлович:

	– Қасыңа он-он бес солдат ал да қамаудағы шаруаларды босатып әкел! – деді Жылбекке.

	Партизандар шаттана күліп қамбаның есігін ашып кеп жіберіп еді, ара ұясындай дуылдаған тұтқындар сыртқа лап қойды. Біреулері партизандарды құшақтап, екінші біреулері жылап жатыр. Қуаныштарын айтуға тілдері күрмеліп қалғандай...

	– Сіздерге көп-көп рақмет! Енді деревняда қалмаймыз. Сіздермен бірге боламыз! – десті олар.

	Деревняда жау жоғын естіген халық бала-шағаларын шұбатып үйлерінен шықты, партизандар тұрған жерге қарай ағыла бастады. Оларға айтар алғысында есеп жоқ. Әсіресе ажал аузынан қалған қырық жігіттің семьяларының қуанышын жеткізер тіл болмас! Байғұстар біресе жылайды, біресе күледі, күледі де сүйісе береді».

	Партизандар үлкен жеңіспен негізгі тұрағына қайтты.





IV


	Күн найза бойы көтерілген кез. Партизандар әдеттегісіндей ертеңгі тамақтарын ішіп болып, радистің Москвадан алған хабарын оқысып жатыр еді. Подпольедегі аудандық партия комитетінің бюросы партизан басшыларын штаб үйіне шақырыпты деген хабар орман ішіндегі партизандардың арасына шапшаң тарады.

	Штаб орналасқан жертөлеге партизандар лық толды. Отырғандардың әлдебіреуді күткен түрі бар. Бір кезде төр жақта отырған дардың ішінен сақалы өсіңкіреген, орта бойлы біреу орнынан тұрды да, гимнастеркасының оң жақ қалтасынан төрт бүктелген бір парақ қағазды қолына алып, отырғандарға ұзақ қарады. Кең маңдайы, үнемі күліп тұратын шегір көзі ақылдылық нышанын көрсетеді.

	– Бұл кісі не айтар екен? – деді партизандар өзара сыбырласып.

	– Тыныш, тыңдайық!

	– Жолдастар! – деді отряд комиссары Лебедев, – подпольедегі аудандық партия комитетінің айтуынша, біз сіздердің қатынасуларыңызбен осы мәжілісті өткізіп отырмыз. Партизандар арасында өздеріңізге белгілі коммунистер мен комсомол мүшелері көп. Осы отырған жұрттың көпшілігі партия, мүшесі. Партияда барлар мен комсомол мүшелері жергілікті халықтың арасында үгіт-насихат жұмысын жүргізулері тиіс. Қазір осы өңірдегі селолар мен деревняларда көптеген жастар бар. Олардың барлығы дерлік партизандарға үйінде отырып көмектескенмен, қолдарына қару алып, жаудың бір де бір солдатына қарсы оқ атпағандар. Біздің мақсат – жау тылында фашистерге қарсы бітіспес күрес ашу. Олай болса, осы өзіміз паналап отырған орман ағашының әр түбінен жауға оқ атылуға тиіс. Халықты қаруландыруымыз керек. Оларға қару табудың бірнеше жолы бар. Ең алдымен басқыншылардың қару таситын эшелондарын басып алуымыз керек. Сенімді адамдар жіберіп, қала жастарының арасында жұмыс жүргіземіз. Бұл жұмысқа баратындардың қолдарына:

	«Бұрын сотталған адам» деген қағаз беруге болады. Біздің аудандық сот та сіздердің іштеріңізде отыр. Оның сот үкімін жазатын бланкасы да, мөрі де жанында. Қандай «үкім» жаз десеңдер де қолынан келеді. Әрберден соң, мұндай ауыр міндетті орындайтындарды полицайлардың бастығы және бургомистр етіп қойғызуға да болады, жолдастар! Олар әбден қаруландырылғаннан кейін жолын тауып партизандар қатарына шығып кететін болсын. Әрине, бұл өте қиын, қатерлі жол. Біз бұл жолды да пайдалануға міндеттіміз.

	– Майданда тұтқынға түскендердің арасында да жұмыс істеуге әбден болады. Тұтқындағылардың халі өте нашар.

	Тамақтары аш. Көпшілігі ауруға шалдыққан. Жаралы болып қолға түскендерге ешқандай дәрігерлік көмек көрсетпейді. Ішінде өлім де көп. Жалаңаш-жалпыларды ауыр жұмысқа салады. Сәл нәрсені сылтау қылып ұрып-соғады, – деді Лебедев.

	Подпольедегі аудандық партия комитетінің бюросы әрбір отрядта партия, комсомол ұйымын және роталарда, жеке взводтарда парторг, комсорг сайлауды ұсынды.

	...Партизандардың да, комунистердің де бүгінгі әңгімесі отряд комиссары Лебедевтің сөзі болды. Аудандық партия комитетінің шешімдері әрбір партизанға ой түсірді.

	Осы жиналыс партизан өміріне зор өзгеріс әкелді. Фашистер уақытша басып алған елді пункттердегі халықтың арасында үгіт-насихат жұмысы жақсарды. Партизандар қатары күн сайын толыға берді.

	Лебедев пен Коротченко топографиялық картаны алдарына жайып тастап, штабта отыр. Картаның әр жеріне қызыл қарындашпен салын ған белгілер бірден көзге түседі. Бірі сөйлеп, екіншісі тыңдап, ұзақ ақылдасады.

	Әлден уақытта Тимофей жаюлы тұрған картаға үңіле түсіп, ойын баяндады.

	– Петр Васильевич, – деді ол, – барлаушылардың хабарына қарағанда, жаудың жазалаушы отряды Ершичи қаласынан бүгін кешке қарай шықпақ. Неміс басқыншыларының командованиесі жазалаушы отрядқа жол көрсету үшін жергілікті адамдарды ертіп алуды бұйырған. Отрядта екі жүздей адам болса керек. Кейінгі жауған қалың қар бұл өңірдегі жолдың бәрін басып қалыпты. Фашистердің жазалаушы отряды машиналары жүре алмайтын болған соң, Ершичи қаласының маңайындағы деревнялардан ат-шана жинап алыпты. Мұнда да олар көлікпен келмекші.

	– Оңай жау болмайды, – деді Петр Васильевич, – біз оларды өзіміздің базаға маңайлатпай-ақ тосқауыл құрамыз. Тосқауылға ең қолайлы

	– Мостицкое деревнясының күнбатыс жағындағы ұзынша келген үлкен алаң. Алаңның Мостицкое деревнясы жағында оқшау тұрған қамбаға екі максим пулеметін қойсақ деймін. Өйткені, негізгі салмақ осыларға түседі ғой. Ал партизандар алаңның екі жағындағы орманға орналасып, жазалаушы отрядтың екі бүйірінен қайшылап оқ атады.

	Тимофей Михайлович аз ойланып барып:

	– Жоспарыңызды қабылдауға болатын сияқты, позицияны бара анықтайық, – деді де, барлаушылар тобын Артемовка деревнясына жібергенін, жазалаушы отрядтың нақты мәліметін алған соң, оларды түнделетіп Мостицкое деревнясына оралатынын Петр Васильевичтың есіне салды.

	Тимофей Михайлович партизандар әзірлігін байқау үшін сыртқа шықты.

	Партизандар тамақтарын күндегіден ерте ішті. Күн ұясына кірмей-ақ Мостицкое деревнясына жүріп кетті. Түн ортасы ауа деревняның оңтүстік жағындағы қалың орман ішіне келіп тоқтады.

	Осы жолғы барлаушыларды басқарып қайтқан Жылбек:

	– Жаудың жазалаушы отряды кеше, сағат үштің кезінде Артемов ка деревнясынан өтті. Екі жүзге тарта адам. Барлығы да шанамен ке леді. Көпшілігі автоматпен, мылтықпен қаруланған. Шананың үстінде екі станокты пулемет, екі роталық миномет көрдік. Жүрістері суыт. Бүгін кешке Прища деревнясына жетіп қонбақ сияқты, – деді.

	Партизандар жасырын шепте жазалаушыларды күтіп жатыр. Күн дізгі сағат екі мөлшерінде жазалаушы отрядтың дозорлары көрінді. Соңынан колонна жылжып келеді. Суық оларды да баураған болу керек. Қейбіреулері қаруларын шанаға артып, қолдарын жеңдеріне тығып, аратұра жүгіріп-жүгіріп алады. Шана үстінде бүрісіп отырғандар шатырсыз үйдің мұржаларына ұқсайды. Жау колоннасының алдыңғы шебі қамбаға қырық-елу метрдей жерге жете бергенде, дүрбіден көз айырмай отырған Петр Васильевич пулеметтерден оқ атуға бұйрық берді. Сол-ақ екен партизандар оғы нөсердей жауды.

	– Отан үшін! Коммунист партиясы үшін! – деп жіберілген мина дәл тисе керек, жау пулеметінің үні өшті. Аздан кейін жау жақтан атылған оқ басыла қалды.

	Жау минометіне сүйене тұрған Тимофей Михайлович партизандарға:

	– Мына қаруларды жинаңдар, бірде-бір мылтық қалып қоймасын, – деді.

	Күн суыта бастады. Күні бойы қарда аунаған партизандардың киімдері су болғаны енді байқалғандай. Шанаға отырғандар жаурауға айналды. Кейбіреулерінің жамау-жасқаулы киімдерінің дал-далы шығыпты. Жаман-жұман тондар теріден емес, темірден тігілгендей икемге келмей сіресіп қалыпты. Жығылған үстіне жұдырық дегендей, аштық та меңдетіп келеді. Бірақ соның бәрін «Отан үшін!» деген сөз ғана жеңіп, қуат береді.

	Партизандар жаяу-жалпы қосымша базаларына қарай түн қатып келеді. Сырттан аяз, іштен аштық қысқан олар әбден қалжыраған. Дәл қәзіргі бейнелері адамнан гөрі жанды қуыршаққа көбірек ұқсайды. Аяқтарын үсік шалғандар шана үстіне отырып, аяқтарын қармен ысқылайды. Өзінің қалшылдап тоңғанына қарамастан отряд фельдшері Павел Демидович, әрқайсысына барып, дәрігерлік көмек беріп жүр.

	Тимофей Михайлович қалтасынан трубкасын алып, ащы темекіні толтырып тұтата бергенде, Петр Васильевичтің бетіне көзі түсіп кетіп:

	– Мұрныңның үші ағарып қапты, домбығып кеткен бе, шапшаң қармен уқала деді.

	Петр Васильевич жалма-жан бір уыс қар алды да, мұрнын ыса бастады.

	– Қосымша базаға дейін аз қалды. Шыдаңдар, жігіттер! – деп, жігерлендіріп те қояды командир.

	Суықтан жаураған партизандардың қалың тобы қосымша базаға жетіп тамақ ішіп жылынған соң, отырған жерлеріне қисайған күйінде ұйықтап кетті. Бірақ ұйқы көпке созылған жоқ. Таң сарғайып атып келе жатыр. Аяз кешегіден де қатайды. Лагерь кезекшісі жертөлеге басын сұғып:

	– Тұрыңдар, таң атып қалды, тезірек тамаққа келіңдер, – деп жұртты оятып жүр. Аз ұйықтаса да, көп тыныққандай сезінген партизандар көздерін уқалай тұрысып жатты.

	Түн ортасы ауа келіп жатқанына қарамастан Жылбек пен Гришаның ротасы тамақтарын бұрынырақ ішіп, кезекті күзетіне жүріп кетті. Володя бастаған бір топ барлаушылар Барковичи деревнясына қарай, қалғандары басқа бағыттарды барлау мақсатымен жан-жаққа аттанысып жатыр.

	Партизандар жиналды да, орман ішімен негізгі базасына қарай жол тартты. Арып-шаршаған, неше күн бойы бел шешпеген партизандарды алда не күтіп тұр, бәрі жұмбақ. Бұларға көмекке шығатын тек қана базада қалған екі рота. Олардың да тағдыры белгісіз. Партизандардың базадан шыққандарына, міне, үш тәулікке кетті. Екі күнге жететін ғана азық бар.





V


	Күн аяз. Айнала аппақ қар, ағаш бастарын боз қырау басқан. Қай уақыт болғаны да белгісіз. Партизандар үн-түн жоқ жүріп келе жатыр. Партизан барлаушылар шолғыннан оралып келе жатты.

	Барлаушылар көрген-білгенін баяндай бастады.

	– Біз жеті-сегіз километрдей алға барып, Морозовкадан Барковичи деревнясына қарай көлденең өтетін жолды байқап отыр едік, сол жерде тосқауылдап отырған жазалаушылар отряды бізді көріп қалып, оқ атқаны бар емес пе! Біз оларға оқ атып жауап бергеніміз жоқ. Ол жерде көп аялдамай, төрт адамды жолды бақылауға тастап, қайтып кеттік, – деді.

	Барлаушылар жаңа тапсырма алып алға кетті.

	Партизандар жүрістерін тездетті. Орман іші тыныш. Тек қана аяз қысқан қарда жүріп келе жатқан аттың, адамның, шананың сықыры ғана құлаққа жайсыз тиеді. Партизандардың көңіл күйі де жақсы, бойлары сергек. Алда жау бар деген барлаушылар хабарынан ба кім білсін, әйтеуір партизандар тас түйінген. Колонна алдындағы көлденең жолға таман жақындап келіп, кілт тоқтай қалды да, айналаға құлақ түрісті. Алда атыс естіледі.

	– Мынау неміс автоматының даусы, – деді Тимофей Михайлович.

	– Тегінде өздері көп емес болу керек, – деді қасында тұрған Петр Васильевич те.

	– Мен Гриша мен Жылбектің ротасын алып, барлаушыларға көмекке барайын, – деп Тимофей Михайлович оқ даусы шығып жатқан жерге қарай жүгіре жөнелді. Бұлардың алдарынан партизандардың екі барлаушысы шықты.

	– Жау солдаттары көп емес, өздері жаңа ғана келіп үлгерсе керек, – деді.

	– Сен екеуің тез барып колоннаға хабар беріңдер, бізге жақындай берсін, – деді.

	Тимофей бастаған партизандар жұбын жазбай жолдың жағалауына жете бере-ақ жаумен алыса түсті. Жылбектің ротасы жазалаушылардың бұл тобымен айқаса отырып, жолдың арғы бетіне шығып үлгерді. Партизандар колоннасы да арғы бетіне өтіп жатыр. Жүргіншілердің соңы жолдан өтіп болмай-ақ, оң жақтан неміс жазалаушы отрядының екінші бір тобы келіп тиісті де, автоматтан оқ бората бастады. Жолдың арғы бетіне өтіп үлгерген Жылбек ротасы жауды нақ бүйірден соқты.

	Ымырт жабылып, аспанды түн қараңғылығы басқан кез. Партизандардың базасына әлі он-он бес километрдей жер бар. Ондағы жайды ешкім білмейді. Мүмкін, немістің жазалаушы отряды бос базаны жаулап алып, келген-кеткен партизандарға тосқауыл жасап, аңдып отыр ма, әлде базаға баратын жолда тосып отыр ма, кім білсін? Бәрі де белгісіз. Онда қалған екі ротадан да ешқандай хабар жоқ.

	Партизандар қалың қарағайдың ішіне тоқтады. Дөңестің ық жағының қарын тазалап, қарағай бұтақтарын төсеп жатыр. Орман іші тымтырыс. Жұрт әр жерде күбірлесіп отыр. Тоңғандары екеу-екеуден сүзіскен қошқардай, шегініңкіреп барып иықтарымен қағысып жүр.

	Өзі де тоңып, дірдектеп отырған Тимофей Коротченко:

	– Біз тоқтаған жердің, анау бірімен-бірі алысып жүрген партизандардың ар жағында, жүз қадамдай жерде терең сай бар екен. Сол сайдың ішіне от жағуға ұрықсат берсек деп отырмын. Ол жерде жанған от алысқа көрінбейді. Өйтпесек мына аязда барлығымыз үсіп қаламыз, – деді Петр Лебедевке.

	Сайға от жағылды. Мұздап жүрген партизандардың құлағына жылы сөз тиісімен барлығы сайға келіп, лезде топ-тобымен лаулап жанған отты айнала отырды. Біраздан кейін біреулер отқа біресе арқасын, біресе кеудесін тосып, дөңбекшіп жатыр. Біреулері жанған отқа аяқтарын жақындатып қойып, қолдарын жайып жылынып отыр, енді біреулері киімдерін шешіп, қақтанып, күңкілдесіп сөйлесіп отыр. Енді біреулері ағашқа шаншып шошқаның етінен шашлық жасап, соны жеп қарық болып жатыр. Түн ортасынан аса ұйқылары келіп, оттың қызуына маужырап отырған партизандар қалғи бастады.

	Таңға жақын барлаушылар да қайтып оралды.

	– Біздің базаны жаудың жазалаушылары быт-шытын шығарып бұзып кетіпті. Бірде-бір жертөле жоқ. Тегі мина қойып жарған болу керек, төбелеріне төсеген ағаштары күл-талқан боп, анадай жерде шашылып жатыр. Қару тығылған қоймаға да бардық. Жазалаушы отряд оны да тауып алыпты, – деп хабарлады.

	Партизандар тағы жүріп кетті. Күні бойы дем алмастан жүрген ел кешке таман шаршауға айналды.

	Жазалаушылар түс ауа партизандар түнеп кеткен дөңестің маңайын қоршап, енді қолға түстіңдер ғой дегендей үш-төрт сағат атқылап, бос орманға шабуыл жасапты. Ештеңе таба алмай, кері қайтыпты.

	Партизандар түн ортасында орман ішінде келе жатқан Зарецкий ротасына кезікті.

	– Сендер базадан тамақ, оқ алып кете алдыңдар ма? Өздерің база дан қашан кеттіңдер, біздің екі ротаның тұрған жері әлі алыс па? – деп сұрақты оларға жаудырып жатыр.

	– Қоймада қалған оқты да, азық-түлігімізді де шанаға тиеп алып кеттік, – деп қолбағын шешті Зерецкий.

	– Ой, шіркін, Вася, өте жақсы болған, қорықпайсың!

	Партизандар таң аппақ атқан кезде екі ротаның тұрған жеріне келіп жетті. Олар ағаштан күрке дайындап қойыпты.

	Түнімен көз ілмеген партизандар шала-пұла тамақтанып алды да, үстіндегі киімдерімен біріне-бірі қисайып, ұйқыға кірісті. Бұлардың монша көрмегендеріне талай уақыт өтті. Ішкі киімдері кірден тұтқыштай қап-қара.

	Партизандардың тыныштығы бір тәулік шамасындай ғана болды.

	«Немістің жазалаушы отряды оңтүстікке қарай келе жатыр» деген хабар жетті.

	Штабтағылар жазалаушы отрядпен айқасу жоспарын ақылдасып жатты.

	– Қазір партизандар дем алып қалды. Келе жатқан жауды жолдан тосып алғанымыз жөн. Оларды мына базаға жақындатпай соққы берейік. Әзір патрон да жеткілікті. Жазалаушы отряд орман ішінде артиллерия мен минометін қолдана алмайды, Бұларға енді бір рет жақсылап соққы берейік. Артын тағы көреміз, – деді Коротченко.

	Штабтағылар партизан бөлімдерінің командирлерін жинап, барлық жағдаймен таныстырды. Әр біреуіне жеке-жеке міндет қойды.

	Партизандар көп ұзамай жорыққа шықты, өздерінің базасынан он бес километрдей жердегі ағаш таситын жіңішке темір жолдың бойына жақын барып тоқтады.

	– Немістер осы темір жолдың үстімен келе жатқан көрінеді. Темір жол рельсінің астына мина қойыңдар, – деді Тимофей қасында тұрған минерлердің бастығы Павликке.

	Минерлер темір жолға мина қойды да, минаға жалғанған электр шнурларын сүйрете орманның шетіне шықты. Жау бұларды көретін сияқты емес. Темір жолдың арғы бетіне шыққан Василий Зарецкий мен Жылбек Ақәділов роталары да қолайлы позиция тауып алып, жауды аңдып отыр.

	– Жазалаушылар жақындап қалды, – деп хабарлады ұзын қарағайдың басына шығып, дүрбіден қарап отырған Жылбек.

	Жолда мина бар болар деп күдіктенген басқыншылар партизандардың минасына осылар құрбандыққа шалынсын дегендей, жергілікті адамдарды алдарынан жіберіпті. Олар қолдарын қусырып, тұтқын адамдай темір жолдың үстімен келе жатыр. Әбден үрейлері ұшқан, жаутаңдаған көзімен сүзе қарап, дір-дір етеді.

	Электр қуатын толтырған батареяны қолына ұстап отырған Батыр хан әлгі алда келе жатқан совет адамдарын миналанған жерден өткізіп жіберіп, жазалаушы отрядтың колоннасы минаның үстіне шығысымен екі шнурдың ұшын біріне-бірін жалғай қойып еді, бірнеше тонна бомбаның жарылған күшіндей миналар гүрс еткенде, темір жолдың рельсі де, жау колоннасы да аспанға ұшты. Екі жақтан қардай бораған партизандар оғы да миналардың жарылған даусымен қосылып, дүниенің бәрін күңірентіп жіберді. Тірі қалғандары есін жинап, темір жолдың екі жағын тасалай жатып, барлық қаруларынан оқты төгіп-төгіп жіберді. Қарсылық көпке барған жоқ, жау тізе бүкті.

	– Сіздерге үлкен рақмет, біздің жанымызды алып қалдыңыздар. Өзіміз де партизандар осы маңайдан кездессе екен деп тілеп келе жатыр едік. Біз қайтып деревняға бармаймыз. Енді олардың көзіне түссек атады. Біз осы өңірдегі орманды жақсы білеміз, сіздерге септігіміз тиер. Қолымызға мылтық берсеңдер, бір қасық қанымыз қалғанша фашистермен күресеміз! – деді шаруалар.

	– Бізді орман ішінде жоқ қылуға әкелді. Енді ешқайда бармаймыз.

	Қанға – қан, өшімізді ала өлеміз, – деді енді біреуі.

	Бұлардың сөзін байыппен тыңдап келе жатқан Петр Лебедев:

	– Сіздерде ешқандай жазық жоқ. Таза совет азаматысыздар. Фашистердің халыққа істеген қиянатын көздеріңізбен көрдіңіздер. Сіздерді партизандар қатарына қабылдау біздің борышымыз... – дей беріп еді, әлгі келгендердің біреуі:

	– Сіздің даусыңыз маған таныс сияқты. Сіз аудандық партия комитетінің секретары Петр Васильевич Лебедев емессіз бе? – деді.

	– Иә, мен сол кісі боламын. Сіз мені қайдан білесіз?

	– Мен дүние тыныш тұрған кезде сізде талай болғанмын. Сіз де бірнеше рет біздің колхозда болғансыз. Ең соңғы рет фашистерге қоғам мүлкінен ештеңе қалдырмай, күншығысқа жөнелту керек деп, біздің деревняда колхозшылардың жиналысын өткізгеніңіз есіңізде ме? – деді әлгі адам.

	– Сіз онда кім болып істеуші едіңіз?

	– Қатардағы колхозшымын.

	– Өте қызық кездесу екен мұныңыз, несі бар, тағы да бір жерде болатын болдық, – деп Петр Васильевич деревня халқымен сөйлесіп кетті.

	Фашистердің жазалаушы отряды оныншы күн дегенде бірден із түзін білдірмей, жоқ болды. Бұған Совет Армиясының Москва түбінде шабуылға шығып, Гитлердің таңдаулы армиясына тойтарыс беруі және осыған байланысты Гитлер командованиесінің тылдағы әскер бөлімдерін жинап, оларды алғы шепке жіберуі себеп болған екен.





VI


	Партизандардың қалың орманға келіп орналасқанына екі-ақ күн болды. Қар қалың. Әлсін-әлсін бораған қар жолды жауып тас тайды. Күннің көзі ұясына батып бара жатқан кез еді. Жылбек бастаған барлаушылар Дубровка деревнясының күншығыс жағына майданнан зақымданып қайтқан жау самолетінің еріксіз қонғанын, экипажының самолет маңында жүргенін хабарлады.

	– Самолеттің экипажы радиоқабылдағыш арқылы Сещинск аэродромымен байланысып, көмек тосып жүрген болу керек. Аэродром самолет қонған жерден жиырма бес-отыз километр. Біздің адамдар келетіндерден бұрын жетеді, – деді Тимофей.

	– Бұл операцияға Жылбек Ақәділов барсын! – деді Петр.

	Олар бір сағаттың мөлшерінде самолет тұрған жерге жетті. Парти зандар бірден самолеттің экипажын қоршауға алып, «еріктеріңмен қолға түсіңдер» деп белгі берді, бірақ жау «өліспей беріспейміз» дегендей, самолетті бекініске айналдырып, партизандарды оқпен қарсы алды.

	Ақәділовтың автоматшылары ата бастады.

	– Мына жасыл шинельділердің айбарлысын көрдің бе? Бізден құтыламыз деп отыр ма екен? – деді Тимофей.

	Ақәділов Тимофей Михайловичке:

	– Самолеттің экипажын қолға түсіріп аламыз деп жүргенде, өзіміз шығынға ұшырап қалып жүрмейік. Осы болымсыз жаумен айқасып жатудың не керегі бар? Сіз ерік берсеңіз танкі атқышпен самолеттің бензин багын көздеп оқ атып, қорған қып жатқан самолетін өртеп жіберер едім! – деді.

	– Ақылың дұрыс қой. Бірақ самолеттің ішінде радиостанция бар. Әттең, сол радиостанцияға қолымыз жетсе ғой, бүгін-ақ «Үлкен жермен» байланыс жасаған болар едік. Жаралы партизандарды да самолетпен

	«Үлкен жерге» жіберген болар едік, – деді Петр өкінішпен.

	– Самолетті қамал еткен жау сескенер емес, көзін тез жойған дұрыс, – деді Жылбек.

	Жылбек сөзін тоқтата бергенде, басындағы құлақшыны құйын іліп әкеткендей арт жағына ұшып түсті. «Жараландым-ау» деп секем алған ол қолымен басын сипап қалып еді, алақаны дымқылдана кетті. Оқ тиді дейін десе ешбір жері ауырмайды.

	Бұл қалай деп, басын сипап алақанына қараса, қан дегені еріген қар екен.

	– Жора, не болды, оқ тиді ме? – деген Петр Васильевичей сұрауына ол:

	– Жоқ, тимеген сияқты, – деп күле жауап берді.

	– Петр Васильевич, – деді қасында еңбектеп жатқан Коротченко, – енді бұл жерде көп аялдауға болмайды. Көмекке келетін жау бөлімдерінің жететін уақыты таяп қалды. Мен самолеттің бензин құятын багына оқ атуға ұрықсат беремін!

	Сол-ақ екен, анандай жерде даяр жатқан танкі атқыштан Жылбек екіүш рет оқ атып еді, жау самолетінің жалыны жарқ етіп аспанға көтерілді. Самолет жалынынан сескенген жасыл шинелділер жерге қарғи бастады. Жау экипажының шығуын аңдып жатқан партизандардың бораған оғы оларды жерге түсірмей, іліп әкетіп жатты.

	Бұл операциядан кейін партизандар Денгубовка деревнясы арқылы өзінің базасына қайтып келе жатыр еді, деревняға кіре берістегі оқшаулау тұрған қамбаның жанында барлаушылар кездесіп:

	– Будвинец деревнясына бір топ солдат келіп, шаруалардың сиырын айдап кетейін деп жатыр, – деді.

	Партизандар жаудың қайтар жолына тосқауыл құрды. Кешікпей шаруалардың сиырларын айдаған алпыс шақты солдат деревнядан шыға бастады. Оларды аңдып жатқан рота командирі Жылбек:

	– Мына келе жатқандар әйелдер ғой, – деді жанында жатқандарға. Дүрбімен карады да, Петр:

	– Суық берекесін алған солдаттар деревнядан қолға түскен шоқпыттарды пилоткаларының сыртынан орап алған екен, – деді.

	Кейі шанада, кейі жаяу бүрсеңдеп келе жатқан солдаттар тосқауылда жатқан партизандарды аңғармай жақын келіп қалды.

	Күні бұрынғы келісім бойынша партизандар малдардың өтіп болуын күтіп жатыр. Ең сонында алдыңғы аяғынан ақсаңдай басқан шолақ құйрық қызыл тайыншаны ілгері өткізіп жіберіп, партизандар пулемет пен автоматтан оқ жаудырды. Есі шығып, зәресі кеткен солдаттар қарсыласуға мұршасы кемей, қолға түсті.

	Партизандар сиырларды деревняға қайра айдады. Бірақ деревняда жасы сексенге таянған шоқша сақалды бір қарттан басқа жан қалмапты, өзге халық орманға қашып кетіпті.

	Бір кезде әлгі қарт Петр Васильевич пен Тимофей Михайловичке жақынырақ келіп, жан-жағына қарады да:

	– Төрт-бес күн болды, біздің деревняға бір әйел пайда болды. Қазақ деген халықпын дейді. Өзінің аяғы ауыр екен. Біз паналатып отырмыз. Жау келе жатыр деген соң, кемпірім екеуі орманға кетіп қалған еді, қазір келіп қалар. Бұл жаққа сонау Қазақстаннан қалай келдің деп сұрап едім, барлық әңгімесін айтты. Күйеуі соғысқа дейін Белоруссияның күн батыс шекарасындағы Армияда қызмет етіпті. Командир болса керек. Ал соғыстың алдында екі-үш ай бұрын сол командир демалыс алып еліне барыпты. Туған-туысқандары той жасап, үйлендірген екен. Соның қалыңдығы жаңағы айтқан келіншек екен. Бірнеше күн той жасаса керек.

	Күйеуінің демалыс мерзімі бітіп, қайтатын уақыты жақындаған соң, «мені де бірге ала кет» деп өтінеді.

	«Танымаған елге несіне барасың», – деген қарттар сөзіне:

	– Совет елінің бәрі біздің ел. Ол жерден де жолдас-жора тауып аламыз. Тіл білген кісіге қайда жүрсе де бәрі бір емес пе? – деп, күйеуіне еріп, Совет елінің күнбатыс шекарасына келген екен. Содан соғыс басталып кетеді де, жолдасы майданға аттанады. Жылап-сықтап әлгі әйел қала береді. Совет командирлерінің семьяларын күншығысқа қарай қоныс аударғанда осы әйел де бірге кетіпті. Бірақ бұлардың поезындағы қызыл крестің белгісіне қарамастан фашист самолеттері Барановичи станциясына жете бергенде бомба тастайды. Әп-сәтте күл-талқаны шыққан составтан аман қалған төрт-бес әйел, ел кездесер деген үмітпен қол ұстасып жүріп кетіпті. Минск облысына таянғанда жаңағы әйел жолдастарынан ажырап қапты. Айтып отырса, көрмеген қиыншылығы жоқ. Көрген бейнет-қорлығын айтқанда, аяғанымыз сондай, кемпіріміз бен екеуміз қосыла жыладық, – деп қарт үлкен орамалымен көзін сүрте бергенде, оның әңгімесін барлық ынтасымен тыңдап тұрған Жылбек әлденеден шошынғандай:

	– Әйелдің өңі қандай екен, қария, аты кім? – деп асыға сұрады. Қарт бағанадан Жылбекті байқамай тұрған болу керек.

	– Ей, қарағым, сен де қазақсың ба? – деді.

	– Иә, мен де қазақпын, бағанадан бергі сіздің айтып тұрған әңгімеңіз менің де басымда болған еді, – деді Жылбек.

	– Қалай деп айтайын, балам? – деп шал ойланып қалды.

	– Аласа бойлы, қой көзді, жалпақ беттеу келген адам. Жел қаққан ба, әлде жаратылысы солай ма, өңі қара қоңыр. Атын да айтып еді, есте қалмапты-ау. Өзің көрерсің. Ана бір жалғыз аяқ жолмен келе жатқандар солар болар, – деді қарт.

	Партизандар назары орманнан қайтқандарға ауды, Жылбек қарт айтқан әйелді көргенше асықты. Осы кезде топтан бөлінген екі әйел партизандарға қарсы жүрді.

	– Осы екеудің біреуі, сол жағындағысы, қасындағы менің кемпірім, – деп қарт тағы да қайталады.

	Жылбек шыдамсыздана бастады. Шал әңгімесін көз алдына елестетсе, келе жатқан оның ең жақын адамына ұқсайды. Келе жатқандарға жүгіріп барайын десе, басқа біреу болып партизандардың мазағына қаламын ба деп қымсынады, қасына келуін тосайын десе, жүрегі алып ұшып, шыдамсызданып барады. Өз жүрегін әрең билеп отырған Жылбекте тағат жоқ, әрең тұр. Жайлап басып әйелдер де келе жатыр. Ұшуға қанаты болмай тұрған Жылбек орнынан атып тұрып, жүгіре жөнелгенін аңғармапты. Қасына келе берген қоңыр шәлі тартқан жүдеу жанды көре сала:

	– Жамал! – деп бар даусымен айқайлап жіберді.

	Ойында ештеңе жоқ, Жамал Жылбектің даусын естіген сәтте, бүйірінен шаншу қадалған жандай, қалт тұрып қалды.

	– Жамал, Жамалым, сенсің бе, жаным! – деп, қарсы алдына келіп қалған Жылбек құшағына енген жарының:

	– Жылбек, – дегенге ғана тілі келіп, талықсып құлап бара жатты.

	Жылбек оны әрең дегенде сүйеп қалды.

	Елге барды деп жүрген, ойда жоқтан кенет қайта табысқан екі жас бірінбірі құшақтаған бойы ұзақ тұрды. Екі бетін жас жуған Жамал күлерін де, жыларын да білмейді. Қайта-қайта басын Жылбектің көкірегіне басып, буындары босап, жас балаша ағыл-тегіл болды.

	Бұлардың кездесулеріне қарап тұрған партизандардың естеріне әрқайсысының сүйген жары, түнгі ұйқысын төрт бөліп, ақ сүтін берген анасы, мәпелеп өсірген әкесі, шаршағанда «папа» деп ет бауырын елжірететін, алдынан арсалаңдап күле шығатын баласы түсті. Бәрі де бір сәт терең ойға батып, алысты шолып, үн-түнсіз тұрып қалды.

	Бұл үнсіздікті Петр Васильевич:

	– Жора, сені құттықтаймын, сен екінші рет үйленген адамсың. Құтты болсын жарың, – деді де, партизандарға қарап: – жолдастар, партизандарға жаңа көмек келді. Біздің семьямызға тағы бір жауынгер қосылды. Ол – мына Жамал.

	– Жора, жолдасыңды бірге ала кетелік. Бір реті болар. Аяғы да ауыр екен. Мұнда қалғанда не бітіреді, кімді пана тұтпақ? Босана қалған күнде де бір анаға жағдай жасармыз, – деді командир Коротченко.

	Бұл сөзге риза болған Жылбек:

	– Жолдас партизандар, танысып қойыңыздар, жарым – Жамал! – деп, Тимофей Михайловичтен бастап және басқа партизандарға Жамалды жеке-жеке ерекше бір қуанышпен таныстыра бастады...





VII


	Жылбек ротасының партизандары орналасқан жертөленің іші жымжырт. Темір пешке әлсін-әлсін қарағай отынын еселеп толтырып, маздап жанған отқа арқасын төсей отырып, Жылбек бір қиялға шомған еді. Алуан түрлі ойлар пеш аузынан көрінген қызыл жалынға ұқсап, көз алдынан сумаңдап жылжи өтіп жатты. Ол ең алдымен Жамалдың босанар күнінің таяп қалғанын, мына бет қаратпайтын үскірік, суық күнде жазалаушылар келіп қалғандай болса, әйелі мен жас сәбиінің халі қандай болатынын ойлайды. Зындан түбіне түсіп кете жаздап, мынадай сұрапыл заманда қайта қосылған жары не болады? Алда нендей күндер болмақ? Ол өз өмірін емес, әйелінің, сүйген жарының халін көбірек ойлады. Әсіресе, әлі жарық көрмеген нәрестені ойлады. «Осы бала Жамал екеуміздің бағымызға бола ма, әлде сорымызға бола ма, әйтеуір дүние көрсе екен» деп те бір қиялдап кетті. Осы кезде оның кеудесі бүлкілдеп, әдеттен қаттырақ соқты. Демек, әке жүрегі соқты. Өміріндегі ең алғашқы белгі болар, оның әкелік сезімін оятқан жүрегі тулап кетті. Шіркін адам, данышпан Горький соншама биік те, ұлы да етіп жырлаған, асқақтата мадақтаған адам, шын ұлы, шын кереметсің ғой деймін! Күнде, күнде емес-ау, сағат сайын өліммен бетпе-бет келіп жүрген Жылбек жүрегін жарқын болашақ бейнесіндей әлі дүние есігін ашпаған, ана құрсағында бүлкілдеп жатқан сәби жаны қатты тербеді. Адам, нағыз адам ғажаптар жасайды. Ол жанған өрт, бораған оқ, азынаған өлім ішінде жүріп те махаббат тауып, бала сүйгісі келеді. Иә, ол да, Жылбек те адам, бала, жас ұрпақ дегенде іші бауыры елжірейді. «Өлсем де бала сүйіп, талай жауды жастана өлемін. Оларға есемді жібермеймін» – дейді ол.

	Жылбек тағы сол жағынан оң жағына қарай аунап түсіп. Қиялдап кетті.

	«О, бейбіт өмір, қандай тәтті, қызық едің, – деп ойлады ол. – Жауды жеңгесін туған жерге барып, Жамалымды қолтықтап, бала сүйетін күн де болар ма екен? Онда қандай бақытты болар едік.

	Біз көрген сұрапылды дүниеге келейін деп отырған сәбиім көрмесін». Оның ойы бытырап, шар тарапқа кетті. Жас сәбиді қиялымен көріп, бауырына басқандай болды.

	– Жылбек, сен ұйықтап қалғансың ба, арқаңды темір пешке басып алма? – деген Жамалдың нәзік даусы оны қиялынан серпілтіп жіберді.

	– Мен түс көргендей қайдағы бір ойларға шомып отыр едім, сенің даусың мені сол шым-шытырық ойдан... – деп мүдіріп қалды.

	Ол жайлап қана қасындағы жолдастарына сездірмей, Жамалдың ыпыстық қолын ұстап, өзінің бүлкілдеп соққан жүрегінің тұсына басты. Жамал қолын тартпай, жарының жүрек соғысын алақанымен тыңдады.

	– Ойға шоматын не бар, қол ұстасып қаңғырып жүрген жалғыз біз бе, бұған да шүкір.

	Жамал жанған отқа тура қарамай, теріс айнала беріп, көз жасын сүртті. Басқа жолдастары қалғып кеткен кезде бұл екеуі ұйқыны ұмытып, осылайша сыр айтысып, сыбырлай сөйлесіп отырды.

	– Жамалым, сен батыр да, батыл да болып кетіпсің. Қара өзіңді, жаман айтпай жақсы жоқ, өлсең өзім көмем дегенің-ау! Оның да дұрыс, – деді Жылбек.

	– Өлімі құрысын, жақсы сөз – жарым ырыс деп апам айтушы еді. Сен өлмей-ақ қой, мен көмбей-ақ қояйын. Жақсы ниет – жақсы. Жеңіс, туған ел, тірілік дей берейік.

	– Сен есейіп, ақылды боп қапсың.

	– Өмір үйреткен де.

	– Сенің ауылға жете алмасаң да, өлмей, тірі қалғаның менің бақытым шығар.

	– Солай болғай. Сені қайта тапқаным, енді сені өлімге бермеймін дегенім.

	– Қазақтың қара пұшық қызына күйеу керек деп өлтірмейтін шығар, – деп күлді Жылбек.

	– Қойшы әзілді, өлімі құрысын! – деді Жамал қолын өзіне қарай Жылбектің қолымен қоса тартып, – жүрегім бір түрлі қобалжып отыр.

	Ол Жылбектің қолын өз жүрегінің тұсына басты.

	Жылбек бір емес, қос жүректің қабат соққанын сезді. Тағы да әкелік сезім, әке мақтанышы билеп кетті.

	Түн ортасы болған кез. Күзетте тұрған сақшылардан басқалардың бәрі шырт ұйқыда.

	Жылбектің жертөлесіндегі партизандар да маужырап отырды да, ұйқыға кірісті. Темір пештің аузынан жанып болған қарағайдың тілдей қызарған шоғының сәулесі қабырғаға түседі. Жылбек те қалғып кетті. Жамал ғана ұйықтай алмай, әлденеден шошынған адамдай, дөңбекшіп жатыр. Жамалдың ұйқысы қашып, тыныш ала алмай жатқанын сезген Жылбек мүлгіп кетіп, қайтадан оянды да, үндемей бұғып жатты. «Толғағы келіп қалды ма, тұрып шырақ жағайыншы», – деп, үн-түн жоқ орны нан тұрды. Керек болар деген оймен күні бұрын дайындап, майлы қарағайдың жаңқасынан шырағдан жасап, жертөленің төбесіндегі сырғауылға қыстыра салған.

	– Жамалжан, сен неге ұйықтамай жатырсың, әлде бір жерің ауырып жатыр ма? – деп Жылбек әлгі шырағданды қасына әкеп қойды.

	– Ойпырай, ішім әкетіп барады, – деді Жамал, екі алақанымен кеудесін басып.

	Жылбек қолындағы шырағданын Жамалдың бетіне тосты. Ол қиналып жатыр екен. Жылбек не істерін білмей сасқалақтап қалды. Оның ойына Жамалдың кеше ғана айтқан бір сөздері түсті. Ол оны жылап отырып айтқан еді. «Осы бала әлде сорға, әлде баққа бітті», – деп еді ол. Сол Жамалдың қазір аяз сорған еріндері кезерген, саусақтары жіп жіңішке болып бозарып кетіпті, сонда да сүйген жарынан көз алмай, оның жүдеген жүзіне жан аши қарайды. «Шіркін, бала деген жақсы-ақ қой, бірақ мына жау қолы қара бұлттай төнген заманда қиын-ақ», – деп ойлады. Жамал қысылып, қинала бастады. Артынша «Ойпырай, жанымай,» дегенде Жылбек саса бастады. Осы кезде жертөледегі қорылдап ұйықтаған партизандар да оянып кетті. Есік жақтан біреуі арқасын маса шағып алғандай қисаң еткізіп, атып тұрды:

	– Әй, Жора, сен есіңнен адасқансың ба, толғақ қысып, шыдамы кетіп жатқан кісінің бетіне аузыңды ашып үңіліп тұра бересің бе? Тезірек дәрігерді шақырып келмейсің бе? – деді.

	Не істерін білмей сасып, есі шыққан Жылбек әлгі партизанның сөзін естісімен, қолындағы шырағдан етіп тұрған жаңқасын пештің аузына жып еткізіп тықты да, бет қаратпай, жалап тұрған аязда жалаңаш-жалпы далаға ыршып шықты.

	Көп ұзамай ашылған есіктен будақтала кірген суыққа ілесе дәрігер мен сестраны ертіп Жылбек келді.

	Дәрігер Павел Демидович сәл үндемей жан-жағына қарады да:

	– Адамның шыдамы кетіп жатса, сендер несіне тырайып-тырайып жатырсыңдар. Немене, сендердің де толғақтарың ұстап кетті ме? Тез тұрыңдар да, басқа жертөлеге барып орналасыңдар! – деді.

	Шалқайып-шалқайып, емін-еркін жатқан партизандардың барлығы үнсіз далаға шықты да, басқа жертөлелерге тарап кетті.

	– Жора, бізге шырағдан жағып бер де, өзің де бұл жерді босат. Саған да қалуға болмайды, – деді дәрігер Жылбекке.

	Жертөледе қалған Павел Демидович пен сестра темір пешке от салып лаулатып жандырды да, шырағдандарын қолына ұстап, Жамалдың жанына келді, толғағы жиілеп, қиналып жатыр екен. Бұлар ерні кезеріп, тістеніп жатқан Жамалдың басын сәл көтеріп, сусын берді де, жертөленің қақ ортасына ұзын ақ шүберекті жайып, Жамалды соның үстіне жатқызды.

	Әлденесін жоғалтқан жандай, Жылбек біресе далаға шығып, біресе жертөлеге кіріп, тыныш таппай жүр. Жамал жатқан жертөлеге жақын барайын десе, оның есебін таба алмай, суыққа қарамастан, шекесінен мұздай тер шып-шып шығып кетті.

	«Толғақ басталғалы едәуір уақыт болды. Осы Жамалым бірдеңеге ұшырап жүрмесе болар еді. Әлгі біздің дәрігер көмек бере алатын біреу ме, әлде бір құр кеуде ме екен», – деп ойлады Жылбек.

	Батырхан сыртқа шыққан Коротченконы көріп қалды да:

	– Жолдас командир, дәрігер бізді Жамалдың жертөлесіне неге жібермейді? – деді.

	– Онда нең бар, сен акушерка ма едің?

	– Жоқ, мен дәрігер емеспін, тек Жамалдың жайын білейін деп едім, – деді.

	Бұлар сөздерін бітірер-бітірместе Жамал жатқан жертөледен Павел Демидович далаға шықты да, аяғын тезірек басып, топтанып тұрғандарға қарай жүрді. Ол жақындай бергенде Петр Васильевич:

	– Қалай, аман-есен босанды ма? – деді.

	– Әлі босанған жоқ. Тегінде, мына, ауыр жағдай әсер еткен болар, толғақ ауыр, әлсін-әлсін талықсып кетіп жатыр.

	Павел Демидовичтің бетіне бедірейе қарап тұрған Жылбек:

	– Жаны қалатын ба? – деді.

	– Ананы да, баланы да аман алып қалудың барлық тәсілін жасап жатырмыз. Мұндай жағдайлар бола береді. Босқа үрейленбеңіздер, – деп ол ақсаңдап басып, жаңағы өзі шыққан жертөлеге қарай кетті.

	Тимофей Михайлович Жылбек пен Батырханды ертіп штаб тұрған жертөлеге кіріп кетті. Аязда быртиып, икемге келмей қалған қолдарын пешке тосып отыра кетісті. Жылбекте үрей жоқ. Басын төмен салбыратып: «Шіркін, Жамал! Халің мұндай ауыр болады деп еш уақытта ойлаған жоқ едім. Әбден қиналдың ғой, жаным. Әлгі, дәрігер не деп кетті?» – деді ішінен. Ақырында шыдап отыра алмай, ешкімге сездірмей сыртқа шығып кетті.

	Таң атып, күн найза бойы көтеріліпті. Жылбек көзі жаутаң-жаутаң етіп, Жамал жатқан жертөленің есігінің алдында дірдек қағып, ерсілі-қарсылы жүгіріп жүр. Бір кезде оның құлағына «іңгә, іңгә» деген дауыс келді. Ол шыдап тұра алмай жертөлеге қарай жүгірді. Бұл есіктен ене бергенде іштен дәрігер қарсы шығып келе жатқан еді. Оның көңілді кескінін көре салды да, Жылбек дәрігерді қапсыра құшақтап, бетінен сүйіп-сүйіп алды.

	– Жамал босанды. Қызың бар, сүйінші, – дегенде, салы суға кеткен Жылбек қуанғандығынан күлерін де, жыларын да білмей, сілейіп тұрып қалды.

	Жылбектің құшағынан босанысымен жүгіріп кеткен Павел Демидович штаб үйіне алқына кірді де:

	– Сүйінші, Жамал босанды! – деді.

	– Ура! Партизандар тобына тағы бір санитарка қосылды! – деп, әлдекімдер жертөлені басына көтеріп, айқайын салды. Барлығы да өз жарлары босанғандай қуанысып қалды.

	Бүгінгі қуаныштың шегі болмады. Әр партизан өзінің семьясына жаңа бір адам қосылғандай қуанысып жүр. Ертеңгілік тамақ үстінде Жылбекті қандай әуреледі десеңізші...

	– Бүгінгі қуанышымыз үшін! Шаттық мерекесі – бала үшін! – деп, тамақ құйған тегештерін бір-біріне түйістіріп, арақ соғыстырған сияқты ішіп жатты. Өздері үлкен бір шілдехана үстінде отырғандай болды. Осындай кезеңде сәбидің атын қоймақ болып, әркім әртүрлі ұсыныс айтты.

	– Таня болсын.

	– Жоқ, Софья болсын.

	– Галина да жақсы есім емес пе?

	– Жораның өзі не дер екен, тыңдайықшы!

	– Мен не айтамын, көпшілік, сіздер біліңіздер! – деді Жылбек.

	– Мені де ұмытпаңыздар, – деп Петр Васильевич орнынан тұрды, – жолдастар, барлықтарыңыз да ет жүректен шыққан игілікті тілек білдіріп, әдемі есімдерді айттыңыздар! Менде бір, әрине, өзімше жақсы есім болып тұр. Бұл бала алдымен тар жол, тайғақ кешуде дүниеге келді. Бұл ретте басқа бір ат қоюға болар еді. Бірақ жас сәби енді қайтып мұндай төгілген ащы тер мен қызыл қанды мәңгі көрмей, қыста туғанымен көктемдегі қырдың қызыл қызғалдағындай құлпырсын деген ниетпен, осы баланың аты Мая болсын деймін.

	– О, «Мая», қазақша менің қызым деген сөз ғой, – деп Батырхан қуанып кетті.

	– Қалайша сенікі-менікі болады, секретарь айтты емес пе, сенікі де емес, менікі де емес, бәріміздің қызымыз, «Мая» деген, «Май» – көктем деген сөз! Түсіндің бе? – деп Павлик Батырханға сәби атының мәнін түсіндіріп жатты.

	Дүниеге адам келді, күнәсіз сәби келді. Партизандар оның атын Мая қойды.





VIII


	Артемовка. Деревняда әдемі салынған, үлкен-үлкен үйлер көп. Ал солардың бәрінен оқшаулау тұрған, көк шатырлы ағаш үй бірден-ақ көз тартады. Әрі жуан, әрі жұмыр бөренеден қиып салынған бұл үй соғысқа дейін осы деревняның балалары оқитын орта мектеп болған. Бұл мектептің мұғалімдерінің бірі Иван Михайлович еді. Осы өңірдегі өте құрметті адам. Оның алдынан сабақ алып, тәрбиеленіп шыққан балалар ұядан ұшқан балапандай, Отанның әр бұрышына жыл сайын кетіп жататын. Одан тәрбие алған жастар соғысқа дейін ұстазына үнемі хат жазып тұратын. Ол сабақтан бос кезінде түлектерімен хат арқылы сырласатын. Әрқайсысының хатына жеке-жеке жауап беруге ерінбейтін. Жасының аса қызықты шағын ел ардақтайтын мамандық жолында сарп еткен қарт мұғалім өмірінде қырат-қырат асулар да болған. Ол жалақорлардың көрсетуімен жазықсыз сотталып, бірер жылдай нақақтан жаза кешкен. Бірақ «Адал адамның аты арып, тоны тозбас» дегендей, адал адамға не жұқсын, әділдік жеңіп, ақталып шыққан, бұрынғы кызметіне қайтып оралған.

	Фашистер осы өңірге жақын қалған кезде ол күншығысқа қарай көшкен қалың елмен бірге босқан еді. Жау бұлардың алдын орап кетті, ілгері жүруге мүмкіндік болмады. Сондықтан қарт мұғалім бірнеше жерлестерімен бірге жаяу-жалпы, аш-жалаңаш туып-өскен жеріне қайта оралған еді.

	Бүгін Петр Васильевич бастаған бір топ түн қатып, бірнеше шанаға тиеліп осы Артемовка деревнясына келді. Бұлар «Сақтықта қорлық жоқ» деп, Павлик бастаған төрт-бес адамды деревняны барлап қайтуға жіберген. Олар тез оралды. Павлик шанадан түсе сала, Петр Васильевичке келді де:

	– Деревняның барлық көшесін аралап шықтық, ешқандай жау көрінбейді. Деревня халқы ұйқыда екен, – деді.

	Партизандар деревняның оң жақ шетіндегі бір үйге тоқтады. Петр Лебедев деревняға келетін жолдарға тосқауыл қойды да, адамдарды жинап, оларға майдандағы және «Үлкен жердегі» жағдайды түсіндірді.

	Жиыннан кейін Петр Васильевич төр жақтағы ұзын ағаш отырғыштан тұрды да, бұрышта сүйеулі тұрған автоматын қолына алды. Мұны көрген Павлик те автоматын иығына іліп, ағаш төсектің үстінде жатқан құлақшынын кие бастады.

	– Сізге көптен-көп рақмет, әбден жылындық, – деп үй иесімен қоштасып есікке қарай жүрді.

	Партизандар көшені бойлап жүріп келеді. Деревня іші жым-жырт. Олар екі-үштен бөлініп, әр үйге тарап кетіп жатыр. Петр Васильевич пен Павлик жалғыз аяқ ізбен, терең сай жағынан айналып Иван Михайловичтің үйіне келді.

	– Хош келдіңіздер, жоғары шығыңыздар! – деді Иван Михайлович сыртқы есігінің ілмегін салып жатып.

	– Бізге осы ауыз үй де жарайды. Көп отыруға уақытымыз тығыз. Сізде өте бір құпия жұмысымыз бар еді.

	– Сіздерді танымадық қой, кім боласыздар? Түн қатып жүрген нендей жансыздар? – деді ол.

	– Біз партизандармыз. Мен аудандық партия комитетінің секретарымын. Аты-жөнім – Лебедев Петр Васильевич. Міне, документім! – деп ол қолын қалтасына салуға ыңғайлана беріп еді, үй иесі:

	– Жоқ, жоқ, сізге сенбейтін ештеңе жоқ. Сізді естуім де бар. Мына қасыңыздағы Павлик менің оқушым, жаңа таныдым.

	Бағанадан бері мені таныр ма екен деп үндемей бұрышта жымыңжымың етіп тұрған Павлик ұстазының тани кеткеніне риза болып, Иван Михайловичті құшақтай алды.

	– Павлик сіздің, оқушыңыз болса, біз жөнінде иненің жасуындай күдігіңіз болмасын.

	– Иә, менде сіздер жөнінде ешқандай күдік жоқ. Басында мына Павликті байқамай қалып сұрап едім. Сіздер сәл сабыр етіңіздер, шырағданның білтесін жөндеп әкелейін, – деп, ол сенекке шықты.

	Көп ұзамай қайтып келді, терезелерін қараңғылап, қолындағы шырағданын жақсылап жандырды да:

	– Ал, шырақтарым, құлағым сіздерде, шаруаларыңызды айта беріңіздер, – деді.

	Иван Михайловичтың маңдайы торсықтай, ұрты толық, қырма сақал, жирен шашына ақ кіріп бозғылдана бастапты. Қолындағы шырағданын ауыз үйдегі столдың үстіне қойды да, әлгі сұраудан кейін үндемей Петр Васильевичке көзін тігіп, не айтар екен дегендей отыра кетті. Петр болса сәлден кейін, оның қасына жақын келіп отырды да:

	– Иван Михайлович, біз сізге партияның тапсырмасын айтуға келдік. Кеше аудандық партия комитетінің бюро мәжілісінде сізді Ершичи қаласындағы старосталық қызметке баруды ұйғардық. Бұған сіз қалай қарайсыз? – дегенде, селк етіп орнынан ыршып тұрды. Ол Павликке ала көзімен бір қарап алды да:

	– Мен сізді түсінбедім. Маған неміс фашистеріне қызмет ет деп отырсыз ба?

	– Сіз сабыр етіңіз! Алдымен түсініп алайық. Бірден ат-тоныңызды ала қашпаңыз. Аудандық партия комитеті сізге үлкен сенім білдіріп отыр. Әрине, бұл өте қауіпті іс. Сіз староста болғанда оларға емес, өзімізге қызмет етуге міндеттісіз. Староста қызметін атқара жүріп, ондағы болып жатқан жағдайларды байланысшы адамдар арқылы бізге хабарлап отыратын боласыз. Бұл үшін ақылдылық, сабырлылық, айла-тәсіл керек... Мен ұмытып бара жатыр екенмін ғой. Сізде ана жылы сотталғандағы үкімнің көшірмесі сақталған да шығар!

	– Бар... ол бір кезең еді ғой, қайтесіз еске алып!

	– Онда тіпті жақсы болды. Сол документтеріңізді алып, немістің комендантына барасыз. «Мен Совет өкіметінен қиянат көрген адаммын. Өзім соғысқа дейін мұғалім болып, азын-аулақ еңбекақымен тұрушы едім. Енді күн көрісім қиындап барады. Мен сіздердің келгендеріңізді күтіп отырған адамның біреуімін, қызмет беріңіздер. Мені жәбірлеген коммунистермен барлық жан-тәнімді салып күресемін» дейсіз. Міне, осыны айтып, қолыңыздағы документтеріңізді көрсетесіз, сізді староста етіп тағайындайтыны сөзсіз. Қазір қолайлы, өздері сеніп қоятын адам таба алмай отырған көрінеді. Сізбен байланыс жасайтын Тамара деген мұғалима болады. Оның жалған фамилиясы Васильева. Ол өте сенімді кісі.

	– Мұндай сенім білдіргеніңізге көп рақмет! Бірақ менің жасым келіп қалған адаммын. Сіздердің сенімдеріңізді ақтай алсам жарар еді-ау...

	– Біз, сізді партияның сенімін ақтай алады деп отырмыз. Тағы бір ескертетін нәрсе, сіз бүгін-ертең ешқайда бармай-ақ қойыңыз. Біздің осы деревняға келіп кеткенімізді ел ұмыта бастаған кезде, он-он бес күн өткен соң баратын боларсыз, – деді Петр Васильевич.

	– Ісіңіз сәтті болсын! Енді мұнда бізге отыра беруге болмайды, кетейік, – деді Петр қолын созып.

	Екеуі бір-бірінің қолын қатты қысып, ұзақ қоштасты.





IX


	...Түс ауған кез. Иван Михайлович үстіндегі көнетоз тонын есік жақтағы шегеге ілді де:

	– Есік алдындағы қарды күреймін деп шаршап қалдым, тамақ ішейік, – деді кемпіріне.

	Ол үйінің оң жағындағы, терезенің алдындағы орындыққа отырды да, екі қолын жағына сүйеп, ішінен: «Петр Васильевич келіп кеткеніне он күннен асып кетті. Мен әлі үйімде, жылы төсекте жатырмын: Енді көп ойлаудың керегі де болмас. Аса қатерлі іске бет алғалы отырмын. Екі жаққа бірдей қызмет ету оңайға түспейді. Солай бола тұрса да, Отан тапсырмасын орындауға міндеттімін. Арты немен бітерін кім білсін. Не де болса тәуекелге бел байладым» деген ойға келді.

	– Мать! – деді ол түскі тамаққа отыра беріп. – Менде осы уақытқа дейін екі ой болып жүр. Біреуі, «неміске барып қызмет етсең, тамағың тоқ болады» дейді, ал екінші біреуі: «жоқ, барма, жауға қызмет етпе» дейді, әбден есімді шығарды.

	– Сен сандырақтап отырған жоқсың ба? – деді қарсы алдында қолындағы ожаумен қатықсыз көжені құйып жатқан әйелі.

	– Жоқ, мен не де болса, неміске барып жұмыс сұрағым келіп отыр. Егер, мен ана жылғы түрмеде болған документімді көрсетсем, олар мені қағып алады ғой, – дей бергенде, кемпірінің қолы дірілдеп, ұстап тұрған ожауы еденге ұшып түсті.

	– Сен бір сұмдықты бастайын деп отыр екенсің. Ертең жауды қуып шығатын мезгіл келсе, ел-жұртыңа, неше жыл оқытқан балаларыңа не айтасың? Мен сені ешқайда жібермеймін. Кетсең, мені өлтіріп кететін боласың. Сенің жауға қызмет істеп жүргеніңді көргім келмейді, – деп, әйелі жас баладай бетін басып, жылап қоя берді.

	– Мать, сен сабыр ет. Несіне жылайсың. Қаракетсіз өмір жоқ. Үйде отырып ашыққанша... – деді ол. Осы кезде біреу есік қақты.

	– Есігіңді аш.

	– Несіне осынша тарсылдатасыз, қазір! – деп, есіктің ілгегін ағытып қалып еді, ар жағынан Епишево деревнясындағы староста Дурнов күжірейіп кіріп келді. Аузынан арақ исі мүңкиді.

	– Иван Михайлович шақырусыз келген қонақты жақтырмағандай ала көзімен бір қарады да, мас адаммен шатаспайыншы дегендей жол беріп, қолымен ішкі үйдің есігін нұсқады.

	– Үйге кіріңіз, мырза! – деді ол байырғы мінезімен.

	Дурнов гүр-гүр етіп, сырт киімін шешті. Оны үй иесінің қолына ұстатты да, өзі маңғаздана отырды.

	Дурновтың асқабақтай үлкен басындағы шашы құрғақшылық жылы шыққан қодыраңдай селдіреп кетіпті. Беті қып-қызыл, мұрыны қоңқақ, бұғағы бұқаның әукесіндей салбырайды, қарны бұлтиып кетіпті. Шүйкесі күжірейіп, желкесі мен иығы тұтасып тұр. Ол сәл үндемей отырды да, кенет:

	– Иван Михайлович, арағың бар ма, әкел! – деді.

	– Біз арақ қайнатпаймыз. Аса қажет болса, сіз отыра тұрыңыз. Мен көрші үйден әкелейін, – деп, ол үйден шығып кетті.

	Көп ұзамай ол қолдан қайнатқан бір литр арақты құшақтап қайта оралды.

	Дурнов арақты судай сіміре отырып, май басқан, әрі арақтан қанталап кеткен шегір көзін Иван Михайловичке қадап, шалқи сөйледі:

	– Осы сені де анау жылдары НКВД түрмеге қамап әурелеген жоқ па? Құдай оңдап, сен тез оралдың ғой. Мені айтсайшы, мені! Көрсетті ғой маған талайды. Қазір бәрі де ұмытылды. Бүгін заң да, заман да басқаша. Неміске барып, мына мен құсап адал қызмет етпейсің бе, үйде отырғанша? Егер керек десең, мен көмектесейін, оның сәті түсейін деп тұр. Мен осы жолда Ершичи қаласына бармақпын. Комендантқа сені де қызметке алу жөнінде айтайын, – деп тілі күрмеліп отыр.

	«Мен бұл жауызды да пайдаланайын» деген ойға келген Иван Михайлович:

	– Мырза, сіз тауып айттыңыз-ау! Мен өзім де сізден осыны сұранайын деп отыр едім, – деді.

	– Уа, мен сенің көз қарасыңнан да біліп отырмын ғой, – деп, өзін мадақтағанға Дурнов қарқылдап күліп те алды.

	– Мырза, келіңіз, мына стақанды менің де сіз сияқты фюрерге таза қызмет етуім үшін көтеріп қояйық, – деп еді, алдында тұрған столды көтере-мөтере орнынан тұрған Дурнов:

	– Дұрыс, – деп, қолындағы стақанын сыңғырлатып соғыстырды да, дем алмай тартып жіберді.

	...Ертеңінде Дурнов төсектен тұрып жатып:

	– Кешегі айтқаным есімде. Мен саған көмектесемін, – деді.

	– Сізге көп рақмет, мен сіздің сеніміңізді әбден ақтаймын, – деді.

	Иван Михайловичтің ықыласына риза болған Дурнов күртік қардың үстінде тұрған шанасына отыра беріп:

	– Мен айтқанымды істеймін, қуана бер, – деп, атының делбесін қағып қалып еді, боз ат көшені бойлап шаба жөнелді.

	Келесі күні Ершичидегі неміс коменданты Иван Михайловичті шақыртыпты деген хабар бүкіл деревня халқына тарады.

	Міне, Иван Михайлович қала коменданты майордың алдында отыр. Үндемей торсиып отырған неміс коменданты қасындағы тілмашымен оның документтерін тексерді. Майор біресе Иван Михайловичке, біресе документке қарап қоқиланып қояды.

	Көп ұзамай комендант Иван Михайловичке:

	– Сіз келмес бұрын, біз әркімнен сұрастырған болатынбыз. Олардың бәрі де сізді осы маңға бургомистр болуға әбден жарайды десті. Сіз оған қалай қарайсыз? – деді бір кезде майор.

	Ол екі қолын артына ұстап, ерсілі-қарсылы жүрген бұйра шашты, қырма сақалды, орта бойлы, толықтау келген майорға қарап отырды да, орнынан атып тұрды:

	– Майор мырза, мен жөнінде бөгде адамдардан да сұрап білдім деп отырсыз ғой, солардың айтқандары дұрыс. Егер сіз сеніп тапсырсаңыз, неміс командованиесінің қандай тапсырмасы болса да орындауға даярмын. Менің документімді көріп отырсыз. Сіздің сенім білдіргеніңізге рақмет айтамын, – деді.

	Неміс майоры қасында тұрған тілмашқа қарап, аудар дегендей ым қақты да:

	– Осы өңірдегі деревняларды, ондағы халықты жақсы білесің бе? Олардың ішінде сенімді, неміс комондаваниесіне көмектесуге лайықты адамдар бар ма? – деді.

	– Бұл өңірде тұрған адамдардың көпшілігін білемін, әрине, мен жете білмейтін бірен-саран адамдар да кездесуі мүмкін.

	Иван Михайлович бір сәт үнсіз отырды. Соғыс басталар алдында Саратов облысында тұратын туыстарына кеткен үлкен қызы Ольга есіне түсті. Сағымдай бұлдырап, көз алдына елестей берді. Іші ала құйын болып, жүрегіне ине, маңдайына шөңге қадалғандай сезінді. Тілерсегі дірілдеп бара жатты. Кейде ренжіп, қиналған кездерінде Ольга күндей жайнап шыға келетін еді. Ол кезде реніш ұмытылып, денесі жадырап кететін. Иван Михайлович торға түскен торғайдай қысылды. Ертең соғыс бітіп, Ольгамен аман-есен кездесе қалсақ, оның бетіне қалай қарайды? Жауға қызмет еткен себебін қалай түсіндіреді? Ол өз баласы ғой, амалын табарау, мына жерлестерінің қайсы біріне түсіндіреді. Олар көп, бұл жалғыз. Бетіне қара күйе жаққандай қара бет болып қала бере ме? Оның жанына түрпідей тиген осы жағдайлар еді.

	Зәрі мен кәрін төккен мына майорға томсырайып қарады да, Иван Михайлович өзін-өзі қайта-қайта қайрай түсті. Партизандардың тапсырмасы – Отан тапсырмасы, онан құрметті дүние болмайды. Сөйтіп ол, еліне төнген қара құрттай қайнаған жау ортасында қызмет етуге бел байлады. Партизандарға берген уәдесін бұлжытпай орындамақ болды. Оның бойына кенеттен түйедей жігер пайда болғандай, қырыс-тырысы тарағандай сезінді. Суық қарығандай денесі тітіркеніп, қарсы алдындағы терезеге көзі түсті. Адамзатқа жарық сәулесін әкеле жатқан күннен күткендей көзінің астымен жарқыраған күнге қарады. Ызалы көз жадырап, жанарына жылылықтың нышаны пайда болды. Ол осы жасқа келгенше бірде-бір жанға қиянат жасамаған кісі. Алдында отырған майорға ежірейіп көзін тікті.

	Араққа бөрткен Дурновтың: «Немістер осы маңдағы селолардың көбінде полицай бөлімшелерін құруға даярлық жасап жатыр», – дегені есіне түскен Иван Михайлович: «Е, – деді іштей, – бұл қызыл көздің «жергілікті адамдарды білесің бе?» – дегені сол бөлімшелерге адамдарды іріктеп алудың қамы болды. Оған сенімді-сенімді совет азаматтарын алдырып, өз пайдамызға қызмет етудің жолын ойластырған жөн болады.

	– Сіз үндемей қалдыңыз ғой? – деп екі қолын мықынына тіреп, майор орнынан тұрып, Иван Михайловичтің ойын үзіп жіберді.

	– Ұлы мәртәбәлі майор мырза, сіздерге адал қызмет істеудің жолын ойлап отырмын. Ғапу етіңіз, – деді ол.

	– Сіз әрбір үлкен елді пункттерде бізге полицай бөлімшелерін ұйымдастыруға көмектесесіз. Біз ел арасындағы жұмысымызды солар арқылы жүргіземіз. Партизандарға қарсы күресті де сол арқылы күшейтуіміз керек.

	– Майор мырза, сіздің бұл айтқаныңыз өте дұрыс. Неміс командо ваниесі үшін ең алдымен деревняларда полицай бөлімшелерін құруымыз керек дегеніңіз жөн. Онсыз деревня халқын бағындыру мүмкін емес.

	Майор орнына келіп отырды да, тағы да Иван Михайловичтің стол үстінде жайылып жатқан документіне қарап:

	– Сіз Дурновты білесіз бе? – деді.

	– Білгенде қандай, Дурнов менің дос адамым.

	– Дурнов осы маңайдағы деревня старосталарының ішінде неміс командованиесіне беріле таза қызмет етіп жүрген кісінің біреуі, – деп майор көзін Иван Михайловичке тігіп, әлде сөз тартқысы келді ме, әйтеуір тіл қатпай отырып қалды.

	– Дурнов жақсы қызмет ететін адамның бірі екені рас, – деп басын изеді.

	Майор орнынан тұрып:

	– Сізді бургомистр етіп тағайындау жөнінде менің бұйрығым болады. Өзіңізге осы қаладағы таңдаған үйіңізді пәтерге алуға рұқсат, кеңсеңіз анау тұрған екі қабат үйде болады, – деп, терезеден көшенің арғы бетіндегі үйді көрсетті.

	...Иван Михайлович бургомистрге деп маңайдағы деревнядан шанасымен таңдаулы пар ат алғызды. Ол тыным таппай деревняларды аралап, полицай бөлімшелерін ұйымдастыруға кірісті. Айналасы бір айға толар-толмаста, осы өңірдегі ірілі-кішілі деревнялардың барлығында да полицай бөлімшелер құрып, оларды қаруландырып болды. Үлкендеу бөлімшелерге түбінде керек болар деген оймен, өзі сенетін адамдарды ұсынды.

	Түс болып қалған кез. Иван Михайлович өз кабинетінде алуан түрлі жұмыспен келген қала тұрғындарын қабылдап отыр еді. Есіктен сұраусыз кіріп келген полицай:

	– Иван Михайлович, сізді майор мырза тез келсін деп жатыр, – деді. Иван Михайлович алдында отырған қартаңдау тартқан әйелге:

	– Сіз ғапу етіңіз, мені майор мырза шақырып жатыр екен. Кейін тағы келерсіз, – деп, киімін киді де, әлгі шақыра келген полицайға еріп, үйден шықты.

	Коменданттың кабинетіне кіріп келіп Иван Михайлович:

	– Майор мырза, сіздің шақыруыңызбен келіп едім, – деді.

	– Емельянов мырза, отырыңыз. Осы өңірдегі деревняларда аз күннің ішінде полицайлық бөлімшелер ұйымдастырғаныңыз үшін сізге неміс командованиесі атынан алғыс айтамын. Сізге тағы да бір тапсырма бермек болып отырмын, ол мынау: біздің майдандағы әскерлерімізге жылы киім, пима, азық-түлік керек болып жатыр. Сіз он күннің ішінде, осы өңірдегі деревнялардан әлгі айтқандарды жинауға міндеттісіз.

	Бұйрық алған Иван Михайлович:

	– Майор мырза, сіздің бұйрығыңыз орындалады, хош болыңыз, – деді. Қасына бес-алты полицай алып ол Сукромля, Епишево, Корсико деревняларына жүріп кетті. Жемге тойып, ерігіп тұрған аттар бірде желіп, бірде шауып, желдей есіп келеді. «Алда Епишево деревнясы. Тамарамен жолығудың амалын қалай тапсам екен. Оған партизандарға әкеле жатқан сәлемдемемді қалай тапсырсам екен» деген ой келді.

	Әлден уақытта қасында отырған полицайдың біреуі:

	– Иван Михайлович! – деді, – бүгін кеш батып қалды, несіне асығамыз, мына Епишево деревнясына жетіп қонайық. Дурновтың үйінде күтіміміз де жаман болмайды. Оның үйінде қолдан қайнатқан арақ та үзілмейді.

	Иван Михайлович отырған орнынан қозғалыңқырап алып әлгі полицайға күле қарап:

	– Бәсе, бізді кім қуып барады. Бүгін Епишево деревнясына қонсақ қона кетейік, – деді.

	Жүргіншілер күн бата Епишево деревнясына келіп жетті. Дурновтың әйелі стол үстін арақ-шарапқа толтырып жатыр. Мол ғып асқан тамағын да буын бұрқыратып әкеліп қойды.

	Дурнов даусы қырылдап, қырлы стақанға арақты толтыра құйды да:

	– Мырзалар, келіңдер, біздің неміс командованиесіне таза қызмет етуіміз үшін ішіп жіберейік, – деп, басқа қонақтарын тоспай-ақ қолындағы арақты бірден қылғытып салды. Аузына тұздаған капуста мен қуырған шошқаның етін алма-кезек тығып жатып:

	– Иван Михайлович, сен неге арақты тауысып ішпегенсің? – деді.

	– Мен таңертеңнен бері тамақ ішпеген едім. Аздап болса да тамақ жеп алайын. Мына сенің әйелің асты дәмді пісірген екен, – деген Иван Михайловичтың мақтауына сүйсініп қалған Дурнов, ырғалып қойып әйеліне қарады да:

	– Менің әйелім капустаны қандай жақсы тұздайды, тамақты да баптай біледі, – деп көпіре бастады.

	Түн ортасы болып қалған кез. Үй ішіндегі мырзалардың бәрі де араққа тойып, кез келген жерге қылжия кеткен еді. Үй иесі Дурнов өз алдына бір төбедей болып, үстіндегі киімін шешуге де шамасы келмей, оң жақтағы төсекке құлапты.

	Төр алдында жатқан Иван Михайловичтың ойына әр нәрсе түсіп, тынышсызданып жатыр. Ол қасындағы полицайлар мен Дурновқа білдірмей Тамарамен кездесудің амалын ойлауда. Бір кезде әбден талықсып, бұл да ұйқыға кірісті.

	Таң атып, күн арқан бойы көтеріліп қалыпты. Шошқадай қомағайланып, түнімен арақ ішіп, тамаққа тойған қонақтар да, үй иесі Дурнов та қызара бөртіп қанталаған көздерін былшық басып, ыңқылдап-күрсілдеп, шойын байлап қойғандай ауыр бастарын көтере алмай тұрып жатыр.

	Дурновтың елден тартып алған мол арағына тойып алған полицайлар қылжаңдап, аяқтарын теңселе әзер басып үйден шықты.

	Иван Михайлович есік алдында аузына келгенді шатып көпіріп тұрған Дурновқа:

	– Азық-түлік, киім-кешек жинауды алдымен сен басшылық еткен осы деревнядан жинаймыз, – деді.

	Екі беті нарттай болып, бейпіл ауызданып тұрған Дурнов едірейіп Иван Михайловичке ырсия қарады да:

	– Саспаңыз, мырза, бұл деревня менің айтқанымның бәрін мүдірмей орындайды. Егер айтқанымды тыңдамағандары болса, мына қолымдағы қамшымен бір-екі тартып-тартып жіберсем болғаны. Бұларды сөйтіп үйретіп алмаса, жай айтқаныңа көне қоймайтыны бар, – деп, колындағы қамшысымен өз етігін өзі ұрып, қарқ-қарқ күліп, теңселе басып Иван Михайлович тұрған шананың жанына келді.

	Иван Михайлович Дурновқа:

	– Сен осындағы полицайларды кеңсеңе тез жинат. Біз осында тоса тұрамыз, – деді салмақты үнмен.

	– Емельянов мырза, сіз мына қасыңыздағы серіктеріңізбен біздің үйде бола тұрыңыз. Мен полицайларды кеңсеме жинайын да, сіздерге хабарлайын, – деді де, Дурнов жегулі тұрған шанасына отырып жүріп кетті.

	Дурновтың деревня ортасындағы дөңді асып, қарасын жоғалтқанына қуанған Иван Михайлович қасында тұрған полицайларға:

	– Сендер не ғып тұрсыңдар? Жүріңдер, үйге кірейік, – деп, өзі олардың алдына түсті.

	Бұлардың ауыз үйге кіргенін сезген Дурновтың әйелі:

	– Төрлетіңіздер, отырыңыздар, – деп, стол үстіне тағы екі-үш бөтелке арақ әкеп қойды. Иван Михайлович Тамарамен кездесудің сәті түскен шығар деп ойлады ішінен.

	– Ішіңдер, енді сендер бұл үйдің арағын бітірмей бәрібір шыға қоймайсыңдар ғой, – деп, стақанды толтыра арақ құйды.

	– Ал, келіңдер тартып жіберейік, – деп бір стақанды жартылай ішіп:

	– Сендер осында отыра тұрыңдар. Мен кеңсе жаққа барып қайтайын, – деді де, шығып кетті.

	Иван Михайлович есік алдына шықты. Жан-жағын абайлап қарап, ешкім көрінбеген соң шанасындағы шөптің арасына күні бұрын тығып қойған батареяларды жып еткізіп, ұзын тонының қалтасына салды да, көшені бойлап, Тамара тұратын үйге қарай жүріп кетті. «Тамара да ретін тауып маған жолығудың амалын іздеп жүрген шығар» деп ойлады ол іштей. Тамара осында болар-ау деген үйдің қақпасын тықылдатып еді, ешкім дыбыс бермеді. Үйде ешкім жоқ екендігіне көзі жеткен Иван Михайлович не істерін білмей кері бұрылғанда, сұңғақ бойлы, ақ құбаша келген, жасы жиырмалар шамасындағы бір қыздың сиыр жетектеп, осы үйге беттеп келе жатқанын көрді. Қыз қақпа алдына келгенде, Иван Михайлович одан:

	– Сіз Васильева емессіз бе? – деп сұрады.

	– Иә.

	– Таныс болалық, бургомистр Емельянов! Петр Васильевич айтқан болар. Мыналарды сол кісіге жеткізерсіз, – деді де батареялар мен хатты Тамараның қолына ұстата салды. Содан соң алдағы уақытта екеуінің жолығысар орны Ершичи қаласы болатынын айтып, Дурновтың үйіне қайтып оралды.

	Үйге кірісімен-ақ дуылдап отырған полицайларға Иван Михайлович:

	– Тұрыңдар түге, жүретін уақыт болды. Кеңсеге барайық деп еді, полицайдың біреуі:

	Несіне асығамыз, тағы да сізбен бір стақан арақ ішіп жіберсек қайтеді? – деп ыржақтады.

	Бұлардың бейбастақтығына ашуланған Иван Михайлович даусын қаттырақ шығарып:

	– Жүр деген соң, жүру керек, – дей беріп еді, күжілдеп есіктен Дурнов кіріп келді.

	– Емельянов мырза, осы деревнядағы полицайлардың бәрі жиналып кеңседе отыр. Жүріңіздер, – деді.

	Иван Михайлович мас полицайларды соңынан ертіп, кеңсеге тартты. Бургомистрді тік тұрып қарсы алды. Иван Михайлович өте қысқа сөйледі. Дурновқа айтқан сөздерін қайталады.

	Сөзінің аяғын: «Егер арнаулы тапсырманы екі-үш күнде тындырмасаңдар, бастарыңмен жауап бересіңдер», – деп бітірді.

	Осындай азық-түлік жинау бұйрығын Иван Михайлович Сукромля деревнясына да алып келді. Мұнда да ол полицайларды қолды-аяққа тұрғызбады.

	Осы деревняның полицай бөлімшесінің бастығы Чудин Иван Михайловичтың бұрынғы шәкірттерінің бірі болатын.

	Полицай бөлімшесінен сыртқа шыға Чудин келгендерді өз пәтеріне шақырып еді, Иван Михайлович:

	– Жоқ, шырағым, бізді осы деревняның старостасы Беляковтың үйіне апар, сонда қонамыз, – деді.

	Чудин мен екеуі алдыңғы шанада келе жатыр. Иван Михайлович қасында отырған Чудинге сәл мойнын бұрды да, сыбырлап:

	– Мен сендер жөнінде Петр Васильевичке хабар жібердім. Бүгін түні олар келіп жетуге тиіс, партизандар елге көз қылу үшін сендерге қарсы оқ атады. Сендер де қарсыласқандай белгі көрсетерсіңдер. Біз атыс ты естісімен Епишево деревнясына қарай қашып шығамыз. Бірдеңені бүлдіріп алмаңдар, – деп, сөзін бітіре бергенде, қонақтар бұрынғы кулак Беляков дегеннің үйіне келіп тоқтады...

	Ымырт жабыла барлаудан қайтқан Жылбек тобы штаб орналасқан жертөлеге келді.

	– Жүрістерің суыт көрінеді. Не жаңалық? – деді Тимофей оған. Жылбек арқасына байлаған рюкзагін шешіп жатып:

	– Біз ештеңе естігеніміз жоқ. Мына кішкене дорбаны «Иван Михайловичтың сәлемдемесі» деп, Тамара беріп жіберді. Сөйлесіп тұруға уақыт аз болған соң, Тамара: «Барлық хабар, осы дорбаның ішінде», – деді. Ендігі хабарды бізге өзіңіз айтыңыз, – деп аузы мықтап буылған дорбаны Петр Васильевичтің қолына ұстата қойды.

	– Әкелген дорбаларың тым ауыр екен. Іші толған алтын емес пе? – деп жымың етті де, беліндегі қынынан кездігін алып дорбаның аузын байлаған жіпті қиып жіберді, ішіндегі батареялар болып шықты. Петр қуанып кетті.

	– Тіпті қуанып кеттің ғой, – деді Тимофей, ол да жерде жатқандардың батареялар екенін көріп.

	– Біздің батареяларымыздың таусылғанын білгендей жіберген екен. Мина жармақ түгіл, радиодан майдан жайын білуден қалдық қой, – деп ол да масаттанды.

	Қара көлеңкеде батареялар арасынан бір парақ бүктелген қағазды байқап қалған Петр Васильевич есік жақта тұрғандардың біреуіне:

	– Шырағдан жаға қойшы, – деді.

	Барлаушыларды дем алуға жіберіп, Тимофей мен Петр хат оқыды.

	«Құрметті Петр Васильевич!

	Мен сіздің тапсырмаңызды орындауға кірістім. Әзірге істің беті теріс емес. Неміс комендантының тапсырмасы бойынша бірнеше деревняларда полицай бөлімшесін ұйымдастырдым. Олардың ішінде өзіміздің жігіттер де бар. Тамарамен кездестім.

	Бүгін өзіңіз білетін маскүнем Дурновтың үйінде қонбақпыз. Ертең түстен кейін Сукромля деревнясына барамыз. Ондағы поли цай бөлімшесінде елу шақты адам бар. Бөлімшенің бастығы Чудин деген бұрынғы менің оқушым. Мұндағы «полицайлардың» бәрі партизан қатарына шығып кетуге даяр. Тек сізден сұрайтынымыз: ертең түнде (уақытын өздеріңіз біліңіздер) Сукромля деревнясына шабуыл жасасаңыздар екен. Полицайлар қорғанған болып оқ атады. Бірақ одан сескенбей-ақ қойыңыздар. Олар сіздердің шабуылдарығызға шыдамағандай Қорсико деревнясына қарай шегінеді. Сол кезде олардың алдын орап алып, оқ атудың ырымын жасарсыздар. Сөйтіп, олар далада сіздердің қолдарыңызға еріксіз түскен болып есептелетін болсын. Өйткені, көбі семьялы адамдар. Партизандарға өз еркімен кетті дегенді неміс коменданты сезсе, барлығының бала-шағасын жойып жібереді ғой. Олар өз бетімен кетуге осыдан жасқанады. Ертеңінде ол «полицайларды» орман арасында партизандар бірін қалдырмай атып кетіпті деген сыбысты таратасыздар. Бұл жағдай мен үшін керек екенін өзіңіз де білесіз.

	Мен қасымдағы полицайлармен мылтық даусын ести салысымен деревнядан қашып шығамын. Алыста кетіп бара жатқан бізді байқап қалған болып, атқылауды да ұмытпассыздар.

	Есімнен шығып кетіп бара жатыр екен, Сукромля деревнясында Беляков деген бұрынғы кулак бар. Ол осы өңірдегі немістің шпионы, оны жоюды ескерерсіз.

	Тимофей Михайловичты анада жолыққанда сыртынан таныстырған едіңіз. Ол кісіге менен көптен-көп сәлем!

	Басқа жағдайды кейін хабарлармын. Кездескенше сау болыңдар.

	И.М.Емельянов, 20 январь, 1942 жыл».

	– Ертең деп отырғаны бүгінгі түн, – деді Тимофейге қарап Петр.

	– Мынауың астыртын жұмысқа шебер адам ба деп қалдым. Хаты өте бір айлакер адамның жазғанына ұқсайды. Менің ойымша да, оның ертең деп отырғаны – бүгінгі түн.

	Тимофей Коротченко картасын жайып Сукромля деревнясына баратын жолды қарап, әр жеріне қызыл қарындашпен белгі қойды.

	Ымырт жабылып қалған уақыт болатын. Партизандар тревогамен бірден көтерілді де, шаналарына отырысып, Сукромля деревнясына қарай жүріп кетті. Олар нысаналы жеріне жеткен кезде түн ортасы болған еді. Ақәділов пен Зарецкийдің ротасы жалғыз терекке қарай кетті де, қалған партизандар шаналарын деревняға жақын жердегі орман тасасына тастап, лек-легімен Сукромля деревнясына беттеді. Деревняға жақындай бергенде, қаруларының шаппасын басып-басып жіберді. Атылған автоматтың даусы тынық түнді қақ жарды. Полицайлар атыса бастады.

	Атыс едәуір созылып барды да, тына қалды. Біреулер қашып бара жатқан болды. Оларды партизандар қуа атқылаған болып жатыр.

	«Полицайлар» бұлар жақын келгенше безілдетіп жатыр еді, оқыс тоқтап қалды. Иван Михайлович жазған Беляковты үйінен таба алмады.

	Тимофей Михайлович партизандарға кешегі немістерге деп жиналған азық-түлік пен жылы киімдерді шанаға тиетіп, орман жиегіне жеткізуді бұйырды. Көп ұзамай оңтүстік жақтан безілдеген пулемет пен автоматтың даусы да тоқтады.

	Жылбектің ротасына еріп, әлгі елу шақты «полицайлар» да келіпті.

	Олардың бастығы Чудин қасындағы Жылбектен:

	– Ең үлкен командирлеріңіз қайда? – деп сұраған даусын естіген Тимофей Михайлович:

	– Командир мен боламын. Бері жақын келіңіз, – деді. Чудин аяғын тез басып:

	– Жолдас командир, барлық қаруымен қырық жеті «полицайды» партизандар қатарына алып шықтым, сіздермен қатты шайқасқанымыз жоқ па? – деп қушыкештенді.

	Бұлардың әңгімесін тыңдап тұрған Петр Васильевич:

	– Сен Беляковтың қайда екенін білесің бе? – деді.

	– Ол мылтық даусын естісімен тығылып үлгерген болар. Біз өзіміз өлтіріп кетеміз бе деп едік, біреу-міреу сезіп қалса, Иван Михайловичты ауыр жағдайға душар етеміз бе деп соқтыққанымыз жоқ, – деді Чудин.

	Партизандар өздерінің базасына қайтты.





Х


	Көктем келді. Қазақша айтқанда, жуанның жіңішкеріп, жіңішкенің үзілер кезі бұл. Ауа райының құбылуынан қар бірден еріп кетпей, ертеңгілік пен кешкілікте қатқақ. Қырат жерлер болмаса, ойпаңның қары әлі бұзылған жоқ. Орман ішінде қар мол. Күн жылуы түскен кезде қалың қар жылымдап еріп, жүріс-тұрысты қиындатады. Азық-түлік, оқ-дәрі қатарынан тапшыланып қалды. Осындай бір дағдарыс күнде Сергиевка деревнясында тұратын Толя деген он үш жасар бала бақша ішіне көп қаружарақ жасырып қойыпты деген Иван Михайловичтың хабарын алып келді барлаушылар. Майдан болған кездерде деревня маңында қалып қойған қару-жарақтарды бала жинастырып алса керек. Жинаған қаруларын жасырған жері – Толяның бақшасы, күзетшісі – Толяның өзі екен. Бүгінгі барлаушылар хабары осы болатын.

	Петр Васильевич қасында отырған Тимофей Михайловичке:

	– Оқ-дәрі болса, жоқтың қасы. Әр партизанда жиырма-отыздан оқ қалыпты. Ол қандай қару болмақ? Тіпті, байқаусызда тап болар басқыншыларға ататын да оқ қалмапты. Енді немістің жазалаушы отряды келіп қалса, қарсыласатын шама жоқ. Біз көбірек оқ-дәрі тауып алудың қамын ойлауымыз керек...

	– Менің ойымша, – деді ол, – бүгін түні Ақәділов бастаған бір топ партизанды кеше барлаушылар айтқан Сергиевка деревнясындағы Толяға жіберу керек. Тығылған қару-жарақтары бар екендігін өзі айтқан көрінеді. Ал, екінші бір топты Десна өзенінің ар жақ жағалауындағы Жуковка қаласының оңтүстік жағындағы орман ішінде көмілген қоймалар бар дейді, соған аттандырайық. Екеуінің бірінен бірдеңе шығар.

	Кешке таман Жылбек бастаған партизандар Сергиевка деревнясына қарай жүріп кетті...

	Түн қараңғысынан деревня үйлері де көрінбейді. Тек Сергиевканың ар жағында екі километр жердегі Сещинск аэродромын бомбалауға келген совет самолеттерін атқылаған неміс зениттерінің снарядтарының аспанда жарылғаны, самолеттерді қамалаған прожекторлардың жарығы ғана әлсін-әлсін деревняға сәулесін түсіреді.

	Деревняға барып қайтқан барлаушылар:

	– Сергиевкада немістер жоқ. Сещинск аэродромы мен деревняның арасында тоқтамай ерсілі-қарсылы жүрген неміс патрульдері бар, – деген хабар әкелді.

	Бұл хабарға қуанған партизандар аэродром жағын күзетуге екі взвод автоматшыларын қалдырды да, қалғандары Толяның үйіне келді.

	– Есігіңізді ашыңыз, біз өз адамдарыңызбыз! – деді есіктің ішкі жағынан жөн сұрап тұрған әйелге.

	– Тез кіріңіздер, біреу байқап қоймасын, – деді үй иесі әйел есіктің ілгегін ағытып жатып.

	– Ал, шырақтарым, шам жағуға болмайды. Сещинск толған неміс.

	Қараңғыда тұрып-ақ жұмыстарыңызды айта беріңіздер, – деді.

	Үй иесі әйелдің даусы шыққан жаққа жақындай түскен Жылбек:

	– Сіздің Толя деген балаңыз қайда, жұмысымыз сол балада еді. Сіз қорықпаңыз, – деді.

	Үй иесі әйел жауап беріп үлгермей-ақ, манадан сөздің бәрін естіп, пештің үстінде бұғып жатқан Толик:

	– Сіздер мені қайдан білесіздер? – деп басын көтерді. Толяның қасында отырған шешесі даусы бұзылыңқырап:

	– Тыныш жат, сен Толя емессің, шаруаң не! – деп, қолымен баласын бір нұқып қалды.

	Сол-ақ екен, бала орнынан ыршып тұрып:

	– Сіздер кімсіздер, жөндеріңізді айтыңыздаршы, – деп еді, бағанадан үндемей тұрған осы деревняның тұрғыны, немістерден қашып партизандарға қосылған Вася:

	– Толик, сен мені білесің бе? – деді.

	– Сен, өзіміздің Васясың ғой, – деді Толик даусынан танып.

	Толик қараңғыда қолына түскен бір партизанды жетектеп ауыз үйге шығып:

	– Мені неге іздеп жүргендеріңізді білемін. Сендер менің бақшаға көмген қару-жарақтарыма келдіңдер, – деді бірден.

	Қасында тұрған партизан:

	– Дұрыс айтасың. Сол қару-жарақ көмген жеріңді тез бізге көрсет онда, – деді.

	– Егер сендер мені партизан қатарына алсаңдар, қазір көрсетемін, – деді Толик сабырлы үнмен.

	Екеуінің сыбырласып тұрғанын естіп, бөлме ішіндегі басқа партизандар да, бұлардын жанына жақындап келіп еді.

	– Уәде етеміз, тез көрсет, – деді олар да.

	Толик далаға партизандармен ере шықты да, тура бақшаның бұрышын көрсетіп:

	– Мына жерге көмгенбіз. Онша терең емес, – деді де, өзі жерді қазыса бастады.

	Партизандар көмілген қаруларды теп-тез қазып алып, екі пар ат жегілген арбаға салды да, базаға тартты.

	Таң ата базаға жеткен партизандар Толяның «қоймасынан» алған құралдарын қараса, екі станковый пулемет, төрт қол пулеметі, отыз автомат, бірнеше жәшік оқ, жүзге таяу мина бар екен. Партизандардың қуанышында шек болмады. Осы кезде барлаушылардың екінші бір тобы бір баланы жетектеп әкеліп:

	– Мына бала біздің базаға бұрылатын жолмен келе жатыр екен. Бізге жөнін айтпайды. Жөнімді партизан басшыларына ғана айтамын дейді. Өзі бір қайсар бала екен. Жөніңді айт деп қорқытып көріп едік, одан әрі қасарысып үндемей қалды, – деді барлаушылардың біреуі.

	Бала жертөленің ортасына жақындап келіп:

	– Мен Сергиевкадан түнде қашып кеткенмін. Түнде партизандардың біздің деревняға келгенін біреу жауға жеткізіпті. Партизандар кетісімен біздің деревняға солдаттар келіп тіміскілеп жүрген соң, қорқып үйім нен түн ішінде қашып шықтым. Сіздердің партизандарыңыз мені ертіп кетеміз деп уәде беріп, алмай тастап кетті. Енді өзім келіп тұрмын. Мен партизандарға қару берген Толямын, – деді бала.

	– Енді шындап жарықта танысайық, менің атым Вася – деп жерлесі Толяны құшақтай алды.

	Толяның қуанғаны сондай, өз семьясына қосылғандай мәз боп қалды. Толик Жамал мен Мая жататын жертөлеге орналасты.

	– Жамал, сен тағы балалы болдың, – деп күлді Жылбек.





XI


	Күн жылынды. Қыс бойы қатып тұрған ағаштарды жасыл жапы рақ жапты. Орман ағаштарындай көк жасылға оранбаса да, жыртық киімдерін шешіп тастап, көкірегін кере дем алып, күн қызуында жатқан партизандардың да ерекше рақаттанғаны байқалады.

	Петр Васильевич болса, қасындағы ағаштың бұтағын тартып қалып, қайта қоя берді, әлденені ойлағандай жалаңаштанып күнге қыздырынғандарға қарап отыр.

	– Жолдастар! – деді ол бір кезде, – Май мерекесіне екі-ақ күн қалды. Маңайдағы деревняларда митинг өткізсек, қайтер еді? Майдан жайын халыққа түсіндіруіміз қажет. Күн болса жылынды. Халық арасында да жұмыс жүргізіп, олардың еңсесін, рухын көтерсек, жауға деген қарсылығын ұйымдастырып, басшылық етсек, орынды болмас па?

	– Әрине! – деп қостаған дауыстар шықты.

	– Менің ойымша былай етсек деймін, бір топты мен, екінші топты Тимофей Михайлович бастап, бүгін кешке таман деревняларға кетсек.

	Көпшілік осыған келісті.

	1942 жылдың бірінші Майы. Әр жерде ойдым-ойдым бұлттың көрінгені болмаса, аспан ашық. Күн жоғары көтеріле бергенде Деньгубовка төңірегіндегі деревнялар мен хуторлардың тұрғындары тайлы-таяғы қалмай, лек-лек болып ағыла бастады. Келгендердің ішінде жастар, кемпір-шалдар да бар. Олар деревняның ортасындағы алаңға жиналды. Митингінің ашылуын тосып тұрғандардың біреуі:

	– Фашистер жан-жақта тіміскілеп жүргенде митингі өткізейін деп, қорықпай келіп жүрген жүрек жұтқан кім екен? – дейді.

	– Өзіміздің адамымыз шығар. Сөзін тыңдайық! – деді екінші біреу.

	– Бала-шағамыз бен кемпір-шалды ертіп митингіге келіп тұрған біздер де жүрек жұтқан емеспіз бе! – деді тағы біреу.

	– Біздің осы митингіге қатысқанымызды фашистер біліп қойса, шетімізден құртып, үйлерімізді өртеп жіберер еді.

	Міне, осы кезде мінбеге шығып келе жатқан Петр Васильевичты көрген жұрт әңгімесін тоқтата қойды.

	– Ой, керемет, мынау адам біздің райкомның секретарына қатты ұқсайды екен, – деп, қара құлақшынның бауларын артына қайыра байлаған сары тонды адам кісілерді кимелей алға ұмтыла берді.

	– Осы сен қайдағыны біледі екенсің, – деді әлгінің қасындағысы.

	– Мен осы жасқа келгенше аудандық партия комитетінің секретары түгіл, Клетня қаласын да көргенім жоқ, – деді ол.

	– Мен соғыс басталар алдында колхоздың жұмысымен екі-үш рет Клетняға барып, хатшыда болғанмын. Өзі өте кішіпейіл, салмақты адам, – деді сары тонды жігіт.

	Петр Васильевич мінбенің үстіне шығып, митингіге жиналған халыққа біраз көз тастады да:

	– Жолдастар! – деді ол, – басқыншылардың өткен жылы қыс түскенше бүкіл Совет елін жаулап аламыз деп даурыққанын бәріңіз де білесіздер. Гитлердің ол жоспары іске аспағанын тағы да білесіздер. Өткен ноябрь, декабрь айларында басқыншыларға Москва түбінде үлкен тойтарыс берілді, Совет Армиясының шабуылына шыдамай, олардың кейін шегінгенін майдан жайын түсіндірген үгітшілерден естіген боларсыздар. Қазір Совет Армиясы майданда фашистерге қатты соққылар беруде. Гитлер армиясы барлық майданда орасан көп шығынға ұшырауда. Соның нәтижесінде майданның көптеген бағытында жаудың бұрынғыдай шабуыл жасаудан беті қайтты. Совет Армиясы соғыс үстінде шынығып, майданда жаудың көптеген техникасын істен шығаруда. Совет Армиясы қазір үлкен айқасқа әзірлену үстінде... Гитлершілерді жеңу үшін, оның тылында партизандық соғысты күшейтуіміз керек. Майданға кетіп баражатқан қару-жарақ тиеген, әскер тасыған поездарын мина салып құлатып, жаудың тылдағы қоймаларын, темір жол тораптарын, көпірлерді талқандап, жау тылында бүлдірушілік әрекеттерін жасауға міндеттіміз. Ол үшін деревня халықтары қаруланып, партизандарға қосылуға тиіс. Деревняда қалғандар партизандардың барлау жұмысына қатысып оларды азық-түлікпен қамтамасыз етуге көмектесетін болсын. Біз сонда ғана майдандағы Совет Армиясына жауды Отанымыздан қуып шығып, күл-талқан етуге толық көмектесе аламыз...

	...Жолдастар! Бүгінгі Май мерекесі күні жаудың коммуникациясын бұдан да көбірек бұзамыз деп, барлық партизандардың атынан сіздерге ант береміз!..

	Лебедев сөзін бітірген кезде:

	– Маған бір-екі ауыз сөз беріңіз! – деді ұзын бойлы, жас жігіт.

	– Сөйлеңіз, бірақ халық көру үшін мінбеге шығыңыз! – деді:

	– Жолдас Петр Васильевич! – деді ол мінбеге шығып, – біздің осы өңірдегі деревнялардың бәрінде де партизанға қосыламыз деген жастар көп. Барлығы бүгін-ақ партизан болғысы келеді, бірақ қолдарында қарулары болмаған соң, партизандарға құр қол «бізді алыңдар» деп баруға ұялады. Егер сіздерде бізге беретін қару болса, қазірдің өзінде жүзге тарта жастар сіздерге еріп кетуге даяр тұр!

	– Сіз ғафу етіңіз, есіміңіз кім? – деді Лебедев.

	– Николай.

	– Николай, сіздерді қаруландыруға партизандардың мүмкіншілігі бар.

	Партизанға қосылам дейтіндер болса, оларға да қару тауып береміз.

	Митингіге келген халық топ-топ болып үйді-үйіне тарап жатыр. Митингі болған алаңда жүзден аса жастар қалды. Николай тезірек басып анадай тұрған Петр Васильевичке келіп:

	– Біз қай жерге жиналатынымызды білейік деп тосып тұрмыз, – деді.

	– Екі сағаттан кейін Барковичи деревнясының оңтүстік жағындағы орманның шетінде сендерді тосамыз, – деді ол.

	Жиналатын жерлерін білісімен, жастар жүгіре басып үйлеріне кетті. Лебедев күнімен күзетте тұрған екі ротаны шақыртып алды да:

	– Енді бұл жерден тезірек жүрейік, – деді.

	Партизандар тобы айтылған уақыттан сәл ертерек орман шетіне барып, деревня жастарын тосты.

	Әлден уақытта жан-жақтан шұбап келе жатқан адамдар көрінді.

	Партизандар жүзден аса деревня жастарын ертіп базаға келіп жетті.





XII


	Барлауға кеткен Батырхан түс ауа тепектеп шауып келді де:

	– Жолдас командир! Воронец өзенінің арғы жағалауындағы Ходинки деревнясынан екі шпион ұстап алдық. Екеуі де қарт адамдар. Оларды бірден базаға әкелмей сонда тастап, қастарына күзет қойып кеттік. Өзіңіз барып көрсеңіз! – деді.

	Тимофей Михайлович бастаған топ әлгі жерге келсе, сақалдары белуарына түскен, сүреңсіз, жадап-жүдеген екі адам отыр. Киімдері пәрепәре, аяқтарында талдың қабығынан шәркейлері бар, деревняның жай шаруалары сияқты.

	– Сіздер қай жердің адамысыздар? Жөндеріңізді айтыңыздар. Бірақ өтірік айтпаңдар. Біздер үшін өтіріктеріңді шығару оп-оңай, – деді Тимофей оларға.

	Ұсталғандардың бірі аласа бойлы, қабағы қатыңқы, орта жасқа келіп қалған адам екен. Ол отырған орнынан қозғалыңқырап алды да:

	– Біз совет азаматтарымыз, екеуміз де коммуниспіз. Мен болсам Москваны қорғауға қатыстым. Шабуыл кезінде қоршауда қалып қойып, партизандарды іздегеніме, міне, екі айдай болды. Армияға өз еркім мен келмес бұрын Москвадағы политехникалық институтта профессор болдым. Менің барлық тарихым осы, – деді.

	Аз уақыттан кейін ұзын бойлы, жалпақ бет, үлкен мұрынды, жирен сақалды екінші кісі тұрып:

	– Балаларым-ау, Совет Армиясының бір дивизиясында бас хирург болдым. Мен де неміс армиясының қоршауында қалып, партизандарды іздегеніме үш айдан асты. Отан соғысына дейін Москва қаласындағы медициналық институттың хирургия кафедрасының меңгерушісі болдым, – деді.

	Өзінің ежелгі әдетінше аузындағы трубкасынан қою түтінді будақтатып тұрған Коротченко нығызданып:

	– Иә, дұрыс екен. Көрерміз. Ал бізде операция жасалуға тиісті жаралы партизандар да жоқ емес, – деді.

	Бұл екеуінің жай-жапсарын біліп, кім екендіктеріне көз жеткеннен кейін Тимофей Коротченко Батырханға:

	– Мына кісілерді лагерьге апарып тамақтандыр, – деді.

	– Бұлардың кім екендігіне әлі де күдіктеніп жүрген Батырхан артында ілесіп келе жатқан шалдың біріне:

	– Фамилияң кім? – деді жұлып алғандай. Хирургпін деген шал:

	Менің фамилиям Кузнецов Николай Григорьевич, – деді.

	Лагерьге жеткенше осылайша әңгімелесіп келген Батырхан екі шалды тамақтандырып, аяқ киім беріп, қабық шәркейлерін отқа жақты да:

	– Сіз профессор болсаңыз, ал мен Ақтөбе облысының қойшысымын.

	Енді сен де партизан, мен де партизан, – деп ыржиып күліп қойды.

	Кешкі тамақтарын ішісімен Тимофей Михаиловичтің берген бұйрығымен базадан тік көтеріліп кеткен партизан бөлімдері суыт жүріп кетті.

	– Асығыс қайда кетіп барамыз? Сен не білесің? – деп сұрады қасындағы жолдасынан Павлик.

	– Жоқ. Бірақ ішім сезеді.

	– Нені сезеді?

	– Қайда кетіп бара жатқанымызды сезеді де! Шабуыл жасаймыз.

	– Оны мен де сезіп келемін. Қай жердегі жауға шабуыл жасайтынымызды сұрап келем.

	– Мен оны қайдан білемін. Әдетте, Тимофей Михайлович баратын жерімізді базадан шықпас бұрын айтушы еді, бүгін ешкім білмейді.

	Коротченко бөлімшелер командирлеріне:

	– Московка деревнясында жаудың госпиталі бар. Қалайда, сол госпитальдің дәрі-дәрмегі мен аспаптарын қолға түсіруіміз керек, – деді.

	Командир ойын енді білген жұрт Московка деревнясына таяп қалғанда, бөлініп-бөлініп оны қоршауға кірісті.

	Ақәділовтың ротасы шығыс жақтан орағытып келді де, деревняға таяған кезде, еңбектей жөнелді. Бұларды сезіп қалған жау күзетшілері әр жерден автомат оғын бората бастады. Бұлар шабуылды тоқтатпай белестен асты. Жаудың негізгі күшін өздеріне қаратып алған бұл рота жауынгерлері алма-кезек жүгіріп, бір қадам болса да ілгерілей түсті.

	Автоматтан үзбей атқылап жатқан Сергей орнынан тұрып, алға қарай жүгіре жөнелді де, құлап кетті. Қайта көтеріле беріп еді, оң аяғы қозғалтатын емес. Қасындағы досының жаралы болғанын сезген Мәжит Мұқанов Сергейді сүйреп, дөң астына қарай ала жөнелді. Мұны көзі шалып қалған Жылбек өзінің жауынгер досы, әрі солдаты Сергейді қатты аяп кетті.

	Сергей оның сонау Брестен бірге осында келген үш жолдасының бірі еді. Бір кезде қарауындағы жауынгері болса, енді қарауындағы ержүрек партизаны еді. Сондықтан да болар, ол өзінің талай-талай өлім тырнағынан бірге құтылған серігінің жаралы болғанына қатты өкінді. Өліп қалар ма екен деп те қиналды. Бірақ ұрыс кезінде оның халін сұрауға мұршасы келмеді.

	Жау Жылбек ротасымен тіресіп жатқанда, партизандардың басқа бөлімдері солтүстік жақтан шабуылдап келді де бірден госпитальға соқтықты.

	Гитлершілер жаралыларын алып деревняның арғы бетіне бекінді.

	Жаудың шегінгенін көрген Тимофей Михайлович:

	– Павлик, қасыңа бірнеше адам ал да, ондағы дәрілер мен аспаптарын алып шық, – деді.

	Бұлар ойға алған міндетін орындаған соң ұрысты тоқтатты да, шегіне бастады.

	Әлгі айқаста аяғына оқ тиіп жараланған Сергейге көмек болмай, әрең жатқан болатын. Таң ата Павел Демидович штабқа келіп:

	– Сергейдің тізесінен төменгі жері қарайып кетті. Біз ешқандай көмек бере алмадық. Кешегі хирургтарың қайда, мүмкін сол бір айласын табар, – деді.

	– Ол Батырхандардың күркесінде болу керек. Тез бар да, соны шақырып апар. Өзің басы-қасында бол, – деді Тимофей.

	– Әй, Батырхан, кешегі ертіп келген хирургің қайда, менімен шапшаң жүрсін, – деді Павел Демидович.

	Бұл сөзді естісімен есік жақта жатқан Кузнецов орнынан тұрды.

	– Хирург мен. Керегім болса, әзірмін.

	Николай Григорьевич: «Бірінші операциям сәтті болса игі еді, анау екеуміздің де тағдырымыз осында ғой», – дейді өзіне-өзі.

	Кузнецов қиналып жатқан Сергейдің аяғына қалың оралған бинтті алып жіберіп қараса, оң аяғының тізесінен төменгі жері қап-қара болып кетіпті.

	– Бұған тез операция жасауымыз керек, өйткені тізеден төменгі жерінің қаны бұзылып, жоғары тарай бастаған. Операция жасайтын аспап тарың қайда? – деді хирург.

	– Аспаптарымыздың барлығы да бар, тек қана сүйек кесетін сайман жоқ, – деді Павел Демидович.

	– Ендеше, бар аспаптарды суға қайнатып, тазалап қойыңыз! Кішілеу қол ара бар ма? Оны да қайнат, – деді де хирург шығып кетті.

	Аса үлкен қиындықпен операция ұзақ жасалды.

	– Далада мынадай жағдайда жасалған тұңғыш операция еді, – деп, Николай Григорьевич қатты толғанды.

	– Операция қалай, жаны қала ма? – деп төне түскен партизандарға ол ашулы қарап:

	– Операцияны жасауын жасадық, әзірге сәтті болды ма, жоқ па, кесіп айту қиын, ол бірнеше күннен кейін белгілі болады. Жақсылыққа жорып, күте тұрайық, – деп маңдай терін сүртіп, отыра кетті.

	Айтқандай-ақ, бірнеше күннен кейін Сергейдің беті бері қарай бастады.

	Жау партизандарды қоршап алды да, оларды жойып жібермек болып, көп әрекеттенді. Партизан отряды олармен ұзақ шайқасты. Ең соңында олардың қоршауын бұзып, басқа бағытпен шегініс жасады. Басқыншылардың осы қоршауы бітісімен, шегінген отрядты қорғау үшін қалған жиырма автоматшы да бөлімге келді. Бірақ олардың ішінде Жамал мен Мая болмай шықты. Олардың қай жерде, қандай жағдайда көз жазып қалғанын ешкім білмейді. Бұл жағдай отряд басшыларының ойынан кетпей қойды. Іздейін десе, оған мұршаны келтірмей тағы да жау қысып кетті. Енді реті келді-ау дегендей Коротченко Ақәділовты штабқа шақыртты.

	– Енді сен, Жылбек Ақәділович, – деді Тимофей Михайлович, – ротаңнан таңдап бір топ адам ал да, Жамал мен Маяны іздеп тап!

	Басын төмен салып, мұңайған Жылбекке ол күлімсірей қарап:

	– Мұндай бұйрықты орындауға әзірсің ғой деймін! – деді.

	Жамал мен Маяны іздеу оңайға түскен жоқ. Бұл төңіректе шарлан баған жер қалмады. Көрдім-білдім деген жан жоқ. Көп сарылды, көп іздеді. Жылбек бастаған топ әбден шаршап бір күні орман ішімен жайлап келе жатты. Кенеттен бейсауат жүрген бір әйел көрінді де, жоқ болды. Осы нақ сол Жамалдың өзі сияқты боп кетті білем, партизандар оның соңынан тұра жүгірді. Аздан кейін алдарындағы қалың қарағайдың ішіндегі бұрқырап жатқан түтінді байқады. Түтін шыққан жерге жақындаса, отқа тамақ пісіріп, соны алқа-қотан қоршай отырған адамдар көрінді. Олар тағы тығылып қалмасын деп, партизандар қарағайдың арасымен жақындап келді. Ағаш тасасынан шыға бере Жылбек:

	– Қорықпаңыздар! Біз партизандармыз, жоқ іздеп жүрміз, жөн сұрайық деп келдік. Қашпаңдар! – деді.

	Отқа тамақ пісіріп отырғандардың ішінен сақалы кеудесіне түскен, ащы темекіні көп тартқандықтан мұрты сарғайып кеткен бір қарт орнынан тұрып:

	– Қарағым, осы күні жаудың кім екенін, елдің кім екенін айыру бізге өте қиын болды. Осыдан бірнеше күн бұрын біз партизанбыз деп төрт адам жолығып еді, артынан байқап қарасақ, жендеттерге сатылған полицайлар болып шықты. Олардан аяғымызды әзер алып шығып, осы жерге кеше келіп тоқтадық. Сендердің өңдерің, киім-кешек, құралдарың осы өңірдегі партизандарға ұқсайды. Сондықтан сендерге сенуімізге болады ғой деп тұрмын! – деді.

	– Сендердің келе жатқандарыңды көріп, зытып қалың орманға қашып кеткен әйел мына отырған менің келінім, – деп қасында отырған сары әйелді қолымен нұсқап көрсетті.

	– Отырыңыздар, шырақтарым. Жөндеріңізді айтыңдар, – деді қарт.

	Жылбек қартқа жақындап келіп, қарағайға сүйеніп тұрды да:

	– Жазалаушылардың шабуылы кезінде бір балалы әйел жоғалып кетті. Біз соны іздеп жүрміз, міне сұрау салғанымызға бірнеше күн болды. Дерек жоқ, – деді.

	Бұлардың сөзіне құлақ түріп отырған қартаңдау әйел, отты үрлеп болды да:

	– Қалқам, – деді ол, – кеше, орман ішінде, жаңғак теріп жүргенімде, Глинка деревнясының күншығыс жағында тұратын жалғыз үйлі орманшы Рябушкинге жолықтым. Халің қалай деп сұрағанымда, менің халімді несіне сұрайсың, жау кемпірімді партизансың деп үйіме от қойып, сол отқа өзін өртеп кетті, қызым екеуміз солардан қашып келе жатқанда бір балалы әйелге жолықтым деп еді, мүмкін сол болар...

	– Иә, сол болар. Сонда Рябушкинді қайдан іздеп табуға болады? – деді Жылбек.

	– Е-ей, шырақтарым, – деді қарт, – Гитлер үйдегіге де, түздегіге де тыныштық бермей, елдің бәрін қаңғыртып қойды ғой. Ол соқырдың қалған көзі қашан ойылар екен!

	– Рябушкинді іздейтін болсаңдар, балалар, ол алысқа кетпейді.

	Орманнан табасыңдар! – деді әлгі кексе әйел.

	Партизандар бұл жерде көп аялдамай, Рябушкиннің үйі тұрған орынды карталарынан белгілеп алды да, отырғандармен қош айтысты.

	...Атыс басталған кезде, жас сәбиімен жыраға паналаған Жамал бірер сағаттан кейін мылтық даусының екінші бетке ойысқанын аңғарды. Партизандардың шегініп кеткенін сезді ол. Енді оларды табу да қиын. Екі ортаға партизандарды өкшелей тықсырып бара жатқан жау еніп кетті. Қайта, анау атыс шығып жатқан жерден алыс кеткен жөн деп ойлады Жамал. Әйтпесе, жаудың тұзағына түседі. Отрядтан бөлініп жас ана осы оймен нәрестесін бауырына қыса, орман арасымен кейін қарай ығысты. Орманда самал желдің соғуынан ағаш жапырақтарының баяу сыбдыры естіледі. Бұдан басқа үн жоқ. Үлкен бір қарағай түбіне отыра кетті Жамал. Қайда бару керек? Қалай жүру керек? Не істеу керек? Айнала өскен қайыңның ортасында дара тұрған ұзын қарағайдан басқа пана, серігі жоқ. Ақыл беретін, жөн сілтейтін де тірі жан жоқ. Айнала жау. Жапырағын мол жайып, панасын молайтқаны болмаса, ұзын қарағайдың да көмегі аз.

	«Жоқ, бұл жерде қалуға болмайды, таң атысымен жау әскерлері маңайды да тіміскілеп, партизандарды іздейді. Сонда олардың қолына біз түсеміз ғой, Маяжан. Адамгершіліктен жұрдай азғындар бізді мазақ етер, найза ұшына іліп қорлар» деп көз алдына басқыншыларды елестеткенде, Жамал есінен айырылғандай, ұзақ үнсіз отырды да, Маяны көкірегіне қыса түсті. Есін жиған кезде Маяны құндақтап алып әлдеқайда жүріп кеткісі келеді. Бірақ қай жаққа! «Адасқанның алды жөн» деуші еді деп орнынан тұрады да, қайта отырады. «Жау қолынан азап көріп, босқа өлгенше, басымызға салғанды көрейік», – деп жүріп те кетті ол бір кезде.

	Бір қолына жас сәбиді ұстап, екінші қолымен ағаш бұтақтарын ысыра, өзіне жол ашып, қараңғы орман ішінде елегізіп келеді. Оқта-текте сүрініп қалып, Маяны қолынан түсіріп ала жаздаса, енді бірде онсыз да жыртық киімдерін ағаш бұтақтары іліп қалып, кейін тартқылайды.

	Атылған оқтан алыстаған сайын Жамалдың көңілі орныққандай болды. Өзін-өзі қанша жұбатқанымен, қараңғы түнде шырылдаған Мая даусы оны үрейлендіре түседі. Мен мұндалап жауға хабар жеткізгендей көрінеді.

	Мылқау орманда қанша жүргенімен жалғыз адамның жүрісі өндімеді. Шамалы жүргенсін шаршап қалды. Оның үстіне Маяның жаялығы суланып, жас нәрестенің тынышын алғансын, ағаш түбіне түней кетті.

	Жаялығын құрғатып, тамақтандырғансын, тәтті ұйқыға батқан сәби Жамалды да тыныштандырып, көзін іліндірді. Аздап көз шырымын алған ана, таң біліне тағы да жүрді.

	Күн қыза көзін ашқан Мая ояна сала бұлқына тырмысып, емшек іздеп, ана төсін аймалап болмағансын, емізбек боп, ағаш түбіне Жамал отыра бергенде, жақын тұста автоматтан атылған оқ даусы шықты. Онсыз да жанын қоярға жер таба алмай келе жатқан ана жүрегі су етті. Артынша бұлар өзіміздің адамдар болар деп ойлады. Не қорыққаннан, не қуанғаннан, тіпті, көзіне жас та келіп қалды. «Шынымен-ақ осы орманда қалғанымыз ба», – деп, тұла бойы – тұңғышы Маясын бауырына қысып ауыр күрсінді, – сәбидің жас иісіне рақаттанып, қуат алды, аналық жүрегі толқып, бір мезет өзінің қайда, не ғып жүргенін де ұмытып кетті.

	«Енді жүруге де болмайды», – деп түйді ойын Жамал. «Не де болса күннің батуын күту керек».

	Аш адам шөлдегіш келеді емес пе, Жамалдың тамағы кебірсіп, сусын іздей бастады. Маяны жаялығына орап, Жамал күн ұясына қона тағы жылжыды.

	Аштық пен шөл аз дегендей, жаман етігі де өкшесін қажап, еркін жүргізбейді. Емшек сүтіне жарымаған Мая да шыр-шыр етеді. Соның бәрін елемей алға қарай жүре берейін десе жыртық етіктің әлегі жанға батады, жалаң аяқ жүрейін десе табанына шөп-шалам батып, тағы әурелейді. Бір кезде дем алуға отыра қалып еді, көзі ілініп кеткен Жамалдың үстіне жау топырлап төне түскендей елестеп, шошып оянды. Шошығаны сондай – емізіп отырған қызын лақтырып жібере жаздады. Анасының емшектен оқыс айырғанына долданған сәби шыр етіп жылап жіберді.

	– Қоя ғой, Майым! Шошып қалдың ба? Кешір, күнім! – деп, құнары жоқ емшегінің ұшын Маяның аузына қайта салып, жұбатқан болды.

	Осындай аянышты жағдайда отырған Жамалдың құлағына жақын жерден бір сыбдыр естілді. Жамалдың денесі мұздап кетті.

	Айналаға еліктей, елегзи қарап, көзі мөлдіреп отыр. «Енді өлген жеріміз осы шығар, Мая», дегендей төңірекке мұңая көз жіберді.

	Әлден уақытта бала еріткен белгісіз адамның орман ішінде келе жатқанын көрді де, таңдана орнынан тұрды. Жақын келгенде қараса, қарттау адам екен. Ол Жамалға таңдана қарап:

	– Қызым, сен неғып жүрген адамсың? – деп, қарт Жамалдың жанына келді.

	Жамалдың қысылғаны сондай, аузына сөз түспей:

	– М... мен... О... осы маңайдағы деревняның адамымын, ж... ж... жолдан адасып, қайда барарымды білмей тұрмын, – деп еді, қарт:

	– Әй, шырағым, сенің бұл жердің адамы емес екендігіңді түріңнен танып тұрмын, – деді.

	Жамал жылап жіберді.

	– Сіз жыламаңыз. Мүмкін кешегі атыста партизандардан адасып қалған боларсың, шыныңды айт! Біз сені далаға тастамаймыз. Біз совет адамымыз, – деп қарт өзіне сендірерлік сөздерді айтып жатыр.

	Бұларға сенерін де, сенбесін де білмеген Жамал біресе Маяға қарап, біресе алдында тұрған қыз бен шалға қарап, мұңайып тұр. Жыларын да, күлерін де білмейді. Бір ой «Осыларға ер» десе; бір ой: «жоқ, тоқта, байқа, алдыңда тұрғандардың кім екенін, қандай оймен келгенін білесің бе» деп қабаттаса береді. Не де болса осыларға еріп кете берейін десе, оның да бабын таппайды. Ермейін десе, өзінің халі, қолындағы Маяның жағдайы есіне түседі. «Осыларға ер, не де болса, саған көмектеседі» деген ой келеді. Жамалдың осындай жағдайда тұрғанын байқаған қарт:

	– Қызым, көріп тұрсың, менің де қасымда сен сияқты қызым тұр. Сен де қызымсың. Сені, мына қолыңда тұрған бөбекті жендеттердің қолына түсірмей, партизан жоқшылары келгенше сақтаймыз. Осы өзіміз тұрған жерден сегіз километрдей қалың орман ішінде жасырған азын-аулақ азық-түліктеріміз де бар. Соған бара жатыр едік, қолыңдағы мына бөбектің шырылдаған даусын естіп, не де болса қасына барайық деп бұрылдық... – деп, өз жайын айта бастады. Жамал мен Маяның ауыр халіне көңілі босады ма, әлде кемпірі есіне түсті ме, қарт ұзын кең көйлегінің кір басқан жеңімен көзіне іркілген жасты сүртті.

	– Енді бұл жерде аялдауға болмайды, шырағым, жүрейік, тағдырдың жазуын бірге көрейік, – деп ол құндақтағы сәбиді өз қолына алып, жол бастады. Ақсаңдай басқан Жамал қозысының соңынан ерген қойдай, анау қыздың қолынан ұстап, еріп келеді. «Таршылықта кез болған бұл екі жан дұшпанымыз емес, бақытымыз болар», – дейді ішінен Жамал.

	...Жора бастаған партизандар тобы Рябушкин қартты іздей берді. Өздері әбден шаршап-шалдықты. Орман ішінде кездескен шаруалардан алған мардымсыз азықтары да таусылды. Ендігі талшығы – қымыздық. Іздеушілердің үміті үзіліп, әртүрлі ойларын айтыса бастады.

	– Бармаған жеріміз, баспаған тауымыз жоқ, іздемеген жер қалмады. Әлде, Рябушкиннің өзін де басқыншылар жоқ еткен болар? Әлде қараңғы түнде, орман ішінде жүріп, батпаққа батып кетті ме екен? – деген сан түрлі ойлар ортаға салынуда.

	– Әбден шаршадыңдар. Аяқтарыңнан да аяқ қалмады. Бүгін осы жерде түнеп, таң ата жүрелік, – деді Жылбек.

	Неше күннен бері шаршағандардың бірі:

	– Отрядқа қайтайық, – деп те айтып салды. Бірақ анадай жерде оқшаулау отырған Мәжит:

	– Сендер босқа қорықпаңдар. Аласапыранда туған Мая өлуші ме еді, екеуі де тірі. Осы қалың орманның бір жерін паналаған болу керек, – деді.

	– Оны қайдан білдің?

	Менің жүрегім сезіп отыр, – деп, Мәжит еңсесі түскен партизандардың жабырқаған көңілін бір көтеріп тастады.

	Таң атысымен іздеушілер орманды аралап келе жатыр еді, алдары нан біреу қараң ете түсті де, жоқ болды. Партизандар елең етіп қалды да, автоматтарын әзірлеп, әлгі қараңдаған жаққа қарай бытырай жүгірісті.

	Орман ішінде жалғыз-жарым адамды тауып алу оңай ма, әр бұтаның түбін көзбен сүзіп, үңіле қарағанмен, қайтып таба алмады. Бір кезде арт жақта келе жатқан Мәжит: Міне, таптым. Бері келіңдер, – деп айқай салды. Алда келе жатқандар іле-шала кейін серпілді. Топталып Мәжит тұрған жерге жетіп келсе, ол бір қарттың қолынан ұстап, сөйлесіп тұр екен. Шал мойнын бұрып, келгендерге жалт қарады да:

	– Мен сендерді анадайдан көріп, бұлардың кім екенін біліп алайын деп, бұғып жата қалып едім. Сендердің партизандар екендеріңді біліп, орнымнан түрегелдім. Өйтпеген күнде сендер мені өмірде таба алмас едіңдер, – деп жымиып күлді.

	– Сіз кім боласыз, аты-жөніңізді айтыңызшы, – деді Жылбек. Қарт жұлып алғандай:

	– Сендер мені танымай қалғансыңдар ғой, жазғытұры партизандар Отвассе деревнясындағы полицайларға шабуыл жасағанда жол сілтеген емес пе едім. Менің фамилиям Рябушкин, – деді ол.

	Сол-ақ екен:

	– Иә, сізді енді таныдык. Сіз орман ішінде бір балалы әйелге жолығып, паналатыпты деп естіп келдік. Мүмкін, ол біздің іздеген адамымыз болып шығар, – деді Жамалының табылатынына ешқандай күдігі қалмаған Жылбек.

	– Болса болар, қазақ әйелі көрінеді. Дені сау, жаудан аман алып қалдық. Жүріңдер, өздеріңмен таныстырайын, – деп партизандардың алдына түсті қарт.

	Көп ұзамай-ақ партизандар қарттың жертөлесіне де жетті. Ана мен бала сонда отыр екен. Көңілдері жадыраңқы.

	Маяны көрген партизандар оны қолдан қолға жүгіртіп, сәбидің бетінен иіскеп, мәз-мейрам болды да қалды.

	– Жақсы иістен маған да қалдыра көріңдер, – деп, Жылбек Жамалдың қасында ыржия күліп тұр, жертөле іші қуанышқа толды.

	Қарттың қалған-құтқан тамағы да дастарқан үстіне келіп қалды.





XIII


	Таңға жуық Епишево деревнясына әрең жеткен Иван Михайлович тер ешқайда мойын бұрмастан, аттың басын тура Дурнов мырзаның үйіне келіп бір-ақ тіреген еді.

	Жол бойы қорыққанға қос көрінгендей, мойындарына су кетіп, үн-түн жоқ, сөйлеуге шамасы келмеген полицайларға Дурновтың үйіне кірісімен жан біткендей болып, сөзге келді.

	– Иван Михайлович, – деді полицайлардың біреуі, – қарап отырып, өліп қала жаздадық қой. Сіздің айлакерлігіңіздің пайдасы осы жерде тиді. Сіз, тез ат жек демесеңіз, бізді сол жерде сылқитады екен. Деревнядан шыға бергенде, партизандар шабуыл жасап келе жатқан жаққа қарап едім, өздері тіпті көп екен. Онда қалған полицай бөлімшесінің адамдары құтылып кете алса, жақсы-ақ болар еді, әй, қорқамын...

	– Олардың құтылып кетуі қиынырақ болар. Партизандар қолы тым көп, қаптап келе жатқан болатын. Өздері оқтан қорықпайтын не қылған жандар, – деді қасында тұрған полицайлардың тағы біреуі.

	Иван Михайлович балпылдап сөйлей бастаған екі полицайға:

	– Біз өз жанымызды аман алып қалғанымызға қуануымыз керек. Мен өлген жеріміз осы ғой деп ойлаған едім. Олар бізді де түн ішінде байқап қалып, оқ атқылады-ау.

	Қонақтардың ауыз үйге кіріп, өзара сөйлесіп жатқандарын шала-пұла естіп, төсегінен ыңқылдай-күрсілдей тұрып, ауыз үйге жалаңаш-жалпы шыққан Дурнов:

	– Емельянов мырза, – деді ол, – сіздер не деп тұрсыздар, партизандар қоршады дейсіздер ме?

	– Иә, партизандар шабуыл жасап, әзер қашып құтылдық. Өздері қара құрттай қаптаған бірдеме екен! – деді Иван Михайлович.

	– Олар біздің деревняға келіп қалмай ма? – деп Дурновтың екі қолы суыққа қарылғандай дірілдеп, екі көзі жыпылықтап кетті.

	Иван Михайлович ішінен: «Бәлем, саған да жан керек екен. Талай жазықсыз адамды партизан деп неміске көрсеткеніңді білесің бе? Сенің де жазаңды алатын күнің келер, асықпа», – деп, сәл ойлап тұрды да:

	– Таң бозарып қалды. Енді қонып жататын уақытым жоқ. Біз қазір қалаға жүріп кетуіміз керек. Дурнов мырза, кешегі тапсырманы қалай орындап жатырсыз, соны айтыңыз, – деді.

	– Осындағы полицайларды ертіп әбден ымырт жабылғанша, әр үйді аралап жүріп жинадық. Біздің деревняны өзіңіз білесіз, өте үлкен ғой, кеше бітіре алмадық. Көпшілігінен күшпен алдық. Өйтпесек, өз қолдарынан ешкім ештеңе беретін емес. Әлгі, фермада сиыршы болып істеген шалды, білесің ғой, өзі бір қайсар, қисық кісі екен, «менің сендерге беретін астығым жоқ» деп, бетбақтырмай қойды. Оның осы сөзін өз құлағыммен естіген соң, шыдап тұрайын ба, ол шалды жығып салып, мылтықтың дүмімен ұрып, басының мылжа-мылжасын шығарып едім, кешке таман өліпті деген хабар естідім, – деп, өз жауыздығына өзі риза болып қарқ-қарқ күлді.

	Дурновтың деревня халықтарына істеген зұлымдығын іштей жақтырмай тұрған Иван Михайлович:

	– Сіз өте дұрыс істегенсіз. Кешегі жинаған азық-түліктерің мен киімкешектеріңді қалаға тез жөнелтудің қамын ойластырыңыз, – деді.

	– Мен сіздермен қалаға жүріп кеткім келіп тұр. Жүкті жіберуді осындағы полицайларға тапсырамын ғой, – деді Дурнов, ішінен Сукромляға келген партизандар бізге де келеді ғой деген қорқыныш оймен.

	Иван Михайлович аз уақыт үндемей тұрды.

	«Осы жауыздың да қалада керегі болып қалар, барса барсын», – деп ойлады.

	– Олай болса, енді бұл жерде аялдамайық, жолдағы полицай бөлімшелеріне де соғуымыз қажет, тезірек жүріп кетейік, – деді Иван Михайлович.

	Бөлімшедегі үрейленген полицай бастығы мен күзетте тұрған екі-үш адамнан басқа ешкім жоқ еді. Иван Михайлович бөлімшеге кіріп келгенде олар:

	– Емельянов мырза, жаңа ғана Сукромля деревнясынан Беляков қарт келді. Оның айтуынша, сол деревнядағы полицайлардың барлығын партизандар қырып кеткен көрінеді. Ол сіздерді де өлтіріп кетті деп еді, аман құтылған екенсіздер. Тіпті, жақсы болды. Мәртебеңіз өсе берсін! – деп жалбақтап жатыр.

	Иван Михайлович төр жақта тұрған орындыққа аспай-саспай барып отырды да, стол басында тік тұрған полицайлар бастығына:

	– Беляковтың өзі қайда қазір, көрдің бе өзін, бізді де өлтіріп қойды дейсіз бе? – деді.

	– Беляков мырза түнімен көз ілмепті, оның үстіне партизандардан тығылып екі-үш сағаттай суық погребте жалаңаш отырыпты. Осындағы туыстарына дем алуға кетті – деді полицай бастығы.

	Иван Михайлович столға сүйеніп қасында тұрған полицайға:

	– Дурнов бізбен бірге жүреді. Ал сен осы деревнядан жиналған заттарды Ершичиге тез жөнелтуге кірісетін бол, – деп жүріп кетті.

	Дурнов еңгезердей денесімен пәуескенің бір жағын басып аудара жаздап отыр. Иван Михайлович екеуі бір-біріне үн қатыспай жүріп келеді. Иван Михайлович өткен-кеткенді ойлап: «Менің ертеңгі күнім не болады. Айналам толған жау. Әуелі, осы қасымда күжірейіп отырған Дурновтың өзі маған қас. Менің партизандарға көмектескенімді жау коменданты біліп қойса ғой, мені дарға асады. Онда кемпірімнің халі не болады? Шіркін, сүйген мамандығыма қайта оралатын күн туса, өзімді өте бақытты жан дер едім, қызметтес, сабақтас болған мұғалім коллективін көріп өлсем, арманым болмас еді-ау. «Иван Михайлович, Иван Михайлович», – деп, қасымда айнала үйіріліп жүретін оқушыларды қойсаңшы, өзімді қандай сыйлаушы еді. Класқа кіріп барғанда бір кісідей орындарынан тұрып сәлемдесуші еді ғой. Енді міне, өз мамандығымды еріксіз тастап, қалың жаумен астыртын арбасып жүрмін. Соғыс жеңіспен бітіп, сол кластарға барып жас ұрпақтарға тым болмаса, осы істерімді айтып берсем, арманым болмас еді», – деп ойлады.

	Бір кезде Дурнов қырылдаған дауыспен:

	– Иван Михайлович, өткен түнде сендердің Сукромля деревнясында қонып жатқандарыңды партизандарға дереу жеткізген кім деп ойлайсың? – деді.

	– Мен өзім де соны ойлап басымды қатырып келемін. Егер біреу жеткізбесе, біздің онда екенімізді партизандар қайдан білсін. Басқа күні келсе, көріп білмеді дейсің бе, олар біздің Сукромляда екенімізді біліп, ұстап алмақ болып келген ғой, – деді Иван Михайлович.

	– Менің ойымша, әлгі сендер қонған Беляковтан басқа ешкім жеткізген жоқ. Өзі ылғи отын әкелуді сылтау қып орманға жиі барады деуші еді. Оның біреумен байланысы болмаса, сонша отынды қайтеді? Ол қудың неміс комендантының бауырына кіріп жүргені де өзінің із-тозын білдірмейін дегені шығар, – деп Дурнов қарқылдап күлді.

	Иван Михайлович сәл отырды да:

	«Әнеу күні неміс коменданты Епишеводағы староста Дурновты басқа бір қызметке алмақ болып жүрміз. Оның орнына Беляковты қоюға болады деп еді-ау. Мына жауыз оны да білетін шығар. Тегі өз деревнясынан ешқайда барғысы келмейтін Дурнов Беляковтың көзі жойылуына қарсы болмасқа тиіс, мен мұны да пайдаланайын», деген ой сап ете түсті.

	«Әлде осы қу менің ойымды білгісі келіп отыр ма екен, осы шын айтып отыр ма?»

	– Сен не айтып отырсың, ол бізге таза қызмет етіп жүрген адам емес пе?

	– Қалада тұрған сіз көп білесіз бе, жоқ деревняда әр адамның аяқ басқанын аңдып отырған мен көп білемін бе? Сол Беляковтан басқа ешкім барып хабарлай қойған жоқ. Оған сеніңіз, Емельянов мырза, – деп Дурнов елеуреп кетті.

	– Осы кеше, біз үйіне барғанда, жегулі тұрған шанадан шағындап-шағындап кесілген ағаш түсіріп жатыр еді-ау. Осы Сенің айтып отырғаныңның да жаны бар сөз болды, – деді Иван Михайлович кілт бұрылып, Дурновқа қарай қалып.

	– Мен айттым ғой, ол ағашты сылтау ғып, ормандағы партизандарға сіздің келе жатқаныңызды жеткізіп үлгерген.

	– Менің Сукромля деревнясына қонатынымды қайдан біле қойды?

	– Сіз кеше полицайларға айтқаныңыз есіңізде ме? Ел арасы жақын емес пе, олар ештеңе ойламай біреуге сыбыр ете салған болар.

	– Олай болса, қазір қалаға барысымен комендантқа хабарлайтын болайық. Ондай қауіпті адамды жоюымыз керек. Көрдің бе, ол жауыздың істеп жүргенін? – деді Иван Михайлович.

	Екеуі сөз байласып, партизандардың түнгі шабуылын хабарлауға комендант орналасқан екі қабат үйге келіп кірді.

	«Жауыз Беляковты жоюдың амалы табылды», – деп іштей қуанған Иван Михайлович төр алдында екі қолын артына ұстап түрегеп тұрған майорға амандасты да:

	– Майор мырза, сіздің тапсырмаңызды орындауға кіріскен едім. Қазірдің өзінде біраз азық-түлік, киім-кешек жиналды. Алдын бүгін кешке таман қалаға жеткізеді. Бірақ бір қолайсыз жағдайға ұшырадық. Біз кеше кешке таман Сукромля деревнясына барып қонған едік. Түн ортасы кезінде партизандардың қалың күші шабуыл жасады. Біз әзер қашып құтылдық. Полицай гарнизоны көп уақыт берілмей арпалыс ты. Бірақ партизан күші, олардан бірнеше есе көп болған соң, Корсикодағы гарнизонға қосылуға шегінген екен, ол жақта да партизандар құрған тосқауыл болып, полицайларды бүтіндей жойып жіберіпті, – деді.

	Бұл хабарды естіген майор тулаған аттай бұлқан-талқан болды.

	– Сендер не ғып жүрдіңдер, неге күні бұрын білдірмедіңдер? – деп Дурновты жан алқымға алды. – Мына бургомистр Емельянов мырзаны партизандар өлтіріп кеткендей болса, алдымен сені дарға асамын. Сен маған партизандардың тыңшысын тауып бересің.

	Мүләйімсіп басы салбырап тұрған Дурнов:

	– Майор мырза, – деп Иван Михайловичке көзінің қиығымен бір қарап қойды, – Емельянов мырзаның Сукромля деревнясына барып қонатынын партизандарға жеткізіп жүрген Беляков... – дей беріп еді ол, майор ара шағып алғандай:

	– Кім, кім дейсің? – деп ежірейе қалды.

	– Майор мырза, Беляков сіздердің сенімдеріңізге кіріп, партизандарға қызмет істеп жүр. Отын әкелуді сылтау қылып, күнде орманға баратын көрінеді. Кеше Емельянов мырза барғанда да, әкелген ағашын түсіріп жатыпты.

	Құтырған қасқырдай біреуді жеп қойғысы келіп, көзімен атып жүрген майор:

	– Емельянов мырза, сіздер барғанда Беляковтың орманнан келгені рас па? – деді.

	– Иә, солай, майор мырза, біз барғанда ол шанасынан ағаш түсіріп жатты. Сондықтан хабаршы сол болды ғой деймін. Онан басқа адамның көрсетуі тиіс емес. Өзі бәрін тындырғандай мына Епишево деревнясында дем алып жатыр дейді, – деді.

	Неміс майоры стол үстіндегі телефонның трубкасын жұлып алып:

	– Тез Епишево деревнясындағы Беляковты алып келіңдер, – деп әлдекімге бұйырды да, телефон трубкасын лақтырып тастады.

	...Өркеш-өркеш болып тоқталмай жылжып жүрген бұлт кеш бата аспанды жауып, қараңғылық қоюланып келе жатқан болатын.

	Неміс комендантының кабинеті де ала көлеңкеленіп тұр еді. Столға асылып, басын екі қолымен ұстап, шынтақтап отырған майор: «Біздің жазалау отрядтарымыз партизандарды бүтіндей жойдық, енді бұл өңірде ешқандай қорқыныш жоқ деп жоғарғы командованиеге білдіргені қайда? Оларды қырып тастаған болса, мыналар қайдан шығып жүр. Тегінде, жазалаушы отрядтың баяндамасы жалған болды ма? Оқшау шыққан солдаттарымыз қайтпай, жоқ болып кетеді. Партизандарға кездессе-ақ болды, оларды қырып тастайды. Осы қаланың өз іші де өте қауіпті боп барады. Әлде, бұлардың баласына дейін партизан ба? Түк түсінбейсің, бүйте берсе, коммунистердің қолынан өзімнің де аман кетуім екі-талай сияқты. Біздің солдаттарымыз бен офицерлерімізді өлтіріп кетіпті, майданға жүк әкетіп бара жатқан эшелондарымызды құлатып кетіпті, темір жол көпірлерін бұзып кетіпті деген хабар күннен-күнге көбейіп барады. Сондықтан қолға түскен Беляков сияқты сезікті адамдардың бәрінің көзін жоғалту керек. Олар біздің алдымызда мүсәпірсіп, адал пейіл білдіреді де, былай шығып алып, бізге істейтіні қастық», – деп ойлады.

	Дәл осы кезде көрші бөлмеден гестапо бастығы подполковник Ранкенау есіктен кіріп, төр алдында ала көлеңкеден әрең көрініп дыбыссыз отырған майорға:

	– Шам жақпай, қараңғы үйде жалғыз өзің не істеп отырсың? – деп, электр шамын жағып жіберіп еді, қатты ұйқыдан оянғандай майор Дитер фон Гаген атып тұрды. Подполковник Ранкенау майорға жақындап келді де:

	– Әлгі жауыз Беляковты әкелді ме? Ол қу тағы құтылып кетіп жүрмесін. Осы күні көзден таса болса-ақ, зым-зия жоқ болып кетеді.

	– Біздің қолымыздан сытылып, жоғалып кетуі екіталай болар. Асықпа, келетін уақыты енді ғана болды. Ол жауыздың жазасын береміз, – деп сигаретасын ұсынды подполковникке.

	– Иә, жаудың ондай тыңшысын үй ішімен қоса жойып жіберуіміз керек!

	– Әне, есік алдында сықыр естілді, алып келген шығар. Емельянов пен Дурновты да шақырайық, – деп, майор бургомистрдің кеңсесіне телефон соқты. – Бұл сөйлеп тұрған мен, майормын, әлгі партизанды алып келді, тез маған келіңдер!

	Солдаттар Беляковты желкелеп, ұрып, соғып майордың бөлмесіне алып кірді. Еңгезердей солдат:

	– Подполковник мырза, – деді сұқ қолымен Беляковты көрсетіп, – мына партизанды алып келдік. Біз деревняға жақындағанда Сукромляға қарай қашып кете жаздады. Қуып әзер тоқтаттық, – деді.

	Беляков сайқал мінезіне салды:

	– Мен қашқан жоқпын, бұлардың келгенін білмей үйіме қайтайын деп, кетіп бара жатыр едім, – деп ол төр алдында тұрған подполковниктің аяғына жығылып еді, кешірім орнына ол тағалы өкшесімен Беляковтың бетіне теуіптеуіп жіберді. Аузы-басы ду ете калған Беляковтың басы мың-дың болды. Сәлден соң есік жақта тұрған жау солдатының біреуі Беляковтың жағасынан ұстады да, сілкіп-сілкіп жіберді. Әбден таяқ өтіп, тік тұра алмай, қалш-қалш етіп қанға боялған, екі қолымен басын ұстаған Беляковты белуарына дейін шешіндіріп, етпетінен еденге жатқызды да, подполковниктің қолына резинадан өрілген жуан қамшысын ұстата қойып еді, осыны тосып тұрған ол тістене келіп:

	– Міне саған партизандарға тыңшы болатын адамсың ғой, – деп, қары талғанша ұрып, Беляковтың жонынан қанын ағызды. Осы кезде кіріп келген Емельянов пен Дурнов бөлменің ортасында қанға боялып талып жатқан Беляковтың денесіне көзі түсіп кілт тоқтай қалды.

	Иван Михайлович бөлменің бұрышында үн қатпаған күйі тұр. «Жаудың торына өзің түстің бе? Сен, Беляков жауыз, кім үшін өлдім дейсің?» – деп ойлап, алдында сұлап жатқан өлімтікке қарап, өздерінің құрбандығына көңілдері толып қарқ-қарқ күлген офицерлерге қосылып, ол да күлді. Көп ұзамай подполковник есік жақтағы солдаттарға:

	– Бүгінгі сыбағасын алды. Ендігі жазасын ертең беремін, алып кетіңдер, – деп әмір етті.

	Түн ортасында Беляковке ес кіре бастады. Ең алдымен темірдей етігімен басқа тепкілеген сияқты еді деп, қозғалайын десе басы көтертпейді. Басына қан ұйып қалыпты. Қараңғыда алақанымен бетін сипап қараса, жұдырықтай болып ісіп кеткен екен, кірпігін жаза алмайды. Жеген таяғы түсінде ме, өңінде ме, әйтеуір, ештеңе есіне түспейді.

	Ертеңінде подполковник Ранкенау өз кабинетіне келді де:

	– Беляковты алып кел! – деп бұйырды.

	Екі адам сүйемелдеп әзер әкелген Беляковты есік жақтағы орындыққа отырғызды. Әлден уақытта екі қолын мықынына тіреген подполковник басы салбырап отырған Беляковке:

	– Егер сен партизандармен байланысы бар басқа адамдарды бізге айтсаң, сенің жаныңды калдырамыз, сен жалғыз емессің, – деді күлімсіреп.

	Беляков үнсіз отыр. Кешегі жеген таяқтан есеңгіреп, аузы-басы күп болып ісіп кеткен, сөйлей алмайды.

	Сұрауына жуықта жауап ала алмаған подполковник қаһарлы ашуына қайта басып, Беляковты басқа-көзге тағы сабады.

	Енді тіпті есеңгіреген ол сылқ етіп еденге құлап түсті де, өлген адамдай шалқасынан сұлық жатты. Мұнан енді ешқандай жауап күтпеген подполковник комендантты шақырып алды да:

	– Мына ақымақ еш жауап бермей қасарысып отырып алды. Тіл қатпады. Енді қала тұрғындарын алаңға жинап, солардың көзінше дарға асқаннан басқа лаж жоқ. Партизандарға көмектесетін кісіге берілетін жазаны олар да көрсін, – деді.

	Ершичи қаласының қақ ортасындағы алаң. Таяқпен ұрып-соққан нан еріксіз жиналған халық. Беляковты дарға әкеле жатыр. Алдындағы жемтікке тойған қасқырдай гестапоның бастығы мен қаланың коменданты өз істеріне мәз болып, күлімсіреп сөйлесіп келеді. Емельянов пен Дурнов та олардан қалыспай, қатарласа жүрді.

	Жиналған халық бағанадан кімді дарға асқалы жатқанын білмей тұрған болатын. Дарға асылған Беляковты көріп іштерінен: «Бұл жауыздың көзін баяғыда жоғалту керек еді. Талай совет азаматын жазықсыз өлтірген сұм», – деп көздерімен атып тұр. Сөйтіп, Беляковтың дарға асылуы жиналған халықтың қаһарлы үкіміндей болды.

	...Неміс командованиесінің сеніміне әбден кіріп алған Иван Михайлович бұл маңайда енді еркін жүретін болды. Гестапоның бастығы подполковник те, комендант майор да өз адамындай жылы шыраймен сөйлесіп, керек десе, Иван Михайловичпен арақ та ішетін болды. Мұны сезген жау солдаттары да, Дурнов сияқты дөрекі старосталар да кездескен жерде бастарын изеп, оған табынып тұратынды шығарды.

	Иван Михайловичті күні-түні бір ғана ой шырмауықтай жабысып қалдырмай жүрді. Ол ой: Тамара мекендеген Епишево деревнясының қаладан жырақтығы. Соңғы кезде партизандармен байланыс жасау қиынға түсті. Бұл бір жаққа жолаушы шықса да, үлкен дәрежелі ұлық пен Дурнов сияқтылар төңіректеп қалмайтын болды. Иван Михайлович партизанмен байланысты жеңілдету үшін алуан түрлі амалдар ойластырды. Тамараға жолығып тұратын қолайлы да, сенімді де кісі іздеді.

	Сенбі күні ертерек тұрған Иван Михайлович жеті-сегіз полицайды қасына алып Артемовка, Епишево деревняларына жүріп кетті.

	Түске таман Артемовка деревнясына жеткен жолаушылар аттың делбесін тартпай, көшенің ұзын бойымен қатты желіспен жүріп келеді. Бұрын Иван Михайловичты жылы шыраймен күтіп алатын жұрт оның бұл келісін онша ұнатпағандықтан солғын амандасып, теріс айналып кетеді.

	Иван Михайлович полицайларды бөлімшеге тастап, өз үйіне келісімен:

	– Мать, аман-есен жүріп жатырсың ба? – деді әйеліне.

	– Менің амандығымды сұрайтын сен кім едің?

	– Мен ел қамы үшін жүрген бургомистрмін.

	– Иә, сен біздің қамымызды ойласаң неге фашистерге қызмет етесің?

	– Бір кезде өзің-ақ: «Менің шалым ел-жұрт үшін аянбай қызмет етті», – деп сүйсініп әңгіме етерсің.

	– Халқыңа таза қызмет еткің келсе, бургомистр болмай-ақ, партизан қатарына неге кетпейсің? Бір кезде осы үйден шықпайтын ел қазір есігімізден де қарамайтын болды. Жұрттың көбі шалың жауға берілді деп теріс айналады. Жерлестеріміздің бетіне қарай алмайтын болдым.

	– Кім үшін жүргенімді келешекте тарих көрсетер, ана, енді сен менен сұрама, мен саған айтпай-ақ қояйын.

	– Жарайды, сен сырыңды ашпай-ақ қой. Бірақ мына еліңді қайтесің?

	– Ел де бұл жұмбақты кейін шешіп жатар.

	– Оған дейін жұрт қайғысын арқалай бер демекшісің ғой.

	Әйелінің кейінгі сөзін ақылға салып, ойланып-толғанып біраз уақыт үнсіз отырған Иван Михайлович: «Кемпірге де обал болған екен.

	Байғұстың жанына тиіп болған ғой. Ел менің жайымды білуші ме еді? Жаудың тіміскілеген тыңшыларының бірі сезіп қалса, мені де, жақын жердегі бұны да дарға асады ғой», – деген ол:

	– Елдің менің ісіме риза емес екенін білемін. Бірақ басқа амалым жоқ. Бұл жағдай маған да оңай емес. Көрісе алмай кетсек, артық айтқаным болса кешірім ет, – деп, көзіне жас алды.

	Иван Михайловичтың көңілі босағанын көрген бәйбішесі де:

	– Сенің осы кейінгі айтқаның ғана маған бірдеңені елестеткендей болды. Аман бол, қайда жүрсең де, – деп Иван Михайловичтың иығына оң қолын салды.

	– Сен маған ашуланба, кемпірім, – деді Иван Михайлович, – жағдай осылай болды, енді бұл жұмысты тастап кете алмаймын. Оны өзің жақсы білесің. Ел арасы алыс емес, мекендеген жерімізде отыра бер. Қалаға барып қарық болмассың. Менің басым қатерлі...

	Иван Михайлович тамағын ішіп болысымен:

	– Кузьма қарт үйінде ме? – деді.

	– Күндіз үйінде болатын.

	– Ендеше, мен Кузьма Сергеевичке сәлемдесіп келейін.

	– Ертең барсаң да болмай ма?

	– Жоқ. Асығыс бір шаруам бар еді. Менің онда баратынымды ешкімге айтпағайсың.

	Иван Михайлович кірісімен Кузьма терезелерін қараңғылады да:

	– Иә, жерлесім, көптен көріскеніміз жоқ. Аман жүрсің бе? – деді.

	– Кузьма Сергеевич, бұрынғыдай көп аялдап әңгімелесуге болмайды. Менің келген жұмысымды өзің де біліп отырған боларсың? Сізге Петр Васильевич жолықты ма?

	– Иә. Осыдан бірнеше күн бұрын Петр Васильевич барлаушылары арқылы хабар беріп, мына деревня сыртындағы орманда кездестік. Менің екі қызымды да ерте келіпті. Ол екеуін немістер Германияға алып кетті деп қойған едік жұртқа...

	– Петр Васильевич сізге не айтты?

	– Епишево деревнясындағы шіркеуді немістер іске қосатын болыпты. Сіз бір кезде шіркеуде қоңыраушы болған көрінесіз. Енді священник болуды қалай көресіз? – деді.

	– Сіз не жауап бердіңіз?

	– Мен бола алмаймын, денсаулығым нашар деп сылтауратып көріп едім, Петр Васильевич және қыздарым барасың деп қыстаған соң көнбегенде қайтейін...

	– Олар тағы не айтты?

	– Ар жағын Иван Михайлович реттейді дегенде ғана сені босқа жазғырып жүргенімізге қатты қысылдым. Кешір, Иван Михайлович!

	– Оқасы жоқ. Әңгіме мынадай, Кузьма Сергеевич. Сізге енді Епишевоға көшуге тура келер. Сіз арқылы партизандармен байланыспақшымыз.

	– Иван Михайлович, шіркеуде мен не бітірмекпін?..

	– Шіркеу сезіксіз орын. Адамның көп жиналар жері. Алдымен сізді орналастырып алайын. Соңғы хабарды өзімнен күтіңіз, – деп Кузьма Сергеевичпен қоштасты да, Иван Михайлович үйіне кетті.

	Ертеңінде, сағат он екі мезгілінде бургомистр мен полицайлар Епишево деревнясына жетті. Бұлардың келе жатқанын естіген Дурнов күн бұрын қамданған болатын. Иван Михайлович полицай бөлімше сіне келіп тоқтады. Ұлыққа қалбалақтап асты-үстіне түсіп, жаны шығып жүрген Дурнов:

	– Бургомистр мырза, алдымен біздің үйге кіріп шықпайсыз ба? – деді.

	– Рақмет, әуелі полицай бөлімшесіне барып, келген шаруаларымыз жөнінде ақылдасып алайық, шай-суанды содан кейін көрерміз, – деп, жолда тұрған полицайлармен амандасты да, ішке, кеңсеге кірді.

	– Жақсы келдіңіз, бургомистр мырза, біздің де сізде біраз жұмысымыз бар еді, – деді полицай бөлімшесінің бастығы Хитров.

	– Сіздердің деревняларыңыздағы шіркеу босқа қаңырап тұр. Оның есігін мына елге неге ашпаймыз? – деді Иван Михайлович.

	– Дұрыс-ау мұныңыз, бірақ, – деп, Дурнов үндемей қалды.

	– Священник болар қолайлы адамдарың бар ма сонда?

	– Іздесе табылар. Айтпақшы Григорий шал бар емес пе?

	– Одан Карлдың атасы діндар ғой.

	– Жоқ, оны қойыңдар, ол бір жүрген маскүнем.

	– Анау Артемовкадағы шіркеуде қоңыраушы болып жүретін шал бар емес пе?

	– Қай шалды айтасыз...

	– Әлгі, Кузьма шал ше?

	– О, ең дұрысы сол.

	– Иван Михайлович мырза, сіз қарсы болмасаңыз сол Кузьма шалды алдырсақ қайтеді? – деді Дурнов.

	– Алдыра қойыңыз. Оған дейін біз шіркеуді қарап шығалық, – деп шіркеуге кетті.

	...Кузьма Сергеевич – священник. Осы өңірдегі кәрі-құртаңдардың бәрі шіркеуге келіп, құдайға сиынатын болды. Тіпті неміс солдаттары да келіп-кетіп жүрді.

	Жексенбі күні топ-топ болып, шіркеуге келіп жатқан жұрт. Құдайға сиынушылардың ішінде Иван Михайлович та жүр.

	Бір кезде Кузьма қарттың көзі бургомистрге түсті. Ол ішінен: «Иван Михайловичтің құдайшылығы ұстап келген жоқ, маған жолығудың амалын іздеп тұрған болар», – деп ойлап, шоқыну аяқталысымен, Иван Михайловичке амандасты да:

	– Бургомистр мырза, біздің шіркеуді аралап шығыңыз, – деп елдің көзінше сылтауратты.

	Өзінің іздеп тұрғаны осы болғандықтан Иван Михайлович қарттың жолығу амалын тапқанына өте ризалық білдіріп:

	– Священник мырза, сіздің шіркеуді көріп шығуымызға әбден болады, – деп екеуі ішке беттеді.

	Кузьма Сергеевич, неміс командованиесі партизандарға қарсы жазалаушы отряд жібермек болып жатыр. Олар қазір дайындық үстінде. Шамасы екі жүздей адам болу керек. Дәл хабарды кейін айтамын. Шіркеуге икон жасайтын суретші жіберген едім, келді ме?

	– Келіп жұмыс істеп жатыр. Оған шіркеудің астыңғы бір бөлмесін беріп қойдым. Икон жасатамын деушілер көп.

	– Кузьма Сергеевич, ол суретші сіздің ең сенімді көмекшіңіз. Әлгі хабарды оған айт. Ар жағын өзі біледі. Ал енді мен тезірек кетейін. Біреуміреу байқап қалар, – деп Иван Михайлович та Кузьма Сергеевичпен қош айтысты.

	Суретші кішкене ғана бөлмеде. Бұрхан сатып алмақшы болған дар бірінің соңынан бірі келіп жатты. Көрші деревнялардың төрт-бес адамдарымен аралас-құралас. Володя да суретшінің бөлмесінде. Әдейі ең соңынан кірген ол өз кезегін тосып, бұрышта отыра берді. ІІІаруа сын бітіргендер бір-бірлеп далаға шығып жатты. Суретшінің бөлмесінде жалғыз қалған Володя:

	– Мен майданнан, – деді.

	Суретші Володяны бірден түсіне қойды да, Кузьма Сергеевичтің хабарын айтып бітірген кезде, біреудің келе жатқаны сезілді.

	– Мінекейіңіз, – деп Володяның қолына бір бұрханды ұстата қойды.

	Қарсы жолыққан полицайға амандасты да, Володя есік алдында тосып тұрған жолдастарына еріп, келген ізімен кейін қайтты.

	Келесі күні таң ата базаға оралған Володя Тимофей Михайловичқа барлау қорытындысын баяндады да:

	– Мына олжаны сізге әкелдім, – деп қолындағы бұрханды Петр Васильевичке ұсынды.

	Түс ауа Иван Михайлович күндегі әдетінше қала тұрғындарын қабылдауға кірісті. Қабылдау күтіп отырғандар бүгін күндегіден әлдеқайда аз, алты-жеті ғана кісі. Ауыз үйдегі көмекшісі келіп, тосып отырған кісілердің тізімін ұсынды.

	Иван Михайлович тізімді қолына алып, оқи бастап еді, ішінен Тамара Васильева деген фамилияны көзі шалып қалды да, қасында тұрған хатшысына қарап:

	– Келген адамдарды жібере беріңіз, – деді.

	Екі-үш адамнан кейін кірген Тамарамен бас изесіп амандасты да, даусын бәсеңдете сөйледі:

	– Неміс командованиесі Ворга поселкасындағы автомобиль жөндейтін заводты күрделі жөндеуден өткізіп, іске қосуға дайындап жа тыр. Оны басқарып, басы-қасында жүргендер – майданда қолға түс кен өзіміздің совет инженерлері көрінеді. Біздің адамдар арқылы алған хабарларға қарағанда Петров, Тарасов деген инженерлер заводтың іске қосылуын қолдамайтын көрінеді. Ворга заводында тұратын Шура деген қызбен байланыс жасалды. Ол қыздың да байланысқан талай кісілері бар екен. Инженерлер сол Шураның үйінде пәтерде тұрады дейді. Шураның айтуынша, екеуі де өте сенімді адамдар. Сен Петр Васильевичке сәлем айт, жуықтағы он күннің ішінде Ворга заводының оңтүстік жағындағы орманға партизандар арқылы тол және оның жарғышын жіберсін. Тек қана саған ол партизандардың келетін күнін, тоқтайтын жерін хабарлайтын болсын. Шураға өзім хабарлаймын. Бұдан былай сен қалаға келмейтін бол. Саған байланысатын адамды өзім табамын. Егер мүмкіндігі болса, белгілі мерзімде жарылатын минадан жиырма-отызын саған жеткізіп тастасын. Оны қайда жасыратыныңды өзің ойла. Енді тез қайт, әлгі Беляков сұмырайдың көзін жойғанымызды айтарсың, – деді.





XIV


	Аспан ашық, асықтай да бұлт жоқ. Күн төбеге келіп қалыпты. Партизандар күнге қыздырынып қарық болып жатыр. Десна өзені мен «Темный лес» станциясына кеткен барлаушылар осы араға келді.

	«Тимофей Михайлович радио арқылы «Үлкен жермен» байланыс жасапты» деген хабар бүкіл лагерьге теп-тез жайылды. Бұл хабар бар лық партизандарды зор қуанышқа бөледі. «Үлкен жермен» яғни советтік астанамыз Москвамен байланыс жасау партизандардың көптен бері арманы болатын. Енді сол арман жүзеге асты. Бұған қалайша қуанбасқа!

	Тимофей Михайлович пен Петр Васильевич әр жерге жіберген барлаушыларынан кезек-кезек жағдайды сұрастырып, барлық жайжапсарға қанып жатыр.

	Бұлардың асыға күткені Жылбек басқарған барлаушылар болатын. Тимофей Михайлович өздерінде «Үлкен жермен» байланыс жасайтын радио аппараты болмағандықтан, Жылбекті көрші отрядқа жіберген еді. Бұл міндетті орындауға кеткен Жылбек қайтып келгенде, оны Тимофей Михайлович пен Петр Васильевич қуанышпен қарсы алды. Амандықтан кейін сұрауларын жаудырта бастады:

	– Қалай барып қайттыңдар, өзеннен қалай өттіңдер, самолетке қандай белгі беретін болдыңдар, қай жерді көрсеттіңдер? – деп әрбір нәрсені анықтай түседі.

	Барлаушыларды басқарып барған Жылбек жымың-жымың күліп, көкірегін көтере:

	– Біз өзіңіз жүктеген міндетті бұлжытпай орындауға тырыстық. Полицайлармен ептеп шекісіп те қалдық. Жол бойы толған жау. Өзен көпірі де жау қолында қалып, жан-жағына ДОТ, ДЗОТ сияқты бекіністер жасап тастапты. Оның күзетшілерінде де сан жоқ.

	– Антон шалды таба алмадыңдар ма? – деді Петр Васильевич.

	– Бір күніміз сол қартты іздеумен өтті. Екінші күні түн ортасы кезінде жолығып, сіздің хатыңызды тапсырдық. Сол кісі баласы екеуі түн ішінде бізді қайығымен ар жаққа өткізіп салды. Өзі де өте бір сабырлы, тапқыр шал екен. Біреу-міреу көріп қоймасын деп, бізді үш-үштен қайыққа жатқызып, үстімізден брезентпен жауып, таң атқанша тасыды.

	– Қарттың үй іші аман ба екен? – деді Петр Васильевич.

	– Сізге көптен-көп сәлем айтты.

	– Әңгімелеріңді айта түсіңдер, – деді Володяның тағы бірдеңе айтайын деп отырғанын сезген Тимофей Михайлович.

	– Балалар, – деді Антон шал біздің соңғы адамдарды өткізіп болып, – қайтарларыңда осы жерден жүз метр төмендеу өзен жағасына біреуің ғана келіп, бас киімдеріңді көтерсеңдер болды. Мен арғы бетте отырамын. Тек қайтатын күндеріңді айтып кетіңдер, – деді.

	Қайта оралатын уақыттарын партизандардың айтқысы келмей қипақтап тұрғанын сезе қойған шал:

	– Сендер менен сезіктеніп тұрғаннан амансыңдар ма?

	– Партизандардың әдеті бойынша бір өтіп кеткен жеріне екінші рет айналмаушы еді. Сізге әбден сенеміз.

	– Мені Петр Васильевич жақсы біледі. Азамат соғысы жылдарында партизан болғанмын. Совет өкіметін орнату үшін қанымды төккем. Мына кітапшаны көріңдер, – деп, қалтасынан пенсионерлік кітапшасын жұлып алды да, маған ұсынды. Қарттың кітапшасын қарасам, сурет жапсырылған, мөр басылған, соғысқа дейін пенсия алып жүрген кітапшасы екен. Әрі-беріден соң қарт: «Тіпті мына баламды өздеріңмен бірге алып кетіңдер, осы орманды бес саусағындай біледі, өздеріңе жол көрсетеді», – деді. Қарттың бұл айтқанына көнбеуге болмады. Баласын ертіп алып ілгері жүріп кеттік. Баласының жасы он бесте болғанымен, орманды жақсы білетіні рас екен. Партизандар тұрған жерге адастырмай алып барды.

	Барысымен радист арқылы өзіміз туралы толық хабарды шифровкамен «Үлкен жерге» беріп, біздің қазіргі жүрген жерді хабарладық. Ертеңгісін кешкілікте Москвадан жауап алдық. Шифровкада: само лет барғанда ұзыннан-ұзақ үш жерге лапылдатып от жағып қойылатын болсын. Самолет бесінші күні түнде, сағат жиырма төртте парашютпен радиоқабылдағыш станциясы мен радист түсіреді делініпті. Соңында

	«Үлкен жерден» партизандарға жауынгерлік сәлем жолдапты.

	Осы хабарды естісімен біз тоқтамай қайта жүрдік. Қарттың баласы адаспай тура Десна өзенінің қабағына келіп бас киімін қолына алып, ар жақтағы әкесіне белгі берді. Бірақ ешкім жауап бермеді. Біздер бір тәулік бойы орман ішінде лажсыз тостық.

	– Әкемді жендеттер қатерге ұшыратты ма, – деп баласы қатты үрейленді. Әрі-беріден соң бала:

	– Мен бұл өзеннен ерсілі-қарсылы дем алмастан малтып өте беруші едім. Өзеннің арғы қабағына малтып өтіп, әкемнің хабарын біліп келейін,

	– деп еді, біз келесі күнгі кешке дейін не де болса тосайық деп, баланы жібермедік. Сонымен, Десна өзенінің жағасында тағы бір күнді өткіздік. Ол күні таңертең өзен жағалауы тұман болды. Біздің бағымызға күннің екінші жартысында тұман айығып, өзеннің арғы жиегі көрінді.

	Кешке таман қосшы бала бас киімін қолына алып, жоғары көтерді.

	Сәл уақыттан кейін әкесі белгі берді де, қайығымен өзеннің біз тұрған жиегіне шықты.

	– Сендердің берген белгілеріңді кеше де көрдім, – деді қарт, – қайдан сау етіп келе қалғанын білмеймін, бір топ полицай ерткен жау келіп қалды. Тұқымы құрғырлар, бүгін таңертең ғана мына қасымыздағы деревнядан Жуковка қаласына қайтып кетті. Не іздеп жүргендерін шайтан біледі.

	– Сөйтіп, Десна өзенінен кері өте алмай, амалсыз екі күн жүріп қалдық.

	«Үлкен жерден» келетін самолеттің мерзіміне үш-ақ күн қалған-ды.

	Аяулы қартқа қоштасып, үсті-үстіне рақмет айтып жөнімізге кеттік.

	Сол күні дамылсыз жүріп отырып, кешке таман орман жиегіне жеткенімізді байқап қалған жау әр жерден атқылап жатты. Біз олармен шайқасудан жалтарып, бірнеше километр бұрыстыққа келіп, ізімізді адастыруға мәжбүр болдық.

	Партизан штабының негізгі тапсырмасын уақытында орындаймыз деп екі тәулік бойы ұйықтамай, күні-түні жүріспен келіп жеткеніміз осы.

	– «Үлкен жерден» самолет бүгін түнгі сағат жиырма төртте келуі керек.

	– Келген самолетке белгі беретін жерді өздеріңіз ойланыңыздар, – деп, Жылбек сылқ етіп отыра кетті.

	Ақәділовтың әңгімесін бар ықыласымен тыңдап отырған Тимофей Михайлович қуанғанынан мырс етіп күлді де, трубкасынан будақтаған түтінін қолымен желпіп:

	– Жарайсыңдар, жігіттерім. Сендерге осы отырған партизан қауымының атынан алғыс айтамын. Самолет қабылдаудың шарасын өзіміз істерміз. Енді тамақтарыңды ішіп, алаңсыз демалыңдар, – деді.

	Ақәділов бастаған барлаушылар орнынан ұшып тұрып:

	– Совет Одағына қызмет етеміз! – деп қолдарын шекелеріне жеткізе ұстап, қатып тұра қалды да, кейін бұрылып, үйден шықты.

	– Біздің базадан үш-төрт километр жердегі Глинка хуторының солтүстігіндегі алаңды дайындауымыз керек. Лапылдап жақсы жанатын құрғақ отынды күні бұрын жиыстырып үш жерге молырақ етіп үйіп қоюға Гришаның ротасын жіберейік, – деді Тимофей Михайлович.

	Түн ортасы болып қалды. Партизандар топ-топ болып, от жағылған алаңды мол көлемде қоршап алған. Аңдығандары аспан. Кейде тұра қалысып, самолет үнін тыңдасады. Сағаты бар партизандар шыдамы кетіп қайта-қайта қараңғы түнде шақпағын жағып әлсін-әлсін сағаттарына үңіледі.

	Дегбірсізденіп тұрған жұрттың құлағына самолет гүрілі келуі-ақ мұң екен, қуанғандарынан бас киімдерін аспанға лақтырысты. Бірнеше бас киімдер ағаш бұтақтарына ілініп, қарғаның ұясына ұқсап ағаш басында қалып қойып жатыр.

	Жанған отты көрген самолет үш айналып шықты да, парашют тастады. Жерде тұрғандар бір-екі деп түсіп келе жатқан парашютті санап тұр. Түсірілген парашют саны жиырма беске толғанда аспанды гүрілдетіп жүрген самолет от жаққан жерді тағы екі айналды да, күншығысқа бет алып, көзден ғайып болды. Алғашқы дауыс та естілмейді, тек сағынып естілген ән әуеніндей әлде бір ызың қалды.

	Аспаннан түскен парашюттерді жан-жақтан іздеуге кірісті. Он бес парашют алаңның өзіне түсті де, қолма-қол табылды. Бұлардың барлығы кару-жарақ болып шықты.

	Тағы алты парашютті партизандар қоршаған шеңбердің ішінен тауып алды. Бұлардың ішінде ешқандай радиоқабылдағыш станция жоқ. Табылмаған төрт парашютті партизандар түні бойы жабыла іздегенімен, таба алмай, таң ата лагерге оралды.

	...Күн найза бойы көтерілген кезде, бір топ барлаушыларды бастап келе жатқан Батырхан қиық көзін бір нүктеге тіге түсіп, кілт тоқтай қалған еді. Ол атынан қарғып түсіп, жүгіре жөнелді. Орманды бойлап жүз метрдей жерге барғанда:

	– Мен партизанмын. Сен қайдан жүрген адамсың? Әлде біздің іздеп жүрген парашютистпісің? – деген Батырханның даусы ат үстіндегілерге саңқ ете түсті.

	Қалған барлаушылар Батырханның даусы шыққан жерге шауып келсе, қолындағы автоматын мойнына асынып, совет солдатының киімін киген біреуді белінен қапсыра құшақтап, шыр көбелек айналдырып жүр екен. Екі езуі екі құлағына жеткен.

	– Сен – «Үлкен жер», мен – партизан, шақыр қалғандарыңды. Қазақстанда Шалқар деген темір жол станциясы бар, сондағы Набережная көшесінде менің әйелім Құрма тұрады. Радиоқабылдағышыңды тез орнат та менен сәлем айт, – деп былдырлап, орманды басына көшірді.

	Сәлден кейін өте сақтықпен қалың ағаш бұтағының арасынан көзі жылтырған басқа парашютистер де Батырханның сөзін естіген соң қарққарқ күліп, бұта араларынан шыға келді.

	Барлаушылар аттарынан түсе-түсе қалып, «Үлкен жерден» келгендерді құшақтап, беттерінен сүйіп жатыр. Әбден мауқын басқан Батырхан:

	– Сенің фамилияң кім, бізден неге тығылдыңдар? Парашютің қайда? Әкел мұнда, бізге жейде тігуге керек, – деп алқымға алып, көне шинелінің омырау түймелерін ағыта бастап еді.

	Парашютистің бірі:

	– Бәрі де табылады, жолдас, көрмеген жер, жау тылы болған соң сақтық жасап тығылған едік, – деді.

	«Үлкен жерден» келгендер аттарын айтып, өздерін таныстырып жатыр. Жау қолына түспей, партизандарды тапқанға олар да қуанышты.

	Батырхан барлығын бір қарап шолып шықты да:

	– Біз жаяу жүруге үйренген адамдармыз, атқа сендер мініңдер, – деп, қонақтарды атқа мінгізді. Өзі барлаушылармен жаяу аяңдады.

	Жаңағы парашютистердің ішіндегі біреуінің арқасына асынып алған радиоқабылдағышын көрді де, Батырхан аттың жалынан ұстап алып:

	– Сенің арқаңдағы не нәрсе? – деді.

	– Бұл радиоқабылдағыш, – деді қатыңқылау келген бұйра шашты әдемі жігіт.

	– Сен фамилияңды неге айтпадың, қорқып келесің бе? – деп қояды Батырхан.

	– Менің аты-жөнім Аркадий Виницкий, – деді жігіт.

	– Радист сенсің бе?

	– Иә, мен радиспін, – деді ол.

	– Е... е... сен енді біздің ең сыйлы адамымыз боласың. Біз «Үлкен жермен» ылғи байланысып тұратын болдық, бұдан былай фрицтерге көбірек соққы береміз, – деп лепіріп келеді.

	Бұлар әңгімелесумен лагерьге жеткендерін де білмей қалды. Келе жатқандарды көрген партизандар жапырласа алдарынан шықты.

	Орман тұрғындары «Үлкен жерден» келгендерді аттан жұлып алып, аспанға атып, уралап, қолдан-қолға жүгіртті. Қонақтарға жақындай алмағандары бас киімдерін аспанға лақтырып, қуаныштары қойнына сыймай секіріп жүр.

	Бұлардың жанында тұрған Петр Васильевич:

	– Жолдастар, тынышталыңдар, «Үлкен жердің» хабарын естиік, босатыңдар құрметті қонақтарды, – деді.

	Партизандар біраз тынышталып, айнала отыра қалысты.

	– Ал, енді танысайық, – деді Тимофей Михайлович, – мен осы партизандардың командирімін, – деп алдымен өзін, содан кейін жиналған жұрттың біразын түгел таныстырып шықты.

	Аркадий отырғандарды қасындағы үш парашютиспен таныстырды да, қолындағы сағатына қарады. Сағат тоғызға он минут қалыпты. Біздің

	«Үлкен жермен» сөйлесуімізге он-ақ минут уақыт қалған. Мүмкін болса маған рацияны дайындауға рұқсат етсеңіз, – деп Тимофей Михайловичке қарады.

	Аркадий рұқсат алысымен-ақ киімін шешіп тастап, антеннаны құрып, рацияны әзірледі.

	Кешікпей «Үлкен жер» сөйлеп қоя берді.

	«Үлкен жерді» тыңдаймыз деп жүргенде партизандар түскі тамағын кешіктіріп ішті де, штаб маңына жинала бастады. Партизандар леклегімен тұс-тұстан келіп жатыр.

	Партизандардың барлығы келіп болды-ау деген кезде Тимофей Михайлович салмақты мінезімен орнынан тұрып, отырғандарды көзімен шолып шықты да:

	– Жолдастар, біздер үшін бүгінгі күн өте бір қуанышты, есте қаларлықтай болды, партизандарға жаңа күш, қуат берген күн болғанын көріп те, сезіп те отырсыңдар. «Үлкен жермен» тікелей байланыс жасала бастады. Көптеген қару-жарақ, тол, мина, танкіге қарсы ататын қару, дыбыссыз атылатын мылтық, жаралыларға дәрі-дәрмек алдық және бұдан былай да үздіксіз алып тұратын боламыз. Жаралыларды «Үлкен жерге» жіберуге самолет те келіп тұратын болады.

	...Біздер жауға қарсы шабуылды күшейте түсуге міндеттіміз. Біз бұдан былай Совет Армиясының бас командованиесінің тапсырмасын неміс тылында мүлтіксіз орындауға міндеттіміз.

	Партизандар қатары күнбе-күн өсіп отыратын жағдай әбден туды.

	Біз барлық күшімізді жауға қарсы күреске жұмылдыра түсетін боламыз да, неміс басқыншыларына тылда күн көрсетпейміз.

	– Жойылсын неміс басқыншылары! – деп сөзін бітірді де, оң қолын қалтасына салып, партизандардың қимылына көз тастады.

	Түс ауа Тимофей Михайлович барлық партизан бөлімдеріне:

	– Түн қараңғысымен жауынгерлік тапсырма орындауға аттанамыз. Қазірден бастап елдің бәрі жүруге дайындалатын болсын. Дәл жүретін уақыт бөлімше командирлеріне кейін айтылады. Бұл маңайда жаралылар мен бір рота қалатын болсын, – деді.





XV


	Кешкі тамақтарын ішісімен Тимофей Михайлович партизан бөлімдерінің командирлерін шақырып алып:

	– Жүретін бағытымыз Редушь өзені. Жарты сағаттан кейін жорық қа шығамыз. Әр бөлімнің өзіне тиесі міндеті жеткесін айтылады. Толды көбірек алып шығыңыздар. Оған шнур мен жарғыш запалды да ұмытпаңдар. Енді әр-біреуің өздеріңнің бөлімдеріңе барып, дайындықтарын тексеріңдер, – деп командирлерді таратты.

	Штаб адамдары жорыққа сайланып жатыр. Тимофей Михайлович белбеуін буынып жатып, Петр Васильевичке:

	– Осы жерде қалатындарды басқарып, өз ротасымен Гришаның қалғаны жөн болар, – деді.

	Командирлердің сөзін естіп отырған Гриша:

	– Сіздер солай деп ұйғарсаңыздар, не қарсылық болады, қаламын да, – деп жаралылар орналасқан жерге кетті.

	Партизандардың Жылбек басқарған тобы шыққан күні Воронец өзенінің жағасына келіп тоқтады. Қараңғы түнде өзеннен өту амалын іздестірді. Бұл маңайда қайық тауып ала қою да оңайға соқпайды. Өзеннің ені онша жалпақ болмағанмен ағысы қатты, жүктерімен жүзіп өтуге болмайды. Жылбек артында тұрған жолдастарына:

	– Сендер өзеннің осы бетінде тосып тұра тұрыңдар! – деп, үстіндегі киімін шешіп, киімін бір қолымен жоғары көтере малтып, өзеннің арғы бетіне шықты.

	– Мынау ағыны қатты Ертіс бойында өскенін көрсетті-ау! – деп басқа солдаттар оның әдемі жүзетініне таңырқай қарап қалды.

	Өзенді бойлай жүгіріп келе жатып, ойламаған жерден жиекте тұрған қайыққа кезіккеніне шексіз қуанды. Олай-бұлай баспалап қарап еді, ешкім көрінбеді. «Тәуекел» деп қайықты қазықтан ағытып алып, жолдастарына тартты.

	– Сендер енді өте сақ болыңдар. Ешқандай сыбдырымыз білінбейтін болсын. Алдымызда анау көрініп тұрған шам Ходынка деревнясінікі. Деревня толған басқыншы. Олар мұнда келгеніне бірнеше күн болған. Не істеп, не қойып жүргенін кім білсін. Тез отырыңдар, – деп, партизандарды жалғыз қайықпен екі-екіден лезде арғы бетке өткізді.

	Барлық партизандардың арқалаған толдары мен запалдарын Жылбек өзі тексеріп қарап шықты. Жүктері ұқыпты байланғанына көзі жеткен ол:

	– Ал, жүріңдер, сақ болыңдар, жолда темекі тартушы болмаңдар, біреуміреу байқап қалып, оқ ататын болса, бәрің бір кісідей, жер бауырлап жата қалыңдар да, орын ауыстырыңдар, бірақ өздерің командасыз оқ атушы болмаңдар, – деп қайықты орнына қойып, жүріп кетті.

	Бұл топ Ходынка деревнясын сырттан орай жүріп келеді. Деревняның солтүстік жағына айналып шыға бергенде, алдарынан күбірлеген дауысты естіп, бұлар жата қалысты. Жиырма метрдей жерге еңбектеп барды да, сайға түсіп кетті.

	Күбірлеген дауысқа құлақтарын тігіп тыңдаса, жау екен. Басында түн қараңғысымен байқамай қалған жау біреулердің сайға түскен сыбдырын сезіп қалып, оқ жаудырды.

	Партизандар сайды қуалай, тезірек басып жүріп келеді. Сәлден кейін басқыншылар сайды бойлай аспанға ракета атты да, автоматтарын онан арман безілдете түсті.

	Жылбек қасындағы жолдастарына:

	– Менің соңымнан еңбектеңдер, – деді.

	Терлеп-тепшіп, партизандар арқасындағы жүкке оқ тигізбеудің амалын ойлап, жамбаспен жылжып, шынтақты тіреуіш етіп келеді.

	Көп ұзамай алдарынан сай екі айырылды. Бұлар сол жақтағы сайға түсіп алып, жүгіре жөнелісті. Партизандар көздерінен таса болғанын білген жау оқ атуды сиректетіп барып, амалсыз тоқтатты.

	Екі шақырымдай ұзаған кезде түн қатушылар шамалы аялдама жасады да, Артемовка деревнясына қарай жүріп кетті.

	Жылбек анда-санда қолындағы компасқа бір қарап қойып, «бетіміз дұрыс» деп белгі береді.

	Түн ортасына жуық партизандар Артемовка деревнясының күншығыс жағындағы орманға келіп кірді.

	– Енді арқаларыңдағы жүктеріңді еппен алып, жерге қойыңдар. Аз да болса дем алайық, – деді Жылбек.

	Бұлар отыр. Орман ішіндегі әрбір сыбдырға құлақтарын тігеді. Деревня жаққа да зер сала қарайды.

	Артемовкада болып жатқан атыстың дауыстары ғана бұлардың тынысын тарылтқандай.

	– Деревня толған жендеттер болу керек, – деді Жылбек. – Жүктеріңді арқаларыңа асыңдар, аялдауға болмайды. Біреу-міреудің көзіне түсіп қалармыз, жүрейік. Біз отырған орманның көлемі шағын. Оп-оңай қоршап алады.

	Жылбек бастаған бұл топ күн шыға Ершичи қаласының шығысындағы орманды қақ жарып, Рославль қаласына өтетін темір жолға жетіп, күні бойы сол жерді пана тұтты. Бірі ұйықтаса, бірі тың тыңдап, алмаса дем алып жатыр.

	Кешке барлаушылар қалың орманның ішімен ілгері жүрді. Ымырт жабыла Рославльден Ершичи қаласына қарай жүретін май топырақты қара жолға келгенде, орман жиегінде әрі-бері жүріп жауды көргенсін партизандар тағы да өздерін көрсетпеуге тырысып, жүрістің саябырлауын күтті. Бірақ ілгері жүруге мүмкіндік болары екіталай сияқты. Жау барлаушылары дәл қасынан өтті. Бұлар кері бұрылды. Жолдың екінші бір жерінен өтіп шықты.

	Партизандар ұзақ уақыт жүрді. Жаздың қысқа таңы да белгі бере бастап, жұлдыздар бірінен соң бірі жарқ ете түсіп, жоғалып жатыр. Айнала жарықтанған сайын бұлар төңіректі шолып келеді. Кенет жақын тұстан үрген ит даусына қабаттаса шыққан мылтық даусы естілді. Ілгері қарай жүрген сайын атыс толастамады.

	Көп ұзамай арттан атылған оқ толастағандай болып еді, енді бүйір тұстан мылтық даусы естілді. Немістердің байқап қалғанын сезген Жылбек оң қолын алға қарай құлаштай сермеді, бар пәрменімен оңтүстікке қарай жөнелді. Арттағылар да тік көтеріле жүгіріп келеді.

	– Тезірек, жігіттер, тезірек, алдымыздағы бұталы өңірге жетейік, – деді ол.

	Артта келе жатқандардың біреуі Жылбекке қатарласа бергенде:

	– Менің жүгім арқама батып, жүргізбей келеді, сірә қажап тастаған болу керек, – деп еді.

	– Енді сәл шыда. Айнала толы жау. Осылардан құтылғанша шыда, кідіруге болмайды, – деді ол.

	Бұлардың алдынан батпақ кездесті де, жүрістерін баяулатты.

	– Мына батпақтан өтіп, сонау көрінген дөңестегі қарағайды сағалауымыз керек. Жау аңдысып келеді. Тапа-тал түсте қатерге ұшыратады,

	– деп алда келе жатқан Жылбек байқаусызда батпаққа белуарынан күп беріп түсті де кетті.

	Ілгерілеген сайын Жылбектің денесі төмен тартылып барады. Бір кезде

	«баттым» деп те айқайлап жіберді. Батпаққа белшеден батып келе жатқан арттағылардың да қаупі күшейді. Жылбектің халі мынау. Дереу жәрдем бермесе, командирінен айырылып қалуы ықтимал.

	Артындағылардың қолынан келгені сол Жылбектің ербеңдеген қолына таяқ ұстатып, бірін-бірі тартумен батпаққа белінен жоғары батқан Жылбекті әрең дегенде суырып алды.

	Бұл жерден өткел таба алмайтындықтарына көздері жеткен барлаушылар тез кейін шегініп, жағаға шықты да, енді батпақты жиектей жүрді. Бұларда сиық жоқ. Батпақтан жаралған жандар тәрізді.

	Арқадағы жүкке батпақ ауырлығы қосылып, барлаушылардың еңсесін көтертпей, басып келеді.

	Жау мылтығының даусы бір жақындап, бір алыстап, бұларды тұстұстан аңди қуғандай болады. Мұны байқаған Жылбек, арқасына байлаған қабының ішінен екі минаны алып, беліне қыстырулы күрекшемен шымды текшелеп кесті пе миналарды астына жасырды.

	Бұлар батпақтың тағы бір жерінен өтуге әрекет жасады. Жылбек тағы алға өзі түсіп, артындағыға:

	– Әкел, қолыңды бер, қалғандарың да біріңнің қолыңнан бірің ұстасып, менің соңымнан жүріңдер, – деп алға қарай жүріп кетті.

	Бірін-бірі сүйреп барлаушылар дөңеске жеткен кезде, Жылбек қойып кеткен миналардың жарылған даусы орманды жаңғыртып жатты. Қуғыншылардың атуы тоқталғаннан кейін, барлаушылар арттары на қараса төрт-бес солдат бірін-бірі сүйреп, батпақтың ортасында жүр. Желімге жабысқан шыбындай аяқтарын ала алмайды. Жаудың бат паққа батқанына партизандар масайрап тұр. Өздерінің басына орнаған қиыншылықты ұмытқандай күледі.

	– Осынша иісшіл болмаса қайтер еді? – деп мысқылдайды біреулері жауды кекетіп.

	Партизандар үсті-бастарының батпағына, аяқтарының қажалғанына қарамастан ауыр жүктерін арқалап жүре берді.

	Барлаушылардың біреуі:

	– Осы жерге тоқтап киімдеріміздің батпағын тазартып алайық, – деді.

	– Тоқтауға әлі ерте, біз жаяу, жау машиналы, ол естеріңнең шықпасын, тағы да жүре түсейік, – деді Жылбек.

	Беттерінен моншақтап аққан терді батпақ жабысқан жеңдерімен сүртеміз деп, жағал-жағал етті. Жан ұшырып келе жатса да бірінің бетіне бірі қарап жымиып күлгенде ақсиған тістері мен жылтыраған көздері ғана көрінеді.

	Күн еңкейіп келеді. Орман ішіне қара көлеңке түсе бастады. Партизандардың күткені де осы еді.

	– Біз түнімен жүреміз. Таң атқанша темір жолға жақындап барып бекініп, күні бойы тынығып жатуымыз керек. Ан-ау көрінген қалың теректің ішіне барып тыныстаймыз, – деп Жылбек серіктерін рухтандырып қояды.

	Терекке жетіп, арқаларындағы жүктерін шешіп жерге қойды да үстеріндегі киімдеріне жабысқан батпақты қағып-сілкіп, түсіріп жатыр. Мәжит Жылбекке жақын келіп, кір-кір көйлегінің етегін түріп, арқасын көрсетті.

	– Сабазым-ай, мынаған шыдап келген ер-ақ екенсің-ау арқаң қыпқызыл жауыр болыпты, – деп, Жылбек көйлегінің етегін түріп:

	– Менің арқамды да қарашы! – деді.

	– Сенің арқаңның да оңып тұрған ештеңесі жоқ! – деді Мәжит.

	Бұлардың барлығының да арқасы шиедей болыпты. Су киімді басқан ауыр жүк әбден қажаған. Енді етіктерін шешіп қараса, су сорған аяқтары ақ жем болып, етік қажаған өкшелері күлтілдеп кетіпті.

	– Біз қиындыққа аяғына дейін шыдауымыз керек. Бүгінгі қуғын нан жанымыздың аман қалғаны олжа емес пе? Тамақтанып болсаң дар, киініңдер, жүрейік! Енді жүкті жібін қысқартып жаурынға таман жоғарырақ таңыңдар. Жүк солқылдақ байланбасын. Біріңді-бірің тексеріп қараңдар, – деп Жылбек бәріне де ақыл айтып жүр.

	Бұлар қараңғы түнде тоғай арасымен түн қатты. Суыт жүріспен Понятовка темір жол станциясының оңтүстігіндегі орманға таң ата жетті. Қаға берістеу жердегі қалың тоғайдың ішіне келіп тоқтады. Арқалаған жүктерін жерге қойып, тұрған жерлеріне отыра кетті де, етіктерін шешіп, су-су шұлғауларын күн көзіне қақтап жатыр.

	– Бүгін осы жерде дем аламыз. Осы шамада бұлақ болуға тиіс. Бірбірлеп ағаштың ішімен көрінбей барып, беті-қолымызды жуып алайық. Жандарыңда байланған құтыларыңды суға толтырып алыңдар. Қайтақайта шөлдедім деп жүгіре бермейтін болыңдар! Жүріс-тұрыстарыңа өте сақ болыңдар. Егер біреу-міреу байқап қалса, тапсырманы орындау қиын. Кім білсін, бұл орманда да тіміскілеп жүрген жаудың тыңшылары бар шығар. Анау ағаштың бұтағына шұлғауларыңды іліп қойғандарың қайсың? Алыстан, біз мұндалап көрінеді ғой, бұтақтан алып, жердегі шөптің үстіне жайыңдар! – деп Жылбек соғыс басталған кезде, төртеу болып орман кезгенде осы жайылған шұлғаудың кесірінен етігін жоғалтып алғанын есіне түсірді.

	Сәл кейін ол орнынан тұрып, қажалған аяғын ақсаңдай басып бұлақ іздеуге шықты. Өзі тазаланып жуынып, екі құтысын суға толтырып қайтып оралды да:

	– Бұлақ тіпті жақын екен. Суы да мөп-мөлдір, суық. Сендер де бірбірлеп еппен барып жуынып қайтыңдар.

	Бұтақ түбіне жатып, ұйқыға кеткен жұрт күн төбеден ауа берген кезде оянды. Жылбек қасындағы Мәжитке қарап:

	– Маңайда ешкім көрінбеді ме? – деді.

	– Бізді жан көрген жоқ. Тіпті, жүрген адамның сыбдыры да естілмеді,

	– деді Мәжит.

	– Енді бұл жерде жата беруге болмайды. Тезірек тамақтанып, босаған құтыларыңа тағы да су толтырып алыңдар. Кім білсін, мұндай суы бар бұлақты қашан кездестіретінімізді.

	Партизандар жақын келіп, орман жиегінен темір жолды бақылауға кірісті.

	Жау эшелондары күні бойы ерсілі-қарсылы жүріп жатты.

	– Біздің қарсы алдымыздағы темір жол топырағы көтеріңкі емес, төмен екен. Бұл жерге мина қойғанмен жау шығыны шамалы болар, осы күні олар да қу болып алыпты. Партизандар эшелондарын құлата берген соң, түн баласында поезды ақырын жүргізетін болыпты. Сондықтан біз орман жағалауымен жүріп барып, темір жолдың топырағы көтеріңкілеу жерін тауып алайық. Топырағы биік жерден құлаған жаудың эшелонынан түк қалмайды! – деп түсіндірді Жылбек.

	Ол достарының алдына түсіп, темір жолды жағалай күншығысқа қарай жүріп, бір қалтарысқа тоқтады.

	Бұлар тұрған жерден темір жол өте жақсы көрінеді. Темір жолдың астына төсеген топырағы да жерден екі-үш метр көтеріңкі екен. Мұны көрген Мәжит:

	– Мина қоюға темір жолдың дәл осы жері өте қолайлы екен, – деді.

	– Қолайлы екенін мен де көріп тұрмын, – деді Жылбек.

	– Темір жолдың біз тұрған жақтағы жағалауы батпақ болып жүрмесін. Олай болған күнде темір жолға жақындап бару да оңайлыққа түспес. Сендер осы жерде бақылай тұрыңдар, біз Мәжит екеуміз темір жолдың бергі жағалауын байқап келейік. Мүмкін, жайылған қара су болуы, – деп Павлик жүгіре жөнелді.

	Павлик пен Мәжит қалың талдың ортасымен жүріп отырып, темір жол жиегіне барып тоқтады. Павлик алдындағы жайылған қара суға, біресе оның ар жағындағы темір жолға қарап, көп тұрды.

	– Енді кейін жүрейік. Сенің бойың ұзындау, біреу-міреу көріп қалар, еңкей! – деді де, Павлик Мәжиттің алдына түсті.

	– Бәрің маған жақын келіңдер, – деді Жылбек аналар қайтып келгенсін өзінің достарына. Партизандар үн-түн жоқ Жылбекті қоршай отырысты.

	– Жағдай мынадай, достар, – деп ол сөзін бастады,– талдың арғы беті мен темір жолдың арасында жалпақтығы екі жүз метрдей жайылған қара су бар екен.

	– Оның тереңдігін білдіңдер ме? – деді Павликтен бір партизан.

	– Меніңше, терең болмауға тиіс, – деді ол.

	– Тамағымызды ішіп алайық. Ай туғанша минаны қойып бітіруіміз керек, – деді Жылбек.

	Бұлар түн қараңғысында қара судан өтті де, темір жолға жақындады. Су терең емес екен. Айнала тым-тырыс. Олар еппен, қаз-қатар жүріп келіп, темір жолдың биік топырағының түбіндегі құрғақ жерге шықты да, жата қалысты. Жерге жабыса жатып, тың тыңдады. Ешқандай сыбдыр білінбеді.

	– Жүріңдер, темір жолдың үстіне шығайық! – деп Жылбек биік топырақтың үстіне қарай еңбектеді.

	Бұлар күрекшелерімен рельс астының топырағын алып қуыстады. Екі-үш жерге мина мен тол көмді де, өздері орманға тартты. Бірақ олар орманға жетер-жетпесте Понятовка станциясы жақтан келе жатқан жау эшелоны дөңгелегінің темір жолды солқылдата жүріп келе жатқан даусы естілді.

	– Бұл маңда ешбір өр жоқ болса да, жау эшелоны қос паровоз сүйреп келеді. Бұған карағанда состав үлкен, не жүгі ауыр болу керек, – деп жорыды Жылбек отырған жерінен тұра беріп.

	Эшелон қарағайлы орман ішінен оқ жыландай ирелеңдей жүріп, шыға келді. Ара-тұра ай жарығына шағылысқан вагон әйнектері жарқылдайды.

	– Миналар түгел жарылса екен? – деді Жылбек.

	– Үш минаның біреуі жарылса да жұмыс бітеді, – деді Мәжит. Арқасын қайыңға сүйеп тұрған Павлик:

	– Поезд тіпті жақындап қалды. Вагонда әскер болса игі еді. Бәлем, фрицтер жазасын алар еді, – деді.

	– Жазасын алмағанда қайда барар дейсің. Қазір басқыншылардың вагондары шауып келе жатып омақаса жығылған аттай ұшар...

	Жау эшелонынан көз алмай қараған бұлардың жүректері лүпілдеп, тыныштары кетіп тұр. Сөйткенше болмады, алдыңғы паровоз рельстің тол қойылған жеріне келіп жеткенде-ақ жарылған минаның даусы дүниені жаңғыртты. Орман жиегінде аңдып тұрған Жылбектер минаның дүмпуімен аспандап барып, жарға құлаған паровозды ғана көріп қалды. Ештеңе көрінбейді. Қою шаңның арасынан салдыр-гүлдір құлап жатқан вагондардың дыбысына жаудың үрейлі айқайы қосылып, азан-қазан болып, бүтін орманды күңірентіп жіберді.

	Бұлардың енді кідіруіне болмайды. Басқыншылар поезд құлаған жердегі орманды сүзіп, бұларды іздейді. Мүмкін келе жатқан да болар.

	– Жүріңдер, кеттік! – деп Жылбек топты бастай жөнелді. Партизандар жүрістерін шапшаңдата түсті. Арттан ешбір сыбыс білін-

	бейді. Темір жол маңынан партизандарды табылмасына көздері жеткен жау оқ атуды орынсыз көріп, қуғынға шықты ма, әлде партизандар темір жолдан алыстап кеткендіктен бе, әйтеуір ешбір қуғын болған жоқ.

	Шаршағандықтан әрең келе жатқан партизандар қалың қарағайлы орманға талықсып жетті.

	– Сендер, осы жерде дем алып отыра тұрыңдар. Мен әрі таман барып, тасалау жер іздеп келейін, – деп Павлик алға қарай кетіп еді, кешікпей қайтты да, үш жүз метрдей жерде терең сай барын, оны бойлап ағып жатқан бұлақ барын хабарлап, сол араға жетіп барып дем алуды ұсынды.

	Бұлар сайға жеткенімен тамақтануға да шамалары келмей, екі аяқтарын ағашқа көтере асып, шалқаларынан жата-жата қалды. Ұйқыдан күн төбеге келгенде тұрды. Алыстан атылған мылтық даусы естілді.

	– Жау бізді іздеп жүрген болар. Кетейік бұл жерден, – деді рақаттана тамақ ішіп отырған Мәжит.

	– Олар қанша қуғанымен, бізді тауып ала алмас. Дегенмен, «сақтықта қорлық жоқ» деген бар, күнбатысқа қарай жүрейік, – деп Жылбек Мәжит сөзін қостады.

	Бұлардың із тастап, жауды адастырып, тағы бір жерден мина қою үшін әрекеттенгеніне үш күн болып қалды.

	– Біз бүгін кешке жорыққа шығамыз. Әзірлене беріңдер. Жау бізді іздеп-іздеп таба алмаған соң, күдер үзіп қайтып кеткен болу керек. Қалған миналар мен толдарды арқалап жүреміз бе, керегіне жаратайық. Енді Понятовка станциясының екінші жағынан барып, темір жолға мина қоямыз, – деді Жылбек дем алып отырғандарға.

	Түс ауа бұлар жолға шықты. Темір жол бұл тұстан алыс екен. Екінші тәулікте барып, темір жол қарасы көрінді. Күндіз жүруге болмағансын, қас қарайғанша тығылып жатты. ЬІмырт түсе, темір жолға мина көме бастады. Әлдеқандай жағдай болады деп үш минаны алып қалды. Жау эшелонының күлі көкке ұшатынына сенді де, нәтижесін тоспай, бұл жерден кетіп қалды. Айтқандай-ақ, он-он бір километр Ұзаған кезде жарылған мина даусы ап-анық естілді. Естідіңдер ме дегендей, біріне-бірі жымыңдап қарасты.





XVI


	Аспан ашық. Самсаған жұлдыздарды санауға болатындай, айқын көрінеді. Иван Михайлович бүгін қызметінен кешігіп шықты. Жатқан пәтеріне қарай жайлап басып жүріп келеді. Көше бойы тыныштық. Күндегідей ары-бері жүріп жатқан жау солдаттары да, полицайлар да көрінбейді. Күнде күңгірттеу жанып тұратын гестапо кеңсесінің жарығы да жоқ.

	Қаланың бүгінгі түнгі көрінісіне қарағанда сарылып күткен бейбіт шілік орнап қалған сияқты.

	Иван Михайлович туып-өскен жерінің ауасын рақаттана жұтып келе жатып, өзіне сенімді көмекші табудың жолын да ойдан шығармайды.

	«Маған біреу емес, бірнеше жәрдемші керек. Меніңше, мұндай қатерлі іске жарайтын мына алдымдағы ағаш шатырлы үйде тұратын ағайынды Валя мен Сережа. Олардың әкесі бұрынғы жұмыскер, қазір Совет Армиясының қатарында. Өздері болса, кешегі оқушыларым. Бұл екеуімен анада бір сөйлескенімде фашистерді иттің етінен де жек көретіндерін айтқан еді. Олар маған сенбесе бұл сөзді тіс жарып айтпауға тиісті еді ғой». Валя мен Сергейдің үйіне жақындап келді де, не болса да жолыға кетейін деп үйге кірді.

	Есік ашқан Сережа амандасты да, терезелерін іш жағынан қараңғылап жатып:

	– Отырыңыз, мамам көршілерге кеткен еді. Үйде Валя екеуміз ғана, – деді.

	– Менің жұмысым сендерде, отырыңдар әңгімелесейік, – деп еді, ойларында кіршіктей ештеңе жоқ екі бала Иван Михайловичтің жанына отырып, бірдеңе естігісі келгендей құлақтарын түре қойысты.

	– Сендер анада Беляковты дарға асқанда: «Бұл жауызды немістердің өзіне жойдырғаны жақсы болған» деп едіңдер, осы айтқандарыңды қазір де мақұлдайсыңдар ма? Менен қорықпаңдар, – деді әлгі сөзді естіп үрейленген екеуіне.

	Екі бала біріне-бірі жалтақтап қарап, біраз отырысты да:

	– Сіз біздің ұстазымызсыз. Мұғалім оқушысына қастық жасамауға тиіс. Сол сияқты оқушысы да мұғаліміне жамандық жасамауы керек. Мына жасыл шинельділерді қолымыздан келсе жеп қойғымыз келіп жүр. Амал не, ешбір ретін таба алмаймыз. Әкеміз майданға кеткен. Өлі-тірісін де білмейміз. Міне, барлық шынымызды айттық. Біздің өміріміз сіздің қолыңызда – деді Сережа біресе сұрланып, біресе қызарып.

	– Сережа, – деді Иван Михайлович орнынан қозғалып қойып, – сенің айтқаның өте дұрыс. Сендерді мен де жақсы білемін. Әкелерің мен көп уақыт арамыздан қыл өтпейтіндей дос болған адаммын. Мен сендердің айтқандарыңды, сендер менің айтқанымды ешкімге ауыздан шығармайтын боламыз, бұл – ең басты шарт. Тіпті қиын-қыстау күнде де өмірімізге қауіп-қатер төнген күнде де ішімізге сақтайтын боламыз.

	Бағанадан ештеңе түсінбей, өңім бе, түсім бе деп жас жүрегі қобалжып отырған Валя:

	– Менің түсінбейтінім, сіз ғой немістің сеніп қойған бургомистрісіз, енді бізге тапсырма беріп Отан үшін қызмет ет дейсіз. Әлде Совет Армиясының келетін күні жақындап қалды ма? Әлде шын пейліңізбен біз сияқты жастарды ұйымдастырып ел үшін күресте пайдаланғыңыз келіп отыр ма? – деп өзінің көңіліндегі шимай-шатақ ойын сыртқа бір-ақ ақтарды.

	– Біз келістік қой, ешкімге тіс жарып ешнәрсе айтпаймыз деп, олай болса ендігі жерде сендер менің тапсырмаммен Отан үшін қызмет етуге міндеттісіңдер. Оған қалай қарайсыңдар? Валя, сен сезіктенбей-ақ қой. Мен таза совет мұғалімімін. Ар жағын сұрап қайтесің. Қалғанын келешектегі ісімізден көрерміз, – деді Иван Михайлович Валяның сезігін айықтырғысы келіп.

	– Сергей, сен жұмысқа орналастың ба? – деді Иван Михайлович оған жақын отырып.

	– Майданда тұтқынға түскен үш совет инженерінің көмегімен автобазаға қызметке орналасқаныма біраз уақыт болып қалды. Олар сол автобазада инженер болып жұмыс істейді. Үшеуі де амалсыздан жүр ген адамдар. Жұмыс үстінде ашықтан-ашық сөйлесіп те аламыз. Өздері москвалықтар екен. Валя жұмыс істемейді. Тек үй шаруашылығында мамама көмектеседі.

	– Енді отыра беруге уақытым жоқ. Екеуің менімен жұмыс істеуге уәде бердіңдер ғой, – деп Иван Михайлович балаларға мейірлене қарап қалыпты.

	– Сіз уәдеңізде тұрсаңыз, біз уәде береміз, – деді Валя.

	– Менің уәдем берік. Бұдан былайғы кездесетін жерімізді де келісейік, – деді Иван Михайлович.

	Тосыннан қойылған бұл сұрауға сәл ойланып қалған Сергей:

	– Біздің үйде жиі кездесу қолайсыз, қаланың дәл ортасында ғой, жау көзі шалып қалса, соңымыздан тыңшы қоюы да ықтимал. Ең қолайлысы қаланың шет жағындағы біздің атамыздың үйі болар. Ол үйде кемпір мен шалдан басқа жан жоқ. Олардың тұрған көшелері де қараңғы. Көрінбей баруға болады. Біз ылғи жасырынып барып жүреміз. Ал, сіз де ебін тауып келерсіз.

	– Біз кездесетін жерімізді әр уақыт алмастырып отыруға тиістіміз. Екі күнде бір жолығамыз. Бірде сендердің қарттарыңның үйінде, бірде осы үйде, бірде қала тұрғынын қабылдайтын күні менің кабинетімде, ал тағы қолайлы жер боса, оны кейін ойланармыз. Ал, шырақтарым, мен кеттім. Үшінші күні, сағат кешкі тоғыз кезінде жолығатын боламыз, абай болыңдар. Қала толған жаудың тыңшысы. Жіптің түйінін таба атмайтындай болсын, – деп Иван Михайлович үйден шықты.

	Иван Михайловичтың есіне алуан түрлі ойлар түсіп түнімен дөңбекшіп ұйықтай алмады. Оның ойына кеше кешке жолыққан екі жас пен автобазадағы үш совет инженерін қалай пайдаланудың жолдары, Воргадағы іске қосылайын деп жатқан заводты бұзу, қаладағы тұтқында отырған совет азаматтарымен байланыс жасап, оларды партизан қатарына шығару шаралары оралды. Бұл жұмыстарды іске асыру асқан айлакерлікті қажет етеді. Жау да тәсілқой, оларға сездірмей осы жұмыстарды істеу үшін жүректілік керек.

	Бүгін кеңсесіне ерте келген Иван Михайлович столының үстінде жатқан бір қағазды оқыған болып тым-тырыс отыр еді. Тыныштықты қоңыраудай сылдыраған телефон бұзды. Иван Михайлович телефон трубкасын алды.

	– Мен тыңдап тұрмын.

	Ар жағынан немісше гүрілдеген майор:

	– Маған тез келіп кет, – деді.

	Есіктен асыға-үсіге кіріп келген Иван Мнхайловичты көрген майор:

	– Сен не білдің? – деді.

	Түйірдей естігені жоқ Иван Михайлович майордың тосыннан қойған сұрауына бірдеңені сезіп қалды ма деп сәл кідіріп қалды да:

	– Мен ештеңе естімедім, майор мырза, – деді.

	– Естімесең, тыңда, – деп майор әдетінше, кабинетінде екі қолын артына ұстап ерсілі-қарсылы жүрді де: – Осы өңірдегі екі-үш деревняда ұйымдасқан полицай гарнизондары қаруымен партизандарға кетіп қалыпты. Мұндай опасыз адамдарға сеніп қару беріп жүрген біздің командованиенің де есі шамалы. Бұлардың ілуде біреуі болмаса, қалғандарының бәрі біздің жау. Емельянов мырза, – деді майор тістеніп, – бұл тобырлар өз бетімен кеткен жоқ, оларды басқарып, ұйымдастырып жүрген біреу бар. Ендігі жерде біз сол адамды тауып, жазасын беруге тиіспіз.

	Майордың көпірген сөзін бар ынтасымен тыңдап тұрғандай, қаққан қазықтай қатып қалған Иван Михайлович:

	– Майор мырза, сіздің айтқаныңыз дұрыс. Оларды ұйымдастырып жүрген біреу бар. Егер ол адам полицайлармен еріп партизандарға шығып кетпесе жарар еді, – деп, майордың ойын керісінше басқа жаққа бұрды.

	– Гестапоның бастығы подполковник те осы сенің пікіріңді айтып отыр, бірақ біз іздеуді тоқтатпауымыз керек. Мүмкін ізіне түсерміз, – деді майор.

	– Әрине, іздеуді тоқтатпау керек, – деді Иван Михайлович майорды сезіктендіргісі келмей.

	– Жаудың агентін табуға бір сенетініміз өзіңсің, – деді майор.

	– Ол зұлымды тауып алуға, әрине, мен де бар өнерімді саламын. Партизандар мені де өлтірудің амалын іздеп жүрген болар, – деп Иван Михайлович диванға отырды.

	– Сен не қарап отырдың? – деп біздің командование мені де жазалайды. Мына гестаподағы подполковник бұл оқиғаны бүгін-ақ жеткізетін болар, – деп майор өзінен-өзі қысылып, шекесінен шып-шып шыққан мұздай суық терді қол орамалымен әлсін-әлсін сүрте береді.

	«Ә, бәлем, сенің де қорқатын күнің болады екен ғой. Сен сияқты мейірімсіз жауға осы керек», деп іштей өз ісіне риза болып шығып бара жатқан Иван Михайловичке:

	– Осы жердің халқы сенің алақаныңда, оларды айнадай көріп, білесің.

	Бізге опасыздық жасағандарды табуға сен көмектесесің, – деді майор.

	– Ұлы мәртебелі майор, ол жауыздарды іздеуге менің септігім керек болса, мен әр уақытта даярмын, – деді Иван Михайлович сыр білдірмей, өңі қашып сұп-сұр болып отырған неміс комендантына.

	Осыны айтты да «енді бұл жауыздар өздерін қорғап қалу үшін түрлі амалды ойлап шығаратын болды. Партизандардың бүлдіргіш құралдарды жеткізетін кезі де келіп қалды. Бұлар естерін жиып алғанша, біз де диверсия жасауды тездетуіміз керек» деген оймен Иван Михайлович өз кеңсесіне жетті. Бірақ кеңсе ішіне кірмеді, балалармен кездескісі келді.

	Иван Михайлович осы қараңғы түнді жамылып, Сергейдің атасының үйіне келіп кірді. Сергей мен Валя төр алдында дойбы ойнап отыр екен. Шыдамсыздана тосып отырған адамдары есіктен кіріп келгенде, екеуі жас баладай қуанып, орындарынан тұрды.

	Төргі бөлменің есігін мықтап жапты да, үшеуі май-май дөңгелек столды айнала отырысты. Әбден жайланған соң, Иван Михайлович өте бір салмақтылықпен екеуінің бет-келбеттеріне бір қарап алды да:

	– Сергей, – деді Иван Михайлович, – сен автобазадағы анадағы инженерлермен машиналардың моторына мина қоюды сөйлестің бе? Олар қалай қарайды екен?

	– Егер қолымызда жарғыш құрал болса, бүгін-ақ жаудың елу-алпыс машинасының күлін аспанға шығарамыз деп дайын отыр, – деді Сергей күлімсіреп.

	– Олай болғанда, Валя ертең орманға отын алуға баратын болады. Орман жиегіндегі орманшының жалғыз үйінің күншығыс жағында ғы ну қарағайдың арасында Тамара кездеседі. Ол да ар жағынан отын алу сылтауымен келмек. Сен басқа біреуге кездесіп қалмас үшін «мектептен келдім» дейсің. Бұл парольды Тамара жақсы біледі. Сенің жолығатын жеріңді оған да түсіндіріп айтқанмын. Біреу-міреу сезіктенбес үшін қайтарыңда көлігіңе ағаш тиеп аласың. Миналарды тығуға да тәуір болар. Ал, Сережа, сен автобазаға миналарды жеткізудің амалын өзің ойластыр. Әйтеуір, екі-үш күннен қалдырмау керек. Неміс те қарап жатқан жоқ. Ана үш инженер машиналардың моторына мина қоя салысымен орманға кететін болсын. Оларды партизандар тобы тосып алады, – деп Иван Михайлович жас достарымен қоштасып өз пәтеріне кетті.

	Кешінде басталған дүлей боран үдей түсіп тұрған-ды.

	Қала бүтіндей ұйқыда. Бір кезде майдан осы қалаға жеткендей тарстұрс етіп, әлсін-әлсін жарылған минаның даусы ысқыра соққан желге қосылып, бүтін қала маңын сілкіндірді. Неміс жендеттері минаның қай жақтан жарылып жатқанын бірден біле қоймай, көшені бойлап ерсілі-қарсылы жүгіріп жүр. Бір кезде ең аяққы жарылған минаның даусы автобаза жақтан шыққанын білген жау лек-лек болып автобазаға бет қойды. Қақпаның алдында тұратын күзетші де жарылған минадан сескеніп, көшенің екінші бетіне шығып кеткен еді. Түнімен әуре болған жау солдаттары таң аппақ атқанда барып, автобазаның ішіне кірді. Автобазаның бұрыш-бұрышын атқылап, мина қоюшыларды таппай машиналар тұрған жерге аш қасқырдай жетіп келсе, алпыс машинаның жан-жаққа ұшқан қалдықтарынан басқа бірде-біреуі аман қалмаған.

	Гестапоның бастығы подполковник Ганс Ранкенау басын ұстап, «енді су түбіне кететін күнім жеткен шығар» деп, кабинетінде мүлгіп отыр. Автобазаға түнгі жасалған шабуылдан кейін майор да осында келген болатын. Олардың ішінде үнсіз Иван Михайлович та отыр еді.

	Подполковник мұз жамылғандай қалш-қалш етіп, майорға жақын келіп:

	– Біздің командование екеумізге енді рақмет айтпас. Не көріп, не біліп отырдыңдар дейтін болды. Көз алдымыздағы машинадан бүтіндей айырылдық. Енді машиналарға мина қойған адамдарды тезірек табудың қамын ойлауымыз керек. Меніңше, мина қойып, бүлдіріп жүрген совет инженерлері болуға тиіс. Соларды бізге адал қызмет істейді деп осында алғызып жүрген дәл сенсің, – деп, көпірген подполковник мәңгіген басын ұстап, не істерін білмей отырған майор Гагеннің столын жұдырығымен бір қойды да, сылқ етіп отыра кетті. Сөйтіп өзді-өзі шимай-шатақ болып жатқанда, ауыз үйден кірген неміс солдаты:

	– Автобазада істейтін үш совет тұтқыны түндегі алай-түлей боранда қашып кетіпті. Еш жерден таппадық, – деді. Мұны естігенде төр алдында отырған подполковник селк етіп, ұйқыдан шошып оянғандай атып тұрды.

	– Оларға қуғыншы жіберу керек. Алысқа кете қоймаған болар, – деп шылдыр еткен телефонның трубкасын асып-сасып қолына алды.

	– Мен, мен подполковник Ранкенаумын.

	Бір кезде подполковниктің қолынан телефонның трубкасы сып жерге түсті де, өзі өңі қашып, сұрланған күйі, аузына сөз түспей бедірейіп тұрып қалды.

	Қасында ынтыға хабар күтіп тұрған майор Гаген ештеңе біле алмай ішінен: «Мүмкін, біздегі жағдайды естіп, гестапоның бізден жоғары біреуі шықты ма екен?» – деп, өңі қашып, сұрланған подполковникті жұлқылап, естігенін айтуды өтінді. Бәрінін де зәресі ұшып, берекелері қалмапты.

	– Воргадағы заводты кеше ғана күрделі жөндеуден шығарып, іске қосылатындығын хабарлаған болатын. Бүгін түні күрделі жөндеуге қатысқан тұтқын инженерлер мина қойып түк қалдырмай бұзған да, өздері орманға қашып, құтылып кетіпті, – деді подполковник бір кезде есін жиып.

	Бұл жағдайды естіп отырған Иван Михайлович «бәлем сендерге сол керек» деп, іштей қуанғанмен, сырттай реніш білдірген күйін көрсетті.

	– Бұл ұйымдасқан түрде диверсия болды. Емельянов мырза, сіз жұмысыңызға бара беріңіз, – деді подполковник.

	Иван Михайлович есіктен шыға салысымен подполковник:

	– Сен осы Емельяновты неміске жан-тәнімен берілген адам деп мақтай бересің. Біздің тыңшылардың айтуынша, түн баласында осы қаланың шет жағындағы бір қарттың үйіне барып жүргенін бірнеше рет көріпті. Бірақ партизандармен кездесіп жүр деген дәлеліміз жоқ. Мұның соңына бірнеше тыңшы қойғаныма біраз уақыт болса да, ешбір сезік біле алмадық. Тіпті Дурновтың өзін соңына салып қойдым. Емельянов сау адам болмау керек, бірақ факты жоқ...

	Иван Михайловичты бургомистр етіп тағайындаған өзі болған соң, подполковниктің бұл сөзін жақтырмаған пейілмен майор:

	– Сенің тыңшыларыңа бой ұрып сене беруіңе болмайды. Мынадай дүние асты-үстіне түсіп жатқан заманда біреуге жағынып қалайын деп, жазықсыз адамға жала жаба салуды да кездестіруге әбден болады.

	– Біз әлі тексереміз, оның егжей-тегжейіне жетеміз. Егер шынымен бізге қастандық істеп жүрсе, сенің де қорғап қалуға әлің келмейді, – деп масаттанып жан-жағына қарап, сөзін кілт тоқтатты.

	...Подполковник Ранкенаудың немістерге қарсы бүлдіргіштік әрекет жасауды басқарып жүрген адамды жердің астына кіріп кетсе де табуға міндеттісің деген бұйрық алғанына бір күн болған. Гестапо барлық күшін осы тапсырманы орындау жолына сарп еткеніне талай уақыт болды. Бірақ ешкімнің ізіне түсе алмай дел-сал.

	Күн бейуақыт болып қалған кез. Подполковник Ганс Ранкенау тыңшыларына қосымша амал ойлап шығарғанына масайрап қолындағы қызыл қарындашын қақпақылдап отыр. Ол ішінен: «Бұл, біздің іздеген жоғымыз кім де болса, өте қу, із-тозын тез жоғалтып отыратын, барлаушылық жұмысын жете білетін кісі. Егер ол жауыздың інін ашсам, менің дәрежем мұнан да өсетін болады, ал маңайына жолатпай, шаңын көрсетпей бұраңдаған қисық жолмен құтылып кетсе, мен үшін «мүйіз сұрап, құлақтан айырылудың кері болады», – деген ойын есіктен кіріп келген фельдфебель бұзды.

	Подполковник Ранкенау фельдфебельге жақын келіп, бәсең дауыспен:

	– Сіз өз адамдарыңызбен бургомистр Емельяновтың кабинетіне микрофон орнатасыз. Микрофонды ұқыпты етіп жасырамыз. Еш жан көріп, білмейтін болсын. Содан кейін оның сөйлеген сөзінің барлығы менің кабинетіме естілетіндей етесіз. Менің бұл тапсырмам өте құпия, комендант та сезбейтін ет.

	Фельдфебель бастаған неміс солдаттары радио қоюды таң ата бітірді. Иван Михайлович ештеңе сезген жоқ. Кабинет ішіндегі мүліктердің бәрі өз орнында. Микрофон орнатқан қабырға да жып-жылмағай.

	Подполковник Ранкенау жұдырықтай радиоқабылдағышты тартпасына тығып қойып, Иван Михайловичтың әр сөзін тыңдағанына бірнеше күн болған еді. Бірақ неміс командованиесіне наразылық білдіретіндей ештеңе ести алмай, ол құтырған иттей әр адамға бір жабыса берді. Бұл амалынан да Иван Михайловичты ұстай алмаған подполковник барлық барлаушылар мен тыңшыларын алуан түрлі амал жасап, аң қуған адамдай Иван Михайловичтың ізіне түсіп, әшкерелеуді бұйырды.

	– Неміс командованиесі, – деді ол, – біздің іргемізде жүрген партизанды тапқан кісіге бес мың марка сый беретін болды.

	Күні бойы қызметте болған Иван Михайлович кешке таман күн нарттай қызарып батайын деп бара жатқан кезде, кеңсесінен шығып ұзын көшені бойлап кетіп барады. Неміс гестапосының соңына қасқырдай түскенін сезген Иван Михайлович: «Жау тым төңіректеп кетті. Қайда барсам да тұсау болған неміс тыңшылары. Олардың ішінде қарны қабақтай болған жауыз Дурнов та жүр. Ол жүрмегенде қайтсін: неміс командованиесі менің басыма бес мың марка тігіпті. Жағдай қатерге айналды. Мұны сезген Петр Васильевич те: «Сен партизандардың тапсырмасын артығымен орындадың, енді өзімізге қайтудың амалын ойла», – депті соңғы сәлемінде, әлде бүгін түні жоқ болып, неміс фашистерінің көзінен таса болсам ба екен? Жоқ, мен бүгін кете алмаймын, бастаған істі аяқтайын. Үш жүздей тұтқындағы совет азаматын қорлықтан босатып, партизандарға жөнелттім. Бүгінгі түні тағы бір тобын азат ету жөнінде кездесуім керек. Уәде орындамасам, олар Иван Михайлович қояннан да қорқақ екен дер. Шынында да патриотизм деген болу керек қой. Бүгін соларды босатып, кең ауаға шығару менің азаматтық борышым емес пе?» – деп, шытырман ойға шомып келе жатыр.

	Түн қараңғылығы қоюланып келеді. Иван Михайлович үйінен шығып, айнала көз жіберіп байқады да, бұл маңайда қыбырлаған жан жоқтығына көзі жетті білем, үйдің бұрышын айналып қараңғы көшеге түсіп, жүгіре басып келе жатыр еді алдыңғы жағындағы көлденең көшенің бұрышынан біреу қараң еткендей болды да, көзден ғайып болды. «Бұл мені аңдушының бірі болар» деген Иван Михайловичтың жүрегі аузына тығылып, аттай тулап келеді. «Осы артымда да қуғыншы бар ма», – деп мойнын кілт бұрып еді, көшенің арғы бетінде караңдаған тағы екі адам көрінді. Олар тіпті жақындап қалған сияқты болды.

	Сөйтіп, бір ой тығылып келіп: «Сен қайда барасың, алды-артың толған жау, байқа десе, екінші ой не де болса, барам деген жеріңе барып қайт», – дейді. Ой таластырып келе жатып Иван Михайлович алғашқы біреу қараң еткен үйдің бұрышына келсе, ешкім көрінбейді, көше жым-жырт. Енді ол не де болса алға қарай жүре түсті. Тағы екі көше жүрген соң, көлденең көшемен бір адам бортаң-бортаң басты да тағы жоқ болды.

	Иван Михайлович жау тыңшыларының торына түскенін сезіп: «Мен енді жүре бермейін. Мына жалмауыздар менің жолыққан кісімді қоса ұстайық деп алды-артымды орағытып, көлбеңдеп жүрген болды. Біреудің обалына қалармын, не де болса басқа салғанды өзім көрейін», – деп кейін қайтты. Мұның кері жүргенін көріп тұрған жау Иван Михайловичты темір құрсауға алғандай қоршап алған кезде:

	– Сен енді ешқайда сытылып шығып кете алмайсың, еркіңмен қолға түс, – деген дауыс саңқ ете түсті.

	Өлсем де бір-екеуіңді жастана өлейін деп Иван Михайлович тапаншасын қорабынан суырып алып, қақ алдында қарсы келе жатқан екі үш жау солдатты көздеп, шаппасын басып-басып қалды. Оғы дәл тиген болу керек, еңгезердей бір неміс алқалап барып, омбы қарға құлады.



	Иван Михайлович жан-жағынан келіп қалғандарға оқ атайын десе, тапаншасындағы оғы бітіп қалыпты. Күндіз тапаншасын толтыра оқтауды ұмытып кеткені есіне енді түсті де, қалт тұрып қалды. Иван Михайловичтың оғы біткенін сезген жау оны бас салып, екі қолын артына байлап үлгірді де, жуан қырлы қамшының астына алды. Тисе терекке, тимесе бұтаққа деп қамшысын үйіріп Дурнов та жүр іштерінде.

	Бастан сатыр-сұтыр тиген таяқтан талықсып кеткен Иван Михаилович есін кеш жинады. Көзін ашуға қанша зорласа да кірпігін жаза алмады. Денені тілген жуан қамшының зардабы қозғалтар емес. Қос алақанымен бетін сипап көріп еді күлкілдеп іскен беті жып-жылтыр. Жаралы бастан аққан қан бір жерге сорғып, бауырына ұйып қалыпты. Осындай халге ұшырап, қан жастанып жатқанын енді ғана білген Иван Михайлович далдұлы шыққан костюмінің де қан-қан болғанын енді сезініп отыр. Сырт киімінің қайда қалғаны есінде жоқ Қамшының зілі мен қанның ізіне душар болған бас бөлек дене сияқты, икемге келмейді. Күп болып ісіп кеткен басы дуылдап барады.

	Иван Михайлович мең-зең болып, жұмылған көзін аша алмады, тіпті ыңқылдағанын жауға білдіргісі келмейді. Бір кезде есік алдында жау солдаттарының тағалы етігінің тасыр-тұсыр еткен жүрісі тура Иван Михайлович жатқан бөлменің есігіне жетуі мұң екен, есікті шалқасынан ашқан біреудің:

	– Алып жүріңдер, – деген өктем даусы естілді.

	Иван Михайловичты екі жау солдаты екі қолтығынан ұстай сүйреген бойы подполковник Ганс Ранкенаудың кабинетіне әкеліп, есік жақта оқшаулау тұрған орындыққа отырғызды да, қаққан қазықтай мылтықтарын жанына ұстап тұра қалысты.

	Иван Михайлович алдында кім бар, кім жоғын сезген жоқ. Тек, әлден уақытта: – Айлалы жау қолға түстің бе? – деген подполковниктің даусын танып, гестапоға жауапқа әкелгенін білді.

	– Емельянов мырза, – деді подполковник Ранкенау қарсы алдында басын тік көтеріп отырған Иван Михайловичқа, – барлық шындықты жасырмай айтыңыз. Сіздің қылмысыңыз гестапоға белгілі. Өзіңізбен байланысты кісілердің бірін қалдырмай айтып беруіңіз керек, – деп ол Иван Михайловичқа өте бір әдепті адам бола қалды.

	Ішінен: «Маған қандай да болмасын жаза қолдансаң да, менен достарым жөнінде ешқандай дұрыс жауап ала алмассың», – деген Иван Михайлович:

	– Мен сендерге ешқандай да жауап бермеймін, – дегеннен басқа ләм демей отыра берді.

	– Ә, олай болса, әнеу күні біздің жазалаушы отрядтың шыққа нын партизандарға кім хабарлады? Ол отрядты партизандардың жойып жібергенін білесің бе, кейінгі уақыттағы бүлдіру әрекеттерді жасаған да сен емессің бе? – деп подполковник Ганс Ранкенау сұрауды бастырмалата бастады.

	– Мен сізге айттым ғой, ештеңе білмеймін деп.



	Төрт сағат бойы әурелеген жаудың құпия полициясының бастығы Иван Михайловичтан «білмеймін» деген сөзден басқа жартымды жауап ала алмағандығына намыстанып, қаһарын төкті.

	– Мен саған «білмеймінді» көрсетейін, – деп, алдында отырған Иван Михайловичті шешіндіріп алып, жалаңаш етке дүрелей бастады. Жаудың барлық жазасына көнген Иван Михайлович:

	– Сен, жауыз, менің терімді сыпырып алсаң да дұрыс жауап ала алмассың, – деп тістеніп жатып есінен айырылды.

	Бес күн бойы азаптап бір түйір жауап алмаған соң, подполковник Ранкенау жұрт алдында дарға асуға үкім шығарды.

	Түс болып қалған кез. Ершичи қаласының қақ ортасындағы алаңды қала тұрғындары мен маңайдағы деревня адамдары қоршаған. Бұларды полицайлар күшпен жинап әкеліп, қойша иіріп тұр. Жиын-топтың арасында жауынгер досымен соңғы рет қоштасуға Тамара да келді. Онсыз да ақшыл беті мүлдем бозарып кетіпті. Үйтпегенде ше...

	Иван Михайловичың екі қолтығынан демеп, гестапо жендеттері келе жатыр. Сәл шегінсе «шнель» – деп түйгіштеп алады. Бет-аузы күптей боп ісіп кеткен Иван Михайловичтың түрін танып болмайтындай, аянышты еді. Ісік жапқан көзінен ол да ешкімді болжар емес.

	Дар ағашына жеткенін тек жұрттың шуылынан түсінген Иван Михайлович буынын қатайта бастады. Міне, Иван Михайловичты сүйреп әкеліп дардың астына тұрғызды. Неміс фашистерінің арасында арқанның бір ұшын ұстап жауға сатылған Дурнов та жанталаса жүгіріп жүр. Отан үшін еңбек еткен мұғалімнің қазіргі түрін көргенде алаңда тұрған халықтың көзінен жас жыламай ақты. Иван Михайловичтың түріне қарауға батылы бармағандар теріс айналып жылайды. Бірақ «жауға жаныңды берсең де, сырыңды берме» дегендей, өлімге тура қарап, басын тік көтеріп тұрған Иван Михайлович мойнына арқан кигізе бергенде, оң қолын алға сермеп:

	– Бауырлар, бақи болыңдар! Қорықпаңдар адал ажалдан! Неміс басқыншылары жойылсын! Жасасын Коммунист партиясы! – деп, ұран тастаған бойы қыл арқанмен жоғары тартылып кете барды.

	– Ой, сұмырай қанішерлер, асықпа! – дегеннен басқа қолынан ештеме келмеген жұрт егіле жылап, алаңнан тарап жатты.





XVII


	Түс ауа жолға шыққан Жылбек тобы шытырман тоғайдың ішімен үнсіз келеді. Түнеп шыққан жерінен жеті-сегіз километрдей жүрген кезде алдарынан тұра қашқан біреуді байқап қалды да, қуа жөнелді. Әлгі қанша әрекеттенгенімен ешқайда жасырына алмай, қолға түсті.

	Жап-жас жігіт екен. Екі иығынан демін әрең алып, сөйлей алмай қалш-қалш етеді.

	– Сен қайдан жүрген адамсың? Бұл жерге қалай келдің? – деді Жылбек алдында тұрған жігітке.

	– Мен Зверинки деген деревняданмын. Сіздерді немістер екен деп қашқан едім. Осыдан бес-алты күн бұрын партизандар темір жол бойына мина қойып, олардың майданға кетіп бара жатқан әскер тиеген эшелонын жойып жіберіпті. Жау қатты шығынға ұшырапты... Партизандарға ыза болғансын орманды үш күндей шарлап, атқыламаған жер қалдырмады. Бірақ еш нәрсе таба алмады. «Сендер партизандарға көмек бересіңдер. Олар осы деревняларда тығылып жүр» деп, осы төңіректегі көптеген деревняларды өртеп жіберді. Бірнеше адамды «сендер партизансыңдар» деп, кеудесінен тері кесіп алып, өздерін дарға асты. Жендеттердің ісінен шошынған халық безіп кетті. Нанбасаңдар, мен жалғыз емеспін, біздің деревняның адамдарының қақ жартысы осыдан екі километрдей жерде, орман ішінде бас сауғалап жүр. Олардың ішінде балалы әйелдер де, кемпір-шалдар да бар. Біз екі жігіт орманның жиегіне барып, жау көрінбей ме екен деп, байқауға шыққан едік. Қасымда келе жатқан жолдасым сіздерді бұрынырақ байқап қалды білем, қашып кетті, – деді тұтқын жігіт.

	– Ендеше деревня халқының паналаған жерін бізге түсіндір. Біз екі-үш адамды олардың тұрған жеріне жібереміз.

	– Мен өзім-ақ алып барайын, – деді қорқып дірілдеп тұрған жігіт қуанғанынан.

	– Жоқ, сен біздің қасымызда қаласың. Сенің бұл жерде қандай оймен жүргеніңді кім білсін. Мүмкін Отанын сатқандардың біреуі шығарсың. Жау тұзағына апарайын деп тұрған боларсың, – деді Мәжит көкірегін көтеріңкіреп.

	– Олай болса, – деді Жылбек, – Мәжит, қасыңа екі адам қосып ал да, мына жігіттің айтқан жеріне барып кел. Егер ол жерде жазалаушыларды байқап қалсаңдар атыспаңдар. Жау мылтығының даусы шыға қалған күнде, біз мына жігіттің көзін жоғалтамыз. Жауға тап болсаңдар, құтылудың қамын ойлаңдар да, әнеугі қонған қарағайдан табысайық. Егер мынаның айтқаны рас болып шықса, біреуің бізге келіп хабарла да, екеуің сол жерде қалыңдар. Бірақ біз жеткенше деревня адамдарының бірде-бірі шашау шықпасын. Ал, жолдарың болсын!

	Мәжит бастаған үш жігіт деревня адамдарының тығылған жерін тапты да, жолдасының бірін Жылбектерді шақыруға жіберді.

	Хабаршы келісімен, қалған партизандар да, әлгі жігітті алға салып, деревня халқына келіп жетті.

	Бұларды көрген деревня халқы келгендердің кім екенін ажырата алмай, бұрынғыдан да шошына түсті.

	– Сіздер үрейленбеңіздер. Біз совет азаматтарымыз, партизандармыз.

	Мына бізге еріп келген жігітті танисыздар ма? – деді Павлик жұртқа.

	Келгендерге жақын тұрған қарт кеудесіне дейін түскен сақалын сипап, аузын қисайтып көзінен аққан жасын қолына ұстап тұрған май-май қалпағымен сүртті де, кемсең-кемсең етіп:

	– Әй, қарақтарым, бұл менің ортаншы балам – Тима ғой. Үлкен баламды осыдан екі күн бұрын мейірімсіз жау кеудесінен ет кесіп, дарға асып өлтірді. Сүйегін дардан түсіртпеді. Әлі асулы тұр. Анау ағаштың түбінде, балаларын қапсыра құшақтап жылап отырған – менің келінім. Жыламай қайтсын, шиеттей бес баламен жесір қалды. Көріп тұрсыңдар, бұларға көмектесетін менің халім мынау, жасым сексеннен асты, бүгін бе, ертең бе деп отырған тірі жанмын. Неміс жендеттеріне, баланың орнына мені алыңдар, барлығына жауапты мен деп едім, дардың жанынан мені ұрып-соғып қуып шықты. Олардың қамшысына жығылып етпетімнен түсіп едім, тағы біреуі келіп нәлді етігімен тепкіледі. Денемнің бәрі ісіп кеткен еді, қазір тәуір болсам да, денеге түскен таңбасы әлі де бар, – деп, қарт көйлегін көтеріп арқасын көрсетіп еді, денеге түскен дақ тарғылданып, ісіп тұр екен.

	Булыққан қарт көз жасын көлдей төгіп, теңселіп келіп құлай жаздады да, артында тұрған жуан терекке сүйеніп:

	– Мына айуан фашистерді құдай қашан атар екен. Қайда барсақ шыбын жанымыз қалады деп отырған жандармыз. Алты-жеті жұмысқа жарамайтын жандардың ортасында жалғыз қалған менің Тимамды тастап кетіңдер, – деп шал тағы да жылады.

	– Сіздердің халдеріңізге біздің де жанымыз ашып тұр. Сабыр етіңіздер. Бұл жерде біздер де сіздің Тимаңызды ертіп кетейік деп тұрғанымыз жоқ қой, қария. Партизандар тек өз еркімен келген адамдарды ғана қатарына алады. Тима, сен өзің қалай қарайсың? – деді Павлик айнала топталып тұрған халыққа жақындай түсіп.

	– Осы жерде тұрған жиырма шақты жас сіздерге еріп кетсек деп тұрмыз. Жау қолынан босқа өлгенше, соғысып, өшімізді алсақ дейміз. Папа, сіз қарсы болмаңыз, – деді Тима.

	– Біз қайтеміз?

	– Сіздер елмен бірге күн көретін боласыздар. Осы жастардың бәрі кеткенде, мен не істеймін?

	– Олай болса сен де бар, үйде отырып, босқа өлерсің. Мен қарт адаммын, өз көңілімді білдіргенім ғой.

	– Қарақтарым, сендер де ашыққан шығарсыңдар! Жаудан қашып осы жерге келерде азын-аулақ азық-түлік ала шықтық. Бөліп жейік, отырып тамақ ішіңдер, – деді, ұзын бойлы, шашы аппақ қардай болған бір кемпір партизандарға.

	– Шеше, рақмет ықыласыңызға, біз аш емеспіз. Ол азық-түлігіңізді өздеріңіз талшық етіңіздер. Біздің бұл жерде кідіруге уақытымыз жоқ. Қош болыңыздар, – деп партизандар жастарды ертіп, жүріп кетті.

	Арттарында қалған жұрт кетіп бара жатқан партизандарға көз тігіп:

	– Қош, сау болыңдар. Қайтсын, бұлар да аш-жалаңаштықты көріп жүр ғой. Жолдарың болсын, фашистерді аямай соғыңдар! – деп дуылдасып қала берді.

	Жерде қисайып ыңқылдап жатқан қарттың жанында тұрған орта бойлы әйел орнынан тұрды да, партизандардың соңынан жүгіре жөнелді. Ол алыстап кеткен партизандарды әрең қуып жетті:

	– Не болды? – деді Павлик әлгі әйелдің жанына келіп.

	– Білесіздер ме, әлгінде айтуға ұмытып... – деп барып, айтқаны мынау:

	– Абайлап жүріңдер. Алдарыңдағы Ворга заводында жау бар. Оны айналып өтіңдер. Ол жолды мына балалар біледі...

	Кеш батып, қараңғы түсе партизандар Рославльдан Ершичиге қарай өтетін үлкен қара жолға жақындап келіп, бақылау жүргізді. Жолдан әрібері жүріп жатқан солдаттар көрінбейді.

	– Мен арқамдағы үш минаны несіне алып қайтамын. Мына фашистер жүріп жатқан жолға көміп кетейін, – деп Павлик арқасындағы минасын алды да, жолдың дәл машина жүретін ізіне көмді.

	Бұлар таңға жуық нысаналы жеріне жетіп, қалың тоғайдың ішіне тоқтады. Екі күн өтіп, үшінші күні бес жігіт күре жолда жарылған минаның нәтижесін білуге аттанды.

	Олар қара жолдың маңындағы орманшының үйіне жақындап келді де, байқау жүргізді. Үй маңында асыр салып ойнап жүрген екі-үш баладан басқа ешкімді көре алмады.

	– Үй маңайы тыныштық көрінеді, жау жүрген жерде балалар да бүйтіп, асыр салып ойнай алмайды ғой, сен екеуің мына үйге барып, бөтен ешкім жоқ болса, бізге белгі беріңдер. Біз осы жерде сендерді тосамыз, – деді Мәжит қасында жақын отырған екі барлаушыға.

	Бұлар отырған орындарынан тұрды да, орман шетіндегі кішкентай алаңда өскен сирек талды паналап, жалғыз үйдің сыртында шыбықты ат қылып мініп, ойнап жүрген балалардың қасына жетіп келгенде, балалар қорықты білем, зып беріп қораға кіріп кетті. Барлаушылар балалардан ештеңе сұрай алмай қалды.

	Осы үйде бөгде адам жоқ, не болса да кіріп барайық, – деді барлаушының біреуі.

	– Кірсек кірейік, – деп екі партизан балалардың соңынан жөнелді.

	Көп ұзамай олар үй иесін қораның сыртына алып шығып, ешкім жоқ дегендей белгі берді де, орман шетінде жатқандарға қарай жүрді.

	Партизандар орта жастан асқан, ұзын бойлы, семізше келген, күрең сақалды орманшыны айнала отырып, үсті-үстіне сұрау қойып жатыр.

	– Сіз осыдан екі күн бұрын жарылған минаның даусын естідіңіз бе? Ол минаға кезіккендер кімдер екен? – деп сұрады біреуі.

	– Е,.. е... оны сұрасаңдар мен айтып берейін, балалар. Сол күні түнде бірнеше машинаға тиеліп солдаттар Ершичиден Рославльге кетіп бара жатады. Алдыңғы келе жатқан машинада отыздай неміс солдаттары мен офицерлері отыр екен. Сол машина күл-талқаны шығып, аспанға ұшыпты. Тірі қалғаны жоқ. Артқы машинадағы жау солдаттары машиналарынан қарғып түсіп, жан-жаққа бей-берекет оқ атыпты.

	Бұлардың жағдайын естіген Ворга автожөндеу заводындағы жау гарнизоны түн ішінде көтеріліп, апатқа ұшырағандарға жәрдемге шығады. Жәрдемшілердің алдында келе жатқан танкі тоқтамастан оқ атылған жаққа бірнеше снаряд жібереді.

	Бұл снарядтар орманда жүрген өз әскерлерінің ортасына түсіп, жиырма шақты солдатты жусатып, тағы да екі машинаның күл-талқанын шығарады. Екпіндеп өркөкіректенген танк аздан кейін партизандар қойып кеткен екінші бір минаға тап болып, өзі де төңкеріліп түседі.

	– Паризандар қу екен, – деп қарқылдап күлді орманшы шал, – миналарын бір-ақ жерге қоймай, жолдың әр жеріне көміпті.

	– Айта түсіңіз әңгімеңізді, – деді Мәжит хабарды толық білгісі келіп.

	– Танк істен шыққанда ғана өзді-өзімен соғысып жүргенін аңғарып, атысты тоқтатыпты. Ойламаған жерден өз әскерлерін қырғынға ұшыратқанына назаланған офицерлер өзара керісіп, кейін қайтты.

	– Содан кейін не болды? – деді отырғандардың бірі.

	– Оның ертеңіне жаңағы мина жарылған жерге көп жазалаушы лар келіп, партизандардың кеткен ізін шолады. Жол үстіндегі қалың топыраққа түскен адамдардың ары өткен ізін көріп, оларды жолдың арғы бетінен іздейді. Сөйтіп, сол маңайды қоршап алады да, әр бұта түбін қалдырмай, тегіс сүзіп шығыпты. Күн бата ешкімді таба алмайтынын білген болу керек, іздеуін тоқтатыпты, мені де біраз айналдырып, партизандарды көрсет деп соғып алды. Мен ешқандай партизандарды көргем жоқ, немді айтайын, әйтеуір өз жаным өзіме олжа болып, таяқ жедім де, қала бердім, – деп шал сөзін бітірді.

	– Біз осындай жеңіс үшін күресіп жүрміз, еңбегіміз зая кетпепті, – деді отырған партизандардың біреуі мақтанышпен.

	– Е... е... е... – деді орманшы шал, – бәрін істеп жүрген сендер екенсіңдер ғой, өздерімен тоқайластырып, жақсы істепсіңдер...

	– Сен екеуің менімен еріп, біздің үйге жүріңдер, – деді жаңағы ертіп келген екі жігітке.

	Бұларды ертіп кеткен қарт кемпірі пісірген төрт бөлке нан мен он кесек шошқа майын, шелекті толтыра салған тұздалған қияр беріп жіберіпті.

	Мұны алып келген екі жігіт:

	– Әлгі шалдың кемпірі өте мейірімді адам екен, біздерге: «Сен дер шаршап-шалдығып жүрсеңдер де, ел үшін қан төгіп, жаумен тіресіп жүрген ерлерсіңдер ғой, алыңдар мына менің сыйлығымды, біздер үйде отырған адамдармыз, бірдеңе етіп күнімізді көреміз ғой», – деп алмасқа ерік бермеді. Бір пұт ұн беріп еді, алмай кеттік, – деді.

	Бұлар кеш бата өздері аттанған жерге барып, естіген-білгендерін Жылбек бастаған топқа келіп, бірінің сөзін бірі тоспай, жарыса сөйлеп еді:

	– Біреуің ғана айтсаңдаршы, бәрің жамырай айтқандарыңды ешкім түсінетін емес, – деді Жылбек.

	Келген партизандардың барлығы Павликке сен айт дегендей, ым қақты.

	Павлик ырғалыңқырап қойып жымыңдап алды да, қарттан естігендерін баптап тұрып айтып берді.

	Партизандардың бұл бөлігі алған тапсырмаларын толық орындаған соң, Әлім мен Витя топтарының оралуын тосып, осы арада жата берді.





XVIII


	Әлім бастаған партизандар тобы Артемовка деревнясының күншығыс жағындағы орманмен түн қата жүріп келе жатыр. Арқалаған жүктері белдерін қайыстырып келеді. Бұл топтың базадан шыққандарына төрт күн болды. Тоқтамай жүре отырып, орманның екінші жиегіне келгенде, күн төбеге тақаған еді. Алдағы темір жолға дейін жеті-сегіз километрдей ашық алаң. Алқап толы біріне-бірі иін тірескен деревня.

	Күн батқанша орман шетінде отырып, алдарын болжап бақылау жүргізді. Күн ұясына кіріп, қас қарая берген кезде орманнан шығып, деревнялардың ара-арасымен түн жамылып, тағы да жүріп келеді.

	Бұларда үн жоқ, тым-тырыс. Тыныштықты анда-санда иттің үргені мен әр жерден атылған мылтық даусы ғана бұзады. Түн ортасынан ауған кезде жүргіншілер үлкен терең сайға келіп тоқтады. Кідіріс көп ұзамады. Бір кезде Әлім:

	– Отырыңдар, – деп ым қақты. Сөйтті де арт жақта келе жатқандарға жақындаңқырап:

	– Таң атуға аз қалған болу керек, біз осы кезде темір жолдан өтіп кетуге тиісті едік, алдымызда ештеңенің қарасы әлі көрінбейді. Біз анау қараңдап көрініп тұрған деревняны айналып, күншығыс жағына шығайық, біраз бұрыс кетіп қалыппыз, таң атқанша темір жолдың ар жағына өтіп, орманды паналауға үлгіре алмаймыз, – деді.

	Партизандар орындарынан тұрды. Таң сарғайып, ала көлеңке бола бергенде, бұлар темір жолға үш километрдей жердегі апанға кезікті де, күні бойы сол жерде лажсыз бекініп отыруға мәжбүр болды.

	Маңай толған жау. Деревняларда құтырған полицайлар. Олар қолдан қайнатқан арақты ішіп алып, қызып жүр ме, әйтеуір мылтықтарында дамыл жоқ. Кімге және неге атып жатқаны да белгісіз.

	Екі түн ұйқы көрмеген партизандар мына апанның ішінде кезек-кезек қарауыл қойып, пырылдап ұйықтап жатыр. Бұлардың мазасын тарсылдай атылған мылтық үні ғана бұзады. Түс ауа бергенде, ұйқылары қанған болу керек, барлығы да көздерін ашып, арқаларын күнге беріп етпетінен жатыр. Кеш бата күні бойы дамыл таппаған полицайлар мылтықтарының даусы да саябырлады. Күн ұясына кіре бергенде, апанның маңайында жайылып жүрген сиырлар шөпке тойып, маңғаздана басып, ыңыранып деревняға қарай шұбап кетіп жатты. Тек жуан қарын қызыл сиыр табынның соңында қалды да, апан жиегінін шөбін ұзын тілімен орақтай орып кетер емес. Артында бақташысы бар ма екен деп бұғып жатып байқаса, бір көлеңке жақындап келе жатыр екен.

	Бақташы қызыл сиырды айдамақ болып келе бергенде, бұғып жатқан партизандар оны бас салып ұстап, өздері отырған апанға сүйреп түсірді.

	– Ой, шырақтарым-ай, қорқып кеттім ғой, – деді бақташы.

	– Бізден қорықпай-ақ қойыңыз. Темір жол неше километр болады? – деді Әлім.

	– Шамасы үш километрдей.

	– Бізді темір жолдан өткізіп тастасаңыз қайтеді?

	– Сіздер сенсеңіздер, мен даярмын.

	Партизандар орындарынан тұрып бақташыны ертіп, жүріп кетті. Көп ұзамай темір жолға келіп, рельстің астына екі жерден мина қойды да, ары қарай өтті.

	Орман жиегі төрт километрдей ғана болу керек. Бұлар асығып келеді.

	Бақташы әрі қорықса да, әрі шаршаса да, бұлардан қалар емес.

	Партизандар орман жиегіне жете бергенде, поезд мина қойған жерге жетісімен жарылған минаның даусы түн қараңғылығында гүрс ете қалды. Гүрсіл дүркін-дүркін еселей түскен сияқты. Бір кезде гүрс етіп жарылған дауыс, артынан аспанға лапылдаған оттың жалыны даланы жап-жарық қып жіберді. Жанған өрт, лапылдаған жалын, гүрсілдеген дауыс әр жерден шығып, бүкіл әлемді күңірентті.

	Орман шетінде бақылап тұрған партизандар бірін-бірі қапсыра құшақтап, сүйісіп жатыр. Араларында тұрған бақташы не болып, не қойып жатқанын білмей сүмірейіп, біресе жерге, біресе лапылдаған жалынға жаутаңдай қарап, қолға түскен торғайдай есеңгіреп тұр.

	Сәлден кейін бақташыға жақындап келіп Әлім:

	– Сен осы жерден қайтасың, бізді көрдім деп біреуге айтушы болсаң, қайда болсаң да тауып алып, жазаңды береміз, – деді.

	Жаутаңдап тұрған бақташы:

	– Әй, шырақтарым, енді мен ауылға барсам, деревня толған полицай мені партизансың, поезды қиратқан сен дейді ғой. Енді қайттім, менің жоғалғанымды елдің бәрі біліп отырған болар, – деп кетуге қорқып, күйбектей берді.

	Әлім бақташыға:

	– Сенің айтар дәлелің даяр. Сиырды іздеп далада жүріп қалдым де.

	– Мені өздеріңмен ала кетіңдер, жаудан алатын кегім бар.

	– Қандай кек?

	– Мен бұл деревняның адамы емеспін. Туып өскен жерім осы маңнан жиырма километр шамасы. Былтыр күздігүні партизандарға көмек бересіңдер деп, фашистер менің үйімді, бала-шағамды жағып жіберді. Өзім жасырынып, әзер қалдым. Содан бері осы деревняның сиырын бағып жүрмін.

	– Олай болса, бізбен бірге кетесің, – деді, Әлім. Мұны естіген бақташы:

	– Бұл сенімдеріңе рақмет, – деді. Партизандар да орман ішіне сіңіп жоқ болды.

	...Минаға түсіп поезд қираған маңайдағы полицайларға ды тыныш тық болмады. Сол өңірдегі полицайларды жинап алып, қаз-қатар сапқа тұрғызып қойып, жазалаушы отряд командирі:

	– Сендердің араларыңда партизандарға көмектесетін адамдар бар. Осы маңайдағы деревнялар толған полицай бөлімшелері. Бұл жерге партизандар келуі мүмкін емес. Егер келген болса, сендер оларды тығып отырсыңдар, – деп жұлынып тұр.

	– Майор мырза, – деді Дурнов, – бұл өңірге партизандар келуі мүмкін емес. Ашық алаңда толып тұрған полицай бөлімшелерінен тірі жан өтіп келе алмайды. Біздіңше, мина қоюшылар босқындар болу керек. Осы маңайдағы деревняларға келіп тоқтаған босқындар бар, – деп өздерін қорғап қалғысы келді.

	– Оларды неге комендантқа білдірмедіңдер. Деревняларыңа бөгде адамды тығып жүрген ақымақсыңдар. Оларға көмектесіп жүрген де осы тұрған тірі қуыршақ – сендерсіңдер. Партизан сендердің іштеріңде, табыңдар, болмаса шеттеріңнен көздеріңді жоғалтамын, – деп сүмірейіп төмен қарап тұрған полицайларға ақырып, екі қолын артына ұстап, ерсіліқарсылы жүрген майор көзін қисайтып долданады.

	– Деревняларыңда босқындарды паналатқан полицайлар, саптан үш қадам алға шығыңдар!

	Команданы естіп он-он бес полицай алға шығып, сапқа қарап тұрды.

	Ашуы терісіне сыймай, булығып жүрген офицер бастары салбырап тұрған полицайларды жуан қамшысының ұшымен иектерінен қағып өтті де:

	– Ақымақ, жатып ішерлер, бастарыңды көтеріп тік тұрыңдар. Мен сендердің жазаларыңды берейін! – деп бір-екі полицайды қолындағы жуан қамшысымен басқа-көзге ұрып, бет-аузын қан-қан қылды. Таяқты қанша жесе де, полицайлар аузын буған өгіздей, дыбыс шығарар емес.

	Сапта тұрған полицайлардың да үрейі ұшып, бозарып кетіпті.

	– Біз бұл мырзаға не істедік, неміс командованиесіне адал қызмет етіп-ақ жүрміз ғой, – деп мүсәпірсіп жаутаңдаған полицайлар көздері жынданған иттей алас ұрған офицерге жасқана қарайды.

	Екі иығын жұлып жеп жүрген офицер сапты қоршап тұрған солдаттарына:

	– Мына алда тұрғандардың партизандармен байланысы бар, деревняларында босқын деген атпен бандыларды паналатқан адамдар, қазір менің көзімше ана жардың үстіне апарып көздерін жоғалтыңдар, – деп қолын бір-ақ сілтеді. Майор судан шыққан тышқандай бүрісіп тұрған полицайларға:

	– Көрдіңдер ғой, партизандарға көмектессеңдер сендердің де көретін күндерің осы, жүріңдер, – деді.

	Тірі қалған полицайлар мұрнын тескен тайлақтай елпілдеп жазалаушылардың соңынан келе жатыр. Жазалаушылар осы өңірдегі үш деревняны түк қоймай өртеп жүр. Бұлардың сеніміне кіреміз бе деп, полицайлар да үйлерге жағалай от қояды. Партизандарға көмектеседі деп Дурнов көрсеткен бес-алты жазықсыз жанды полицайлар ұрып-соғып, сүйреп әкеліп, жау қолына тапсырды. Деревня үйлерінің жалыны аспанға шығып жатыр. Бір маңызды операцияны бітіргендей майор көңілді-ақ.

	– Бәрін де атыңдар, көзін жоғалтыңдар, – деп бұйырды. Жазалаушылардың командирі майор өзі ісіне өзі риза болғандай:

	– Темір жолға мина қойған жиырма бір партизанды жойдық, – деді, – сендер өз деревняларыңа қайта беріңдер. Партизан көрсеңдер, бізге хабарлаңдар!

	...Әлім бастаған партизандар тобы қараңғы түнді жамылып жүріп келеді. Кенет атылған автомат даусы естілді. Жүргіншілер бірден жата қалысты. Жаудың тосқауылына кездескенін сезген бұлар біресе еңбектеп, біресе жүгіріп, алма-кезек кейін шегінді. Атыс тоқталмады. Бір кезде алға қарай жүгіре жөнелген Николай жалп етіп құлап түсті де:

	– Мен жараландым, – деді Әлімге.

	Бұлар ракета жарығы бір сәл толастаған кезде, жаралыларын көтеріп орман жиегіне ілінді.

	– Осы жерге аялдап, мына жаралыларға көмек берелік, әйтпесе қансырап қалар, – деп Әлім арқалап келе жатқан Коляны ағаштың түбіне жатқызды да, жейдесінің жеңімен бетін сүртті.

	– Жараға байлайтын жеке пакет қайсыңда бар? – деді жан-жағында екі иығынан дем алып, ентігіп отырған жолдастарына.

	– Ондай пакет қайдан болсын? – деді олар.

	Әлім орнынан тұрып, ішкі қалтасына қолын салып, қағазға ораған бірдеңені ағараңдатып алды да:

	– Менде пакет бар екен. Бір пакетті бөліп жараның аузына салайық та, сыртынан көйлектерді жыртып байлайық, – деді де, пакеттің бірін жырта бастады. Алдында ыңқылдап жатқан Коляны шешіндірсе, оқ оның екі бүйірін тесіп өтіпті. Екінші жаралының оқ аяғынан тиген.

	Әлім Николайды арқалап келеді. Осы сапарға шығарда Жылбек Әлімге ерекше тапсырып, Николайға қамқоршы бол деген еді. Өйткені бұл оның сонау шекарадан келген үш жолдасының бірі еді. Сергей болса жараланып, аяғынан айрылып кетті. Павлик минашылар тобын басқарады. Жылбектің қасында қалған екі досының, жауынгерінің өзі осы Николай ғана еді.

	Партизандар орман ішіне қарай жылжыды.

	Түн ортасында қатты жел тұрды. Жиектегі ағаш бұтақтары теңіз толқынындай шайқалады. Жел қатты ышқынып, аздан соң бәсеңдеген кезде аспанды қою қара бұлт басты. Әлсін-әлсін күн күркіреп, найзағай жарқылдады. Артынша селдете жауын құйды. Бұлар тоқтар емес. Қалайда жау тырнағынан құтылу керек. Жаралы жолдастарын кезек-кезек арқалай отырып, алға қарай жылжып келеді.

	Орман іші көзге түрткісіз қараңғы. Жау оқ атуды тоқтатып, бұлардың соңынан қуып келе ме, әлде бұлар орман жиегінен алыстап кетті ме, әйтеуір айнала тыныштала бастады.

	Таң атып, орманға сәуле түсті. Жүріс өнбеді. Жауын басылмады. Түске таман әбден әлдері құрып, қалың қарағайдың бауырына тығылды. Екі-үш жігіт қолға желімдене жабысқан шырынына қарамастан, жуан-жуан қарағайдың қабығын түйенің терісіндей сыпырып, бірінебірін тіркестіре сүйреп жатыр. Қабықтан жасаған күркелерінің ішіне алдымен жаралыларды паналатты. Күн төбеге келген кез болу керек, жауын да бірте-бірте саябырлай бастады. Партизандар тынығып алып, түнімен жүрді.

	– Осы біз ата-бабаларымыздың орман ішіне салып кеткен зәулім сарайларына қашан жетеміз, – деп қүлекеш Яша шаршап-шалдығып, аяқтарын әрең көтеріп келе жатқандарды күлдіріп қояды.

	– Оған да, қазанда даяр тұрған тамаққа да жетеміз, – деп, Яшаның сөзіне күле жауап берді Әлім.

	– Елдің өзі өлейін деп келе жатса, осылардың қулығы-ақ қалмайды екен, – деді арт жақта келе жатқан біреуі.

	Жауын толастап, күннің арты ашыла бастады. Қарағайдың қабығынан жасаған күркенің алдына от жағып, айнала отырғандарға әртүрлі ой түсіп, үнсіз отыр.

	Әлім қасында жатқан ағашты отқа салып қойып, жолдастарына көз қырымен қарайды да, өзі де бірдеңені ойлағандай, кейде отқа салар бұтақты қолына ұзақ ұстап отырады. Көз алдынан туған жері Сарыарқа, жастық шағы, асыр салып ойнаған көшесі, өзін тәрбиелеген мектеп коллективі, ата-анасы, аға-інілері, жолдас-жоралары, соғыс алдындағы тыныштықта өткізген тәтті күндері тізбектеле өтеді. Осының артынша басқа ойлар да түседі. «Ертеңгі хал не болмақ. Оқ тиген жолдастарды тастауға болмайды. Өлсек бірге өлеміз. Өзім де шаршап, ілгері басқан аяғым кейін кетеді. Бірақ мына отырғандарды бастап жүру маған тапсырылған. Ол – Отан тапсырмасы емес пе? Шыда, бекін, Әлім»... – дейді өзіне-өзі ішінен.

	Осы отырғандардың бәрі де жап-жас, тепсе темір үзетіндей жігіттер. Әлі де бір түнгі жүріске шыдайды. Әлде болса бұлардың қолынан талай жау жазасын алар.

	– Әй, Әлім, түс ауып барады, осы меңіреу орманда отыра береміз бе?

	– деді жігіттер.

	Әлім ұйқыдан оқыс оянғандай, орнынан атып тұрды да есінеп, екі қолын жоғары көтере керіліп алды.

	– Күшімізді жинап, кешке дейін орманның жиегіне шығуымыз керек.

	Мүмкіндігінше, түн жамылып жүріп кетейік... – деді.

	Бұлар түні бойы жүріп, таң ата Жылбек тобына келіп қосылды. Жылбек жаралы досы Николайды жолға тастамай, үлкен қиындықпен алып келген Әлімге рақметін айтып, туысқандарша, ең алдымен Әлімді құшақтап сүйді. Содан кейін Николайдың қасына келіп, басын сүйеп, халін сұрады.





XIX


	Петр Васильевич роталар мен отрядтардың партия ұйымдарының секретарьларын орман ішіндегі бір жуан қайыңның түбіне жинап, жиналыс өткізді. Онда деревнялар мен селоларда үгіт-насихат жұмысын жүргізу, майдандағы Совет Армиясының жеңістерін халыққа дұрыстап түсіндіру, фашистердің уақытша басып алған жерлерінде жауға қарсы қатал күрес ашу, жергілікті адамдарға партизандарға қосылудың жолын түсіндіру, ел арасында листовкалар тарату жұмыстарын байыппен айтып берді.

	– Коммунистердің жұмыс жүргізуі нәтижесінде Мостицкое, Дубровки, Барковичи, Алешинки, Белевки, Сергиевка, Слобода, тағы толып жатқан деревнялардағы азаматтар партизандар қатарына келіп қосылды. Бүгін кешке осы маңайдағы деревняларға, жергілікті халықтың арасына барып жұмыс істейсіздер. Мен де сіздермен бірге боламын, – деп сөзін доғарды. Коммунист-партизандар арнаулы тапсырмамен кетіп жатыр. Петр Васильевич бастаған топ Епишево деревнясының күншығыс жағындағы тоғайға жетті. Тоғай іші жым-жырт. Осы жерде бұларды байланысшы қарсы алуға тиіс еді.

	– Байланысшы текке кешікпеген болу керек. Тегінде, бұл деревняға не жау, не солардың тыңшылары келіп, тіміскілеп жүрген болды ғой. Тоса тұрайық. Сендер жан-жақты бақылаңдар! – деді ол жолдастарына.

	Түн қараңғы, ешкім көрінбейді. Қарай-қарай көз талды. «Әлде басқыншыларға сатылған тыңшылар байланысшыны ұстап берді ме екен», – деген ой да келеді Петр Васильевичтің басына.

	Бұлар тоғай шетінде сарыла күтіп, үнсіз отыр. Әлдебір шақта, түн қараңғысында қараңдаған біреу көрінгендей болды.

	Партизандар елең етіп, көздерін қадай қарап қалды. Сөйткенше, әлгі қастарына жақын келді.

	– Пароль, – деді Петр Васильевич автоматын оңтайлай ұстап.

	– «Винтовка», – деді әйел даусы.

	– Кімсің өзің? – деді Лебедев.

	– Петр Васильевич, мен Тамарамын, сіздер қоршаудасыздар. Соны айтқалы келдім. Тоғайды қоршап алыпты, – деді Тамара ентігін басып.

	Тамараны жау ұстап, бір полицайға күзетуге тапсырған екен. Ол жау ішінде жүрген адал азамат болғансын, Тамараны босатып, партизандарға қоршауда екенін хабарла деп жіберіпті.

	Тамараның хабарын тыңдап болғансын Петр Васильевич күзеттегі партизандардың бәрін шақыртты да, отрядтың жау қоршауында қалғанын, бұл құрсауды қалай да бұзып шығу керектігін айтты.

	Сақтана-сақтана жүріп келе жатқандар тоғайдан шыға бергенде, алдарынан қараңдаған біреулер елестеді... Бір жүгіріп, бір жатып орманға таяп қалған жау партизандардың қайда екенін анық білмесе де, оқты жаудырып, аспанға ракета жіберіп, айналаға жарық түсірді. Бұлар ракета жарығы өшкенде ғана жылжып, аңдысумен келеді. Жау атуын тыймады. Бұларды қыспаққа ала берді.

	– Қарсыласуды тоқтатыңдар! Беріліңдер! – деген дауыстар да шығып жатты.

	Атыс тоқталмады. Партизандар жаумен жақындаса түсті. Бір кезде орыс тілінде: «Алға! Сендерге көмекке келген адамдармыз», – деген дауыс естілді. Екі бүйірден борап тұрған оққа қарамастан партизандар жан ұшыра дауыс шыққан жаққа еңбектей жөнелісті. Жақын келсе, олар Тамара айтқан полицайлар екен. Солардың көмегімен жау шебінің осалдау жерін тауып, бұзып шыққан партизандар кішкене сайды қуалай жөнелді. Жаудың бұлардың ізіне түсуге батылы бармады білем, оқтын-оқтын атылған мылтық даусы біртіндеп алыстай берді.

	– Енді Епишево деревнясының батыс жағына шығып, жаудың қалай кететінін байқайық, – деді Лебедев.

	Деревня ойпаттау жерге орналасқан екен. Алыстағы бір үйдің терезесінен болар-болмас жарық шығады. Оның өзі де бірде жанып, бірде сөніп тұрған тәрізді. Барлаушылар дөңестеу төбенің үстінде жатып, тың тыңдады. Сезікті ештеңе жоқ. Әлденеден күдіктенген Петр Васильевич:

	– Павлик, Әлім екеуің мына алда тұрған шіркеуге барыңдар, ретін тауып баяғы өзіміздің кісі, шіркеуші Кузьма Сергеевичке жолығыңдар. Жағдайды бізге тез хабарлаңдар! – деді.

	Павлик пен Әлім деревняға кетті. Сәлден кейін шіркеудің иконшысын ертіп келді. Лебедев иконшымен амандасты да:

	– Деревняда жау бар ма? – деді.

	– Жоқ. Манағы айқастан кейін көрші деревняға кеткен деп естідік, – деді ол.

	Бір топ партизан деревняға кетті. Иконшыны басқа жұрт байқап қалмасын деп қоя берді де, Петр Васильевич бес-алты кісімен деревня шетіндегі бір үйге келіп кірді. Оның қасындағы партизандар полицай киімінде еді. Есік ашқан шал бұларды көргенде шошып кетті. Бұл жайды сезген Лебедев «полицайлардан» қорықпауын өтініп, өздерін қысқаша таныстырып шықты.

	Үй иесі бұлардың партизан екеніне сенерін де, сенбесін де білмей, абыржыған күйі, әркімге бір жалтақтап қарай берді.

	– Шырақтарым, – деді ол, – мені әбден қорқыттыңдар ғой, партизанға киімдерің ұқсамайды.

	– Бірнеше полицай бүгін түнгі арбасудың кезінде қаруларымен біздің жаққа шыққан еді, – деп, Петр Васильевич шынын айтты.

	Петр Васильевичтің сөзін тыңдап тұрған қарт темекіні сылтау етіп шырпыны тартып жіберді де, сөндіре қойды. Мұндағы ойы келгендердің бет әлпетін көріп қалу еді.

	– Е, сізді енді таныдым, – деді қарт Петр Васильевичтің жүзін көргеннен кейін. Оның сөзі де түзеле бастады. – Отырыңдар, тамақ ішіңдер, – деп, стол үстіне нан турай бастады.

	– Әй, кемпір, мына балаларға тұздаған қияр алып бер, – деді пештің үстінде жатқан кемпіріне.

	Петр Васильевич шалға жақындап келді де:

	– Рақмет, тамақ ішіп отыруға уақытымыз жоқ. Бір нәрсе сұрамақ едім, сіз Тамара деген мұғалиманы білесіз бе? – деді.

	– Тамараны білмей, мені қара басып па? Өзіміздін мұғалима ғой. Бірақ ол жоқ. Жау түнде «сен партизансың» деп ұстап алып кетіпті, – деді қарт.

	– Оны «партизан» деп көрсеткен адамды білесіз бе? – деді Петр Васильевич.

	– Біздің көрші әйел кешке таман бір жұмыспен староста Дурновтың үйіне барса, лепіріп отырған бойында, біздің көршіге: «Сен де партизансың ба, бәлем жазаңды беремін, ана мұғалима қыздарың сияқты сен де барарсың» деп мазақтапты. Көрші әйел осы жайды Тамараға хабарламақ болған екен, бірақ оны таба алмай қалыпты. Жау алып кетіпті оны. Соған қарағанда, сол Дурнов болмаса деймін», – деді қарт.

	Петр Васильевич есік алдына шығып, партизандарға староста Дур новты алып келуді бұйырды.

	Лебедев Әлімнің иығына сүйеніп, әрең тұрған Тамараның басын сипамақ болып еді, шашына қан ұйып қалған екен. Тамараны партизандар базасына жөнелтуді Әлімге тапсырды.

	Жылбек бастаған топ деревняның сыртындағы оқшау тұрған старостаның үйіне қарай келді.

	– Мынау, үлкен ағаш үй, – деді көшенің ортасына жетпей тоқтаған қарт, – старостаның үйі. Бақша жағынан кіріңдер. Мен осы жерден қайтайын, біреуі біліп қойса, ертең жауға мені де көрсетіп жүрер.

	– Енді өзіміз де бірдеңе жасармыз. Қайтсаңыз қайтыңыз, – деді де, Жылбек бастаған партизандар үшке бөлініп, қарт көрсеткен үйді қоршай бастады. Қораның бақша жақ сыртына келген соң екі топ үйдің екі бұрышын айналып кетті де, Павлик, Батырхан, Виктор үшеуі қораның ішіне секіріп түсіп, үн-түн жоқ бұға қалды. Сәлден кейін үйдің қораға қарай шығатын есігіне келіп, қабырғаға жабысты. Үйден шыққан адам әдейілеп қарамаса, көретіндей емес.

	Осы кезде біреу үйдің есігін шалқайта ашып далаға шықты да, оны жабуға шамасы келместен, қораның қақ ортасына жетер-жетпесте лақылдатып құса бастады. Қараңғыда бұғып отырған Павлик пен Батырхан мастың желке жағынан келіп, бас салды да, сөйлеуге де шамасын келтірмей, қолдарында даяр тұрған шүберекті аузына тыға салып, қораның бақша жақ сыртына қарай көтеріп әкетті. Бұлардың Дурновты ұстағанын сезгендер жақындай түсті. Барлығы Дурновты сүйрей-мүйрей қамбаның сыртына шықты да, төбеден асып, жоқ болды.

	Дурновтың қолын артына байлап, өзін итше жетектеген партизандар штабқа келесі күні түс ауа жетті.

	– Мына сатылған итті қайтеміз? – дегенде, аздап ішкен шараптан екі беті алаулап, қызулау тұрған Тимофей Михайлович:

	– Жаза біреу-ақ, дарға асамыз! – деді.

	– Өлігін жау комендатурасының алдына апарып, аяғынан төмен қарай іліп қоямыз. Көрсін, сұмдар, сүйенген досын.

	– Мүмкін, Гитлер мұның басына ескерткіш орнатар!

	Осылайша шуылдасып жатқанда бұлардың қасына Тамара мен Әлім келді. Тамараның басын шандып байлаған бинттерден қатқан қара қошқыл қан көрінеді. Қызыл шырайлы бетіне түскен қамшы іздері білеудей боп кетіпті. Ол Дурновты бірден таныды.

	– Мұның халыққа істемегені жоқ. Талай совет азаматтарының қанын ішті, – деп Тамара Дурновтың бетіне түкіріп жіберді. .

	Арада бір-ақ күн өтті. Таңертең жау коменданты, полицайлар мен деревня халқы комендатура алдында аяғынан төмен қарай ілінген Дурновтың өлігін көрді.





XX


	Бүгін лагерь әдеттегіше ерте оянды. Ұйқыдан тұрғандар есінеп барып, әр ағаштың саясында өз беттерінше, көлде қанатын жайып су сабалаған қаздай құлаштарын аспанға сермей тастап, дене шынықтырып жатыр. Кейбір жүрдім-бардым жасап болғандары көйлектерін шешіп тастап, лагерьдің іргесіндегі мөлдір бұлаққа беті-қолын жуды. Күрке жанындағылар әртүрлі әңгіме айтысып, гуілдесіп отыр.

	Шапағын мол шаша шыққан күн бүгін әлемге жарқырай, нұрын төгіп тұр. Қыза бастаған күннің төккен нұрына шомылған теңіздай толқыған орман ағаштарының жайқалған жапырақтары да күн сәулесіне шағылысып жүз құбылып әсем көрінеді. Орман толы құс та неше түрлі әнге салады. Ертерек тамақтарын ішіп болған партизандар орындарынан тұра беріп:

	– Рақмет, Петька, сен тамақ пісірудің әдісін әбден үйреніпсің. Бүгінгі тамағың өте дәмді екен, Москва ресторандарының пісірген тамағынан кем емес, – деп мақтап барады.

	Денесі сом жаралған, тапал, терең құдық түбінен көрінген мөлдір судай, үңірейген шегір көзді, қабағы шығыңқы, басы үлкен, жалпақ бетті, иегінің әр жеріне сирек-сирек біткен қылтанақ сақалды, теректің жапырағындай қалқан құлақ, қысқа саусақтары быртиған Петька қолын мықынына тіреп, асулы тұрған қазанның жанында ырсия күліп тұр. Жамалдың жанында тамақ ішіп отырған Тамараға қарап жымыңдап қояды.

	Тамара оның ыржия күліп тұрғанын байқады да, көзін бір төңкеріп қарап еді, Петька дода-дода шашын бір қолымен жөндеген боп, Тамараға көзін қысты да, тағы да қосымша сорпа құяйын ба дегендей ым қақты. Петьканың ойын сезе қойған Тамара ішінен: «Осы құрғырға тіл қатпайақ қояйыншы, өзінің әліне қарамай дәмесінің зорын қарашы, мені партизанға қосылғанда жігіт іздеп келді деп тұр ма екен өзі! Әйел де болсам қауқиған сен сияқты аспазшы болып, қазанды төңіректеп жүргенім жоқ. Сенің жылмыңдаған көзің мені қызықтырмайды, бетіңмен жүр», – деп бір ойланды да, артынша: «осының түрі қандай болса, мінезі де сондай дөрекі деуші еді, әрі кет деп, бетке соқпай-ақ қояйын», – деп түйді ойын. Осы шақта Петькаға көзінің қиығымен бір қарады да, өтірік күлген болып:

	– Рақмет, Петька, бүгінгі тамағың өте дәмді екен, – деп Тамара Жамалдың алдында екі қолын жайып, күліп тұрған Маяны қолына алды да, теріс айналды. Кішкене жүрген соң:

	– Жамал, – деді Тамара ол қатарласқан кезде, – жүр, бүгін тыныштық көрінеді ғой, біраз қыдырып қайтайық.

	Аузын ашса көрінбей қалатын Маяның кішкене тәмпіш мұрнына қызыға, мейірлене қарап келе жатқан Тамараның ойына жастық шағы елестеді.

	«Сен, Мая дүниеге жаңа ғана шыр етіп келген сәбисің. Көзіңді ашпай жатып орман кезіп, лаулаған оттың, өмір мен өлімнің ортасында жүрсің. Бірақ сен ғой төңірегіңде не болып жатқанын білмейсің. Дүниенің астан-кестен болып жатқанын қайдан білейін деп едің? Сен кейде маған, осы партизандардың туындай желбіреп көрінесің. Өйткені сен біздің келешегімізсің, біз сенің, сендей күнәсіз жас сәбилердің бақыты үшін күресіп жүрміз. Біз жеңсек сен тыныштық тәтті өмірде өсерсің», – деп терең ойға шомып келе жатқан Тамараның ойын:

	– Тамара, неге үндемейсің? – деген Жамалдың үні бөліп жіберді.

	– Аһ, кешір, Жамал, – деді Тамара, – Маяны, қолыма алғансын бір ойға кетіп қаппын.

	– Мына соғыс басталып кетпегенде, сенің де осындай кішкентайың болатын ба еді? – деді Жамал күліп.

	– Кім білсін, өмір деген қызық қой! – деді Тамара да күліп.

	Тамара мен Жамал орман жиегіне шығып, оқшаулау тұрған теректің саясына барып отырды. Самал соғып тұр. Туған жердің майда қоңыр желі баяу желпіп, бетті аймалағандай, жүректі қытықтағандай болады. Жапырақтар да сыбырлап, сыр шерткендей неше түрлі үн төгеді. Дүние маужырап қапты. Не керек, осы бір сәтте осы бір екі жас әйел үшін дүние тыныш, рақат сияқты болып кетіп еді. Екі дос сол теректің саясына отырып, шөлдеп, таңдайы кепкендей, майдың жұпар иісті ауасын кеуделерін кере жұтып, демдерін терең алды. Мая қолын ербеңдетіп, торғайдың балапанындай аузын аша береді. Екі адамның қолына кезек көшкеніне мәз болған сәбидің ойында дәнеңе де жоқ.

	– Мая, келші маған, сен бәрімізге ортақсың ғой! – деп, Тамара сәбиге қолын соза, орнынан тұрды. Тамараның жібектей, ақшыл сары шашы күн нұрымен шағылысқанда бұрынғыдан да жайнап, жарқырап неше түрлі боп құбылады. Қолдан құйғандай талдырмаш, мүсінді денесіне иықты, көтеріңкі кеудесі, жайнаған оттай тұп-тұнық көк көзі оның кіршіксіз ақ жүзіне ерекше ажар беріп сол отты әдемі көк көзін Маяға төңкере қарап, оның тұнық қара көзіне елжірей үңіліп, мейіріммен, ерекше ықыласпен туған апасынша егіле қарады.

	– Маяның өзі күннен-күнге тәтті болып барады. Менің қолыма келсе аузын жимайды. Шіркін, соғыс бітіп, жауды жеңіп, елдеріңе қайта оралғанда, туған-туысқандарың қандай қуанар екен! Ер жеткен соң туған жері – Белоруссияның орманына келіп, осында қалған, бағып-қаққан, паналатқан, жауыздың аузынан арашалаған, атасына, мына біздерге бір көрініп кетсе, қандай тамаша болған болар еді! Әлде сен өскесін қанға боялған туған жеріңді, балапанын қорыған бүркіттей сені қорыған еліңді, біздерді, мына Белоруссия жерін ұмытып кетесің бе? – деп, Тамара қолындағы баланы бауырына қысып-қысып алды. – Жоқ, сен, мен білсем, ұмытпассың, ұмытуға тиісті емессің. Жамал, сендер осы Маяны өскенсін оқуға осы Минскіге жіберіңдерші!

	Терек түбінде емін-еркін Маядан қолы босап отырған Жамал сандуғаштай, құлаққа жағымды әсем күлкісін тоқтатпады.

	– Тамара, біз жауды жеңеміз. Қазақстанға барғанмен, мына орыс жерін, Белоруссияны, мына сендерді ұмытпаймыз. Жауға қарсы бірге алысқан, бірге жүріп қан төккен, бір тілім нанды бөліп жеген заманды, қылдан тайып жығылардай қиын күнді, бірге өткізген шақты, бірнеше жыл жерін жерлеп, суын ішкен, өз баласындай бағып-қаққан елді, қысылғанда саясына жасырған мынау ну орманды біз неге ұмытамыз. Ұлы орыс халқында: «Гора с горой не сходится, человек с человеком сходится» деген мақал бар. Ал бізде, қазақта: «Ат баспаймын деген жерін үш басады, ер көрмеймін деген жерін үш көреді» деген мақал бар. Біз әлі талай көреміз бұл өңірді.

	Екі қолын ербеңдетіп шешесіне ұмтылған Маяны Жамалға ұстатып, Тамара оның қасына отыра беріп, мойнынан қапсыра құшақтады да, өз басынан өткенді әңгімелеп кетті.

	– Жамал, – деді ол, – ой, шіркін-ай десеңші, өмір деген соғысқа дейін қандай тамаша, қандай тәтті, қандай көңілді еді! Ойлап кетсем он жыл бар күшті сап білім шыңына жетуге ұмтылған бейбіт күндер, өсірген ұстаздарымыз, ауласында асыр салып ойнаған зәулім мектебіміз, бірге оқып, ойнап-күлген қыздар мен балалар көз алдыма елестейді де тұрады.

	– Тома, сен өзің сәбиді жақсы көреді екенсің! – деп Жамал әңгіме бетін басқа жаққа бұрды.

	– Менің әке-шешем ерте қайтыс болыпты. Содан кейін әкемнің туғандары мені Климович қаласындағы балалар үйіне беріпті. Он жылдықты бітіргенше сол балалар үйінде болдым. Шіркін, өз баласындай мәпелеп тәрбиелеген сондағы тәрбиешілер мен мұғалімдердің тым болмаса біреуі кездессейші осындайда: «Мені тәрбиелегендеріңізге көптен-көп рақмет», – деп айтар едім, көңілдегі жақсы сөздерімді шығарар едім, – деп, көз жасын шеті қызыл жібекпен көмкерілген кішкентай ақ орамалымен сүртті.

	Тамараның әңгімесін ықыласымен, мұңая тыңдап отырғанЖамал:

	– Сен жылама! Сен жастай өскен жеріңде, оқыған мектебіңнің қасында жүрсің ғой. Тіпті осы топта бірге оқыған, сүйген, ұнатқан жігітің де бар шығар. Мына, біз де... – деп барды да, Жамал да тоқтай қалды.

	Тамара да аз кідіріп, әңгімесін жалғастырды.

	– Мен он жылдықты жақсы бітіріп, Гомель қаласындағы педагогика институтына түсіп, соғыстан бір жыл бұрын бітірген едім. Жас мамандарды бөлетін комиссия мені Епишево деревнясындағы орта мектептің жоғарғы кластарына мұғалім етіп жіберген. Мұғалімдер коллективі де өте бір ұйымшыл, жақсы жандар екен. Жас мұғалімдерге ақыл беретін. Кейде мен сол коллективті, сол адамдарды аңсап, жоқтаймын. Ұстаз болып, жас ұрпақты тәрбиелеу қандай абыройлы, қандай мәртебелі іс. Аңсаймын, сағынамын.

	– Анау! – деді Тамара, көз ұшында төбе-төбе болып көрінген қарайғандарды нұсқап, – соның бәрі жаудың қанды ізі түскен жерлер, қала, деревня, село, хутордың орны. Бәрі қирап жатыр. Соғысқа дейін осы маңайдың бәрі жиі өскен ормандай, біріне-бірі тірескен ел еді. Енді міне, көріп отырмыз, тып-типыл. Кешке қарай жұмыстан қайтқанда шырқатып тартқан гармоньның үні де, жастардың екі-екіден қол ұстасып, сүйген жандарымен, достарымен жел соққанда құлпыра жайқалған көк майсадай толқи билегені де, ән салған даусы да жым-жылас. Тіпті өрістен шөпке тойып, ыңырана маң-маң басып, мөңіреп деревняға қайтатын сиырлардың да, үй күзеткен сақ иттің үргені де естілмейді. Жасыратыны жоқ, кейде осыны да сағынып, осыны да аңсап, көнілің құлазып сала береді, – деп, Тамара ауыр күрсініп қойды.

	– Тамара, шыдамды бол! Өзің айтқандай, біз жеңеміз! Қайтадан мұғалима боласың. Аз жыл өтпей-ақ бәрі де ұмыт болады.

	Сабыр етпегенде қайтеміз. Бұл менің саған айтқан сырым ғой. Әлгі орны жатқан деревнялар толған бала еді. Олар зым-зия жоқ болып, қайда кетті екен? Әлде, паналайтын жер таппай, орман кезіп жүр ме? Әлде, жосадай қанмен қолын жуған жау, осының бәрі аз дегендей, оларды да ата-аларынан айырып, туып-өскен жерінен айдап Германияға алып кетті ме? Әйтеуір, көрінбейді. Сол жастардың көктемгі, гүл, бәйшешек тәрізді түрленіп, құбылғаны, жайраңдаған жүзі, суда жүзген үйректей сылаңдаған жүрісі әлі көз алдымда.

	Тамара мектепте белорус тілі мен әдебиетінен сабақ берген. Орыстың және дүние жүзі әдебиетінің классиктерін көп оқыған. Тіпті, Янка Купала мен Якуб Коластың көп өлеңдерін жатқа білетін. Бүгін ол өзінің қиын күндердегі қазақстандық құрбысына сырын айтып отыр. Ол онысын әлде ызадан, әлде бір шабыттанып отырғандықтан шешендікпен айтты.

	Ақтарыла, төгіле мектептің кең класында сабақ беріп тұрған білгір, айтқыш ұстазша сөйледі.

	– Қолына түскен қыздардың көбін жау туып-өскен елінен айырып, құлдыққа айдап кетіпті. Мұнан артық қорлау, адамдықты аяққа басушылық бола ма? Шырылдап жерге түскеннен еркіндікте өскен, шырқай ән салып, гүлдей жайнаған жастар торға түскен сұңқардай бұлқынып, жаудың құлдығынан шығудың алуан түрлі амалын жасаған болар-ау!

	– Жоқ, біз жаудан кек аламыз. Біз жасымаймыз. Жамал, мен енді көзіме жас алмаймын, жаудан кек аламын. Жау құлдыққа айдап кеткен туысқандарды босатып жеңіске үлесімді қосамын! – деп қайраттанды Тамара.

	– Тамара, – деді Маяны емізіп отырған Жамал, – өткен күннен де жақсы күннің туатынына мен де сенемін. Біз әлі соғыстан бұрынғыдан да жақсы тұратын боламыз.

	Сүтке тойған лақтай Мая монтиып отыр. Дәл бүгінгідей рақатты туғалы көрмеген болар. Жарқыраған көктем күні сәби жүзіне нұрлы сәулесін төгеді. Кейде ол екі қолын ербеңдетіп, шешесінің тізесіне кішкентай аяғын тіреп қояды. Әлден уақытта Мая жымиып Тамараға қарап еді:

	– Кел маған, бөбегім, мен сені тағы ойнатайын, – деп ол сәбиді қолына қайта алды.

	Тамара айтқан ұзақ сырдан кейін екеуі де біраз үнсіз отырды. Жамал мөлдіреген қара көзінің қиығымен Тамара мен Маяға бір қарап қойып:

	– Иә, Тамара, бағанадан сенің айтқан сөздерің менің де жүрегімді елжіретіп, сай-сүйегімді сырқыратты. Менің де туып-өскен жерім, ойнапкүлген жора-жолдастарым есіме түсіп, көз алдымнан елестеп өтті, – деді.

	– Мұндай тыныштық бола бермес, осындайда сен де сырыңды айтшы? Жорамен қалай танысқаныңды да айтсаң тіпті қызық болар еді, – деп Тамара күліп қойды. Өз өтінішінен өзі ұялғаннан үлбіреген ақ бетінің ұшы қызарып кетті. Сонда да ұялғанын сездіргісі келмегендей, сықылықтап күліп жіберді де, Маяны көтеріп орнынан тұрды. «Ұялған тек тұрмас» деген деп, Тамара «тара-ра-ра-рам» деп, әлде бір вальстің сазын аузымен айтып, Маяны әлдилеп кетті.

	– Томочка, сен биді де аңсаған екенсің, билерсің әлі, сендерде өз тойыңда билерсің, – деп күлді. – Айтпақшы, сенің сүйген жігітің қайда, бар ма?

	– Неге болмасын, айта берсем, ол осында жүр.

	– Ол кім, әй? – деп Жамал да шап ете қалды.

	– Өзің ойлап тапшы. Кім деп ойлайсың?

	– Кім десем екен, Петька емес пе? – деп күлді Жамал.

	– Күлгеніңе қарағанда ол еместігін өзің де білетін көрінесің.

	– Өзің айтшы?

	– Айтпаймын, өзің тап, шашы бұйра, көзі көк, өзі үлкен! – деп Тамара сықылықтай күлді.

	– Онда таптым, таптым. Павлик екен. Мен оны Павлик демей, Павел Смирнович деп атаймын.

	– Әрине, өзім айтқансын табасың... Сен оны қой да, менің сұрағыма жауап бер. Жора екеуің...

	– Не деп айтам, қалай танысқанымды, қызық та емес өзі.

	– Қызық болмаса да айт!

	Жамал әңгімені не деп бастасам екен дегендей аз ойланып отырды да; ана сүтіне тойып, монтиып ұйықтап кеткен Маяның бетіне қарап қойып, әңгімесін бастады.

	– Оныншы кластың соңғы емтиханына әзірленіп жүрген кезім болатын. Консультациядан шыққан бір топ қыз келе жатыр едік, клуб үйіне жақын тұратын үлкен тастың үстінде отырған төрт-бес адамды көрдік. Бірі домбыра тартып отыр да, өзгелері соны тыңдап қапты. Жағасы оңға қарай ашылған ақ көйлекті біреуі бізден көзін алмай көп қарады. Отырғандар бізге қарап күлді, әрине, біз онысын ұната қоймадық. Анау қыздар олардың күлкісінен қысылып, төмен қарап ұялып қалды.

	– Сендерге не болған?! – дедім, оң жағымда келе жатқан Жәмила деген дос қызымды бүйірінен түртіп қалып. Қаттырақ тиіп кеткен болу керек. Менің қолым тиген жерін баса қалып, «өһ» – деді.

	...Қадиша деген бір қыз бәрімізден өжеттеу болушы еді, неге екенін білмеймін, ол да қып-қызыл боп ұялып кетіпті. Қымсына-қымтырыла, отырғандардың қасынан өте беріп, бәріміз де күліп жібердік. Бірақ неге екенін әлі күнге білмеймін, былай шыға әрненің басын шатып, күлістік те үйімізге тарастық.

	...Үйге келсем, жақын колхозда тұратын бір апай отыр. Көптен көрмегендіктен болу керек, бетімнен сүйіп алды. Бой жетіп қалыпсың, оқу қашан бітеді деп үсті-үстіне сұрап жатыр. Соңында клубта бүгін не болады деді. Мен «Чапаев» киносы жүреді деп едім, ендеше сол Шапайыңа апара көрші деп жабыса кетті. Ертең емтихан десем де болмады. Амал жоқ, ертіп баруға көндім. Клубтың алдыңғы жағына таман отырып едік. Манағы ақ көйлекті жігіт те сол қатарда, екі кісіден кейін отырыпты. Мен тағы қысылып қалдым. Ал, әлгі жігіт менің апамды таниды екен, амандық сұрасып, қарық боп қалды екеуі. Сөз арасында мен жайында да айтып қояды. Бірақ мен қол алысып таныса қоймадым, үнсіз отыра бердім. Кино біткен соң, әлгі жігіт бірге ілесе шықты да, үйге шейін ере келді.

	– Ертең мектепке барсам қайтер еді, Жамал? – деді қоштасып жатып. Мен оның не себепті сұрағанын аңғармай:

	– Жасыңыз жетіге жаңа жетіп пе еді? – дедім де, үйге кіріп кеттім.

	Келесі күні соңғы емтиханнан шығып келе жатсам, кешегі жігіт үйге қайтатын жолда тағы жолықты. Әуелі ол амандасты да, «емтиханнан неше алдың»? деп сұрады. Түндегі айтқан сөзіме ұялып, «төрт» деген сөзді әрең айттым.

	...Кешкілікте әлгі жігітпен тағы кездестім. Бұл жолы менің өзім көргім келді оны. Жұрттың жиналатын жері клуб қой. Сонда кездесе кетті.

	– Ал, Жамал, – деді ол көптен бергі танысымдай, – кино көреміз бе, әлде көл жағасына барамыз ба?

	«Өзіңіз біліңіз» десем де, кино кешегі болғандықтан өзім де қыдыруды ұнатып тұрмын. Емтихан біткен, көңіл жайланған. Кәмелеттік аттестат алғанмын. Жігіт маған ұнай бастады. Сондықтан да оған «өзіңіз біліңіз» дедім. Осы сөзден кейін Сабындыкөлге қарай беттедік. Біз жүріп келеміз. Дала. Қандай тамаша. Біз гүл тере бастадық. Маған қасымдағы жігіт, осы Жора, сол мол гүлдің, дала қызғалдағының ішінен таңдап алған гүл секілді барған сайын әрі сүйкімді, әрі әдемі көріне бастады.

	...Біз серуендеп көп жүрдік. Қанша уақыт өткенін де білмейміз. Жаздың желсіз тымық кеші, түрлі түсті гүлдер мен құлпырған дала – бәрі тамаша... Біз болсақ, сол гүлдің хош иісін қанша жұтсақ та тояр емеспіз. Қанша отырсақ та, жалығар емеспіз...

	...Кешкі көлеңкеге орана бастаған қайың, қарағайлар тұманды күні келе жатқан жолаушыдай солғын көрінеді. Күндіз жарқырай көрінетін қайыңның ақ діңгектері де байқалмайды. Дәл қазіргі сәтте Сабындыкөлдің мөлдір суында шоршып ойнаған балықтардың шолпылы ғана естіліп, су бетіне пайда болған дөңгелекшелер ғана көрінеді. Айналаңды орай орналасқан таулар сенімді қорғаныңдай болса, солтүстік-шығысында тұрған Ақбет биігі барлық таудың төрағасы сияқты. Табиғаттың тамашасы бізді үйімізге кеш қайтарды. Сол күннен бастап Баянаулының таулары мен тастары, көлдері мен көркі біздің қуанышымыздың қорғанындай сүйкімді боп кетті. Сол бір жазғы күндер, алғашқы танысқан күн ойдан кетпейді...

	Жамал күрсініп қойды.

	– Шіркін, Баян, туған ел, сағындым ғой сені, қайран Арқаның асқақ самал желі, – деп ыңырсып бір ән айтты. Сол ән де Баян туралы еді.



	Баянауыл басынан бұлт кетпес,

	Қиядағы түлкіге құсым жетпес.

	Ақ боз үйдің сыртынан аттандырып,

	Дегенің «қош, қалқатай», естен кетпес...



	Сөзін ұқпаса да, мұңды үніне түсінген Тамара осындай тамаша жердің аты қалай деп сұрады. «Баян» деген сөзді қайталай берді Жамал.

	– Иә, Баян, Арқаның асқар сұлуы атанған тау Баян, көл Баян, шөл Баян, ел Баян... Бәрі Баян... Нақ осы кезде орыс, белорус ормандарының іші Жамал үшін Баян боп кетті.





XXI


	Қиын-қыстау күндерде түн қатып, белшесінен саз кешіп, талай-талай қиын асудан асқан партизандар нұрын шашқан күн сәулесіне бөленіп, топ-топ болып, әр жерде көрген-білгендерін әңгімелеп отыр.

	Жастар лагерь алдындағы кішкентай алаңда екі-екіден қосарланып би билеп жүр. Бұлардың аңсап күткен тыныштық заманы дәл бүгін және осы орманда кенет орнай қалған сияқты. Тек тосқауылда тұрған сақ күзетшілердің кезекке тұруы ғана жаумен айқастың аяқталмағанын еске түсіргендей.

	Бишілердің ішінде Павлик пен Тамараның би билегені ерекше көрінеді. Сондықтан жұрт назары да соларға ауған.

	Топтан оқшау шыққан Әлім тамағын қырнап, гармонь тартып отырған жігітке жақын келді де естірте сөйлеп:

	– Әй, шіркін, мына Павлик пен Тамараның аяқ алыстарын-ай, тіпті аяқтары жерге тимейді, қарашы өздерін, – деді.

	– Әлгі, біздің Петька қайда кеткен осы? – деді партизандардың бірі, – күнде Тамараның жанынан шықпаушы еді, – Тамарадан аспандағы айды жуық көрген байғұс қазан-ошағының басында жүр ме екен, әлде? Ой, сен мұнда тексеріп отыр екенсің ғой, кешір мені, – деп еді әлгі партизан, отырғандардың бәрі ду күлді.

	Сол-ақ екен, онсыз да тарылып, әрең шыдап отырған Петька орнынан атып тұрып, шүңірейген көзін жұртқа қадап тұра қалды да, Павликке:

	– Сен бұдан былай Тамараның қасына жоласаң, менен жақсылық күтпе, аяғыңды сындырамын! – деді.

	Петьканың дөрекі сөзіне күлген Павлик:

	– Сен, үрлеген қуықтай боп несіне теріңе сыймай ісініп тұрсың? Тамарада нең бар? Би билеуде не тұр? Сен де биле! Кішкене тыныштық болғанда көтерген көңілді көпсініп тұрсың ба? Осындайда ойнап-күлейік те, – деді Павлик жайдары мінезімен.

	Бұлардың сөздерін тыңдап тұрған Тамара:

	– Достар-ау, мен үшін жауласпай-ақ қойыңдар. Босқа дүрдиісіп, биден құр қаласыңдар. Жүріңдер, – деді.

	Әңгімеге Әлім келіп араласты.

	– Обалдарыңа мен қалдым-ау. Петьканың асау тайдай мөңкитінін білгенімде сөйлемейтін едім. Қалжыңды білмейтін қайда өскен жансың, Петька? – деп, Петьканың жанына келіп еді, Петька бұрынғыдан арман булықты. Петьканың өрескел мінезін қызық көрген партизандар оны қайрай түсті.

	– Е, мынау ашулана алады, кәдімгі еркек қой өзі. Қазанның қожасы екен деп жүрсек, – деп қояды.

	– Петька, сен ең алдымен жауды жеңіп алсаңшы, осында келгелі бір немістің мұрнын қанатқан жоқсың, енді өзіңнің жауынгер жолдасың, барлық партизандардың мақтанышы болған Павликтің аяғын сындырмақшысың ба? Ой, шіркіннің мықтысын-ай, сен Павликтің аяғын сындырып жатқанда, біздер ай қарап тұрады ғой дейсің бе? – деп жатыр біреулері.

	Партизандардың біреуі анадай жерде Маяны көтеріп тұрған Жамалға келді де:

	– Жүр, билейміз, қолыңдағы баланы Жораға бер, – деп, Жамалмен билеп кетті.

	Тимофей Михайлович топографиялық картасын алдына жайып қойып, келесі күнгі жүріс-тұрыстың ретін ойластырып отыр. Анда санда кең маңдайын сипап қойып, ащы темекінің түтінін будақ-будақ шығарады. Маңайлап келген партизандар ішінен: «Тимофей Михайлович жауды жайратудың тағы бір амалын іздеп отыр-ау» деп, көзінің қиығымен бір қарап, үндемей кете береді. Бір кезде Тимофей Михайлович алдында дастарқандай жайылып жатқан картасын жақсылап бүктеді де, ақырын сумкасына салып, орнынан тұрды.

	«Шіркін, жастар, – деп ойлады ол билеушілерге сүйсіне қарап, – шаршап-шалдыққандарына қарамастан ойын-сауық құрып жүргендерін айтсайшы. Тамара мен Павликті қарашы. Әсем билейді екен өздері. Бүгін кешке қиын тапсырманы орындауға кететіні Тамараның ойында да жоқ. Қайдан білсін, алдарында қырлы-қырат, асу, бұлдыраған тұман тұрғанын. Орындайтын тапсырмалары аса ептілікті, ерлікті, түлкінің қулығындай қулықты, жүректілікті керек ететінін. Олардың маңайлап айнала жүгіріп ойнап жүрген Толик те жолаушы жүреді. Бала болса да, қулығына бойламайды. Оның осында келгелі қатерлі жолға бірінші рет шығуы. Ол үшін өте жауапты іс. Қатерлі болса да, жібермей болмайды. Бүгінгі тапсырмаға оның көмегі әбден қажет» деген ойын іштей қоштаған күйінде, ол бишілердің қасына келді.

	Жастардың сауығы оны да үйірілтіп, еліктіріп алып кетті. Ұршықтай айналып билеп жүрген Павлик пен Тамара:

	– Тимофей Михайлович, сіз жақсы билейді екенсіз ғой, – деді жарыса сөйлеп.

	– Шырақтарым-ау, біз де бір кезде жас болып көрдік қой. Көрдің бе Петр Васильевич те билеп жүр. Бидің неше алуан түрін білетін жасқа да жеттік, – деді жымиып ол.

	Түс ауып қалған кез еді. Күн көзін бұлт басты, партизандар биді тоқтатып, тарасып жатты. Кешікпей сіркіреп жауған жауын лезде күшейіп, сел ағызып, партизандар қабық шатырларына жүгірісіп опыртопыр болды. Коротченко күркенің бас жағына таман отырып, Лебедевке жау гарнизондарына жүргізетін барлау жұмысының жоспарын айтып, картадан көрсетіп жатыр.

	Аркадий болса, «Үлкен жермен» байланысуға радиостанциясын әзірлеп, антеннасын құрып жүр.

	– Мен «орман»! Мен «орман»! Естимін, – деп, отырғандарға қарап жымиып қояды.

	Аркадийдің өңінен бір жақсы хабар алынып отырғаны сезіледі. Сәлден соң ол:

	– Ертең кешке «Үлкен жерден» «У-2» самолеті келіп, ауыр жаралыларды алып кетеді, ал бүгін сағат жиырма төртте жүк таситын үлкен үш самолет парашюттен оқ-дәрі тастайтын болды. Тимофей Михайлович, сіздің таңертеңгі хабарлаған белгіңізді қабылдады. Координатты тағы қайталап айттым, – деп аппаратын жиыстыра бастады.

	– Тамаша, Петр Васильевич, тамаша, бүгін самолет жүк тастайтын болса, – деді Коротченко, – Тамара мен Толикті таң атысымен барлауға жіберуіміз керек. Павлик шығарып салады. Қалай дейсіз бұған?

	– Дұрыс, – деп мақұлдады Лебедев.

	Толған айдың нұрынан дала жап-жарық. Айсыз күні көзге түрткісіз болатын орман іші де бүгін ала көлеңкеленіп тұр. Партизандар лагерьден екі-үш километрдей жердегі алаңға келіп, жинаған ағаштарын үш жерге шөмеледей үйіп, самолет келер алдында от қоюға дайындап, алаңды айнала күзетіп жүр.

	Тура жиырма төрт сағатқа он бес минут қалғанда алаң ортасында үюлі тұрған ағашқа от қойып еді, лап еткен оттың жалыны аспанға шықты. Алыстан гүр-гүр еткен самолет даусы естілді. Оттар «көр мені, мен мұнда» дегендей шапши жанып, маңайын күндізгідей жарқыратты. Әлден уақытта аққан жұлдыздай әуені жара зымырап келе жатқан самолет көрінді. Өзінің әдетінше, самолет ормандағы партизандарға сәлем бергендей, аспанға шапшып жанып тұрған отты үш айналып шықты да:

	«Мен сендерді көрдім», – деп қалықтаған құстай қанатын теңселтіп белгі берді де, әкелген жүгін тастап, бірінің соңынан бірі тізіліп күншығысқа қайтадан тартты. Тасталған жүкті іздеп, партизандар кетті.

	Түн ортасы ауа бергенде ғана жерге түскен жүктің бәрін тапқан партизандар лагерьлеріне келіп жетті. «Үлкен жерден» келген жүкті теңтеңімен қаз-қатар етіп жинап жатыр. Теңнің әрбіреуі шыны орағандай өте бір ұқыпты буылған. Арасына мақта салып сырылған кенеп қаптың шеті көмкерілген. Суық күндері қаптың ішіне кіріп ұйықтауға да боларлық. Үйілген жүк сыртын парашютпен жапқанда, маялап үйген ақ матадай болып көрінді.

	Таң бозарып, орман ішіне сәуле түсе бастады. Штаб адамдары осыны күтіп жатқандай, таң атпай оянып, бірдеңеге асыққандай беті-қолдарын жуып, асығыс күркелеріне кіріп-шығып жатыр.

	Таңертеңгі тамақтан соң Коротченко келіп, Тамараға амандасты да, радиостанция тұрған бұрышқа отыра кетті.

	– Сені, Тамара, жауапты тапсырмамен Пригорья станциясына жіберейік деп отырмыз, – деді ол, – өте маңызды, аса қажет тапсырма! Біздің көп жұмысымыздың жемісті болуы осы тапсырманың орындалуына байланысты. Жау сезіктенбеу үшін қасыңа Толикті аласың. Онда барғандағы сенің міндетің – жаудың Пригорья станциясындағы бекіністерін, жаудың күшін, олардың қай жерге орналасқанын, оған баратын жолды барлау.

	Осындай маңызды тапсырмамен жолға шығасың дегенге ме, Тамараның беті қызарып, көзі жайнап кетті.

	– Петр Васильевич, – деді Тамара, – маңызды тапсырмамен кетіп барамын. Егер мүмкін болса, сізден бір өтінішім бар, ол мынау, – деп Лебедевке тілдей қағаз ұсынды.

	Лебедев қағазды алып, оған ұзақ үңілді. Беті құбылып, іштей толқығаны да көрініп тұр. Бұл қағазда Тамара былай деп жазған екен: «Егер мен осы тапсырманы орындау жолында өліп кетсем, мені ұлы Коммунист партиясының мүшесі деп санауларыңызды өтінемін. Тамара Подгурская». Тамара, сенің мұның өте дұрыс. Арызыңды қабылдаймыз. Меніңше, бюро мүшелері де қарсы болмайды, – деді Петр Васильевич.

	Коротченко сумкасындағы картасын алып, Толя мен Тамараға кезек қарап, сәл үн-түн жоқ отырды да:

	– Мен әлгі тапсырманы түсіндіріп болғаным жоқ. Сендерге бес күн уақыт беріледі. Ешкіммен сыр ашып сөйлеспейсіңдер. Станция басындағы поселкада Павликтің туған апасы тұратын көрінеді. Сол кісіге Павлик хат жазып береді. Сен Тамара, Павликтің қарындасы болып барасың. Фамилияң Смирнова болады. Смирнова екендігіңе, Гомель қаласындағы педагогика институтының студенткасы болғандығыңа, онан Пригорья станциясына баруға рұқсат етілген немістің пропускасы беріледі. Павликтен апасының адресін, ол кісіні ешкімнен сұрамай, бірден тауып алудың жолын түсініп ал! Тіпті, қателесіп кетпес үшін, сенбі күні Артемовка деревнясына барып жететін боласың. Ол деревняда да Павликтің кіші апасы тұратын көрінеді. Мүмкін болса, жексенбі күні сол кісіні ертіп барғаның дұрыс болар.

	Артемовкаға дейін сендерді Павлик өз бөлімшесімен апарады. Бірақ біреу-міреу сезіп қалмас үшін қастарыңдағы партизандар деревняға бармайды. Павлик апасына жолығады да, сені тапсырады. Павликтің екі ағасы да сенімді адам. Бұдан кеткенде бірден деревня қыздарының киімін, аяғына тал қабығынан тоқылған шәркей киетін бол. Гомельде оқығанымда Толиктің әкесінің үйінде пәтерде тұрған едім, үйіне бомба түсіп, әке-шешесі өлген соң, ертіп алып кеттім дерсің. Қалғанын өзің шешесің. Қазір тамақтанып алыңдар да, тезірек жүріп кетіңдер. Ұмытып барады екенмін ғой, Толикке де деревня балаларының киімін кигізу керек. Толик саған жәрдемші болады. Сендерді жау сезіп қойса, Толик бізбен байланысу үшін керек. Сендерді партизандардың бір тобы Артемовка деревнясының күншығыс жағындағы орманда тосады. Қиын-қыстау жағдай болса, станциядан кетудің қамын ойлаңдар. Өте сақ болыңдар! – деді де, Коротченко Тамараның қолын алып, оң сапар тіледі.

	Күн жаңа ғана қызарып нұрын шашып келе жатқан кез еді. Тамара мен Толик қасындағы достарымен қоштасқандай жан-жағына көз жіберіп қарады, Жамалға келіп, шырт ұйқыда жатқан Маяның бетінен мейірім төгіп бір сүйдіде:

	– Қош бол, Жамал, қош бол, кішкене Мая, – деп, кете беріп еді, Жамал отырған орнынан тұрып, Тамараның бетінен сүйіп, көзіне жас алды.

	– Сен бізді, Мая мен екеумізді тастап, тапсырмамен кетіп барасың-ау!

	Жолың болсын, сақ жүр, абай бол! – деп қала берді.

	– Бірнеше күннен кейін қайтып ораламын. Жораға сәлем айт! Сау бол!

	–деп, ол Маяның бетінен тағы бір иіскеді де, Толикті ертіп, Павликтің тобына қосылып, сапарға аттанды.





XXII


	Түс кезі. Күн сәулесін еркін төгіп тұр. Орман іші тып-тыныш. Лебедев лагерьден оқшаулау жерде аудандық комитеттің бюросын өткізіп жатыр. Бюроның күн тәртібінде екі мәселе. Бірі – Коммунист партиясының қатарына алуды сұраған Тамара Подгурскаяның арызы. Бұл мәселе ұзаққа созылмады. Бюро мүшелерінің бәрі де секретарьдың ұсынысын мақұлдады. Подгурская партия мүшелігіне кандидат болып алынды.

	– Екінші мәселе, – деді Петр Васильевич, – ұйымдастыру мәселесі. Бюроға осы өңірдегі үлкенді-кішілі партизан огрядтары командирлерінің барлығы қатынасып отыр. Негізгі мақсатымыз бір болғаны мен, осы уақытқа дейін әр отряд өз бетінше, өз ойына келген тапсырманы орындады. Ендігі жерде партия осы күштердің басын қосып, бір тұтас бригада құруды ұсынып отыр. Бұл – дұрыс ұсыныс. Өйткені бытыраңқы күшті жау тез жойып жібереді. Сондықтан басқыншыларға қарсы шайқасудың әдісін өзгертіп, күшімізді біріктіруіміз керек. Сонда ғана біз жауға қарсы батыл күресе аламыз.

	Аудандық комитет ұсақ отрядтардың басын қосу мақсатымен осы өңірде үлкен бір бригада ұйымдастырылсын, оған «Бірінші Клетня бригадасы» деген ат берілсін дегенді ұйғарып отыр. Бригаданың құрамына кірген отрядтар жеке батальон қалпында қала береді. Бұл жоспарды осында отырған партизан отрядтарының командирлері де мақұлдауға тиіс. Бригада командирі полковник Коротченко болсын деген ұсыныс бар. Кімде қандай пікір бар?

	– Ал жолдастар, – деп ол жұртқа қарады.

	Отрядтар командирлері аудандық комитеттің осы ұсынысын мақұлдағандай тіс жармайды.

	– «Үндемеу – келісудің белгісі» деген бар ғой, егер отряд командирлері тарапынан ешбір қарсылық болмаса, бүгіннен бастап өздеріңіздің қарамақтарыңыздағы партизандардың арасында түсінік жұмысын жүргізуге кірісіп, бригаданың алдында тұрған міндеттерді жүзеге асыруға үлес қосыңыздар, – деп Петр Васильевич бюро мәжілісін жапты.

	Күн төбеге келіп қалған кез еді. Партизандар түскі асын шала-пұла ішіп бола бергенде, лагерьге қарай шауып келе жатқан аттылар көрінді. Бір кезде ирелеңдеген орман жолынан лезде құйғыта шыға келген салт аттылар тура штабқа тартты. Жүрістері асығыс. Аттары ақ көбікке боялған. Отырғандар бұл келгендердің бір асығыс хабар әкелгенін білгендей орындарынан тұрды да, ағашқа сүйеулі тұрған қаруларын алып, даярлана бастады. Үн-түн жоқ тұрған партизандардың біреуі:

	– Батырханның мұрны делдиіп кеткен екен, ол босқа қара тер бо лып шауып келмеген болар. Мүмкін жазалаушылар келе жатыр ма екен? Әлде штабқа бір құнды хабар келді ме? Әйтеуір, Батырханның басындағы қалпағы миығына түсіп кетіпті, – деп, өзара күлісіп те алды.

	Батырхан штаб жанына жете бере, атынан секіріп түсе сала штабқа кірді де:

	– Тимофей Михайлович, Октябрь ағаш пунктіне немістер мен полицайлар келіп, тұрғын халықтың мүлкін талап жатқан көрінеді, – деді ентіге сөйлеп.

	Коротченко есік алдында тұрған Батырханға жақындап келді де:

	– Сен көргеніңді дұрыстап айтшы. Жаудың күші қандай екен? – деді салмақты үнмен.

	Жолдас командир, Клетня қаласынан бір рота неміс және отыз шамалы полицай келіпті. Біз оларды аңдып тұрдық. Тезірек барайық, – деді Батырхан: – Жолдас командир, су ішуге бола ма?

	– Су мол, іше бер, достым, – деп Тимофей Михайлович жымиды. Күлерлік ештеме жоқ еді, тегі Батырханның осы бір бала мінезділігіне жымиған еді.

	Батырханның хабарын естіген Коротченко беліндегі белбеуін шешіп, аздап босатты да, планшеткасындағы картасын алдына жайды.

	– Петр Васильевич, – деді Тимофей Михайлович, – Батырханның айтып отырған Октябрь ағаш пункті мынау! – Ол орман жиегіне іргелес жатқан бір сызықты қолымен нұсқады. – Солтүстік жағында селдірлеу біткен қарағай бар, бұл жағына екі ротаны жібереміз. Қашқан-пыс қан болса, партизандар тосқауыл жасайды. Біздің негізгі шабуылымыз оңтүстік пен күншығыстан басталу керек. Октябрь ағаш пунктінің бұл екі жағы да орманға тиіп тұр. Сондықтан жауды екі жақтан қыспаққа аламыз. Батыс жағындағы орманға взвод жібермесе де болды. Жау ол жаққа шегіне қоймайды. Шегінген күнде, тосқауылдағы екі взвод оқ жаудырады. Меніңше, бұл бізді басынып, жақын жерге келіп жүрген жау екен, оларды қайтып келмейтіндей етейік.

	– Тимофей Михайлович, екі взвод дегеніңіз аздық жасар, Жаудың тактикасы біз ойлағаннан басқаша болып шықса, қиын болар, батыс жаққа да толық күш қалдыруды ұсынамын, – деді Петр Васильевич картадан басын көтеріп.

	– Оныңыз да жөн, – деді Тимофей Михайлович.

	Партизандардың ендігі бағыты Октябрь ағаш пункті болды. Асыға жүріп келе жатқан партизандар орман жиегіне кешікпей-ақ жетті.

	Ағаш пунктін қоршауға алған партизандар жан-жақтан шабуыл ға шықты... Оңтүстіктен шабуыл жасап келе жатқан Жылбек ротасы да жаудың мықты қарсылығына қарамастан еңбектеп келеді. Жау берілер емес. Тегінде олар күншығыс жақтағы бөлімдерінің тым-тырақай болғанын сезбеген болу керек. Қанша дегенмен көптің аты көп қой. Жылбек ротасына Гриша ротасы көмекке келді. «Өліспей беріспейміз» деп жатқан жау қатты састы.

	Олар оң жақ флангісінде үйілген бөренелерді пулемет ұясына айналдырып, оқ жаудырды. Жаудың бұл қулығын байқап қалған Жылбек өзіне қарай жақындап келе жатқан Виктор мен Әлімге:

	– Сен екеуің арт жаққа қарай барыңдар да, көшенің екінші бетін айналып, үйлердің арасымен, анау қамбаның сыртынан, мына бөренені қалқан қып атып жатқан жаудың пулемет ұясын жойыңдар! – деді де, өзі қалған партизандармен атысты соза берді.

	Әлім мен Виктор қамбаны айналып барып, сол жақ бұрышында қазылған орға жата қалды да, бөренені қалқан қылып атып жатқан жау солдаттарына ту сыртынан оқ атып, пулеметтің үнін өшірді.

	– Әлім, – деді Виктор. – Жүр, анау пулеметтен өздеріне оқ атайық. Жау пулеметі өздеріне қарай атылды.

	Гриша мен Жылбектің ротасына ашық шабуылға шығу бұйрығы берілді. Бұйрық тосып жатқан партизандар әр жерден бет-бетімен атып жатқан жауға қарсы «уралай» жүгіргенімен, «келсең кел» дегендей жау бекінісін тастамады. Бірнеше партизан жау оғының құрбаны болды.

	Бөренені пана етіп жау пулеметін бебеу қақтырып жатқан Әлім бірдеңені көзі шалып қалғандай пулеметті бұрды да, Викторға:

	– Ей, мынау немістің өздеріне қарай оқ боратып жатқаны несі? – деп сол жағындағы көк шинельді пулеметшіні көрсетті.

	Сәлден соң партизандар тағы «уралай» жүгірді.

	Ендігі қарсыласудан ештеңе шықпайтынын сезген жау үш жақтан қоршап келе жатқан партизандарға еріксіз берілді. Бұл айқас партизандарға оңайға түскен жоқ, талай адам оққа ұшып, талай адам жараланды.

	Бірақ өзен жағына қарай ығысқан екінші бір топ әлі қарсыласып жатыр. Виктор солай қарай атты.

	– Бәлем, қазір жазасын алар, – деп кіжінеді ол.

	Бір кезде жау оғының бірі бөренені тасалап атысып жатқан Викторға тиді. Жолдасының мерт болғанын білген Әлім, дәу де болса, оны ұшырып түсірген сенсің ғой дегендей, анадай жердегі сұлап жатқан ағаштың түбінен оқ боратып жатқан жау автоматшысын аңдып, үнсіз бұға қалды. Әлімді де оққа ұшырдым деп ойлаған болу керек, әлгі жау автоматшысы орнынан қозғалып, басын көтере беріп еді, Әлімнің оғы оны ұшырып түсірді.

	Әлім Виктор құлап жатқан бөрененің түбіне жүгіріп жетті. Виктор қозғалмайды, сұлық жатыр. Ауыр жараланған Викторды санитарларға тапсырып, өзі атыс жүріп жатқан жерге оралды. Үстіндегі киімінен өткен тер сығып алғандай. Бетінен аққан ащы тер көзіне толып, төңірегін әрең көреді. Оның тер басқан, шаң тұтқан қошқыл жүзі бұрынғыдан да қоңырлана түскен сияқты.

	Иірілген жұрттың ортасында тұтқындар тұр. Зарецкий түсін суытып, қолға түскен тұтқындарға жақындап келді де:

	– Елді тонаушы қарақшылардың көзін жоюды бұйырамын! – деді.

	Бұл бұйрықты естігенде ұзын бойлы бір жігіт, қыстыгүні аязға жалаңаш шыққан адамдай дір-дір етіп, Зарецкийдің жанына келді де:

	– Біз мына бір тұрған топ власовшылармыз, басқарып жүрген мына тұрған майор, алдымен соны атыңыздар! – деп, тұтқындардың ара сынан біреуді жұлқылап алып шықты. – Бағана партизандардың атқан мылтығының даусы естілісімен, атыспайық дегенімде, мынау майор менің өзімді атып тастай жаздады. Ебін тауып сіздер жаққа шығып кетейін деп едім, бәрібір бұлардың оғына ұшатын болдым. Кейін атыс бастал ғанда сол жауыздардың бірнешеуін өз қолымнан жайраттым. Рас, менің өзім де власовшылар тобында болдым. Бірақ мен өз отандастарыма бірдебір оқ атқан жан емеспін. Сондықтан аяңдар! – деп еңіреп барып, өзі де Зарецкийдің аяғына жығылды.

	Мұның сөзін естіп тұрған Әлім:

	– Жаңа өз адамдарына қарай атып жатқан сен екенсің ғой? – деді.

	– Иә, мен едім. Мені мына майор бөренеге адам жолатпайсың деп, сол жерге қойған болатын. Мен оқты сендерге атудың орнына, мына жаудың қолшоқпарларына қарсы аттым, – деп Әлімді куәға тартқандай, соған жалтақтап қарай берді.

	– Бұл қалсын, сынап көрелік, – деді Лебедев.

	Лебедевтің сөзін естіген соң үрейі ұшып тұрған көк жасыл гимнастеркалы жігіттің бетіне аздап қан жүгірді, есін жинағандай Петр Васильевичке қарап жымиып күлді де:

	– Сізге рақмет, енді жендеттерден кек аламын. Сертім осы! – деді.

	...Орман іші көзге түртсе көрінбейтін қараңғы. Қалың қарағайға кірген сайын қараңғылық қоюлана түседі. Кек алушылар орман ішімен жүріп келеді.

	Түн ортасы кезінде үсті-басы жауыннан шылқылдаған су болған партизандар лагерьлеріне келе киімдерін ортада жанып тұрған отқа кептіруге кірісті.

	Әлім аурулар жататын қосқа кіріп, Виктор жатқан зембілді ақырын жерге қойды да, тұрған жеріне отыра кетті. Шаштан аққан су маңдайдан төмен қарай жылжып кетіп жатыр. Беті айғыз-айғыз. Жеңімен бетінен аққан суды сүртті. Екі көзі ессіз жатқан досында. Ол отырған жерінен тұра алмай бедірейіп, біресе қос ішінде қара көлеңкеленіп жанып тұрған отқа қарап, біресе ессіз жатқан досына қарап отырып қалды. Сәлден кейін Әлім орнынан тұрайын десе, әбден әлі кеткен, қозғала алмады. Бірнеше ырғалып барып, отырған жерінен тұрып, артына жалтақтай, жалтақтай қостан шықты. Дәл қазір ойында тек Виктор ғана еді.

	...Түс ауа берген кез. Таң атқанша жауған жауын толастапты. Аспан тазарып, күннің көзі шапағын әлемге кең жайыпты. Партизандар да арқаларын күнге төсеп, шала кепкен киімдерін ағаштың бұтағына іліп қойып, өздері күншуақтап отыр. Бұлардың ішінде Әлім ғана тынышсыздау отыр.

	– Витя жатқан жертөлеге дәрігерлер ешкімді жолатпайды, бейшараның күні не болар екен! Өзі жігіт-ақ еді, ештеңеден қорықпайтын, міне бүгін ол үн-түн жоқ, сөйлесуге де шамасы келмей жатыр. Тым болмаса,

	«Үлкен жерге» аман-есен жетсе, мүмкін дәрігерлер жанын алып қалар ма еді! – деп өзінен-өзі сөйлеп отырған Әлімге партизандардың біреуі:

	– Несіне қиналасың, соғыс болғансын жараланбай, оққа ұшпай бола ма? – деп қояды.

	Әлден уақытта әр нәрсені айтып, қамығып отырғандардың жаны на Маяны көтерген Жамал келіп отырды. Маяның ойында ештеңе жоқ. Екі қолын ербеңдетіп, тамақ іздеген балапандай аузын ашады да, күле береді. Оның осы мінезін қызықтаған партизандар қолдан-қолға түсірмей көтеріп жүреді.

	Маяны көтерген, ойнатқан кезде жігіттер көп нәрселерді ұмытып, үйлерінде жүргендей, әрқайсысы өз баласын көтеріп жүргендей сезінетін.

	– Сен бері неге келмедің, міне сен келдің де әркімнің ойын бөліп, қамығудан арылттың, қуанышқа, күлкіге бөледің, – деп өзді-өзі күлісіп жатыр.

	– Мына Мая барлық қайғыны айдап шыққандай болды-ау, – деп Әлім де күліп жіберді.

	Отырғандардың біреуі орнынан атып тұрып:

	– Ой мыналарың кім? Өздерінің жүрісі біздің отрядтың партизандарына ұқсамайды ғой, – деді.

	Отырғандардың барлығы қосқа жақындап келе жатқандарға көзін тікті. Мәжит бастаған бес-алты адам штаб алдында тұрған Коротченкоға қарай бет алды.

	– Мәжиттің мына ертіп келгендері кім? Олар неғып жүрген адамдар? – деді бір партизан.

	– Бұлар – аудандық комитеттің шешімі бойынша бізге келген жәрдемшілер. Енді олар біздермен бірге соғысатын болады, – деді Тимофей Михайлович.

	Бұлардың қосылуын мақұлдаған партизандардың біреуі:

	– Аудандық комитеттің бұл шешімі өте дұрыс болған. Әнеу күні барлауда жүріп, бір кішілеу ғана деревняға кезігіп, тамақтана кетейік деп едік, осылардың бес-алты партизаны сол деревняда жүр екен. Басында біз не істеп жүргенін білгеніміз жоқ. Шеттеу тұрған бір үйге кірсек, біз кіріп келгенде асыр салып ойнап жүрген балалар тым-тырыс бо лып, барлығы кірпідей жиырылып, бір бұрышқа жиылды да, көздері жаутаңдап, қорыққандары сондай беттерін басып дір-дір етіп, үн-түн жоқ тұрып қалды. «Сендер қорықпаңдар, біз партизандармыз ғой» десек те үндемей қойды. Сәлден кейін пештің үстінде домаланып, бүрісіп жатқан әлгі балалардың шешесін көрдік. Ол бізбен сөйлесуге шамасы келмей, қорыққанынан селк-селк етеді.

	Біз бұрышта тұрған балаларды қолымызға алып, бетінен сүйіп едік, біраздан соң балалар:

	– Жаңа ғана біздің үйге партизандармыз деп біреулер келіп, арақ бермейсің деп мамамды ұрып, үйімізді тінтіп кетті. Біз тағы солар қайтып келген екен деп қорқып қалып едік, – деді.

	– Сіздер отырыңыздар, қарындарыңыз ашқан шығар, нан мен қияр жеңіздер, – деді үй иесі әйел.

	Біз екі жапырақтан нан жедік те, партизандардың атына кір келтіріп жүргендер кім екен деп, әлгі үйден шығып көшені бойлап келе жатсақ, бір үйдің терезесінен айғайлаған дауыс естілді. Біз тура сол үйге кіріп барсақ, бес-алты жігіт арақ таппадың деп бір қартқа ұрсып жатыр. Өздері бізді көріп жаман састы. Олармен ұрсысып тұруға біздің уақытымыз болмады да, қаруларын тартып алып, аты-жөндерін, Малиновка деревнясы маңындағы шағын партизан отрядының адамдары екенін біліп, ертеңінде Петр Васильевичке айттық. Партия комитетінің бюросында сол отрядтың командирінің жазасын берген болу керек, енді бес күннен кейін сол деревняға жол түсіп қайта бара қалсақ, әлгі арақ іздеушілер деревня адамдарының алдында сүмірейіп кешірім сұрап жүр екен. Бұл үшін деревня адамдары көп алғыс айтты. Енді бізге қосылатын болса, өте жақсы болды. Халықтың берекесін алмайтын болады, – деді.

	Күн ұясына кіріп, ымырт жабыла бастады. Аркадий радиостанциясын штаб жанындағы кішкентай алаңға алып шығып, Москвамен байланыс жасап отыр. Бүгінгі сеанс көпке созылмай, қысқа болды. Бүгін түнде жиырма үш сағатта «Үлкен жерден» самолет келіп, ауыр жаралыларды алып кететін болыпты деген хабар барлық партизандар арасына тарады да, елдің бәрін өте бір қуанышқа бөледі. Осы келген самолетпен

	«Үлкен жердегі» туған-туысқандарына, әке-шешелеріне, бала-шағаларына, сүйген жарына өздерінің хабарын білдіреміз деп, жаққан оттың жарығымен жұрттың бәрі хат жазып әуреленіп жатыр.

	Түн қараңғысын жамылып партизандар самолет қонатын кең алаңды алыстан қапсыра қоршап алды. Әлім арбаның үстінде кірпігін әзер қозғалтып жатқан Витядан көз алмай келе жатыр. Талай қиыншылықты бірге көрген, бір тілім нанды бөліп жеген жауынгер досымен бүгін қоштасады. «Енді көрісе аламыз ба, жоқ па, Витяның халі қандай болады.

	«Үлкен жерге» аяғымыз тиіп, ел-жұртымызды, сүйген жарымды көретін күн бола ма, кім білсін, басымыз осы майданда қурап қала ма?» – деп, әр нәрсе ойына түсіп, көзінен ыршыған ыстық жасы омырауына тамып келеді. Бұл жағдайды тек өзі ғана біледі. Тілі күрмеліп жатқан Витя да, қасында жүрген партизандар да білмейді, қараңғыда көзден аққан ыстық жасы да көрінбейді.

	Самолет келетін уақыт та жақындады. Алаң ортасына үйілген қураған ағаштың лапылдаған жалыны «мен мұнда» дегендей аспандай жанып тұр.

	Әлден уақытта аққан жұлдыздай келе жатқан самолеттің шамы көрінді. Аспаннан көзін алмай тұрған партизандардың біреуі:

	– Тегінде екі самолет келген болуға тиіс. Біреуі қонуға кетті, екіншісі алаңды айналып аспанда жүр, – деді.

	Айтқандай екі «У-2» самолеті қонды. Бұлар көп кешікпей екі-екіден төрт жаралы партизанды алып, аспанға бірінен соң бірі көтерілді де, күншығысқа қарай орманнан асып жоқ болды.

	Партизандардың барлығы үлкен бір айқасуға даярлануда, бірақ қайда барып, қайда қоятындары Тимофей Михайловичке ғана аян.

	Лагерьлердің бәрі тік көтерілетіндей қару-жарақтарын, киім-кешектерін тазалап әуре болып тұр. Таңертеңгі асты пісіріп, елді тамақтандырған Петька да әбігер. Бойында ашуы да барға ұқсайды. Біресе үлкен қазанды көтеріп тастайды, біресе қайта жер ошағына орнатып, не істерін білмей аласұрады. Әлден уақытта Петька тура Тимофей Михайловичке келіп:

	– Жолдас командир, мен енді аспаз болмаймын, бүгін партизандардың барлығы үлкен бір сайысқа дайындалып жатқан сияқты. Мен де солармен барып, басқыншылармен айқасып, өзімнің өнерімді көрсеткім келеді. Мұндағы қалғандарға ас пісіретін адам бар, – деді.

	– Егер, басқыншылармен шайқасуға жүретін болсақ, сенің бұл сұрауыңды орындаймыз. Сен Ақәділовтың ротасында боласың, – деді Тимофей Михайлович. – Бірақ сенің аспазшылығың да өнер ғой, оның үстіне жауынгерлердің ерлігі сенің ерлігің емес пе, мүмкін ойланарсың.

	– Жоқ, жолдас командир, бәрі түсінікті ғой, сонда да отты айналдыра бергенше, оқты да бір көрейін деп едім, – деп Петька жалынғандай болды.





XXIII


	Ымырт жабылып, қас қарайған кез. Павлик бастаған партизандар тобы ну қарағай ішінде өскен бұталарды паналады. Күні бойы белуарынан саз кешкен бұлардың үсті-басы су болып, денелерін тітіркендіріп отыр. Іштерінен: «Әттең лаулатып от жағар ма еді, тым болмаса киім дерімізді кептіріп алатын», – деп те ойлайды. Амал не, темекі тұтатуға да ептілік керек. Маңай толған қанды балақ жау. Дауыстап сөйлесуге де шама жоқ. Жасырынбақ ойнаған баладай сыбырласып қана сөйлеседі. Зәулім қарағайдың түбінде жантайып жатқан Павлик тоңып бүрісіп отырған Тамара мен Толикті көріп:

	– Тамара, сен екеуің әбден тоңған екенсіңдер. Салқын тиіп қалмасын, – деп үстіндегі шолақ пальтосын шешіп Тамара мен Толикке берді. Тамара алмайын деп еді, Павлик еркіне қоймады.

	Бұлар түн қараңғысында кешкі астарын ішіп отыр. Ағашты жас тана қисайып, қолымен иегін тіреп жатқан Павликтің көз алдына алуан ойлар келіп-кетіп жатыр. Ішінен ол: «Шіркін, бала күнімдегі асыр салып ойнаған туып-өскен жерім-ай, жосадай аққан қанға боялып, жендеттердің тағалы етіктері таптап жүр. Ауасын көкіректі кере жұтқан өз жерімде тынысымның тарылып, дүниенің бәрі бір уыс болып, бізге осы орман ғана бұйырғандай. Тамараның күні қандай болады. Өте қауіпті сапарға кетіп барады. Құмырсқадай қаптаған жаудың орта сында болады. Менің жас жүрегім Тамараның бетіне қарасам-ақ тайдай тулап, алып-ұшып елжірейді де тұрады. Қайда барсам да үлбіреген беті, ақ дидары көз алдымнан кетпейді. Бұлбұлдай даусы мен нәзіктілікпен сөйлейтін сөзі ше...».

	«...Көңілімдегі сырды сыртқа шығарып айтсам ба екен. Әлде оның да жүрегіне жара түсірем бе? Жоқ, қазір сыр білдірмейін. Тапсырмасын орындап келсін. Көңіл сырын айтып үлгеремін», – деп орнынан тұрды да:

	– Сен екеуің қазір менімен Артемовкаға барасыңдар, тамақтарыңды тезірек ішіңдер, – деді қарсы алдында отырған екі партизанға. Олар кешікпей жүріп кетті.

	Орман жиегіне жеткенде Павлик:

	– Алдымызда деревняның іргесімен жүретін терең сай. Біз сол саймен жақындап барамыз да, сайдың қабағында тұрған жалғыз үйден жағдайды білеміз, – деп алға түсті. Көп ұзамай үшеуі бұталы сайды бойлап, жарқабаққа көтеріле берген кезде бұлардың алдарынан:

	– Тоқта! Кім бұл? – деген немісше сөз шықты.

	Жауға тап болған партизандар сайға домалап түсіп, қаша жөнелді. Партизандар қашқан жаққа жау күзетшілері автоматтан оқ ата бастады. Сәлден соң-ақ деревняның әр жерінен атылған мылтық даусы шықты. Осының өзі деревняда жау бар екенін айқын аңғартты. Партизандар бұл деревняға ене алмайтынына көздері жеткен соң, орманға оралды.

	Үш шолғыншының жүрісі орман ішіндегі қураған бұталарды жарылған минадай шытырлатып сындырып келеді. Қалың қамыстың ішіндегі жолбарыстай ну орманды талай кезген бұлар адасып, бұрыс кетіп қаламыз деп те ойламайды. Бұлар партизандар қалған жерге жеткенде үрпиісіп отырған жолдастары шулап қоя берді.

	– Паша, сендерсіңдер ме? Аман-есен қайттыңдар ма? Жаңағы мылтық даусы не? Қуғыншы жоқ па арттарыңда? Зәреміз қалмады ғой... – деді Тамара.

	– Шуламаңдар. Бәрі де тыныштық. Деревняда жау көп. Біз бір күзетшілерге ұшырап, әрең сытылып шықтық...

	Деревнядағы жауыздардың қаруларынан жалындай ұшқан оқтар орман жиегін қауып жатыр. Әлдебір қалың күшпен айқасып жатқандай әлсінәлсін аспанға ракета атылып, «та-та» лап жатқан пулемет дауысында толас жоқ.

	Павликті айнала отырғандардың біреуі:

	– Павлик, біз бүгін де, ертең де Артемовкаға жолай алатын түріміз жоқ. Мына меңіреулер қой торыған қасқырдай, енді бұл деревнядан кетпейді. Таң жарығымен ау құрған балықшыдай орманды кезбесіне кім кепіл. Біз болсақ азбыз. Сондықтан бұл жерден кету керек. Тамараның Пригорья станциясына баратын басқа бір жолын табайық, – деді.

	Бұл ұсынысты қабыл алған Павлик:

	– Жаудың ізге түсуінде сөз жоқ. Сол себепті қазірден бастап бұл жерден қоныс аударайық дегендеріңе қосыламын, – деді.

	Шаршап-шалдыққандарына қарамастан бірінің соңынан бірі тұр ған партизандар, қараңғыны қақ жарып жүріп кетті. Күні бойғы жүріс, түнгі шолу Павликтің денесін зілдей жүк байлағандай ауырлатса да, сыр білдірмей, топты бастап, кең адымдап келеді, түн салқын болса да, еріндері кезеріп, таңдайлары кеуіп, шөлдеп барады. Бірақ шыдау керек.

	Партизандардың бұл тобының жорыққа шыққанына екі күн болды.

	Таң атып, орман іші бозарып қалды. Ормандағы неше түрлі құстар алуан түрлі әнге салып, кек алушыларды құттықтағандай болады. Бұлардың тоқтайтын түрі жоқ. Бір қадам болса да алға қарай жүргісі келеді. Күн көтерілген сайын бұларды маужыратып барады.

	– Жігіттер, аяқ алыстарың ұнамайды. Шаршапсыңдар, көріп тұрмын. Бірақ сәл уақытқа шыдайық та, анау ойпаттағы орманға жетіп тынығайық! – деді үнсіз келе жатқан Павлик алдағы бір көгерген шағын орманды нұсқап.

	...Павлик қатты ұйқыдан есіней оянса, күн төбеге жақындап қалған екен. Қасындағы жолдастары мамық төсекте жатқандай қорылдап жатыр. Ағаш көлеңкесінде күзетте тұрған партизан да есінеуден аузын жаппайды. Павлик ұйқыдағы достарын оятуға қимай тұр. Әсіресе, Тамараның ұйқысын бұзуға батылы бармайды. «Бүгін Тамара Пригорья станциясына жетуі керек. Жол көрсетіп, серік болатын, әрі жөн айтатын менің кіші апама да жолыға алмадық. Енді менің хатыммен үлкен апамды адаспай таба алса, барған жұмысын орындауға септігі тиер еді. Әлде, кім білсін, мына сұмдар көшенің атын, нөмерін өзгертіп жіберіп, бөгде бір адамға кездесіп қала ма? Ол бөгде адамның пиғылы дұрыс болып шықса жақсы. Егер іші-сырты қазанның күйесіндей қап-қара біреуге жолыққан күнде қандай амал табуға болады? Өзінің көңілінде түймедей қорқыныш жоқ, айлакерлігіне сене ме? Ол да адам ғой, қорқып-қобалжығандығын сыртына шығармай, ойын жұтып қойып жүр ме екен? Қатердің қалың ортасында жүргендіктен жүрегі құрыш, жауға мейірімсіз болғанымен, ол жүректе сезім де бар ғой. Күйінішті, қауіпті кезеңде көзінен ыстық жасын көлдей төгіп жылайтын кезі де болады, ондай жағдай көбінде сәтсіздікке ұшыраған, намыстанғанда болатындығы белгілі. Біздің жүрегіміз қуануды да, күлуді де, сүйсінуді де біледі. Тамара осы сапардан сәтті қайтса, қандай тамаша қуаныш болар еді. Тамараның аман-есен жауынгерлік тапсырманы бұлжытпай орындап келуіне бүкіл бригада болып қуанар еді-ау сонда. Ертеңгі күні партизандардың жеңісі, оның айнадай айқын барлауына байланысты емес пе? Барлау жұмысындағы зәредей қателік біздер үшін өте қауіпті».

	Осындай неше түрлі ойлардан тез айыға алмай тұрған Павлик: «Мен бәрібір, енді ұйықтай алмаспын, жүретін кез болып қалды. Ана күзеттегі тұрған партизанды аз да болса тыныстандырып алайын. Қалғып көзі ілініп кетсе, алдымен жаудың қармағына өзіміз түсерміз», – деп күзетке өзі тұрды.

	Деревня халықтарының Пригорья станциясына баратын кіре жолы бұлардың тоқтаған жерінен екі километр шамасы. Павлик жолдағы жүргіншілерді байқайын деп, орман жиегіне таяу келіп, жолды дүрбімен байқап отыр. Бірен-саран, сирек жүріп жатқан жергілікті адамдардан басқа жау солдаттары көрінбейді. «Мынадай аумалы-төкпелі кезеңде жергілікті халықтар жау тыңшыларының көзіне түсіп қайтсын. Мүмкін, ирек-ирек болып жатқан орман жолы ішімен өтетін болған соң, үрейленген халықтар да бірімен-бірі қатынасуды доғарған болар. Жаудан қорлық көргенше, үйімде отырайын дегені де? Бұларда жазық бар ма? Орманның іші тұрғай, маңайына жолап кеткенін көрсе, сенің партизандармен байланысың бар, оларға көмектесесің деп, жау дарға асады» деп ойлаған бойы қайтып жолдастарының жанына келді.

	Қураған қурайды сындырып келе жатқан сыбдырдан сескеніп, басын көтерген Тамара, сол жаққа қарап отыр еді, көз алдынан қалың бұтаның арасынан жылт етіп шыға келген Павликті көрді.

	– Паша, сенің жүрісіңді естіп шошып ояндым. Сені ұйықтап жатыр ғой десем, бір жаққа барып та үлгергенсің ғой. Қайда барып келдің? Жоқ, бірдеңеге қапаланып жүрсің бе, ұйықтамай? – деп жымиды.

	– Мен қайда барды ғой дейсің. Осының бәрі сенің қамың. Бізден бөлініп, өз бетіңмен сапарға шығатын кезің де жетті. Мына жердегі жолды бақылап жүрмін. Бұл жолда жүріп жатқан жау көрінбейді. Менің ойымша, сені сол жолды жағалап, орман жиегіне дейін шығарып саламыз. Сенің қайтып оралатын кезіңе санаулы-ақ күн қалды. Бүгін қайткен күнде Пригорьяға жетіп үлгеруің керек. Мына хатты менің апама бер, менен көптен-көп сәлем айт, өзің өте сақ болғайсың. Ол жерде қалай жүріптұруды өзің білерсің, – деп Тамараға үш бұрышталып ұқыпты оралған қағазды ұстатты.

	Партизандар орман жиегіне жаяу келіп тоқтады да, сәл ғана кідіріп, жан-жаққа құлақ түріп тұр.

	– Ал, жолдарың болсын! Тимофей Михайлович Артемовка деревнясына деген еді, енді жағдай өзгерді. Маңай толған жендеттер екен, сендердің қайтуларың қиындай түсер. Сондықтан біз сендерді осы жерден тосамыз, – деді Павлик.

	Тамара мен Толик партизан достарымен қоштасып, әрбіреуін қапсыра бір құшақтап, беттерінен сүйіп жүр. Самсаған жаудың ортасына бару оңай ма? Тамараның көзінде жас та бар. Сәби Толиктің ғана ойында ештеңе жоқ. Ол тойға баратындай қуанады, көздері жайнап кеткен.

	– Кездескенше сау болыңдар, – деп екеуі жүріп кетті.

	Бұлар көз ұшынан таса болғанша, Павлик қолын көтеріп, қоштасып тұрды да, шыдай алмады білем, тағы біраз жерге дейін барғысы келіп еді:

	– Жоқ, жоқ, бармай-ақ қояйық. Біреу-міреудің көзі бізді шалып қалса, мына кеткен екеуін жауға ұстап беруі де мүмкін, – деп Павлик өзін өзі тоқтатты.

	Тамара мен Толик орманнан шықты да, үлкен күре жолмен ештеңе сезбегендей, осы өңірдің адамдарынша еш қауіпсіз келеді. Анда-санда маңайларына көз салып қояды. Тірі жан көрінбейді.

	Әлден уақытта жолдың шаңын бұрқыратып аспанға ұшырып келе жатқан арба көрінді. Желдіртіп жетіп қалған арбакештер бұлармен салдыр-гүлдір қатарласып келді де, аттарының делбесін тежеп тоқтатты. Тамара жалт қараса, арбада орта жасқа таяп қалған екі әйел отыр екен.

	– Сәлеметсіздер ме? – деп Тамара амандаса беріп еді, делбе ұстап келе жатқан әйел бұлармен амандасты да:

	– Қай жаққа кетіп барасыңдар? – деп жөн сұрады.

	– Пригорья станциясына.

	– Ендеше, жолымыз бір екен, арбаға отырыңдар, жеткенше әңгімелесіп барайық.

	Тамара бұл екі әйелді сан қабат көрген адамындай жатсынбай сөйлесті де, арбаға алдымен Толикті отырғызып, өзі соңынан мінді.

	Аттың басын ұстаған әйел қолындағы бишігін үйіріп, делбесін қағыпқағып жіберіп еді, ат желе жөнелді. Сәлден соң, арбаның арт жағында шоқиып отырған екінші әйел:

	– Қайдан келе жатырсыңдар, станцияның өзінде тұрасыңдар ма? – деп сұрауды бастырмалата бастады.

	Бұларға сыр білдірмей отырған Тамара жымиып күлді де:

	– Мен осы Пригорья станциясының тұрғын адамы едім, соғыс алдында Гомельдің пединститутында оқыған болатынмын. Соғыс басталып кетіп, осы уақытқа дейін, сол жақтағы деревняларда тұрдым. Туып-өскен жер көзге ыстық болады ғой, еліме қайтып келемін. Жолға шыққаныма да біраз болып кетті, – деді.

	– Е, шырағым-ай, өзіміздің балалар екенсіңдер ғой. Қазір станция толған көк шинельді жау. Қашан кетіп, қашан қоярын да білмейміз...

	«Бұлар қандай оймен айтып отыр екен. Әлде менен сөз тартқылары келіп отыр ма, болмаса, шыны ма, кім білсін, еліне келген жауға жұмыс істеп жүрген әйелдер ме, бізден сезіктеніп сұрап отыр ма?» – деп Тамара сәл ойланды да:

	– Біз әлі ешқандай жамандығын көре қойғанымыз жоқ. Сондықтан сізге не дейік, – деп мүләйімсіп, ештеңеге түсінбейтін жандай күлімсіреп отыра берді.

	– Станцияға жақындап қалдық. Қай көшеде тұратын едіңдер?

	– Соғысқа дейін Ленин көшесі деуші еді, қазір өзгеріп кеткен болу керек.

	– Қазір Ленин көшесі деген көше жоқ. Бургомистр ол көшені өзгертіп жіберген болатын, жаңа атын ұмытып қалдым.

	– Өзіміздің өскен көшеміз болғаннан кейін тауып аламыз ғой. Қалай өзгертсе де, көңілімізде сайрап тұр, – деді Тамара сыр білдіргісі келмей.

	Бұлар әңгімеге айналып, станцияға тез жетті. Тамараның құлағы балпылдай сөйлеп отырған әйелдерде болса да, екі көзі қиғаш-қиғаш көшеде келеді. Көшені бойлап вокзалға жақындап қалғанда:

	– Сіздерге көп рақмет, біз келіп қалдық, сау болыңыздар! – деді арбадан түсіп жатқан Тамара.

	Тамара мен Толик қаптаған жау солдаттарының арасымен келді де, Павлик айтқан көшені тауып алып, «осы үй болды», – деп бір ағаш үйдің ауласына кіріп кетті.

	Бұлар қақпадан кіргенде, қорадан отын әкеле жатқан әйел жолығып, бұларды танымайтын көңіл білдіргендей:

	– Сендер қайдан жүрген балаларсыңдар? – деді.

	Тамара үндемей-түндемей әлгі әйелдің бетіне көзін тігіп қарады да, ішінен: «Павликтің апасы осы кісі болды. Өңі Павликке ұқсап тұр екен», – деп әйелдің соңынан іле-шала Толикті жетектеп үйге кірді.

	– Сіз, Мария Семеновна Смирнова емессіз бе?

	– Иә, мен Смирновамын. Оны қайтесіңдер, не керегім болып қалды?

	– Бізді Павлик жіберген еді, соның сәлемімен келген едік...

	– Павлик майданға кеткен жоқ па еді, ол мұнда қайдан жүр?

	Тамара кеудесіне тыққан Павликтің хатын алып, апасына ұстата қойды. Мария Семеновна жүгіріп барып есігінің кілтін салды да, төр алдында тұрған ескі диванға отырып, үш бұрыштап ораған Павликтің хатын оқуға кірісті.

	Павликтің хатында бұлардың барлау жұмысын жүргізетіндігі жөнінде ештеңе жазылмапты. Тек қана өзінің амандығын жазыпты да, осы барған қыз менің сүйген жарым, қасындағы бала екеуін үйіңе қондырып, күтерсің дегеннен басқа ештеңе айтпаған.

	Мария Семеновна хатты жып-жылдам оқып шықты да, есік жақта тұрған қонақтарға қарап:

	– Жоғары шығыңдар. Біздің станция толған неміс. Далаға көп шыға бермеңдер, біреудің көзіне түсіп қаласыңдар. Осында немістер қойған бургомистр бар. Ол жаудан да жаман. Көзіне түскен адамды неміске көрсетіп, әбден қан ішер болып алды. Станция басында тұрғындардың талайының қанын ұрттап, сусындап жүр. Сәл нәрсені мынау әлен, мынау пәлен деп көрсете бастайды. Тек күндіз ғана шығуға болады. Онда да аз уақытқа. Түнде далада жүргендерді жау ұстап әкетеді де, қайда жіберіп жатқандарын кім білсін, әйтеуір қайтып келтірмей жоғалтып жібереді. – Мария Семеновнаның сөзін барлық ниетімен тыңдап отырып Тамара ол кісіге сыр білдіргісі келмей:

	– Көшеде жүре беріп не істейміз. Еріккенде далаға шықпасақ, басқа уақытта үйде отырамыз да, – деді.

	Мария Семеновна төрдегі диванға барып отырған Тамарадан көзін алмай тамақ дайындап жүріп: «Мына қыз келбетті, салмақты бала көрінеді. Біздің Павликтің қалыңдығы болуға жарап-ақ тұр», – деп бауырының қалыңдығына іштей риза боп тұр.

	Столдың үстіне нан кесіп, тарелкеге сорпа құйды да:

	– Отырып тамақ ішіңдер. Артемовка көп жер, шаршаған да шығарсыңдар, – деді.

	Үшеуі тамақ ішіп бола бергенде, есіктен Мария Семеновнаның он екі жасар кіші ұлы Володя кіріп келді.

	– Володя, кел тамағыңды іш. Саған ойнайтын бала да табылды, – деп баласын көңілдендіріп жатыр Мария Семеновна.

	Володя шешесінің сөзін естіп, төр үйге «амансыздар ма? – деп жетіп келіп, апыл-құпыл тамақ іше бастады.

	Толик те баланы көріп қуанып кетті білем, көзін алмай Володяға қарап отыр. Екеуі стол үстінде теп-тез танысты да, далаға шығып кетті.

	Күн батуға жақындап қалған кез еді. Есік алдына шыққан Толик пен Володя қора ішінде доп ойнауға кірісті.

	Володя Толикке:

	– Толик, жүр вокзал жаққа барып ойнап келейік, – деп қолқалады.

	– Бүгін кеш батып қалды, ертең күндіз барайық. Екеуіміз ойынға айналып, кешігіп қалсақ, неміс ұстап әкетпей ме? – деп, Толик тартпақтай берді.

	– Саған оны кім айтты? Біздің неміске не керегіміз бар? Азғантай ғана ойнаймыз да, қайтып келмейміз бе? Мамам ол үшін маған ұрыспайды, – деп болмады.

	– Сен бұл уақытта вокзал жаққа барып көрдің бе?

	– Жоқ, бұл кезде вокзалдың маңайын көрген емеспін. Мамам да мені жібермейтін.

	– Кеш батып қалғанда ешқайда бармайсыңдар. Адасып кетсеңдер сендерді қайдан іздеп табамыз. Осы есіктің алды екеуіңе жетпеді ме? – деген Тамараның сөзінен сағы сынып, ұялып қызараңдаған Володя не істерін білмей, біресе төмен қарап, біресе Толикке қарап жаутаңдай қалды. Тамара ертеңгі күнгі барлау жұмыстарын ойластырып отыр. Екі баланың ойынына қызыққан боп, анда-санда жан-жағына көз жіберіп қояды.

	Ымырт жабылып, қас қарая берген кезде, үйден шыққан Мария Семеновнаның:

	– Кешкі ас ішетін уақыт болды, жүріңдер, түн баласында бұл жерге шырақ жаққызбайды. Тезірек тамақтарыңды ішіп, дем алыңдар, – деген сөзі Тамараның ойын бұзып жіберді.

	Ертеңінде үй иесі Мария Семеновна да, қонақтар да ерте оянды. Тек қана ойында түйірдей ештеңе жоқ Володя ғана ауыз үйде бырылдап ұйықтап жатыр.

	Тамара мен Толик ерте оянса да, сыр білдірмей ұйықтап жатқан адамдай көздерін жұмып, жайбарақат жатқан сияқты. Әлден уақытта Мария Семеновна далаға шығып кетті. Осыны тосып жатқан Тамара қасындағы Толикке:

	– Сен тамақ ішісімен Володя екеуің вокзал жаққа барып қайтыңдар. Ондағы байқайтының вокзал маңындағы жау бекіністері, эшелондардың не таситыны, қалай қарай көп жүретінін аңғар. Су қоймасының күзетін байқа. Жан-жағыңа қайта-қайта қарай берме.

	– Мен барлаудың әдісін әбден білемін. Совет Армиясы біздің Сергиевкада тұрғанда мені жау шебіне барлауға жіберген. Бұл ақымақтарға оңай ұстата қоймаспын, – деп Толик мақтана бастап еді, бірақ оның сөзін отын көтеріп кіріп келген Мария Семеновна бөліп жіберді.

	Мария Семеновна төр үйде диван үстінде жатқан Тамараға:

	– Шырақтарым, тұрып беті-қолдарыңды жуыңдар, болар-болмас тамақ дайындап қойдым, бөліп ішейік. Осы күні мына станция басында бір тілім нан тауып алудың өзі қиын болып тұрған заман ғой, – деп Мария Семеновна азық-түлік қиыншылығын да жеткізіп жатыр қонағына.

	– Бір реті болар, апай. Бізде де ұсақ-түйек болса да сатарлық заттар бар. Соларды өткізе алсақ, сізге қиыншылық келтірмеспіз.

	– О не дегенің, қарағым. Әзірше талшық етер азық-түлігіміз бар. Тіпті қысылып бара жатсақ, күйеуімнің әне бір пальтосын сатуыма болады.

	– Апай, оны сатпаңыз. Екі бірдей жан жатырмыз үйіңізде. Әзірше қапшық ішінде жатқан костюм мен жемпірді ұстайық базарға.

	– Осындай кезде базар қайдан болсын. Ұсақ-түйекті жасырып алатындарға ретін тауып бересің...

	– Ол, алыпсатарларды қалай кездестіруге болады.

	– Темір жолдың арғы бетінде тұратын бір-екі саудагерсымақ бар еді...

	– Мен оларды танымаймын ғой.

	– Мен апарып келермін.

	– Мені де ерте барыңыз. Поселканы көріп қайтайын сізбен бірге. Үйде отырғанда не бітіремін?

	Ертеңгі тамақты ішіп болысымен Тамара мен Мария Семеновна костюм мен жемпірді орамалға түйіп алып, үйден шықты.

	Тамара Мария Семеновнаның сұрауларына жауап бере жүріп келеді. Маңайға көз тастайды. Әр жерде топтанып жүрген жау солдаттарына назар аударады.

	– Мына бір қаптаған солдаттар шығып жатқан үй не? – деді Тамара көк шатырлы ағаш үйді көрсетіп.

	– Әлгі комендатура дегені ғой ол, – деді Мария Семеновна. – Ал, анау мектеп үйін казарма жасап алған. Онда екі-үш рота бар дейді білгендер.

	– Оны қайдан білесіз? Онан да көп болуы мүмкін емес пе?

	– Қызым, – деді ол өзінің білетіндігін көрсеткісі келіп, – сен мені ештеңенің мөлшерін білмейді деп отырсың ба? Менің де құлағым бар. Біздің көршіміз фин соғысына қатынасып жаралы болған. Өзі шын пейілімен қалтқысыз елімізге берілген адам. Әттең, аяғы ақсақ болмаса, баяғыда партизан қатарында жүрген болар еді. Міне, сол кісі барлық хабарды маған сенгендіктен жасырмай жеткізіп тұрады. Кеше ғана сіздердің алдарыңда, осында келіп біраз әңгімелескен болатын. Осы әңгімені кеше де айтып отыр. Екі ротадан көп болса, алты бөлмелі мектеп үйіне сыймаған болар еді.

	– Кіп-кішкентай поселкаға осынша әскер төкпесе қайтеді екен, – деп еді Тамара.

	– Қайдан білейін, әйтеуір шұбап жатқан бірдеңе. Поселкенің ішітысын пулеметке толтырды. Тіпті су қоймасының қасына екі зеңбірек қойыпты, – деп Мария Семеновна өз білгендерін айтып келеді.

	Екі әйел алып шыққан заттарын жарты пұттай қара бидайға айырбастап алғаннан кейін, қайтарында басқа жолмен жүрді. Бұған Тамара іштей қуанып кетті. «Біраз жайды өз көзіммен көретін болдым енді, – деді ол өзіне. – Шынында да қарулары көп екен», – деп, пулемет ұяларын санап қояды.

	Тамара мен Марья Семеновна үйге келгенде, балалар әлі оралмаған екен. Балалардың кешігуін Тамара жақсылыққа жорымады.

	– Осы уақытқа дейін Толиктер қайда жүр екен? – деді.

	– Олар қайда кетер дейсің, ойынға айналып жүрген шығар.

	– Ойынға айналып жүрсе ештеңе емес, біреулердің қолына түсіп қалмаса.

	– Әзірге тосалық, көп кешіксе іздерміз, – деп үй иесі әйел салмақтылық білдірген болады.

	Тамараның мазасы кетті. Қолға түскен үкідей, жалтақ-жалтақ есікке қарай береді. Ол: «Вова еркелеу сияқты еді. Ойынға айналып Толикті бір жаққа ертіп кетті ме? Бірақ ондайға Толик көне қоймаушы еді, әлде Толяның бірдеңені байқастырып жүргенін жау солдаты көріп қалып, екеуін де ұстап алып әурелеп жатыр ма екен?» – деп ойлап отырды да, шыдамы таусылып далаға шығуға айнала беріп:

	– Мен балаларды байқап келсем қайтеді? – деді.

	– Осы маңайдан ұзап кетпеңіз, кім білсін поселка толған жау ғой, – дей бергенде, құлақтарын қолымен басып Вова мен Толяның қақпадан кіргені көрінді. «Соңдарынан еріп келген біреу жоқ па?» – деп абайлап қараса, ешкім көрінбеді.

	Екеуі келе үйге кірді.

	– Сендерге не болған, бет-ауыздарың күп болып ісіп кеткені несі?

	Әлде төбелестіңдер ме? – деді Тамара.

	– Біз вокзалдан шығып депоға қарай келе жатыр едік, қасымыздан үш неміс өтті. Осы кезде Вова маған қарап тілін жалақтатып, қатты күліп еді, «сендер бізге неге күлесіңдер», деп әлгі немістер екеумізді ұстап алды да, біреуі қолындағы жұп-жұмыр резинкасымен бізді тартып-тартып жіберді. Ойбай салып тұра қашып едік, еңгезердей біреуі шап беріп ұстап алды. Содан кейін, сендер бұл жерде не бітіріп жүрсіңдер? Сен бала қайдан келдің? – деп маған күдіктене қарады да, екеумізді дедектетіп отырып комендатураға алып барды. Олардың комендантқа не дегенін білмейміз. Тілмәш әйел мына Вованы бірнеше көрген бе, әйтеуір таниды екен. Тек, Вовадан менің кім екенімді сұрады. Вова жаңылмады: «Менің апамның баласы, осында тұрады» деп бет бақтырмай қойды. Сөйтіп, бізді біраз қамап, қоя берді, бірақ бәрін араладық. Депосы қандай, іші толған паровоз, бірін жөндеп, бірін майлап жатыр. Болғандарын сыртқа шығарып қойыпты, – деп Толя көрген-білгендерін айта бастап еді, Тамара:

	– Жарайды, ештеңе етпес, беті-қолдарыңды жуыңдар! – деп Толиктің сөзін аяқтатпады.

	Толя әкелген хабар мен Мария Семеновна айтқан әңгімелер Тамараны кейін қайтуға асықтырды. Мария Семеновнаның мағлұматының дұрыстығына көзі жеткен соң, бұл маңызды хабарды партизандарға жеткізуге асықты.

	– Толик, бүгін ертерек жатып ұйқымызды қандырып алайық. Алдымызда не күтіп тұрғанын кім білсін. Ертең ерте тұрамыз, – деді ол.

	Таң атып қалған екен. Поселка малдарының алды өре бастапты. Түні бойы жауында болған малдардың үсті реңсіз. Мария Семеновна күндегі әдетінше шелегін алып сиыр саууға кетті. Осыны тосып жатқан Тамара да есік алдына шықты да:

	– Мария Семеновна, біз қазір Артемовка деревнясына қайтайық деп тұрмыз, – деп жүруге қамдана бастады.

	Сиырын сауып болған Мария Семеновна қолындағы шелегін үйге апара жатып:

	– Олай болса, аз да болса, тамақтанып алыңдар. Мен де сіздер жүретін жолға қарай, өрістегі малға сиыр қосуға барам, бірге жүрейік, бүгін кеш тұрып қалыппын, – деді де, ауыз үйдегі столдың үстіне құмырасын қойып, кружкаға сүт құйды.

	Тамара іштей: «Сіздің кеш тұрғаныңыз бізге де пайда болды, әсіресе, сиыр айдасқан адамша, біреу-міреудің көзіне түспей құтылатын болдық», – деп ойлады.

	Мария Семеновна сиырын жетектеп, поселканың қақ ортасымен оңтүстік жаққа қарай жүріп келеді. Сиырды айдауды сылтау қылып Тамара мен Толик те келе жатыр. Бұлардың келе жатқан көшесі фашистердің станция күзетіндегі екі ротасы орналасқан, мектеп үйінің алдымен өтеді.

	Тамара қолына ұстаған шыбықпен тартыншақтаған көк сиырды андасанда айдап қойған болып, көз қиығымен мектеп маңайын байқап қояды. Тамараның ендігі ойы екі күн бұрын Павликтен ажырасқан жеріне тезірек жету. Станция сыртындағы дөңді қиялай басып келіп, ойпатқа түскенде Мария Семеновна:

	– Тамара, Павликке менен сәлем айт. Біз аманбыз. Өздерің көрдіңдер ғой. Бізге алаңдамасын. Абай болсын. Сендер де аман-есен болыңдар, – деді де, Тамараның қасына келген Толиктің бетінен сүйіп алды.

	– Ал, қарақтарым, қош болыңдар. Осы сайды қуалап жүре беріңдер, – деп Мария Семеновна көк сиырды ілгері айдаған бойы кете берді.

	Арттарына жаутаң-жаутаң қараған екі жан орманға жақындаған сайын жүрістерін тездете түседі.





XXIV


	Түн ортасы ауған кез еді. Аспанды басқан өркеш-өркеш қара бұлт қоюланып тұр. Осы өңірді қараңғылық қоршап алды. Сіркіреп күн де жауа бастады. Партизандардың негізгі күші Пригорья станциясының оңтүстігіндегі қалың ормандағы барлаушылар тоқтаған жерге келіпжеткені осы болатын. Шаршаған ел жайғасып болды. Бұл өңір жым-жырт. Олай-бұлай жүрген күзетшілердің ғана сыбдыры естіледі.

	Зәулім теректің түбіне келіп тоқтаған штаб адамдары ғана күбірлесіп отыр. Әлден уақытта Коротченконың:

	– Кәбіш, сен Тамара мен Толикты тез штабқа шақырып кел, – деген дауысы естілді.

	Көп ұзамай-ақ қараңдаған Тамара мен Толиктің көлеңкесі көрінді.

	– Мына жерге келіп отырыңдар, – деді Тимофей Михайлович сығылысып, ортадан орын беріп, – ал баяндаңдар.

	– Станция басында қорғаныста жатқан жау саны екі рота шамасында екен. Олар поселка ортасында салынған бір этажды мектеп үйіне орналасқан көрінеді. Қайтар кезде мектептің маңайын да байқадық. Ол жерде ешқандай бекініс көрінбейді. Бекініс вокзал төңірегінде көп көрінеді. Екі ДЗОТ бар, олардың амбразурасы үш жаққа шыққан. Ал, су қоймасы вокзалдың күншығыс жағында, екі жүз метрдей жерде тұр. Оның қасына екі зеңбірек қойылған. Депоға да барлау жасадық. Паровоздар өте көп Толиктің санауы бойынша, қырықтан астам эшелондар майданға қарай бірде тоқтаусыз өте шығады да, бірде бірнеше күн станцияда тоқтап қалатын көрінеді...

	Оң жақта бағанадан бері үндемей, барлаушылар қорытындысын тыңдап отырған Петр Васильевич:

	– Енді екеуің жақсылап дем алыңдар, – деді де, өздері алда тұрған шабуыл жоспарын жасауға кірісті.

	Тамара мен Толик қарағай түбіне жайғасты. Бірақ Тамара ұйықтай алмай, көп уақыт дөңбекшіп жатты. «Алдымызда жау жендеттерімен шайқасу жақын тұр. Біздің барлауымыз осынша елдің тік көтеріліп келгеніне қарай станция коммуникациясын бұзуға көмегі тисе, біз үшін үлкен абырой ғой. Барлауда қателік жоқ сияқты», – деп станция басында көргендері көз алдына елестеді.

	Жас бала Толиктің қаперінде ештеңе де жоқ. Келе шалқасынан Тамараға сүйене жатты да, ұйықтап қалды. Әлден уақытта Тамара да тәтті ұйқыға бөленді. Сіркіреген жауын толастап, аспандағы бұлт та төмендегі орман ағаштарының басын шала бастады.

	Тимофей Михайлович бас көтермей үңіліп, бір жапырақ қағазға қарап отыр. Тек анда-санда ғана қарсы алдында отырған Петр Васильевичке бірдеңені күңкілдеп айтқан болады.

	Бұлардың күбіріне қарағанда, алдағы бір үлкен шайқастың жоспарын сызып отырғанға ұқсайды. Тимофей Михайлович шабуылдың тетігін енді тапқандай трубкасын ащы темекіге толтырып, қою түтінді бұрқыратып тартты да, бірден:

	– Меніңше, – деді Петр Васильевичке көзін төңкеріп бір қарап қойып, – станцияға шабуылды төрт жақтан бірдей бастауға тиістіміз. Оңтүстік жақтан шабуылға шығатын екінші батальон, күншығыс жақтан – бірінші батальон, күнбатыстан – үшінші батальон, ал темір жолдың күншығыс жағына өтіп, солтүстік жағынан – автоматшылар ротасы шабуылға шығуы керек.

	Партизандардың негізгі күшінің станция поселкасындағы жауға шабуыл жасауын пайдаланып, Павлик бастаған минерлер тобы су қоймасы мен депоны бұзатын болады. Негізінде деподағы станоктар мен жөнделген паровоздардың қазандарын істен шығару керек. Жаудың темір жол бойындағы басқа елді пункттердегі бөлімшелерімен байланысын үзіп, көмекке келетін бөлімдердің жолын кесуіміз керек. Ол үшін Мәжит бастаған топ станцияның күншығыс жағындағы бес километр бойында темір жол рельсін, телеграф бағаналарын бүлдіруі керек. Ал, станциядан күнбатысқа қарап шығатын темір жол бойына Әлім тобы да осыны істеуі керек деген қорытындыға келді.

	Түні бойы толассыз құйған жауын таң аппақ атқаннан соң тоқтаған еді. Партизандар қарағай қабығынан жасаған күркеге паналаған болатын. Түнгі жорықта көз ілмеген жұрт түс ауғанша дем алып, кешкі арпалысқа даярлануға кірісті. Елден ертерек оянған Тамара бұтағы жерге тие иілген жуан қарағайдың түбіне орналасқан штабқа жете бергенде:

	– Тамара, сенсің бе, бері кел, – деген таныс дауысқа жалт қараса, жүз метрдей жердегі қарағай түбінде жымың-жымың күліп тұрған Жамалды көрді де, жүгіріп барып, құшақтай алды. Айлап-жылдап көріспеген жандардай сүйісіп жатыр. Кенет Тамара:

	– Мая қайда? – деді.

	– Маяны емшектен айырғанмын. Өзі теп-тез көнді. Қазір ол Роман қарттың үйінде. Елдің барлығы жорыққа аттанған соң, мен де қалмадым. Міне автоматым, – деді Жамал күрке аузында сүйеулі тұрған автоматын қолына алып жатып.

	– Жорықта жолың болсын, – деп Тамара Жамалды тағы бір сүйіп алды.

	– Мен де жаумен арпалысудың тәсілін үйреніп аламын ғой.

	– Көппен бірге көрермін, – дей бергенде, жер астынан шыққандай қарағай сыртынан жып ете түскен Павлик:

	– Амансыздар ма, Жамал, сен де келген екенсің ғой, қатал жауға қаһарлы бол. Бұл жерде неғып тұрсыңдар, біздің жатқан жерге барып тамақтанайық. Неше күннен бері сендерге сақтап жүрген аз да болса сыбағаларың бар еді. Жүріңдер!

	– Екеуің бара қойыңдар, мен жаңа ғана тамақтанған едім, – деді Жамал.

	Күрке алдында автоматын тазалап отырған Жамал ойланып қапты. Дәл осы кезде сумаңдаған жау оғы айнала қоршап алғандай болып, шеке тамырларын солқ-солқ еткізеді. Торғайдың балапанындай аузын ашып күлген Мая да көз алдына елестейді. Ойға шомған Жамалды тікенекті жапыра сындырып келе жатқан Жылбек бастаған барлаушылар тобының жүрісі селк еткізді.

	Барлаушылар бірден штабқа тартты. Жүрістері тіпті жедел.

	Барлаушыларды анадайдан көзі шалған Коротченко:

	– Ақәділовтың жүрісі тым асығыс екен. Бұлар өте бір маңызды хабар әкеле жатқан болды, – деп еді, штабтағылардың бәрі жүргіншілерге көз тікті.

	Штабқа ентіге жеткен Жылбек:

	– Тимофей Михайлович, бүгін түс ауа Пригорья станциясына Германияға айдап бара жатқан қыздарды тиеген эшелон келіп тоқтапты. Бұл эшелон Пригорья станциясында түнейтін сияқты. Өйткені алдындағы станциялар эшелонға толы болса керек. Біздің анада кеткен партизандар тобы темір жол рельстерін бұзған дейді.

	– Бұл мәліметті қалай білдіңдер? – деді Тимофей Михайлович барлаушыларға жақындап келіп.

	– Сіз бері жақын келіңізші, – деп Жылбек барлаушылардың арасында тұрған өңі қашқан, жағы солыңқы әйелді шақырды, – міне, мына кісі. Өзін де сол эшелонмен Германияға әкетіп бара жатыр екен. Пригорья станциясында тамақ ішуді сылтау қып қашып шығыпты...

	Әйел көзінен бұршақтаған жасын сүртіп жатып:

	– Мына кісінің айтқанының бәрі дұрыс. Мен өз көзіммен көрдім. Қанды қол жау еріксіз матап құлдыққа айдап бара жатқан апаларың мен қарындастарыңа қол ұшын беріп, төніп келе жатқан азап пен ажалдан арашалай көріңіздер. Олар әлі партизандар құтқарады деп үмітті. Қайғы бұлты бастарына шоғырланған тұтқын қыздардың көздері жылай-жылай ісіп кеткен. Еріксіз ел-жұртынан, туып-өскен жерінен айрылып, жат елге құлдыққа бару қандай аянышты! Міне, мені көріп тұрсыздар ғой, жасым он тоғызға жаңа шықса да, бір аптаның ішінде сүзекке шалдыққандай азып, жас жаным жүдеушілікке душар болды, – деді.

	Шабуылға дайындалған жұрт топ-топ болып, әр жерде сөйлесіп отыр. Тек Петька ғана бір жерге тұрақтай алмай, әр топтың жанынан жанай өтіп, сабырсызданып жүр. Әлдекімді іздеген кейпі бар.

	Петъканың бұл мінезін сезген Жамал:

	– Петька, сен кімді жоғалттың, жоқты жарықта іздемейсің бе? Күні бойы басың іскенше ұйықтамай-ақ, жоғалтқан кісіңді ертерек тауып алмайсың ба? – деп еді, Петька селк етіп, жалт қарады да, Жамалдың даусы шыққан қарағайдың түбіне келді.

	– Жамал, сен екенсің ғой, Тамараны іздеп жүрмін, маған басқа кім керек қой дейсің.

	– Тамараны көргенім жоқ, – дей салды.

	Бұл екеуінің даусын естіген Тамара орнынан тұрды да:

	– Міне, мен мұндамын, – деп Петьканы өзі отырған Павлик тобына шақырды.

	Еңгезердей болып қасына келген Петькаға сығылысып орын берген Павлик:

	– Петька, бері кел, менің қасыма отыр, әңгіме есті, – деді.

	– Жоқ, мен отырмаймын, әңгімелеріңді айта беріңдер, осы жерде тұрып та тыңдаймын ғой, – деп, Петька жақтырмағандай кейіп білдірді.

	Айнала отырған жұрт Петьканың құлқынын сезіп қалғандай:

	– Сенің неге отырмайтыныңды біліп отырмыз... Маңай толған жау. Бүгін түні самсаған басқыншылармен тағы да бетпе-бет күш сынасқалы отырмыз. Сен болсаң, Павликтен Тамараны қызғанып босқа бүлініп тұрсың, – деп отырғандардың біреуі батыл айтып салды.

	– Сендердің қалжыңдарың-ақ қалмайды екен. Кел, Петя, менің қасыма отыр, – деп Тамара өз қасынан орын берді.



	Бағанадан осыны тілеп тұрған шөркедей Петька сылқ етіп, Тамараның тізесін баса отыра кетті...

	...Кешкі тамақты ішіп болған кез. Аспанда қалың көшкен ала бұлт бар. Сол бұлт орман үстіне оралған сайын осы жер күңгірт тартып, қараңғылана береді.

	«Партизан бөлімдері өздеріне берілген бағыт бойынша Пригорья станциясына жорыққа шықсын, бөлімдердің барлығы бүгін сағат жиырма төртте көрсетілген жерлеріне жетіп, жауынгерлік тапсырмаларын орындауға кірісетін болсын!» – деген Коротченконың бұйрығы жұрттың арасына теп-тез тарады.

	Іңір қараңғысы мен орман күңгірттігін жамылып жаудан кек алушылар жорыққа аттанды. Аяққа ілініп сынған қурайдың сыбдыры ғана естіледі. Пригорья станциясына таяу жердегі ирек-ирек сайға келіп сәл тоқтады да, алды-артын жинап, жаппай шабуылға шығуға даяр тұрды. Бұл негізгі топ еді. Осы топтың ішіндегі Жамал да жендеттермен айқаспақ. Ол да автоматын оңтайлап алыпты.

	Дүрсілдеп соққан жүрегі аузына тығылып, алда тұрған шайқасу, шыңылдап келіп құлақты жарған жау оғы, үміт аралас қорқыныш сезімі ойлы жүзінен айтпай-ақ көрініп тұр. «Қыздар ерлігі қырғында білінеді, алдына жауы жүгінеді» деген мақал бар. Мен несіне қобалжимын. Осы тұрған жұрттан артықпын ба?» – деген ойын колоннаның алға қарай жылжыған қимылы бұзып жіберді.

	Партизан колоннасы сайды бойлап келді де, станция сыртындағы белеске шықты. Алға барлаушыларды салып, қаздай тізіліп жүріп келеді. Станцияға әлі екі километрдей жер бар. Алдыңғы жақта, әдетінше, жау солдаттары анда-санда ракета атып, аспанды күндізгідей жарқыратады. Бұл әрекетіне қарағанда, жау жендеттері де жайбарақат жатпаған тәрізді. Бірақ станцияға төрт жағынан төніп келе жатқан қаһарлы батырларды жау сезбеген сияқты. Жау бекінісіне бес жүз метрдей жер қалғанда партизан бөлімдері жер бауырлап жата қалысты да, алға кеткен барлаушылардың оралуын күтті. Сәлден кейін, жер бауырлай еңбектеп келе жатқан екі-үш адамның қараңдаған бейнесі көрінді. Бұлар Жылбек бастаған барлаушылар еді.

	– Бес жігітке алтыншы етіп Тамараны қосып, шеттегі үйдің бұрышынан станцияны барлауға тастап кеттім. Фрицтер біздің шолуға барғанымызды әлі сезген жоқ, – деді Жылбек тастай қараңғыда Тимофей Михайловичтің жанына келіп.

	– Шабуыл жасайтын уақыт болып қалды. Станцияға тағы жақындай түсейік, – деп Тимофей Михайлович партизандарға бұйрық берді де, алға қарай жүре түсті.

	Партизандардың бұл бөлегі станция поселкасына жақындай бергенде жау ракетасы аспанға зымырай жөнелді. Шабуыл жасаушылар одан сайын жерге жабысып бұға берді. Ракета сөнісімен-ақ партизандар еңбектеген бойы поселканың шетіне жетті. Шабуыл басталатын уақыт та болып қалды.

	Поселка шетіндегі үйдің бұрышында отырған Тимофей Михайлович жау ұялаған мектептің маңайына сәл көз жіберді де, қасындағы Петькаға мойнын бұрып:

	– Алдымызда қараңдаған мектеп үйі. Алдымен күзетшіні жоюымыз керек. Қасыңа екі кісі ертіп ілгері бар. Ояу отырған жаудың үнін өшіресің. Біз де сендердің соңдарыңнан ере жүреміз, – деді.

	Петька қасындағы адамдарымен жер бауырлап келеді. Мектептің күншығыс жақ бұрышына орнатылған пулемет ұясын көзі шалып қалған Петька бұға қалды. Сәлден кейін бір адамның жүргені байқалды. Даяр ұстап келе жатқан үнсіз атылатын мылтығының шаппасын басып қалып еді, әлгі қараңдаған фриц сәл шалқайып барып, етпеттей құлап түсті. Оның оқыс құлағанын сезген екінші күзетші сұлап жатқанның қасына жете бергенде, партизан бөлімдерінің мылтық даусы жан-жақтан жамырап қоя берді. Шырт ұйқыда жатқан жау солдаттары мектептің есік-терезелерінен шығуға тырысты. Есік жақтан шыққандарын селдетіп атқан партизан оғы жалмап жатыр. Жау пулеметі мен автоматынан атылған оқтар да жұлдыздай ағып барып жоғалады.

	Жамал да топтан қалмауға тырысып, жауып тұрған оққа қарсы бұға жүгіреді. Бұл топ мектептің күнбатыс жағына жете жау солдаттарының оң жақ бүйірін нысанаға алып, оқ жаудырды. Сәлден соң фрицтер вокзалға қарай сытылып шыға бастады. Кейін шегінген бір тобын Жамал автоматы құтқарар емес. Қалай жалтарса да Жамал оғы дөп тиеді.

	Әр жерден атылған оқ, жарылған снаряд құлақты жарады. Автоматтың шаппасынан қолын алмай жатқан Жамалдың бар назары жауға қадалған. Батыл шабуылға қарамастан Петька бастаған бұл топты сол жақ бүйірдегі ДЗОТ-тан бораған жау оғы қыспаққа ала бастады. Көп ұзамай вокзалдың күншығыс жағынан күн күркірегендей тасыр-тұсыр жарылған миналардың даусы естілді де, жарқ ете қалды. Станцияның екі жағынан дүркін-дүркін жарылған минаның үні алысқа естіліп жатыр. Жамалдың жанындағы шабуылшының бірі:

	– Жамал, қорықпа, бұл су қоймасының күлін көкке ұшырған Павлик қой, анау, қою қара түтін өртеніп жатқан депо болды...

	...Айқас басталғалы бір сағаттай болып қалды. Жау берілер емес. Екі жақтан да шығын бар. Ыңырсыған дауыс. Мектепті қалқан етіп сытылып шегінген жау вокзал жанындағы бекінісіне жеткен соң, шабуылшыларды жақындатпай қойды.

	Партизандардың Гриша Галдин бастаған бөлімі жау позициясының күншығыс жақ бүйірінен келіп тиіскен еді. ДЗОТ алдындағы алаңға шыққан шабуылшылардың кейбіреуі жау оғына ұшып жатыр.

	Тимофей Михайловичтің де мазасы жоқ. Операцияның басты міндеті – депо мен су қоймасын бұзу орындалды. Әр бөлімнің жағдайын салмақтап, түсініп алды да, Гриша бөліміне Жылбек ротасын көмекке жіберуді, сүйтіп тағы шабуылға шығуды бұйырды. Партизандардың бұл екі бөлімінің келуі немістерге жайлы тимеді. Алайда, ұрыс қыза түсті. Темір жолдың арғы бетінен келіп үлгерген автоматшылар да айқасқа енді. Партизандардың қоршауына түскенін сезсе де, жау жендеттері берілмей бақты.

	Күншығыс жақтағы бүйірден шабуыл жасаған партизан бөлімдері жау позициясына қаншама жақындай түссе де, жау ДЗОТ-тары алдырмады. Екінші жақ бүйірден қаһарлы оқ төккен Петька және тағы төрт-бес партизан да жер бауырлай ілгері жылжиды. Петька төбе-төбе болып төгілген топырақтың қалқасымен еңбектеген күйі жау позициясының, жиегіне келді де, бірден басқыншылардың шеткі пулемет ұясына қол гранатаны лақтырып қалып еді, жарылған граната жердің қою шаңын аспанға бұрқ еткізді. Жаудың жаңа ғана оқ себелеп, маңайына жолатпай жатқан пулеметінің даусы өше қалды. Петька атқан оқтай жып етіп жау окобына секіріп түсті де, оңтайлы жерден қасарысып берілмей жатқан фрицтердің бүйірінен килікті.

	Партизандардың дәл бүйірден келіп соқтыққанын енді ғана білген жау шабуылшылардың бұл тобына қарата оқ жаудырта бастады. Екі жақ та аңдысып атысуға кірісті. Тартыс бұрынғыдан да қыза түсті. Гүр-гүр етіп атылып жатқан мылтық даусы дүниені тербеп тұрғандай. Партизан бөлімдерінің үш жақтан бірдей шабуылына төтеп бере алмаған жау бөлімдері вокзал түбіндегі үшінші позициясына шегіне бастады. Осы кезде Зарецкий батальонының автоматшылары Петька мен Жамал жатқан партизандар тобына жәрдемге келіп үлгерген еді. Партизандар шабуылы неміс фашистерінің басын көтертпеді.

	Атыстың осындай бір қызу кезінде екпіндей алысып бара жатқан Петька құлап түсті. Оны көзі шалып қалған Жамал Петьканың жанына келсе, ол ауыр жаралы болған екен. Жамал еңгезердей Петьканы мектептің тасасына апарайын деп әуреленіп көрді. Қапсыра ұстап тартқылады да, бірақ сүйреу түгіл орнынан да қозғалта алмады. Бұлардың біреуіне оқ тигенін байқаған екі жітіт жүгіре басып келді де, Петьканы тасаға жеткізіп, жарасын байлай бастады.

	Бірінші батальон командиріне:

	– Сендер, – деді Тимофей Михайлович, – көшенің екінші жағына шығыңдар да, фашистер Германияға айдап бара жатқан қыздарды босатып алыңдар. Эшелон тұрған темір жол тығырығын мына кісі көрсетеді, – деп қасында отырған бір әйелді нұсқады.

	Станцияның басы жан-жақтан зуылдап ұшқан оқ. Тартыс барған сайын күшейіп, тастай қараңғы түнді қақ жарып тұр. ДЗОТ-қа бекініп алған жау солдаттары маңайына жан жолатпай, абжыландай ысқыртып, оқты аямай төгеді. Вокзал түбіндегі бекініске кіріп алған жау жендеттері де партизан бөлімдерінің жолын бөгеп жатыр.

	Шабуылшыларға енді шайқасуды соза беруге болмайды. Таң атуға аз ғана уақыт қалған еді. Тимофей Михайлович партизан бөлімдеріне алмакезек кейін шегінуді бұйырды. Айқастың қызығына әбден қызыққан, жау қамалын бұзуға сәл қалғанда ұрыса отырып кейін шегінген партизандар орманға қарай беттеп келеді. Тұтқыннан босатылған үш жүздей совет қыздары да бұлармен бірге. Тамара мен Жамал сол тұтқыннан босатылғандардың алдыңғы сапында ширақ басып келеді. Партизандар жүзі жайдары, бүгінгі жорыққа риза болғандай.

	Таң атуға жақын қалды. Аспан ашық, шөкімдей де бұлт жоқ. Аспанда шашыла орналасқан жұлдыздар таң ағара бастаған сайын жалт етіп жоғалып, шағындалып барады. Жұлдыздардың осы бір кезі жау жазасын беріп келе жатқан партизандарды шын ниеттен құттықтап, әлдекімдерден сүйінші сұрап жүгіріп жүрген сәбилер тәрізді.

	Өз табыстарына масаттана серги жүріп келе жатқан партизандар таң ақтаңдақ болған мезетте жапырақтары мол, панасы көп орманға енді.

	Партизандардың негізгі бөлімі орман ішіндегі кілкіген саздың күнбатыс жақ жиегін ала өскен қалың шіліктің арасындағы соқпақпен жүріп, жиі өскен тоғайға келіп тоқтағанда, күн арқан бойы көтеріліп қалған еді.

	Түнгі жорықта бірнеше сағатқа созылған қақтығыс, атылған мылтықтың, жерді сілкіндіре жарылған снарядтардың күрілдеген даусы құлақтарынан кетпей оларды есеңгіретіп тұрған сияқты. Бұлардың барлығы да өрт сөндіргендей түтігіп қарайған, үстіне киген тозығы жеткен ескі киімдері түнгі жорықта борша-борша болып жыртылыпты, аяқтарындағы сірі шәркелері суға тигендіктен тартыла кеуіп, аяқтарын қыл бұраудай қысады.

	Салбыраған бұтағы етегін жапқан зәулім қарағайдың түбіне шал дыға жеткен партизандар алдымен жаралы достарын орналастыру қамына кірісті. Қайсысының болсын маңдайларынан бұршақтай аққан тері қанталаған көзден төмен, иек астын жылыстай ағып кетіп жатыр. Отырғандар көйлектерінің сулы жеңімен бетін сүртіп, ауру жанына батып жатқан жаралы жолдастарына қарап, үлкен жанашырлық ниетте көңілсіз отырған жайлары да бар еді. Осы ағаштың түбінде жатқан жаралылардың ішінде алып денелі Петьканың да қозғалуға шамасы жоқ, үн-түнсіз жатыр. Петьканың жанында шаршап-шалдыққанына қарамастан көздерін Петькаға қадап Тамара мен Жамал тұр. Сәлден соң көзін әрең ашқан Петька:

	– Ойпырмай, жаныма батты ғой. Дәрігерді шақырсаңдаршы, – деп қайта жұмды көзін.

	Петьканың жалынышты үнін естіген Тамара кілт бұрылды да, жүгірген бойы екінші бір ағаштың түбінде жаралыларды байлап жатқан Николай Григорьевичке келіп:

	– Петька қатты қысылып жатыр. Тезірек жүріңізші, – деді ентігін баса алмай.

	Қасында адам тұрғанын сезген Петька су сұрады бір сәтте.

	Жамал дереу беліне байлаған құтысын шешіп алып, бір қолымен Петьканың басын сүйеп, екінші қолымен құтыны аузына тоса бергенде, Николай Григорьевич те келіп жеткен еді.

	– Оқ кеудесінен және сол жақ аяғының жіліншік сүйегіне тиген екен. Жарасын қайта байламаса болмайды, түнде дұрыс оралмаған екен, – деп Николай Григорьевич бір-екі адамның жәрдем етуін сұрады.

	Николай Григорьевич Петьканың жарасын қайта байлап болып, бетіндегі моншақтап аққан терін сүрте орнынан тұра беріп еді, көз көрер жерде шоғырланған топтың келе жатқанын көзі шалды. Ол ішінен:

	«Мына көрінгендер кім екен? Әлде, қуғыншы ма? – деп те ойлап қалды. – Олай болса, Тимофей Михайлович неге үнсіз отыр? Мүмкін артта қалып қойған партизандар болар ма екен? Сірә».. – деп ілбіп келе жатқандардан көз алмай қарап тұрды да, топтың алдына шыққан Мәжит Мұқановты таныған соң ғана көңілі орнына түсіп, жаралыларды қарауын жалғастыра берді.

	Келіп тоқтаған топтан бөлінген Мәжит жымия күліп, Тимофей Михайлович жанына келді де:

	– Жолдас командир, сіздің тапсырмаңызды толық орындадық. Темір жолдың бес километрдей рельсін талқандадық. Станцияның байланысы үзілді. Қайтар бетімізде жаудың станциядағы әскери бөліміне көмекке келіп қалған бір бөлімшесімен шайқасып та қалдық. Жарты сағаттай атыстық. Біздің тасалаған жеріміз қолайлы болғандықтан, әйтеуір шығынсыз шықтық. Түн қараңғылығы жауға да, бізге де ештеңені болжатпады, – деді.

	– Рақмет, қырандар. Шығынсыз болғандарың жақсы болған. Енді дем алыңдар...





XXV


	Партизандар ұзақ жол жүріп түн ортасында лагерьге жетті. Таңертең бір-біріне қараса кейіптері адам шошырлық еді. Сақалдары өскен, жыртық киімдері кірлеген. Бет-келбеттері өрт сөндірген адамдай күңгірт тартыпты.

	Әбден қалжыраған жұрт жамбастары тиген жерге қисайып, ұйықтап жатыр. Жойқынкүш, үлкенерліктердіңиесіболғанжандар, тұяқсеріппейді. Қатты шаршапты. Бірақ асығыс шапқылап жеткен барлаушылар атының дүбірі ұйықтап жатқандарды аяғынан тік көтерді. Барлығы да сүйеулі тұрған қаруларына ұмтылып, сапқа тұрды. Не болғанын әлі біле алмай тұрғандар, бір-біріне құлақ түреді.

	Қатты жүріспен келген барлаушылар бірден штабқа тартты. Әбден қызған аттар ауыздығымен алысады. Штаб жанына келіп тоқтаған Әлім аттан қарғып түсті де, Коротченко мен Лебедевтің жанына барды. Әлімнің босқа ат терлетпейтінін білетін командир:

	– Не хабар әкелдің, кәне хабарла! – деді.

	– Бүгін таң ата, – деп бастады Әлім сөзін, – Епишево деревнясынан Лузганки хуторына жүз шамалы полицайлар келді. Орманның жиегіндегі қалың өскен бұталарды қалқан етіп, анықтап көрдік. Хутор тұрғындарының ішінде орманға қашып бара жатқандары да көрінді. Тұрғын халықтардың бұл қылықтарына ызаланған полицайлар екі-үш рет автоматтан оқ атты. Біз бірнеше адамды бақылауға тастадық та, осында тарттық...

	Петр Васильевич сәл ойланып тұрды да, партия комитетінің бюро мүшелерін шақыртты. Оларға жаңа хабарды жеткізді де, Отанын сатқан жауыздарды – полицайларды тірідей қолға түсірудің керектігін айтты.

	Коротченко көп ұсталып, көне тартқан сарғыш көрінетін трубкасын қолына алды да, темекісінің алдақашан ада болғаны есіне түсіп, трубка түтігін шыбықтап, жіңішке түбін аузына салып, ойлана қалды. Сәлден соң ол:

	– Зарецкий батальонының автоматшыларын Воронец өзенін кесіп өтетін жолға тосқауылға жіберу дұрыс болар, ал Гришаның ротасын Денгубовка деревнясынан Будвинец деревнясына қарай жүретін жолдағы орманға аттандырамыз. Басқа жаққа жаудың баратын жөні жоқ. Сақтықта қорлық жоқ, әр жерге тосқауыл қоямыз. Атыспай беріле қоймас. Егер бұл жауыздар жергілікті халықты айдап бара жатса, не істеуіміз керек? Оның ішінде Романның кемпіріне тастап кеткен Маяны қоса ала кетеді-ау? Тез қимылдаған жөн, – деді.

	Коротченко тұтатпай бос сорып тұрған трубкасын қолына алып:

	– Ең алдымен сен екеуің тез аттанасыңдар. Зарецкий, сен өз адамдарыңмен Ходынки деревнясына қарай кететін жолдағы Воронец өзенін жиектеп өскен қайыңның қолайлы бір жерінде тосқауыл жасайсың. Гришаның автоматшылары Будвинец деревнясының оңтүстік жағындағы қарағай арқылы өтетін жолды торитын болады. Енді тез атқа мініңдер. Біз де кешікпей жүреміз. Жергілікті адамдарды айдап бара жатқанды байқасаңдар, оқты кімге жұмсауды да ойластырыңдар. Шабуылды тосыннан жасауға әрекеттеніңдер, – деп сөзін бітірді.

	Партизандар тік көтеріліп жорыққа аттанды. Орман жиегін ала төтелей жүрген бұлар, Лузганки хуторларының өкпе тұсындағы қалың бұтаның арасына тоқтап, хуторды барлауға кірісті. Тимофей Михайлович дүрбісін алды да, анық көрінетін оңтайлылау жерге барып, көшедегі қимылдағанның бәрін көңілге тоқып тұр. Ол: «Әне бір топ полицай арғы шеттегі ағаш үйден құтырған қасқырдай бірдемені арқалап шықты. Екінші үйден біреуді сүйреп шыққандар да солар. О, оңбағандар, бірнеше адамды, әне бір жүкті арбаға қарай алып барады. Қолдарын байлап, бірбіріне матап тастаған тәрізді. Бұлардың тосқауылда жатқандары да болу керек», – деп ішіне тоқып тұрғанда, оның қасына Лебедев келді.

	– Сіз көрдіңіз бе? – деді ол.

	– Полицайлардың келгенін сезген тұрғындар бала-шағаларымен қашып шығып, мына бір кішкене орман ішіне паналаған көрінеді. Ал, Роман қарттың кемпірі сияқты шиеттей бала-шағаларымен қалып қойғандары аз емес болар. Мая да сонда, – деді Коротченко.

	– Осы Тимофей Михайловичтің сабыры таусылмайды. Өз көзі әбден жетпей, шабуылға шықпайды, – деп қасындағы жолдастарына қарап күбірлеп қояды.

	Жамал мен Тамара ше? Бұлардың ұшуға қанаты жоқ. Әсіресе, Жамал тар жол, тайғақ кешуде көрген тұңғышын жау тырнағынан арашалауға асығады. Найзалы мылтық ұшына шаншылып, шырылдап тұрған Маяның бейнесі елестегендей болғанда, біресе жылап, біресе бойын қайрат жеңеді, сәбиін қорлатпай жау тырнағынан алып қалмақ. Дұшпан оғы тиген, немесе, қансыраған шал-кемпір, бала-шағалар Жамал көз алдына елестеп кетеді.

	Хутор жайын бақылап тұрған Тимофей Михайловичтің құлағына да шырылдаған баланың, жылаған әйелдің үні естіледі. Бұл айғай-шу партизандарды көмекке шақырып тұрғанға ұқсайды. Қиналған дауысты естіген ол қатарласа жатқан Петр Васильевичке:

	– Тез шабуылды бастауымыз керек. Бірақ біздің шабуылымыз бір жақты болмауға тиіс. Бірінші батальонның екінші ротасын жылғамен хутордың анау көрінген арғы бетіндегі сирек шілікке жібереміз. Тағы бір ротаны хутордың солтүстігіндегі көрініп тұрған дөңестің арғы беті арқылы әкеліп, жаудың шегінетін жолын кесіп тастауымыз керек. Сүйтіп, хуторды бүтіндей қоршауға алып, бірден шабуылға шығамыз.

	Адамдықтан азып, айуандық дәрежеге жеткен полицайларды партизан бөлімдері айнала қоршаған соң, шабуылға шығатын қолайлы мезгілді күтті. Полицайлар шал-кемпір, бала-шаға демей қолына түскен қарусыз хутор тұрғындарын көше ортасына иіріп алып, жемтікке жиналған аш қасқырдай жан-жағынан төніп тұр. Кешікпей-ақ зұлымдық әрекеттерін бастады. Жиналған жұрттың бірін ұрып, бірін жұлқылауға кірісті. Онсыз да бей-берекеті кетіп тұрған жұрттың мүлдем есін шығарды. Мұны байқап жатқан кек алушылар бұдан әрі шыдай алмай, аспандата оқ атып, шабуылға шықты. Жаңа ғана қарусыз елге әкімшілік еткен сұрқиялар мылтық даусын естісімен тоз-тоз болып, жан-жаққа жүгіре бастады. Көк шинельділер бытырай қашқан соң, көшеде қойша иірілген жұрт та жау тырнағынан босанғанын біліп, бала-шағасын құшақтаған бойы кез келген шұқырға паналап жатыр.

	Партизандарға оңайлықпен берілмейміз дегендей полицайлар да оқ бората бастады. Лезде айнала астан-кестен болды да қалды. Партизандардың оңтүстік жақтан шабуылға шыққан взводтары жүрістерін тездете бастады. Бірақ борап тұрған жау пулеметінің оғы бас көтертер емес. Шабуылшылар оқ атуды күшейте түсейін десе, көшедегі таяздау шұқырдан жоталары көрініп жатқан байғұстарды өз оғымыз жұлып әкете ме деп сескенеді. Партизандар қоршау шеңберін тарылта түсті. Жан-жақтан жер бауырлап жапырлап келе жатқан партизандарды қарсы алған дұшпан оқтарының дыбысы шыбыртқы ысылындай зулап жатыр. Партизандардың бір бөлегі жылғаның тасасымен оңтүстікке қарай атып жатқан жау пулеметінің тұсына жақындап барып, қарсы алдында тұрған шағын қойманың аржағына шықты. Полицайлардың пулемет ұясы партизандардың бұл бөлегі тұрған жерден алыс та емес. Ту сыртынан төніп келген партизандарды полицайлар сезбеген сияқты, баяғы бағытынан жазбай ата берді. Павлик қасындағы достарына артынан барып бас салайық дегендей ым білдірді де, жолбарыстай ышқына секіріп барып пулеметін «та-та-та-лап» жатқан полицайдың жотасына қона түсті. Оқ боратқан пулемет даусы тоқтауы мұң екен, бұғып жатқан партизандар да бұлардың жанына келіп үлгерді. Шабуылшылардың бұл бөлегі жиырмаотыз полицайларды торға түскен балықтай серейтіп, аяқ-қолын байлап та тастады.

	Қалған жауыздар хутордың күнбатысындағы сайды жамылып партизандардың екінші бір бөлігімен қарсыласып жатқан-ды.

	Күншығыс жақтан шабуылды күшейте түскен партизан бөлімдерінің алды-арты жиналуын тосуға шыдамаған Павлик жанындағы жауынгер достарын ертіп, жауған оқтан қорғанып жатқан ел адамдарына келді.

	– Роман қарттың семьясы осында ма? Мая бар ма?

	– Полицайлар қолына бірінші боп түскен болу керек, оларды, тағы бірнеше семьяны, әне бір сайға қарай айдап кеткен, – деді бір әйел.

	– Ендеше, солай қарай тарттық, жігіттер! Бастарыңды көтеретін болмаңдар, оқ жұлып әкетуі мүмкін біріңді, – деді Павлик өз тобын алға бастап.

	Сай бойын паналаған партизандар жан-жақтан шабуылды күшейтіп келеді. Хутордың терістік жағындағы төбеден жылжып келген шабуылшылардың тобы жауыздың ойын сезе қойды да, бір құтылсаң, осы арадан құтылмақсың ғой деп сайдың жолын кесіп тастамақ болып, жарқабаққа еңбектей түсті. Дәл осы топтың ішінде Жамал да жер бауырлап келе жатыр еді. Сай қабағында быртиып қысқа өскен қалың шілікке тоқтасымен жауды аңдуға кірісті. Күнбатыс пен оңтүстіктегі партизандар да шабуылды әлсіреткен жоқ, полицайларды сайдың бойымен тықсырып келеді. Басында қаһарлана атысқан полицайлардың сағы сынып, атқан оғының да берекесі болмай барады, бет-бетімен қашуға айналды. Жарқабақтың үстіндегі кек алушылар кейін ығысқан полицайлардың жолын бөгеп, сайды қиғаштай оқ атты.

	Шабуылшылардың жолын бөгеп алғанын білген жауыздар қайда барарын білмей састы. Кейін қашып бағып еді, артында қаптап келіп қалғандарға тап болды. Қалай құтылмақ болса да, ажалдарына арашашы таба алмады.

	Қырық-елу полицай партизандар торынан шыға алмайтынын сезді де, қаруларын тастап, қолға түсті.

	Жаңа ғана қарусыз жандарға дала жыртқышындай құтырына ойран салған полицайлар күтпеген жерден кек алушылардың құрған темір торына қамалып, судан шыққан тышқанша сүмірейіп, партизандар қоршауында тұр. Сатқындардың ісіне кектене, ызалана жиналғандардың алдыңғы қатарында тұрған Тимофей Михайлович бұйыра сөйледі:

	– Бастықтарың кім?

	Тұтқын полицайлардың арт жағында екі қолын артына ұстап, басын төмен салбыратып тұрған ұзын бойлы полицай еңсесін көтерместен, күмілжіп жауап қайырды.

	– Бастықтарымыз Хитров, атыс басталысымен бірнеше әйелді балаларымен айдап, әлгі біз шыққан сайдың бойымен төмен қарай қашып кеткен, – деді.

	– Ол сұмдарды құтқармау керек. Мұнда мына тұтқындарды базаға айдап баратын адамдар қалдырайық та, тез жан-жаққа шолғыншылар шығарайық... – деп Тимофей Михайлович партизандардың жиналуына бұйрық берді.

	Күн төбеге таяп қалған кез. Аспандағы ала бұлттар желмен ығып, баяу көшіп барады.

	Партизандар бөлініп-бөлініп жылғаны қуалап, ағаш арасымен полицайлардың жолын қоршап жүріп келеді.

	Әр жаққа аттанған шолғыншылар да көз жететін жерді барлап келеді. Жау алыста болмауға тиісті. «Бала-шағаны айдап алысқа кете алмаған болу керек», – деп қояды салт атқа тік отырған Батырхан қасында үзеңгілес келе жатқан Павлик пен Мәжитке.

	Шолғыншылардың Павлик бастаған тобы Воронец өзенінің оңтүстігіндегі қалың қайыңның жиегіне жеткенде, өліктей үнсіз, тым тырыс орманды қақ жарып «біз мұнда, мына жауыздардың қанды қолынан босат, ағалар» дегендей баланың шырқырап жылаған даусы алыстан құлаққа естілгендей болды. Әлде жылаған баланың үніне ұқсайтын, әлде бір жәндік үні ме деп, шолғыншылар ауыздығымен алысқан аттарының тізгінін тартып тоқтап қалысты. Құлағын түріп, әрбір сыбдырды тыңдаған Павлик:

	– Жаңа ғана жылаған баланың даусы естілгені қайда? Енді менің құлағыма қайыңның жапырағының сыбдыры ғана естілетін сияқты, – дей беріп еді, алдыңғы жақтан жас бала даусы тағы да әлсіз естілді де, жым болды.

	– Бұл жауыздар жылаған баланың аузын басып, тұншықтырып өлтіруден де таймайды. Тезірек жүріп, қуып жетуіміз керек, – деп Павлик тор бестінің басын қоя берді де, алға түсіп, шаба жөнелді. Бір қалың бұтаға жете бергенде, оқыс үріккен ат жалт берді. Аттан аударылып түсе жаздаған Павлик атының тізгінін тартып, тоқтай қалса, бір әйелдің басы көрінеді. Автоматын алдына ұстап, әйелге қайта оралған Павликтің аузына:

	– Не қылған адамсың? – дегеннен басқа сөз түсе қоймады. Басқаларында үн жоқ.

	– Мен өз адамдарыңмын, балалар. Сендердің дүбірлеріңді естіп жауыздар қаша жөнелгенде, құлаған боп мына бұтаның арасына тығылып қалып қойдым. Тезірек жетіп балаларды құтқара көріңдер. Балалардың үні шықпасын деп ауыздарына орамал тығындап әкетті, – деді әлгі әйел орнынан тұрып.

	– Ал, жігіттер, не тұрыс бұл. Еріңдер соңымнан. Құтқармаймыз жауыздарды, – деп Павлик тебініп қалғанда, тор бесті ор қояндай орғи жөнелді.

	...Түс ауа басталған жел кеш бата күшейе түсіп, толқыған теңіздей ышқына соғып тұрған-ды. Көшенің екі жағын бойлай өскен алуан түрлі ағаш жапырақтары елбек қағып, басын шұлғып, біресе майысқан бұтағын иіп жерге ұрып, біресе бүктіре алмайсың дегендей басын көтере аспанға шапшиды. Қас қарайып, ымырт жабыла бергенде, құйындата соққан жел толастады да, бірден аспанды реңсіз қалың қара бұлт басып, кеш қараңғылығы қоюлана бастады.

	Дәл осы мезгілде Ершичи қаласының ортасында тұрған қызыл кірпіштен салынған үш қабат зәулім үйдің екінші қабатындағы бір терезеден сығырайып әзер көрінген шам сәулесі байқалған еді. Бұл гестапоның бастығы подполковник Ранкенаудың кабинетінің терезесі болатын. Кешкі асын ішіп, кеңсесіне қайтып оралғанына аз-ақ уақыт болған еді.

	Подполковник біреуді асыға күткендей, екі қолын артына ұстап, әлденеге абыржығандай, адымдай басып, ерсілі-қарсылы жүрген-ді. Әлсін-әлсін төс қалтасындағы үлкен күміс сағатын қолына алып, қарап та қояды. Шыдамы кетіп жүрген Ранкенаудың ойына өзінің жайы, өлім мен өмірдің тартысы, үй жайы, уақытша жаулаған елден тартып алып, әйеліне жіберген бағалы заттары, тағы да не жіберсем деген алуан түрлі сасық пиғылдар келді.

	Бір кезде подполковник кілт тоқтай қалды да, оң жағында тұрған диванға сылқ етіп отыра кетіп: «Айнала толған партизандар, бір күні солардың құрған темір құрсауына түсіп, түпсіз терең орға құлап кетсем, күнім не болмақ? Фюрерге адал қызмет істеп, шен аламын, жоғары сатыға көтерілемін деп жүргенімде мойныма партизандардың кендір арқаны орала қалса, маған да ештеңенің керегі жоқ болады ғой», – деген ойын біреудің есікті ақырын ғана тықылдатқаны бөліп жіберді.

	Подполковник құлағына тықыр тиісімен орнынан атып тұрып, күндегі әдетінше, төр алдындағы стол басына барып отырды да:

	– Кіріңіз, – деді бет-келбетін суыта.

	Есіктен кіріп келген орта бойлы, қызыл жүзді, елуге келіп қалған бөгде жан:

	– Подполковник мырза, – деді, – сіздің шақыруыңызбен келіп едім. Мен Епишево деревнясындағы полицай бөлімшесінің бастығы Хитровпын.

	Подполковник асыға күткен адамының келгеніне риза болды білем, орнынан тұрып:

	– Хитров мырза, отырыңыз, – деп алдында тұрған орындықты көрсетті.

	Неміс офицерінің жылы сөзін естіп, қарқ-қарқ өтірік күліп, маңайында ешкім болмаса да, «мені көрдіңдер ме?» деген кісіше, жан-жағына бір қарап, орындыққа отырды да «сізді тыңдаймын» дегендей, төр алдына қоразданып отырған подполковникке шегір көзін тіге қалды.

	Маңызданып сәл үндемей отырған мырза, тамағына сүйек қадалған итше қатты-қатты бір-екі рет жөтеліп алды да:

	– Хитров мырза, – деді Ранкенау, – сіздің қарамағыңыздағы полицайлардың барлығы да неміс командованиесіне шын пейілімен қызмет атқаратын адамдар ма? Болмаса мына басқа деревнялардағы «полицайлар» сияқты тамағы тойған соң, барлық құралымен қашып кететіндер ме?

	– Подполковник мырза, егер сіз маған сенсеңіз, менің қарауымдағы полицайларға да сенетін боласыз.

	Подполковник Ранкенау өз сұрауын өзі қолайсыз көрді ме, әйтеуір, көзін Хитровқа тігіп сәл үндемей отырды да:

	– Хитров мырза, – деді, – мен ұмытып қалыппын, сіз Епишево деревнясының тұрғын адамысыз ба, болмаса басқа жақтан келіп пе едіңіз?

	Неміс командованиесіне беріле қызмет істеп жүрсе де, өзіне сенімсіздік білдіріп отырған подполковниктің сұрауын жақтырмай қалып, Хитров сұлық қана:

	– Подполковник мырза, – деді ол, – менің туып өскен жерім осы Епишево деревнясы. Епишево менің әкемнің, ата-бабамның имениесі болған-ды, өскен жерімді 1930-жылы тастап, Украинаға қашып кеткенмін. Сіздің әскер бөлімдеріңіз осы өңірді басып алғанша, сол жақта әртүрлі қызметте болдым. Еліме қайтқаныма он ай шамасы болды. Менің тарихымды жергілікті халықтың бәрі біледі.

	– Хитров мырза, сіздің неміс командованиесіне шын ниетіңізбен қызмет етіп жүргеніңіз маған белгілі. Сондықтан да сізге өте жауапты тапсырма берейін деп отырмын. Неміс командованиесіне өте қажетті тапсырма, – деді подполковник күлімсіреген болып.

	– Сіздей мырзаның айтқанын бұлжытпай орындауға әр уақытта даярмын, – деп, Хитров күлімдеген көз жанарына қорқыныш та пайда болды білем, алдындағы креслода шалқайып отырған подполковникке тура қарай алмай отыра берді.

	– Егер сіз менің тапсырмамды орындауға әзір болсаңыз, Хитров мырза, қазір аз да болса, «шнапс» іше отырып сөйлесейік, – деп шойын жәшікті ашты да, бір бөтелке ақ арақ алды.

	Қырлы стақанды толтырды да:

	– Кел, фюрерге адал қызмет істеуіміз үшін ішіп қояйық, – деп, подполковник қолындағы арақ құйылған стақанды Хитровтың стақанына шылдыр еткізіп соқты да, тартып жіберді.

	– Енді сіз мені тыңдаңыз. Екеуіміздің арамыздағы әңгімені ешкімге айтпайтын боласыз. Егер, аузыңызға ие бола алмай, біреу-міреуге сездіріп алсаңыз, соғыс кезінде берілетін жазаны өзіңіз білетін шығарсыз...

	– Жоқ, жоқ мырза, мен ешкімге де білдірмеймін. Аузымнан шықпайды, – деп, Хитров ант су ішті.

	– Олай болса, сіз тыңдаңыз. Партизандар осыдан бір күн бұрын Пригорья станциясына шабуыл жасады. Оны өзіңіз де білесіз. Біздің тыңшылардың хабарына қарағанда, партизандар Пригорья станциясына шабуылға кетерде Лузганки хуторында тұратын Роман Анодин дегеннің әйелінің қолына тоғыз айлық қызды тастап кеткен көрінеді. Ол қызды партизандар барлығымыздың қызымыз деп есептейтін көрінеді, оның әкесі үлкен бір партизан ротасының командирі дейді. Роман да екі баласымен партизанға шығып кетсе керек. Сіздер неміс командованиесіне сол Романның семьясын және партизан қызын қолға түсіріп алып, бізге тапсыратын боларсыз. Бұл біздер үшін қажет болып отыр. Егер оларды бізге жеткізсеңіз Роман да, қыздың әкесі де және олардың қарамағындағы бандылар да өз еркімен неміс командованиесінің қолына түсетін болады.

	– Біздің барлаушылардың хабары бойынша, Пригорья станциясына шабуыл жасаған партизандар негізгі базаларына жетіп үлгірмеген көрінеді. Сіздер, бүгiн түні тездетіп жүpiп кетіп, таң ата айтылған жерге барып жетулеріңіз қажет. Бұл операция тез де, шығынсыз да орындалуы тиісті. Ендігiciн өзіңіз білесіз, – деп подполковник eкi көзін Хитровтан алмай, сәл қадап тұрды да, орнына отырды.

	Әңгімені бағанадан шын пейілімен сұқтана тыңдап отырған Хитров орындықтан бip қозғалып қойды да:

	– Подполковник мырза, сіздің бұл бұйрығыңызды толығымен орындайтын боламыз, – деді.

	– Ендеше отырмаңыз, тез жүретін болыңыз, – деуі-ақ мұң екен, Хитров орнынан атып тұрып, подполковникпен қоштасты да, шығып кетті.

	Далаға шығып даяр тұрған арбасына мінді де, түнделетіп Епишевоға тура тартты. Хитров қасындағы сыбайластарымен ләм-мим деп сөз де қатысқан жоқ. Ол терең бip ойға батып, арбаның сықырын да естімей, жаңағы ішкен шнапстың буымен жол бойы балқып, теңселіп келеді. Өз түсінуінше әлемді билеп-төстеуге әмірі жетіп тұрған фашистердің сеніміне еніп, жауапты тапсырма алғанына масаттанады.

	Алайда, алдағы айқаста айбарлы да, айлалы партизандардың асқан ерлік icтepi қобалжытпай қоймайды. Оның көз алдынан неше түрлі ойлар келіп-кетіп жатыр. «Партизандар да оңайшылықпен беріле қоймас, олар да бейқам болмау керек. Егер, партизандардың шабуылына ұшырасақ не істейміз? Әлде бәрімізді қырып сала ма, кім білсін? мүмкін, осы тапсырманы орындау жолында өліп кетеміз бе? Бізді тірідей қолға түcipiп алса қайтеміз? Подполковник неміс бөлімдерін жібермей, бізді жұмсағаны өлсе осылар өлсін деп отыр ма? Алдымыз қараңғы. Не де болса жорыққа аттануға тиістіміз. Бұл бұйрықты орындамасақ, бәpiбip немістер қолынан өлеміз. Алдымыз да, артымыз да ажал. Бұлтаруға дәрмен жоқ. Не болса да көpeciмізді көрерміз де», — деп ойлаған Хитров Епишево деревнясына жеткенін де білмей қалды.

	Хитров келе сала көрші деревнялардың да полицайларын жинап алып, түн ішінде Лузганки деревнясына жүріп кетті. Таң бозарып қалған кез еді. Полицай бөлімдерінің шолғыншылары Лузганки хуторының солтүстігіндегі, шамасы үш-төрт километр жердегі тоғай ішімен өтетін жолмен келді де, жайқалған егіндіктің ар жағындағы төбешіктің үстінде өскен сиректеу талдың сырт жағына бұқпантайлап жата қалысты. Олар сәл қозғалмай жатты да, алдымен бipeуi, онан соң eкіншісі тізерлеп отырып, дүрбісімен маңайды болжай бастады. Шолғыншының бipi:

	– Ел әлі ұйқыда болуға тиіс, ешқандай ceзiктi жан көрінбейді, – дей бepiп еді, хутордың шеткі бip үйінен қараңдаған біреудің шыққанын көзі шалып қалды білем, сөзін тоқтатып, дүрбісін көзінен алмай, қадала түсті. Әлгі қараңдаған адам бip үйдің қорасына кipiп жоқ болды да, қайтып шықпады.

	Болжауға шыққан екі-үш полицай орындарынан тұрып, хуторға қарай бүкшеңдей жүгіре жөнелді.

	Соққан самал желден толқындай толқып жайқалған бидайға, суға cүңгіген үйректей жып етіп жоқ болған полицай шолғыншылары бұқпалай жүгіре отырып, егіндіктің орта кезіне барып, iннен шыққан суырша бастарын қылтитып, сәл ғана алдыңғы жақты байқады да, тағы бұға қалысты.

	Осы кезде екінші бeттeгi орман жиегінен оқшаулау өскен ұзын қарағайдың бұтағына шығып, алдағы үлкен алаңды аңдып отырған партизан барлаушыларының бipi көз ұшында су бетінде қалқып бара жатқандай егіндік ішінен қылтиып қана көрінген біреудің басын байқап қалды. Ол қарағай түбінде бұғып жатқан Жылбек бастаған барлаушыларға көргенін айтты да, әлгі қараңдағаннан көз жазбауға тырысып, алдын бақылап отыра берді.

	Көп ұзамай әлгі қылтиған бас егіндіктің екінші шетіне шықты да, хуторды барлауға кipicтi. Хуторда партизандар жоқ екендігіне көзі жеткен болу керек, дөңесте қалған шолғыншыларына бас киімдерін көтеріп белгі берді. Алғы шолғыншыларының хабарын білісімен, қайың арасынан топтоп болып полицай бөлімдері шабуылға шығатындай тізіліп, алға қарап жүріп келді де, сол жағындағы ылдиға түсіп, сай тасасына кipiп жоқ болды. Бұл жайды көpiп отырған партизан шолғыншыларының бip бөлігі еңбектеп кейін оралды да, жуан терекке байлаулы тұрған аттарына мiнiп, нeгiзгi бөлімдеріне хабарлауға кeттi.

	Полицай бөлімдері сайдың екі жағалауына шолғыншыларын, алдарына барлаушыларын салып, қаз-қатар жүріп келеді.

	Бұлар хуторға жете бергенде, тұрғын халықтардың бipeн-сараны үй шаруашылығын жайлауға далаға шығып жүрген болатын. Жауға жендет болып, қолын қанға бояған жауыздар келе сала хутордағы бейбіт жатқан халыққа қырғиша тиісті. Самаладай болып дұшпанның келіп қалғанын білген жұрт бала-шағасын ерте тоз-тоз болып, орманға паналауға тырысса да, алдарынан кескестеп шыққан полицайларды көpiп, қайда барарын білмей, қасқыр шапқан қойдай дүркірей олай да, бұлай да жүгіріп көрді де, тулаған асау аттай екі иығынан дем алып, қалш-қалш етіп, дәрменсіз, тұрып қалды.

	Көше бойында құтырған бурадай, көрінген адамға айбат шегіп Хитров жүр. Бір кезде жауыздың қанталаған қызыл көзі зарлаған баласын көтеріп шеткі бір үйден айдап келе жатқан әйелге түсті де, кілт тоқтай қалды. Іздегенім алдымнан шықты дегендей, қолындағы резинадан өрілген қырлы қамшысын етігіне ұрып, жыланның көзіндей шегір көзін біресе Романның кемпірінің қолындағы құлындаған даусы құраққа шығып шырылдап жылаған Маяға, біресе оның етегінен қапсыра ұстап алып шегіншектеп келе жатқан екі балаға қадады. Қасында тұрған аласа бойлы семізіше келген полицайға қарап ол:

	– Мына бала көтеріп тұрған – партизандарға қосылып, бізге қарсы соғысатын Романның әйелі. Қолындағысы – партизан қызы. Бұл әйелдің өзі де партизандарға көмек беретін көрінеді. Енді біздің қолымыздан құтылып кете алмайтын шығарсың, көресіңді көрсетерміз, – деп, қасқырша ырылдап, жақын келіп Хитров қолындағы қамшысын үйіріп:

	– Айт шыныңды, менің айтқаным дұрыс па? – деді.

	– Дұрыс болғанда қайтейін деп едің сатылған жауыз! – деуі-ақ мұң екен, алдында тұрған әйелді тартып-тартып жіберді.

	Бүтін көше бойы азан-қазан. Таяқ жесе де, Елена Павловна жылаған баланы уатып, алдында қарусыз елге қожаңдап тұрған Хитровты көзімен атып тұр.

	– Партизан семьяларын сайға алып барыңдар, – деген Хитровтың бұйрығын тосып тұрған полицайлар Елена Павловнаны және бір-екі әйелді балаларымен итермелеп сайға қарай айдай жөнелді.

	Осы сәтте пулемет пен автомат даусы тынық ауаны жарып жібере жаздады. Тұс-тұстан атылған мылтық даусынан үрейлері ұшқан полицайлар енді естерін жинап партизандарға қарсыласа бастағанда Хитров сайға түсіп, үш-төрт бала-шағаны күзетіп тұрған полицайға:

	– Алға қарай тез алып жүріңдер, – деді.

	Бұлар қарсылық істеуге дәрменсіз, әрі қарусыз жандарды ұрып соғып айдап, өздері келген жақтағы орманға кірді. Безілдеп жылай берген Маяны Елена Павловнаның қолынан жұлып алған еңгезердей ұзын бойлы полицай орамалымен оның аузын басып, тұншықтырған бойы дедек қағып жүгіріп келеді.

	Маяны ала жөнелген полицайдың соңынан Елена Павловна тұра жүгіріп:

	– Баламды өзіме бер, өзім-ақ көтерейін, – деп, жылай-жылай көзінен жас шықпай бақырып, екі қолын анаға созған Маяға қолын көтере бергенде, арт жақта өкшелей жүгірген Хитров ананы тағы қамшының астына алды. Партизан қуғыншыларының дүбірін естіген полицайлар сасқалақтап жүгірістерін жеделдете бастады. Олардың есіл-дерті – орман ішіне тастаған аттарына жету. Көп ұзамай бұлар қалың қарағайдың арғы бетіндегі қалтарыста бұлардың оралуын тосып тұрған салт атты полицайларға жетті де, аманаттарын қойша өңгеріп алып, жолсыз жермен зым-зия көзден ғайып болды.

	...Павлик бастаған партизан қуғыншылары үзеңгі таластырып шауып келді де, жолдың екі айырылған жеріне кілт тоқтады. Аттан түскен Батырхан қашқан жауыздардың ізін байқай бастады. Сәл үңіліп:

	– Анау-мынауды білмеймін, олар оңға қарай кетіпті, – деп атына қайта мінді.

	Қуғыншылар әлгі полицайлар бұрылған қалың қарағайға қарай жосытып келеді. Олардың қырағы көзі ат тұяғының ізін байқап қалып, «енді сырың белгілі ғой» деп, шаба жөнелісті. Дәл осы жерден бес жүз метрдей жүргенде, алдағы Батырханның аты екі құлағын қайшылап, бірдеңеден үріккендей осқырып, тоқтай қалды. Қуғыншылардың көзі бірден қайыңның түбінде қанға боялып жатқан адамға түсті. Бұл Елена Павловна болып шықты. Ананың бетінде әлі тірлік белгісі бар екенін білгесін, Павлик қасындағы Мәжит пен тағы бір жігітке:

	– Сен екеуің осы жерде қалыңдар да, жарасын байлап, тез хуторға жеткізіңдер, – деді.

	Өзгелері алға кетті. Көп ұзамай-ақ алдарынан орманды жаңғырықтыра атылған автоматтың даусы естілді.

	– Қашқындар партизан автоматшыларының тосқауылына кез болған болуы керек, – деп, қуғыншылар да жүрістерін жеделдетті.

	Көп ұзамай-ақ ойран болып жатқан жерге келіп жеткен қуғыншылар аттарынан ыршып түсіп, ілгері қарай жүгіре жөнелісті. Атылған оқ партизан қуғыншыларын да жалап өтіп жатыр.

	Бір кезде атыс шығып жатқан жақтан қолына бала ұстаған біреу жан ұшыра ағаш тасасынан шыға келді. Баланың Мая екенін танып қалған Павлик «атамын» деп еді, есі шыққан полицай қолындағы баланы тастай қашты. Бірақ Павликтің кекті оғы жер жастандырды оны.

	Жауыздардың улы тырнағынан арашалап алған Маяны Павлик аттарын қалдырған жерге әкелді де, партизанның біреуіне:

	– Тез, мына баланы хуторға жеткіз, – деп бұйрык берді.

	Ұрыс көпке созылмады. Полицайлардың бірнешеуі қуғыншылардың оғына ұшты. Бірақ өлгендерінің ішінде Хитров жауыз жоқ болып шықты.

	...Партизандар торынан сытылып шыққан біраз полицай күн батқанша орман ішіндегі бүлдіргені мол ағаш арасына тығылды. Етпетінен жатқан Хитров: «Ендігі халім не болмақ, Епишеводан және маңайдағы басқа деревнялардан сақадай сайлап алған полицай бөлімдері партизандардың бір шабуылына төтеп бере алмады. Подполковниктің тапсырмасы ше? Әдісін тауып партизандардың иегінің астынан алып келе жатқан партизанның семьясынан да, партизан қызынан да айырылдым. Не деп баруым керек? Бұған қандай тәсіл тапсам? Жүз қаралы адамнан жүнін қырыққан иттей болған топ қалды. Бұл масқарашылыққа подполковник не дейді? Әлде біздің өзімізді жазалап, шетімізден бітеу сойса қайтеміз? Сонда кім болдық? Егер партизандардың қолына өз еркімізбен берілсек жанымыз қала ма? Жоқ, енді түсуге болмайды. Бүгін келген бетте, оларға мылтық атпай бірден берілсек, жанымыз қалатын ба еді, әлде», – деп өзінше сүйеу таппақ.

	Әлден уақытта подполковникті алдайтын амалын таптым дегендей ішінен: «Мына қоршаудан аман-есен жанымызды алып шықсақ, жол бойы ел. Осы маңайдағы деревнялардың біреуінен баласымен бір әйелді алып барып, партизан қызы мен Романның әйелі осы десек болды ғой... Подполковник бұл өңірдегі қай әйелді, қай баланы танып жатыр. Осыным дұрыс ақыл болар. Егер бұлай етпесек, бесеуімізді де дарға асады», – деп, Хитров ежелгі қулығына салғысы келді де, осы ойға тоқтады.

	Кеш батып, орман ішін қою қараңғылық басты. Хитров жатқан орнынан қозғала түсіп, қасындағы полицайларға кейінгі тапқан амалын түсіндірді. Шет жақта жатқан орта бойлы тығыршықтай толық полицай басын көтеріп алып:

	– Сіз қандай тапқырсыз. Мен де күні бойы ойлап, еш бір жолын таба алмап едім. Сіздің осы айтқаныңызды мыналар да мақұлдауға тиісті. Мұнан басқа бізде амал жоқ.

	– Біз де осыған қосыламыз, – деп қалғандары да жамырап қоя берді.

	– Егер барлығың менің айтқанымды мақұлдайтын болсаңдар, ауыздарыңа ие боласыңдар. Сөзіміз бір жерден шығатын болсын. Арамызда аз да болса, ала ауыздық білінсе, подполковник барлығымызды қойша бауыздайды. Біздің қазіргі халіміз өте мүшкіл, артымыз кек алушы партизандар, алдымыз гестапо, – деді Хитров.

	Жендеттер бір ауыздан осы келісімге келді де, түн қараңғылығын жамылып, күні бойы паналаған жерін тастап, «қорықанға қос көрі неді» дегендей, әр ағаштың түбінде аңдыған партизандар жатқан сияқты көрініп, зәре жоқ, бүкшең қағып жүріп келеді. Түн ортасынан ауа орманнан шығып, енді ғана қатерден құтылғандай, аяқтарын тық тық басып, жүрістерін тездете бастады. Көптен жаяу жүріп көрмеген Хитровтың аяғына қан түскендей сылти басып, әзер келеді. Оның әлі құрып қалғанын білген полицайлардың біреуі:

	– Алдымызда ойпаттау жер болуға тиіс. Аз да болса дем алсақ қайтеді, бастық мырза, – деді.

	Өзі осыны тілеп келе жатқан Хитров:

	– Менің аяғымды етік қажап, жүргізбей келеді. Сәл тынығайық, – деп отыра кетті.

	Таң ата осы өңірдегі шағын ғана деревняға жеткен полицайлар күйеуі майданға кеткен бір әйелді баласымен арбаға байлап, Ершичи қаласына жүріп кетті.

	...Гестапо бастығы подполковниктің кабинеті. Төр алдындағы стол басында шайқалып темекісін тартып Ранкенау отыр.

	Аяғын тік басып кіріп келген Хитров:

	– Подполковник мырза, сіздің тапсырмаңызды көп шығынға қарамастан орындадық. Жүзден астам полицайдан бес-ақ адам қалдық. Қалғандарымыз партизандардың қалың күшімен болған айқаста қаза тапты. Бірақ сіз тапсырған партизан қызы мен Романның әйелін алып келдік, – деді.

	Подполковник екі қолын мықынына тіреп, полицайлардың көп шығынға ұшырағанына «қамыққандай» болып, сәл қабағы жабыңқы тұрды да:

	– Хитров мырза, соғыс болған соң шығын болмай тұрмайды. Партизан семьясын алып келгендерің үшін сіздерге неміс командованиесі атынан алғыс айтамын, – деп, Хитровтың арқасынан қақты.

	– Алдағы уақытта да сіздерге таза қызмет етемін, – деді Хитров.

	– Әлгілерді маған алып келіңдер, – деп, есік жақта тұрған полицайларға иек қақты.

	Есіктен қолындағы баласын еңіретіп, сүйреп келген байғұстың аузына тыққан шүберегін жұлып алғанда, әлгі жазықсыз әйел:

	– Мені еріксіз әкелді мына полицайлар... – дей бергенде:

	– Өшір үніңді! – деп артта тұрған полицайлардың бірі бастан тартып жіберді.

	Гестапо адамдары кінәсыз жаннан үш күн бойы жауап алды. Көп азаптар көрсетті.

	– Шалыңа және мына баланың әкесі мен шешесіне неміс командованиесіне берілсін деп хат жаз! – деп қинады.

	– Қайдағы баланың әкесі мен шешесі? Қайдағы шал? – деген әйелді онан сайын азаптай түсті.

	Денесіне қыздырған темір басып, тырнақ көбесіне ине тықты. Осы азаптар байғұстың жанына батқан болу керек, үшінші күні ғана әйел:

	– Орман ішіндегі партизандар он бес мыңнан астам адам, көптеген зеңбірегі де, басқа қарулары да бар. Өзім олардың базаларына барып көргенім жоқ, бірақ елдің айтуы солай, – деп, аузына келгенін айта бастады.

	Подполковник өзіне керек деген мәліметті толық алдым дегендей, алдында қамшының ізі тарғыл-тарғыл түскен, бет-аузы қып-қызыл, үстінде көйлегі борша-борша жыртылған, екі көзден қан аққан, қолына шырылдаған баласын ұстауға шамасы келмей, теңселіп отырған әйелге қадалып сәл тұрды да, есік алдындағы гестапо күзетшілерін шақырып:

	– Мына жауызды әкетіңдер, жазасын беретін болыңдар, – деді.

	Подполковник екі қолын мықынына таянып, біраз арлы-берлі жүрді де, көмекшісін шақырып, шифровка жазуға кірісті.

	– Жоғары мәртебелі генерал, сіздің партизандар жөнінде берген бұйрығыңызды толығынан орындадық, партизан қыз бен партизандарға көмек беретін Романның семьясын қолға түсіріп, жазасын бердік, – деп жаңағы байғұс әйелден алған жалған мәліметін жазды.

	...Аспанда көшіп жүрген ала бұлт. Күн шапағын шашып, қызарып батып бара жатқан кез. Подполковник Ранкенаудың көзі кабинетіне кірген бойда стол үстіндегі құлаштай жалпақ қағазға түсті. Қағазды қолына алысымен, оның дивизиялық гестапоның бастығынан келген шифровка екендігін көрді.

	Шифровка қолға түскен партизан қызы мен кемпірдің суретін түсіріп, партизандарға арнап үндеу жазу міндеттеліпті.

	– Уақыты өте тығыз екен, – деп күбірледі подполковник, сәлден кейін екінші бөлмедегі қызметкерінің бірін шақырып, генералдан алған шифровканы көрсетті.

	– Партизандарға арнап үндеу жазуды саған тапсырамын. Партизан қызы мен әйелдің түсірілген суреті даяр ма? – деді ол.

	– Даяр, сейфте жатыр. Келген күні-ақ түсіріп алғанбыз.

	– Олай болса, бір күннің ішінде типографиядан басылып шығатын болсын! – деп әмір етті.

	Айтылған уақытта даяр болған үндеулерді самолетке салып, подполковник партизандар тұратын орман координатын ұшқыштарға көрсетіп, 6.00 сағатта ұшуды бұйырды.





XXVI


	Партизандар тоқтаған орманның маңайындағы елді пункттердің бірде-біреуін қалдырмай, жаудың жазалаушы отрядтары өртеп кеткеніне бір-екі ай болып қалған-ды. Жұртта қалған бірде-бір адам көрінсейші. Тіршіліктің нышанын қалдырмай, тып-типыл етіп өртеп жіберген.

	Бұл өңірдегі елді пункттерден қалған – тек Лузганки хуторының тұрғындары ғана. Жау жазалаушылары үйлерін жағып жіберсе де, ата қонысынан алыстап кетпей, кішігірім баспана салып алған жұрт қозғалмай тұра берген-ді. Екі-үш дүркін қайталаған полицайлар шабуылы енді бұларды да қоныс аударауға мәжбүр етті. Қазір де басқа жұрт сияқты олар да қалың орман ішінен баспана тапты.

	Партизандардың азық-түлігі түгесілуге таянды. Оларға дегенде жомарт, бір тілім нанын аузынан жырып, аямай бөліп беретін жергілікті халықтың да қолы қысқарып, ескі астықтың қоры бітіп, жаңа астық пісіп үлгермеген кез. Ел арасы да күйзеліске ұшырай бастаған-ды.

	Жергілікті халықтың азық-түліксіз қалуы партизандарға да оңай тиген жоқ. Хал тіпті, қиындай бастады. Нан көрмегендеріне бірнеше апта болып қалды. Партизан бөлімдері астарына мінген аттарын сойып, соны ғана талшық етуге кірісті. Осынша адамға ол қаншаға жетсін. Тұз табу тіпті қиынға түсті.

	Бұл жағдайды біліп отырған Коротченко барлық партизан бөлімдерінің командирлеріне:

	– Жылқы етінің өзін де әрбір адамға белгілі бір мөлшермен беруіңіз керек, – деп тапсырды.

	Темір жол рельсін он километр бойы күл-талқанын шығара бұзған партизан бөлімдері түн ортасында ғана қайтып оралған болатын-ды. Осы операциядан келген Жылбек пен Жамал жуан қайыңның түбіне жатып тәтті ұйқыға кеткен.

	Күн шапағын шашып, арқан бойы көтеріліп қалған кез. Аспаздар ертерек тұрып, сойылған жылқының етін борша-борша қып бөлісіп, тамақ пісіруге кіріскен болатын. Орман іші жым-жырт. Түнгі жортуылдан жаңа қайтқан барлаушылар ғана кезекші партизан бөлімінің командиріне көрген-білгендерін баяндап болып, біртіндеп ағаш түптеріне жайғасып жатыр. Тыныштық тұнығын аспанды шарлай, осы маңайды айнала ұшқан жау самолетінің гүрілі бұзды. Аспаздар қазан астында лаулап жанып жатқан отты дереу өшіре бастады. Дегенмен, сөніп үлгірмеген кейбір шаланың түтіні тынық күнде әлі де атқан оқтай тіп-тік аспандап барып, жоғалып жатқан-ды. Жоғарыда жүрген жау самолеті осы түтінді байқады ма, әлде басқа бірдеңені аңғарды ма, әйетуір гүр етіп партизандар лагерінің нақ үстіне келді де, аспан әлемін ақ шағаладай қағазға толтырып кетті. Аздан кейін бүтін лагерь жауған қардай аппақ болды да қалды. Неміс самолеттері, әдетінше, партизан лагерін байқап қалсақ-ақ, бомбаның астына алатын еді, бұл жолы бірнеше рет айналып қағаз тастады да, алыстап барып көзден ғайып болды.

	Жау самолетінің шашқан үндеуінің біреуі Маяны көтеріп, бауырына қысып тұрған Тамараның қолында тұр. Ол қолындағы қағазды оқи бастады:

	«Ормандағы бандалар! Сендердің жойылатын уақыттарың таяды. Майданда ұлы Германияның әскерлері Совет Армиясының күл-талқанын шығаруда. Өз еріктеріңмен неміс командованиесіне берілсеңдер, сендер үшін барлық жағдайды туғызамыз. Партизандардың аш-жалаңаш айуанға ұқсап жүргені бізге белгілі. Біздің жаққа шықсаңдар тамақтарың да тоқ, киімдерің де бүтін болады.

	Партизан Ақәділов пен Роман Анодинге көп сәлем. Листовкадан Романның әйелі мен Ақәділовтың қызының суретін көріп отыр сыңдар. Алдында ақ нан, толған тағам, киімдері тап-таза, жаңа. Роман қартқа оның әйелі Елена кемпірдің сәлемін жолдаймыз. Ол былай дейді: «Роман, сен қартайғанда қасыңа ерген екі баланы бүрсеңдетпей, неміс командованиесіне беріл. Біздің халіміз өте жақсы. Қолға түскен партизандарды ұрып-соғып өлтіреді дегендері шылғи өтірік екен...» – деген жерге келгенде, Тамара қолында тұрған Маяға, анадай жердегі Елена Павловнаға қарап «бишаралар өтірік айтудың да қисынын таба алмаған екен», – деп күмістей сылдыраған даусымен күліп жіберді де, қасына келген Роман қарт пен Жамалға:

	– Мә, мына көкімені оқыңдар. Өтіріктің атасы осы болады, – деп, Маяны бауырына қысып-қысып бетінен иіскеді.

	– Бұл жауыздардың қолына сені түсірмеспіз, – деді Маяға көзін тігіп. Листовканы оқып болған Жамал қатты күрсініп:

	– Тома, Елена Павловнаның орнына мынау суреттегі әйелді, Маяның орнына басқа баланы апарып, гестапо қинап өлтірді-ау. Мұны істеген қандай қара жүрек болды екен, – деді көзінен ыршып кеткен жасын сүртіп жатып.

	Бұл жайды жаңа ғана келген Павлик бастаған барлаушылар айқындады, олар Коротченкоға:

	– Деревнялардағы біздің барлаушылардың айтуынша, әнеу күнгі Епишеводан келген полицай бастығы, қасындағы бес адамымен аман құтылып кетіпті. Қайтар жолындағы деревнядан бір жесір әйелді баласымен бірге тұтқындап, гестапоның бастығы Ранкенауға «Мая мен Елена Павловна деген осылар» деп табыс етіпті. Ол бейшараларды қинап өлтірген көрінеді, – деп көрген-білгендерін бастан-аяқ баяндады.

	Барлаушылардың хабарын естісімен, ол бағанадан оң жағында тұрған Петр Васильевичке:

	– Біз тезірек лагерімізді өзгерткеніміз жөн. Жау аэродромы алыс емес. Біздің тұрағымызды біліп кеткен самолет рация арқылы хабарлап та үлгірген болар. Жау полицай бөлімін де, самолетті де арам оймен жіберіп отыр. Бұл – күш сынау әрекеті. Жүзден астам полицайынан айрылған фашистер, өз жендеттерінің алдауына түскен адуын немелер кек алудың амалын жасамай қоймас. Қамсыз қалмайық, – деді.

	Партизан бөлімдері жарты сағаттың ішінде-ақ тік көтеріліп, суыт жүріп келді де, он-он бес километрдей жердегі қалың қарағайға орналасты.

	Жау самолеттері тұйғындай үйіріліп, аспаздар әдейі өшірмей бықсытып кеткен оттың орнын бомбалап, жер-дүниені сілкіндіріп жатты. Түске таяу бомбалай бастаған жау самолеттері партизандардан қалған жұртты, оның маңайын кеш батқанша дүрсілдетіп жүрді де, ымырт жабыла тоқтады.

	Бүгін күн райы реңсіз. Дымқыл тұман орман ағаштарының басына шөгіп, айналаны қою көк түтінге бөлепті.

	Ұзын қарағайдың түбінде отырған Тимофей Михайлович тағы да бір үлкен шабуылдың жоспарын сызып жатқан тәрізді. Біраздан соң «бұл операцияның да тетігі табылды» дегендей жинақы түрде орнынан тұрып, аяғын шымыр басып, екінші бір ағаштың түбінде бірдеңе жазып отырған Петр Васильевичтің қасына келді. Ол мен де болдым дегендей қағазын төрт бүктеп планшеткасына салып, орнынан көтерілді.

	– Кешегі жау самолеттері партизандарға деген «сәлемдемесін» осы өңірге де әкеліп тастауы керек еді, бүгінгі күннің жайсыздығы көргенінен жазбайтын оларға бөгет болды білем. Туған жердің ауа райы да бізге қол ұшын бергендей... – деп жымиды Тимофей Михайлович.

	– Иә, солай, – деді де, Петр Васильевич көзін Тимофей Михайловичке қадап:

	– Алдағы операцияның жоспарын ойластырамыз ба?

	– Таң атқалы не істеді дейсіз. Жоспар даяр.

	– Менің ойымша, неміс командованиесінің кешегі тастаған листовкасындағы шылғи өтірік жергілікті халыққа дереу түсіндірілуі қажет, – деп, планшеткадан манағы өзі жазып отырған қағазды алып, Петр Васильевич бюро мүшелеріне листовканың мазмұнын таныстырып шықты.

	...Ершичи қаласы. Таң бозарып атып қалған кез. Темекісінің түтінін бұрқыратып, көшені бойлап келе жатқан подполковник Ранкенаудың көзі телеграф бағанына жапсырылған қағазға түсті. Жақындап келіп қағазды жылдамдата оқып шықты. Өзіне-өзі сенбеді білем, қалтасынан орамалын алып, көз әйнегін ысқылай сүртіп, листовканы қайта оқи бастады. Партизандардың листовкасы екендігіне енді ғана көзі жеткендей шекесінен суық тер шып ете түсті. Листовканы жұлып алып, қалтасына тыға салған ол асыға басып ілгері жүріп кетті. Листовканың көп жерге-ақ жапсырылғанын көзі шалып келеді. Осының өзі-ақ подполковниктің үрейін қашырды. Ол өзін қала ортасында емес, орман арасында жалғыз қалғандай сезінді. Подполковник. «Бұл маңайды бақылау маған тапсырылған. Партизандар қалаға орнығып алған болды. Егер бұлардың жазғаны рас болса, жоғары мәртебелі бастықтарыма не айтамын? Әлгі Хитров қу мені алдап, партизан қыз бен әйелдің орнына басқа біреуді әкеліп жүр ме? Онда, оларды жойдым деп, жоғары штабқа хабарлаған менің жайым не болмақ? Жоқ, мұны алдымен, біздің тыңшылар арқылы тексеруім керек...»

	Ол кеңсесіне келісімен, қала коменданты майор фон Диттерді өзіне шақыртты да, шинелінің қалтасына умаждай сала салған листовканы столдың үстіне тастады. Сырт киімін шешкенмен, орнына отырмай, кең бөлменің ауданын өлшегендей ерсілі-қарсылы жүрді де қойды. Оның бұл жүрісін есіктің ашылған тықыры ғана бөлді. Қапсағай бойлы, ұзындау келген, ат жақты, қыр мұрын, шашын майлап, тараған Диттер келді. Гестапо төңірегінде әскери форманы үстіне ілмейтін тек осы ғана болатын. Мансабы да, шені де төмен болғанмен, одан Ранкенаудың өзі де қаймығатын. Өйткені майордың сиынғанынан сүйенгені зор екенін іштей сезетін. Сондықтан да басында майордың сәлеміне амалсыздан ғана салқын жауап қайтарды да, қолымен стол үстіндегі қағазды нұсқап, «ал» дегендей ишарат жасады.. Диттер листовканы жазып жіберіп іштей оқып болған соң, Ранкенау:

	– Бұған не дейсіз, майор? – деді.

	– Партизандардың жай сандырағы...

	– Сандырақ бола қояр ма екен, – деді подполковник, – бандиттердің бірде-бір листовкасы жалған болып көрген емес, өзіңіз талай куә болған едіңіз ғой, Диттер мырза?

	– Ендеше, бұған подполковник сіз кінәлісіз, – деген сөзіне Ранкенау аузын арандай ашып, қарқылдай күлді де, кенет зілді дауыспен:

	– Тапсырма берген кім? – деді.

	– Хитровқа тапсырған сіз емес пе? – деп майор да іле жауап қайтарды. Оның бұл сөзі гестапо бастығына батып кетті білем, онсыз да түтігіп тұрған ол кекештене сөйлеп:

	– Хитров... сазайын алады. Ал, тым болмаса қол астындағы кемпірдің суретін алдын ала тексере алмаған сізге де жауап беру керек болар, бұл масқаралық үшін жоғарғы жақ маңдайдан сипап, крест тақпас, – деп Диттердің соңғы кезде алған наградасына меңзегендей болды.

	Майор үндемей қалды. Подполковник оны мүдірткеніне көңілі толғандай, жас балаға ақыл айтатын үнмен сөзін әрі жалғастырды:

	– Бұл жай дивизия генералына жеткен жоқ. Өйтсе, сізге де, маған да тиімді емес, майданға ауыстырудан құтыла алмаспыз. Сондықтан дереу листовкалардың көзін құрту керек, екіншіден, мұншама листовканы партизандардың өздері келіп жапсырды деу қиын, олардың қалада жәрдемшілері бар болуға тиіс. Соларды іздестіру керек. Үшіншіден, Хитровты және онымен келген бес полицайды, қызылдарға жәрдем етті деп тұтқындап, көзін құрту қажет. Олардан жауап алуды, тиісті протокол жасауды тіке өзіңіз жүргізесіз. Артық куә болмауы керек. Төртіншіден, партизандар листовкаларының бірсыпырасын қазірде қала жұртының өзі-ақ қағып кеткен болар. Қалғандарын жинауға бес-алты солдат бөліңіз. Сосын бүгін қарауылда болған кейбір солдаттарды дереу әртүрлі сылтаулармен майданға жөнелту жағын іздестіріңіз. Листовка жинауға қатысқан солдаттардың аузына да сіз жауаптысыз, – деп қорытты.

	Подполковник ұзақ сөйлегендіктен бе, маңдайынан шып-шып шыққан суық терді сүртіп, сөзінің аяғын салғырт қана:

	– Барыңыз, орындаңыз, майор, мырза, іске сәт! – деп бітірді. Майор шығып кетті.

	Үш күннен кейін партизандар қаладағы өз барлаушыларынан Хитров пен бірнеше полицайды гестапоның атып тастағанын естіді. Бұл хабарды партизандар естігенде бәрі бір ауыздан: «Итке ит өлімі керек», – деді.





XXVII


	Арада бірнеше күн өтті. Түс болып қалған кез. Жауын сабалап тұр. Барлаушылар осы өңірге жаудың қалың қолы лек-лек болып келе жатқанын жан-жақтан штабқа жеткізіп жатты. Тимофей Михайлович партизан бөлімдерін әрбір ыңғайлы жерге тосқауылға жіберуде. Жау құзғындары маңайды алыстан айналып, партизан базасына бір шүйіліп кетеді де, қайта айналады. Жау самолетінің астынан асықтай ғана болып үзіліп түскен бірдеңелер жерге жақындаған сайын зорая түсіп, гүрс-гүрс жарылады. Ащы дауыстар жан түршіктіреді.

	Бұл көрініс қас қарайғанша жоғалмады. Жау самолеттері аспанда әдейі асып қойғандай бірінен соң бірі партизандарға әдейілеп әкелген «сәлемдемесін» тастап, әлемді күңірентіп жатты.

	Аспан әлемін басына көтере зілдене ұшқан самолет үнін естісімен, базаны айнала қазылған окоптарға паналаған жұрт жерді сілкіндіре зіркілдетіп жарылған бомбаның ащы дүрсілі толастасымен, штаб маңына жинала бастаған-ды.

	Орман жым-жырт, сұлап жатқан өліктей үнсіз. Сыртын қалың шаң басқан ақ қайыңдар әлденені азалағандай дірілдейді. Тек тамырымен қопарылып, омырыла құлаған немесе морт үзіліп, айқыш-ұйқыш сұлаған теректердің жапырақтары өзін-өзі өлімге қимағандай кешкі соққан самал желмен дірдек қағады. Олардың сыбдыры біртүрлі аянышты дыбыс шығарғандай. Тоқтаусыз гүрс-гүрс жарылған бомбадан жер қыртысы қорасан шыққандай шұрық-шұрық болыпты.

	Тимофей Михайлович жиналған партизан бөлімдерінің командирлеріне жаралыларды Мамаевка хуторының маңындағы алаңды қоршай өскен ағашқа алып жүруді бұйырды.

	Сағат түнгі жиырма екі кезінде партизан аэродромына қонған самолетпен ауыр жаралыларды «Үлкен жерге» жөнелтіп үлгерген жұрт ағаш шетіне жетер-жетпестен-ақ алыстан атылған зеңбіректің гүрсілі естілді. Атылған зілді снарядтар қаздай тізіліп, тұнық әуені күңіренте қатты күрсініп келіп, әлгі алаңды сілкіндіре соғып, үсті-үстіне жарылып жатты. Дүние жүзіндегі үн біткеннің бәрі дәл осы өңірге топталып жиналғандай, бірден күңірентіп әкетті.

	Түн қараңғылығын жамылған партизандар жау снарядтары ышқына жарылып астан-кестен болып жатқан алаңнан алыстап барды да «қойныма тығыл, бауырыма панала» дегендей, қойнауы кең, ағашы қалың терең сайға тоқтады.

	Коротченко бір шіріген томарға тізесін бүгіп отырды да, ішінен «күндізгі жау самолетінің толассыз бомбалауы, күн күркірегендей жарылып жатқан снарядтар бізге қарсы шабуылдың бастамасы болды-ау. Араны ашылған жау тірі жұтқысы келеді. Күшіне сенеді. Бізде оларға қарсы табан тірейтін, соққы беретін күш аз. Жау бізді бүтіндей жойып жіберудің алуан амалын іздеп бағады. Не істеу керек? Партизан бөлімдеріне тосқауыл құру, тұтқиылдан соққы беру ғана қалады. Оның үстіне әрбір оқты есеппен жұмсайтын боламыз», – деп, ойға шомып кетті. Ойдан арылып, қолындағы автоматына сүйеніп тұра берген Тимофейге жетіп келген Павлик:

	– Біз барлаудан жаңа ғана қайттық. Маяны самолет ұшқанша алаңға жеткізуге қанша тырыссақ та, жолымыз бұрысырақ болып, кешігіп қалдық, – деп кінәлі адамдай жабырқап жай сөйлеп тұр.

	– Мен бүгінгі самолетпен тым болмаса Маяны «Үлкен жерге» ұшырамыз-ақ қой деп үміттеніп едім, – деді Тимофей Михайлович, – жөні болмады. Кеше оларды деревняға жібермесе де болады екен. Енді самолет көп уақытқа дейін бола қояр ма екен! Амал жоқ, жас сәби өзімізбен бірге болады. Барлау қорытындысын айтшы. Жағдайды түсінісіп алайық, – деді ол оған.

	– Мен басқа бағытқа кеткен барлаушыларға да жолықтым, жау күшін аямай осы өңірге төгіпті. Қалың орманды қапсыра қоршауға алмақ. Бүгін кешке таман Коменец деревнясының түбінде тосқауылда жатқан Ақәділовтың ротасы жаудың барлаушы бөлімімен айқасыпты. Тосыннан жауған партизан оғына ұшқан бірнеше солдаттарын тастап, кейін ығысқан гитлершілдер тез есін жиып, Жылбектің ротасына қарсы соғыса жүріп барлау жасамақ болған екен, партизандар өз позициясына жолатпапты. Кешқұрымғы атыс кезінде оққа ұшқан жау солдаттарының маңына екіүш жігіт жақындап барса, біреуі оң қол, оң аяғынан ауыр жараланыпты да, тірі қалыпты. Партизандар оны бірге ала келіпті.

	– Солдат ештеңені біле ме екен? Жауап алып па?

	– Жаралының айтуынша, майданға кетіп бара жатқан бірнеше дивизияны партизандарға қарсы салған көрінеді. Біздің тосқауылдағы басқа бөлімдеріміз әзір жау күшімен кездеспеген.

	– Ақәділовтың ротасы қазір қайда?

	– Ол ротаға жау қосымша күшін салып, біраз ығыстырған көрінеді. Ақәділовке көмекке жеткен біздің автоматшылар да жауды қыспаққа алып жатыр.

	– Жағдай түсінікті. Енді мәселе былай болсын, – деді Тимофей Михайлович. – Сендер тез аттаныңдар. Ақәділов соғыса отырып шегінсін. Олар Словяновка деревнясының күншығысындағы төрт жүзінші квадратта бізбен кездессін.

	Барлаушылар жүріп кетті.

	Таң ағарып келеді. Аспандағы қою қара бұлт соғыстың азабынан бір жері тесіліп кеткендей, жаңбыр да сабалап тұр. Толастар түрі жоқ. Партизандардың бас киімінен аққан су желкесіне құйылып, мойнына сіңіп кетіп жатыр.

	Осылардың ішінде суға малшынған Мая да қой көздерін жаутаңжаутаң еткізіп, салт атқа мінген жеңіл жаралы бір жігіттің алдында үнсіз келе жатыр. Қыңқ етіп жыламайды да. Ол да аласапыран жағдайға көніп алған сияқты. Анда-санда қалғып кетеді де, мойнынан құйылған жаңбыр суынан селк етіп көзін ашып алады.

	Түні бойы жаумен арбасқан Жылбек ротасы таң бозара көрсетілген нысанаға келіп, негізгі бөлімге кездесті. Тимофей Михайлович колоннаны ну қарағайдың оңтүстік шетіне тоқтатып:

	– Павлик, сен Словяновка деревнясындағы Зарецкийге барып, олардың халін біл. Егер жау шабуылға шығатын болса, біз де барып соқтығатынымызды айт. Қаймықпай тіресетін болсын. Қаптаған жауға бірнеше рет тойтарыс беріп, бетін қайтару керек, – деген тапсырма беріп жатыр.

	Барлаушылардың қарасы үзілісімен Словяновка деревнясының маңында пулемет пен автоматтың «та-та-та-лап» шыққан үні тынық орманды жаңғырықтыра шығып жатты.

	Тимофей Михайлович шайқастың басталғанын білісімен, партизандардың негізгі бөлімдерін Словяновка деревнясына жақындата түсуді мақұлдады да:

	– Атыс басталған жерге қарай қозғалу керек, – деп әмір берді. Зарецкий батальоны Словяновка деревнясына келетін жолдың жағалауына төніп бітетін орман жиегіндегі ағашты төбешікті бекініс жасағанды.

	Жолдың арғы бетіндегі сиректеу өскен шілікті жиектеп, басқан ізін аңдып, жақындап қалған жауларға партизандар сыр білдірмей үнсіз жата берді. Әлден уақытта жау дозорларын ілгері өткізіп жіберді де, негізгі бөлімдері таяу келісімен барлық қарудан оқ атты. Екі жақтан да бораған оқ жалаң қағып, зулап өтеді. Шайқас қыза түсті. Гитлершілер таңдаулы СС дивизиясының бөлімдері болып шықты. Шамасы екі ротадай.

	Жаудың бүйірінде қорғаныста жатқан Әлім бастаған автоматшылар әлі бұл шайқасқа кіріспей, кідіріңкіреп, қолайлы жағдайды аңдып жатқан-ды. Бір кезде қалың шырмауықты жамылып жатқан Әлім қасындағы Батырханға:

	– Біздің дәл алдымыздағы пулеметті көріп жатырсың ғой. Құртуға оңтайлы екен өзі, – деп сыбырлайды.

	Әлім бастаған үш партизан орман жиегіндегі өскен талдың ішімен жер бауырлап пулеметтің дәл өкпе тұсына жақындап келді де, жау пулеметшісі мен оның көмекшісіне туралап автоматтың шаппасын тартып-тартып жіберіп еді, пулемет үні өше қалды. Саудаң біткені осы деп, нөсердей құйып тұрған оққа қарамастан Әлім жау пулеметіне жетті. Енді жаудың өз оғын өзіне сеуіп жатыр. Оқыс шабуылдан жиырма шақты солдаттарын жоғалтқан жау бөлімдері барлық күшін бұларға аударды. Әлімдердің жатқан позициясы қолайлы болғандықтан, олардың оңайшылықпен жоюға болмайтынын сезген жау екі жақ бүйірден қоршамақ болды. Бірақ алдарынан Жылбек ротасы киліге кетті. Ұрыс өрті өрши түсті. Жау да шайқас болып жатқан жерге басқа тың күштерін төге бастады. Жаудың қалың күшінің келіп үлгергенін сезген Тимофей Михайлович Жылбек пен Әлімге негізгі позицияға шегінуді бұйырды.

	Жау пулеметін сүйреп шегіне бергенде Әлім кеудесін баса ұшып түсті. Партизандар жау оғының құрбаны болған Әлімнің еңгезердей денесін жау қолына қалдырғысы келмей, еңбектеген бойы орманға қарай сүйрей жөнелді. Сүйікті досының жаңа ғана жаудан тартып алып, безілдеп жатқан пулеметін алып шыққысы келген Павлик те ауыр шойынды итермелеп төбенің екінші бетіне әрең түсірді де, тездеп өз бөлімдері жатқан жиекке еңбектей жөнелді. Ол орман шетіне жетісімен, жуан теректі қалқан етіп, станокты пулеметті қайтадан «сөйлетті». Сәлден соң қазір ғана өздері тастап кеткен төбешікке тырмысып бара жатқан жаудың екі-үш автоматшысын байқап қалған Павлик «дәу де болса, Әлімді оққа ұшырған сенің бірің шығар» – дегендей пулеметін соларға бұрды. Межелі көз, ызалы жүрек оларды да жайпап тастады.

	Айқас күн батқанша толастамады. Жау үсті-үстіне тың әскерлерін төге бастады. Партизандарды алақандай жерге ығыстырып, темір торға тірідей түсіргісі келеді. Жан-жақтан қыса бастады.

	Күн еңкейіп, бесін болып қалған кезде жаудың бір бөлегі партизандардың кейін шегінетін жолын кесіп тастауға тырысып, Словяновка деревнясының оңтүстігіндегі сирек қайыңды қоршауға жөнелді. Сұмдардың бұл қылығын сезе қалған Тимофей Михайлович:

	– Ақәділов ротасы ана кеткен жаудың жолына тосқауыл құратын болсын, – деп әмір берді.

	Командир бұйрығын бұлжытпай орындайтын Жылбек ротасын бастап, жылғаны бойлай жөнелді. Ол үш километр шамасы жүргеннен кейін:

	– Осы жерге бекініңдер! – деп бұйрық берді.

	Бір партизанды биік қарағайдың басына қарауылға қойды. Тосу көпке созылмады, қанаттарын жая келе жатқан жау тақалып қалыпты. Жылбек күтіп жатыр.

	Тисе терекке, тимесе бұтаққа деп автоматтарын қарнына тіреп алған жау солдаттары оқты себелеп келеді.

	Жақын келуін тосқан партизандар сыр білдірмей бұғып жатыр. Офицер оңтайлау жерге келе бергенде партизан пулеметі мен автоматтары безілдей жөнелісті. Жау әскері де ағаш-ағашты тасалай жата қалысты. Екі жақ та қоян-қолтық күрескен балуандай аңдысып берісер емес.

	Кесілген ағаш түбін қалқан қып жатқан Жамал бірден атуды тоқтата қойды. Қарсы алдында шоқ теректі қалқалап жатқан фрицті байқап, бұға түсті. Оқ төгіп, бас көтертпей жатқан автомат үнін өшірдім деп ойлаған болу керек, бір кезде әлгі фрицтің бейнесі қылаң ете қалуы-ақ мұң екен, Жамалдың оғы жұлып түсті оны.

	Қас карайған кезде жау Жылбек ротасына қарсы екінші бір тың бөлімін әкеп салды. Дәл осы уақытта немістің қалың күші партизан бригадасының екі батальонын тықсырып, шегіндіре бастаған еді.

	Жау әскерінің күші бірнеше есе артық екенін білген Тимофей Михайлович штабтағы байланысшыларға:

	– Барлық партизан бөлімдері атыса отырып, шаруашылық ротасын қалдырған жерге шегінетін болсын, – деп бұйрық берді.

	Сылбыр жауған жаңбыр астында толарсақтан саз кешіп, үсті-басы малшынған, оның үстіне күні бойы нәр татпаған партизандар атыса отырып, айтылған жерге қарай шегіне бастады. Тосыннан соқтыққан партизандармен қас қарайып, түн қараңғысы әбден қоюланғанға дейін алысқан фрицтер де өкшелеп қууға бата қоймады. Өз позицияларында қала берді.

	Партизан бөлімдерінің алды-артын жинап алған Тимофей Михайлович барлық командирлерге:

	– Жау әскері осы маңайды кеңінен қоршап алған көрінеді. Қоршаудан шыққанша азық-түлік табатын жер жоқ. Кім білсін, жау шеңберінде неше күн болатынымызды. Қолда бар азық-түлікті шақтап жұмсау керек. Әрбір жанға белгілі норма берілетін болсын. Бір аттың етін әр рота екі күнге жеткізсін, – деді.

	Айқас күннен-күнге күшейіп, жау әскері қапсыра қоршаған шең берін қыса берді. Бел шешпей гитлершілермен арпалысқандарына он күннен асып барады. Күндіз-түні шайқасу. Кек алушылардың онсыз да тозығы жеткен киімдері борша-борша болып жыртылған. Аяқ киімдері неше күнгі жүрістен істен шыққан. Көбінің ұлтаны түсіп, ұрттары тесілгендіктен бақайлары жылтыңдайды. Жалаң аяқ соғысып жүргендер де бар. Сақалдары өскен жандарға қарасаң, тіпті орман ішінде өскен тағы адам тәрізді. Партизандар осы жағдайларына қарамастан жау әскерлеріне кездескенде қалай қайраттанып кететініне таң қаласың!

	Түн қараңғылығына орман күңгірттігі қосылып аттам жерді көрсетпейді. Арпалыс тоқталмай, тымық түнді сілкіндіріп тұр. Жауға қарсы шабуыл күшейе түседі. Жылбек ротасындағы Тамара да талай фрицтердің сазайын беріп жатыр. Оған таяу оқ атып жатқан Павлик.

	Толған ай толықсыған күйінде дәл төбеңде тұрған сияқты. Оның жарығы көзге түрткісіз қараңғылыққа аз да болса сәуле бергендей болды. Павлик оң жағындағы ағаш түбінде жатқан автоматшыны байқағысы келді ме, әлде өзінің еңсесін көтертпей, жерге жабыстыра түскен фрицтер оғынан жасырынғысы келді ме, әйтеуір оң жаққа қарай бір-екі аунап түсті де автоматын тағы безектетті. Дәл жанында есепсіз оқ атып, «тата-та-латып» жатқан Павликті байқап қалған Тамара оқты мөлшермен ат дегендей иығынан түртіп қалды. Ойда жоқта Тамараға тап болғанына шексіз қуанған Павликтің айтарға сөзі болмады. Кенет атуды кідіртті де:

	– О, Тома, сенбісің? Дәл жаныңа жеткенімді де білмеппін ғой, – деп қысыла шыққан сөзін, қиыла әрең айтты.

	– Иә, мен, немене, танымай қалдың ба? – деп Тамара да күліп жіберді. Көп сөйлесер уақыт жоқ. Бұлардың ендігі ойын автоматтар оғы жалғастыра жөнелді. Павликтің екі көзі жауда, жүрегі Тамарада. Көптен бері ойын ақтарғысы келеді. Бірақ...

	Павликтің келуі Тамараға да таусылмас күш бергендей. Оны қайраттандырып жіберді. Қылт еткенін құр жібермей жатыр.

	Тамараның мергендігіне Павлик те риза. Ішінен: «Ішің де, сыртың да сұлу жансың-ау, әттең соғыс...» – деп күрсініп қояды... Фрицтердің тауы шағылып, екі жақ та аңдыса атуға кірісті.

	Бір кезде фрицтер оқыс шабуылға көтерілді. Жаудың сепкен оғынан ашық жер қалмаған тәрізді. Осы кезге дейінгі ішкен қаны аз болғандай, кесе-көлденең кездескеннің бәрін кесек жұтатындай жалаңдайды.

	Жаудың әр әрекетін көңілге тоқып, аңдып отырған Тимофей Михайлович бірінші батальонды оң жақ бүйірінен тұтқиыл шабуылға шығарды. Ормандағы жаумен айқастың тактикасын жете білетін партизандар құмайт жермен кеңінен айналды да, сай қабағына шыға жаудың бүйірінен соқтықты. Қапелімде соқтыққан қалың қолға төтеп бере алмаған фрицтер кейін кетуге мәжбүр болды. Жаудың тойтарыс алғанын сезген ер жүрек партизандар оларды біраз жерге кейін ысырып тастады.

	Қаһарлы партизандардың ерлігіне әбден риза болған Тимофей Михайлович: «Ойран болғанына бірнеше күн болды. Осы жауыздардан жырақ жетуге әрекеттенгенімізге де біраз күн өтті. Қайда барсақ та өкшелеп қуып жетіп келеді және үнемі тың күшін бізбен шайқастырады. Талай жазалаушы отрядтың қыспағында болып көріп едік. Бірақ олардан оп-оңай құтылушы едік. Осы жолы оның сәті түспей тұр. Бәрін айнадан көріп тұрғандай жау дәл үстімізден шығады. Мұнда бізге белгісіз бір жұмбақ бар тәрізді», – деп ұзақ ойлап отырды да, сол жағындағы Петр Васильевичке бет бұрды. Шешіле сырласпақ, ақылына ақыл қоспақ.

	– Осы біздің ішімізде қанішерлердің тыңшысы тон жамылып жүр ме деген ой келе береді. Кім де болса, өте тәжірибелі, мұндайдың талайын басынан кешірген адам. Болмаса, мына қан төгістен қарамызды үзіп, құтылып кететін мезгіл алдақашан жеткен еді. Біздің аяқ басқан ізімізді жау қалай біле қояды? – деп, жауап күткендей үнсіз отырып қалды.

	– Меніңше де ішімізде арам ниетті біреу бар сияқты.

	– Олай болса, анада келген полицайлардың біреуі болғаны. Бүгін кешке мына Маяны көріп кетемін деп Жамал келген еді. Солардың взводындағы әлгі бір гармонь тартып жүретін аласа бойлы, бұйра шашты сары жігіт жөнінде күдік айтады. Кеше қас қарая бергенде сол жігіт жалғыз өзі взводтан бөлініп жарты сағат шамасындай уақытқа жоғалып кетіпті. Соған қарағанда сонда бір пәле бар ма деймін...

	– Онда Жамалдың сезігін аяқсыз қалдырмай, бақылауға алайық. Тез екі-үш жігітке ол «полицайды» аңдытып қойғызармыз, – деді Петр Васильевич.

	– Не де болса Батырхан, Павлик, Мәжит – үшеуін аңдуға қояйық, – деп келісті де, Петр Васильевич оларды шақыртып, гармоньшыны көзден таса қылмауды тапсырды. Елеусіз болсын дегендей, Жамалды да взвод ішінде байқауға қойды.

	Жау бөлімдерінің бебеу қаққан үнінің бәсеңдеп деревняға шегінгенін білген Тимофей Михайлович партизан қолына әрі қарай шабуыл жасаудың керегі жоқ, қайтсын деген бұйрық жіберді. Алдыңғы жаққа көз жіберіп, тағы да жаудың жазалаушы отрядынан қара үзіп кетуді мақұлдады.

	Оңтүстіктегі ми батпақты айналып, арғы бетке шығу керек. Тимофей Михайлович бастаған партизандар неше күнгі айқаста арып-шаршаса да жүріп келеді. Бір кезде қалжыраған жігіттердің жүрістері баяулай бастады. Осы кезде неше күннен бері толассыз құйған жауын да басылып, күн батыс жақтан аспанның көкшіл жиегі көрінді.

	Тимофей Михайлович екі бүйірден шолғыншыларын, алға барлаушыларын салып оңтүстікке қарай колоннаны бастап келеді. Толарсағынан су кешкен, ұйқысы қашқан ерлер жүріп келе жатып қалғып кетеді. Кейбіреулері мас адамдай теңселіп барып сүрінгенде ғана көзін ашып алады. Колоннаның қақ ортасында – Тамара мен Павлик. Бір-біріне қарап қойып, шаршағандықтарын білдірмеуге тырысады. Тамара ыңырсып өлең айтқан болады.

	Партизан бөлімдері әлемге нұрын шашып, қыза шыққан күн әжеп тәуір көтеріліп қалған кезде өзекті сайдан өтіп, қалың қарағай ішіне тоқтады. Ашыққандығы сондай партизандар қайыңдарға жабысып, қойдың терісін түсіргендей қабықтарды ірей бастады. Содан кейін белбеуіне қыстырылған, күйе басқан қара котелоктеріне салып, қайнатуға кірісті. Маңдайларынан шып-шып шыққан терді жеңімен сүртіп, аса бір дәмді ас пісіріп жатқандай рақаттанып жүр. Қайың қабығын талшық еткен соң, аз да болса көз шырымын алғысы келіп қисая бастады.

	Павликті қанша ұйқы қысса да, полицайдан келген жанды аңдып жатыр. Бір кезде, елдің бәрі ұйқыға бөленді-ау дегендей, сезікті адам орнынан еппен тұрды да, жан-жағына көз жіберді. Павликтің ояу екенін сезіп қалды ма, болмаса басқа бір ойлағаны бар ма, кім білсін, басын көтере тұра берді де, қайтадан жата кетті.

	«Онсыз да шаршап-шалдығып жүргенде бұны несіне аңдытып қойды екен? Егер тым сезікті болса, бас салып неге тінтпейді? Жасырып жүрсе рациясы да қолға түсер еді» деп ойлап жатқан Павликтің көзі ілініп, әріберіден соң ұйықтап кетті. Неше күннен бері көз ілмеген ол күн қызуына маужырап тәтті ұйқының құшағына енді. Павликтің ұйықтап кеткеніне қуанған жау аунап түсіп барып, қалың шырмауық ішіне кірді. Оның сыбдырынан көзін ашып алған Мәжит: – Ей, ел ұйықтап жатқанда немене жорғалап жүргенің, – деп басын көтерді.

	– Жай, көлеңке іздегенім ғой. Күн ысып кетті емес пе?

	– Басқалардан жаның артық па?

	– Тергеуші емессің, жата бер мазаны алмай.

	– Мазаны мен саған көрсетейін, – деп, Мәжит сезікті жанның жанына жетіп барды. Ол да сом денелі қарулы адам екен, Мәжитпен айқаса кетті. Бірақ Мәжит күс басқан шойындай қатты қолымен нығыздап ұстап жоғары көтеріп алмақ болып еді, бұлт етіп Мәжиттің қолынан босанып кеткенде, екеуі де жығылды. Мәжит үстінде тізерлеп жатыр.

	Екі адамның шырмауық ішінде тартысып жатқан дыбысын естіген Батырхан тұра беріп, қасындағы Павликті қолымен бір нұқып қалды да, көрдің бе дегендей шырмауық жақты көрсетіп, оң қолын көтерген бойы жүгіре жөнелді. Оның соңынан көзін уқалай тұрған Павлик те жүгірді.

	– Үшеуің бірдей жабылғандарың не? Мені өлтірейін деп жүргеннен амансыңдар ма? – деп, мыңқылдайды манағы сезікті жан.

	– Бұларың не? – деді ештеңені түсінбеген Павлик.

	– Мынауың бір дөрекі екен. Тіл тигізеді адамға. Содан кейін міне...

	– Бұларың жарамайды, тұрыңдар, – деп Павлик оларды тұрғызғанша, ойынды-шынды алысқан болып, күдікті адамды тінтіп те алды. Бірақ, оның бойында ешқандай рация жоқ екендігіне көзі жеткен Батырхан: «Бұл шпион болса, жауға хабарды қалай жеткізіп жүр? Әлде рациясы болып шырмауықтың арасына лақтырып жіберді ме екен?» – деп ойлап тұр еді, көзі ағаш түбінде жатқан гармоньға түсті. «Осындай аласапыран кезде мынау кімге керек? – деп тұрды да, мүмкін мұның құпия бір сыры бар ма?» – деп қарағанымен, Батырхан гармоннан ешбір күдік таба алмады. Алысқанда үстінің ұйпа-тұйпасы шыққан сезікті жан киімдерінің шаңын шала-пұла қаққан болды да, гармонын қолына алды. Бірақ тартқан жоқ, белдіктерін түймелеп қойды.

	Күн әлі ыстық. Ұйқыдан жаңа ғана оянған жұрт асын ішіп бола бергенде, Володя барлаушылары Тимофей Михайловичке:

	– Неміс жендеттері күні бойы түндегі айқас болған маңды тіміскіледі. Әр бұтаның түбін балықшыдай сүзді. Ешкімді кездестірмей, олай бір, бұлай бір жүрді де, айдаланы атқылап, солтүстікке қарап беттеген. Бірақ көп ұзамай барлаушылары қайтып оралды да, осы жаққа... – дей беріп еді Володя, «та-та-та-лаған» автомат даусы тымық орман тыныштығын бұзып жіберді.

	– Естіп отырсың ба? – деді Батырхан кеудесін ыза кернеген жандай аузындағы темекісін тісімен қырқып тастап, – гитлершілердің қояншығы қайта ұстағанын. Тегінде бізді омырып тастағысы келіп жүр ғой. Оп-оңай кеудесін оққа төсейтін адамдарды тапқан екен есуастар.

	Жаудың төніп келіп қалғанын білген Тимофей Михайлович:

	– Бүгін бұлармен мүмкіндігінше, кездеспеудің амалын ойлайық. Аш адамның табан тіреп қарсыласуы қиын. Тезірек күнбатысқа қарап жүріп кетейік. Реті келсе, Ипут өзенінің арғы бетіне шығайық, – деп Андрей Петровичке қолындағы картаны ұсынды.

	Партизандар көрсетілген маршрутпен жүріп келеді. Аяқтарын әзер алып келе жатқан жұрт жаралы болғандарды алма-кезек көтеріп, «бойымыздан жан кеткенше сендерді жаудың мазағына тастамаймыз» дегендей сезім білдіреді. Салт аттың үстінде отыруға Мая да көніп алыпты. Атын атап шақырғандарға талпына түсіп, қолын көтереді. Партизандардың күндізгі дем алған жұртына жақындаған фрицтер үлкен бір қолмен кездескендей барлық қаруларын безілдетіп жатты.

	Фрицтердің мүлгіген жансыз қарағаймен алысып жүргенін естіген ел:

	– Шайқаса түс қарағаймен, жіберме кегіңді, – деп мысқылдайды. Колоннадағы сезікті жанды көзден таса қылмай аңдып келе жатқан

	Батырхан:

	– Осы біз қайда кетіп барамыз? – деп қасындағы Павликке сөйлеп қояды.

	Гитлершілерге белгі беретін тыңшы иелерімен байланысуға қолайлы жағдай таппай, сақ партизандардың көреген көзінен жырақтай алмай, амалы құрып келеді. Байланысы үзіліп, партизандардың бағытын бағдарлай алмаған жау қалың бұтаның түбін қоймай гүрілдетіп оқ жаудырып жүр.

	Күн еңкейе бергенде ашулы аңдай ырылдап әуені жара ұшқан самолет даусы басында алыстан естілсе де, артынан аспан әуесін қақ жарып осы өңірді айнала ұшты.

	Төбеге төніп келген жау құзғынын көріп:

	– Әуе, әуе, – деп партизандар ағаштың көк жапырағына жасырына жата кетісті.

	Қанды балақ қарақшының барлаушы самолеті «Рамма» тұйғындай түйіліп келеді де, тағы алыстап кетеді. Қас қарайғанша осы әдетінен танбаған «Рамма» партизандар жолын кідіртіп қойды.

	Ымырт жабыла жер бетіне көкшіл тұман түсіп, маңай көрінбей кетті. Сонда да партизандар Ипут өзеніне қарай бағыт алып келе жатыр еді, өзенге жақындай бергенде жазалаушы отрядтың бір бөлегі тап болды да, ұрыс басталып кетті.

	Жау әскерлерінің жан-жақтан қамалып, партизандарды Ипут өзеніне тоғытқысы келген арам ойын түсіне қойған Тимофей Михайлович:

	– Өзеннің таяздау жерін барлап, өткел табатын бол. Біз арғы бетке шықпасақ жау тың бөлімдерін төгіп, өзенге тықсырып апармақ, – деді Володяға.

	Екі жақ та барлық қаруларын қолданып жатыр. Қарама-қарсы атылған оқ аққан жұлдыздай ұшып ысылдайды. Түн тұманды болғанымен, автомат пен пулемет оқтарының қалай кетіп жатқанын отты ізінен-ақ байқауға болады.

	«Осындай араны ашылған ажал мен өлім үшін емес, өмір үшін алысқан шайқастың нық ортасындағы от ішінде Жамал да кегін жіберер емес. Ішінен: «Мая не болып жатыр екен. Кім білсін мына қаптаған оқтың бірі жас сәбиді жалмап кетер ме екен» дегенде, жүрегі дір ете түседі. «Жоқ, сәбидің жазығы не, өспей жатып өшетін», – деп, өзіне-өзі қайрат беріп қояды.

	Осылай ой мен өлім арпалысып жатқанда Жамалдың қарсы алдында біреу жорғалап келіп қалыпты. Өз адамдарымыз ба дейін десе, алдыңғы жақтан еңбектеп келеді. Ойлауға да, дыбыстап тоқтатуға да мүмкіндік таппаған Жамал автоматын бұрып қалып еді, жау жатқанынан тұрмады.

	Атыс үдей түсті. Жазалаушылар жіберген ракета әлсін-әлсін қараңғы түнді жап-жарық қып жібереді. Туған елінің әрбір ағашын бекініске айналдырған партизандар оған да қарар емес, атысса да, алысса да, алған бағытқа жеткісі келеді.

	Барлаушылардың оралуын тосып, шыдамсызданып отырған Тимофей Михайлович қараңдаған біреулерді көзі шалып қалғанда дауыстап жіберді.

	– Кімсіңдер?

	– Біз барлаушылармыз. Сізді іздеп жүрміз.

	– Иә, өткел таптыңдар ма?

	– Үш километрдей жерде өткел бар екен. Бергі жағалауы еңістеу көрінеді, арғы жағалауы дөңестеу сияқты. Өзім өтіп көрдім. Тереңдігі тура кеудеден келеді. Байқап тұруға екі адам тастап кеттім, – деді Володя.

	– Онда баста өзің, атыса отырып, арғы бетке өтудің әрекетін жасайық, – деп Тимофей Михайлович партизандарға бұйрық таратты.

	Өткелден өту оңай болмады. Жаудың бетін қанша қайырғанмен, қалай атыса жүргеніңмен, олар да партизандар ойын біліп қойып, барлық күшін өзен өткеліне аударды. Бірақ бұған дейін партизандардың көпшілігі арғы бетке өтіп те болған еді.

	Автомат, пулеметтер оғы жетпейтін болғандықтан жау минометтерге қол салды. Олардың ысқыра ұшқан снарядтары гүрс-гүрс жарыла бастады. Кейбіреулері суға түсіп, шуылдап жатыр.

	Оқтың айбатынан ба, әлде өз ағыны ма, су беті қозғалып, баяу жел толқын тұрғызды.

	Манадан жайдары өзеннің кенет өңін өзгерткенінен секем алған партизандар мен жаралылардың да тілегі – ар жаққа өту. Жаралыларды арқалағандардың алдын бастап келе жатқан бүкіл бригадада қалған екі ат. Оның біріндегі жаралының алдында Мая отыр. Ат суға омыраулай жүзген сайын бойына қорқыныш сезімі пайда болған ол жығылмаудың амалын іздеп, ердің басынан қос қолын алмай жабыса түседі. Таянып қалған жаға мен ағынды суға кезек қарайды. Әне-міне жағаға жетіп қалдық деп келе жатқанда, кенет ат бір шұқырға күмп еткенде, оқыс қимылдан лық етіп, ерден сусып түскен Мая суға шомп етті. Маяны долы өзен бауырына басып, бұйраланып аққан ағынына іліп ала жөнелді. Біресе гитлершілердің жалаңдаған оғына ұшқанша «менің қойнымда қалсын» дегендей батырып әкетіп, біресе «өздерің ала қойыңдар» деп ишарат білдіргендей, бұйра толқын ербеңдеген сәбиді судың бетіне бір шығарып, бір батырады. Су бетінде қалқып бара жатқан Маяны көрген жұрт сырын білмейтін терең суға лап қойысты. Көмек сұрау орнына тұншығып бара жатқан Маяның денесіне қолы бұрын жеткен Павлик бір қолымен малти жүріп, екінші қолымен Маяның нәзік денесін көтеріп алып жағаға қарай жүзді. Қанша малтығыш болса да, Павликке жалғыз қолмен малту қиындық келтірді. Аузы-мұрнына су кеткен шала-жансар баланы жиекке алып шыққан Павлик жуан теректің түбіне жатқыза сала, өзінше дәрігерлік көмек көрсете бастады. Көп ұзамай есін жиған бала көрген азабын шаққандай сұлық жатып қалды.

	Партизандардың барлығы да өзеннен өтіп, Тимофей Михайловичтің ақылымен жауды бөгеу үшін бір рота сол жерде қалды да, қалың топ күнбатысқа қарай беттеді.

	Кешікпей партизандар өкшелеп қуған жауыздарға қарасын көрсетпей орманға енді. Қалың қарағайлы терең сайды бөктерлеп жүрген партизан бөлімдері сайдың екінші бетіндегі қабаққа шығып тоқтады.

	Тимофей Михайлович өз тапқырлығына өзі риза болып ішінен «ертерек өткел тауып қоймасақ қой, біздің көп адам мерт болып, қанды суға кетіп, бостан-босқа өлетін еді. Алдымыз толған талай ауыр айқас. Кек алушылар аш-жалаңаш. Оқ та бітудің қасы. Жау қарасын үзетін емес», – деп ел қамын ойлап, алға біраз көз жіберіп алды да, барлық партизан бөлімдерінің комаидирлерін шақыртты. Жиналған жұртқа Тимофей Михайлович:

	– Жау екі бүйірден қыспақка алып барады. Елдің жайын бәрің де біліп отырсыңдар. Жаңа ғана «Үлкен жерге» шифровка бердім. Осы жерден он километрдей күнбатыстағы қалың орманның дәл ортасында шағын алаң бар. Сол өңірге қарай ойысқанымыз жөн. Келісім бойынша ертеңгі түні

	«Үлкен жерден» келетін дәрі-дәрмек сол маңға тасталмақшы, енді бұл жақта аялдаудың қажеті аз сияқты, – деп, өз ойын бұйрықты сөзіндей ортаға сала, салмақпен сөйледі. Жүріс ертеңгі таңға белгіленді.

	Жаңа ғана орнынан тұрған Тимофей Михайловичке жүгіре басып барлаушылардың бірі келді.

	– Тимофей Михайлович, – деді алдына сап айдап әкелген көне тоз сұр көйлекті жігітті нұсқап, – мына кісіні орман ішінде жолықтырдық. Бізден тығылып қалуға тырысты. Сезікті кісі, жөнін айтпайды. Бастықтарыңа жолықтырыңдар деп өтінген соң ғана сізге алып келдік.

	Тимофей Михайлович барлаушылар тұтқындаған жігітке жайлап көз тастады. Ұзын бойлы, қамыстай қатыңқы, ұзын жирен сақалына қарамастан, жас шамасы отыздарға жаңа ғана келген адам. Күреңіткен жұқалау аққұбаша жүзінен қатты шаршағандықтың нышаны байқа лады, көзінде аздаған үрейдің ұшқыны да бар. Бірақ онысын сездіргісі келмегендей, бойын ширақ та жинақы ұстауға тырысып тұр. Тимофей Михайловичке ол да қабағының астынан қадала қарады, сәлден соң бірдеңеге көңілі орныққандай бет әлпеті жылынып, бастапқы сенімсіздік пен қорқыныш салқыны ғайып болды. Сөйтті де, Тимофей Михайловичтің сұрағын күтпей-ақ сөйлей жөнелді:

	– Бағана мен кімдердің қармағына тап болдым деп, әбден сасып едім... Соңғы кезде фриц шолғыншылары да партизанша киініп жүреді дегеннен сақтанған болатынмын. Көңілім сабасына жаңа түсті-ау... Бұрын сізді бір-ақ рет көргенмінді, қалай өзгергенсіз, әрең таныдым, – деген бөгде сөздерді Тимофей Михайлович үзген жоқ. Мұндай көп сөзділік адам тағдыры таразыға түсіп, үрейлі қорқыныш қуанышқа ауысқан шақта орын алатынын талай байқаған. Жігіт сөзін әрі қарай соза түсті:

	– Мен, – деді ол, – сіздерді іздеп келдім. Осыдан бір күн бұрын түн қараңғылығын жамылып жау шебінен өткен едім. Тығыз шаруам бар. Мен Епишево деревнясының тұрғынымын. Соғысқа дейін ағаш кесетін заводтың жұмыскері едім. Орман жолын жақсы білесің және сенімді адамсың деп мені шіркеуде священник болып істейтін Кузьма қарт жіберді.

	– Сен өмірбаяныңды әңгімелегенше, хабарыңды тезірек айтсаңшы, – деді Тимофей Михайлович енді ғана оның сөзін бөліп.

	– Жуық арада сіздерге өздері келіп қосылған бір топ полицайдың біреуі – гестапоның елуінші нөмерлі тыңшысы. Мұндағы жалған аты белгісіз, шын аты Василий Харитонович Кравчук. Жаумен бірге батыстан келген көрінеді. Партизандар арасына өту үшін соңғы айларда полицай болып орналасыпты. Мынау суреті, – деп шалбарының ышқырына тігілген фотокарточканы алып,

	Тимофей Михайловичтің қолына ұстата қойды.

	Тимофей Михайлович фотокарточкаға үңіліп қарады да, жанына келген Петр Васильевичке:

	– Мынау гармоньшы ғой, Петр Васильевич, гармоньшыны дереу осында алып келтіріңіз, – деді.

	Петр Васильевич Қабышты шақырып алып:

	– Гармоньшыны тез тауып әкел! – деп әмір етті. Қалғандарына бригаданы көтеріп, жорыққа дайындалу жөнінде бұйрық берілді.

	Түн ортасынан ауа Мәжит Батырханды түртіп оятты. Бірақ екеуінде де ләм-мим үн жоқ. Бұл – белгі. Ендігі күзет Батырхандікі. Батырхан екі аунап түсті – ондағысы ояндым дегені.

	Батырхан көзін жұмып бірсыпыра жатты. Мәжиттің бірқалыпты тыныс ала бастағанынан оның ұйқы құшағына бөленгенін сезді. Партизандар ұйықтап жатқанда да қорылдамайды. Бұған оларды дегбірсіз өмір, сауысқандай сақтық үйреткен. Ал мына гармоньшының қорылы бір тынбайды... Енді ұйықтап кетермін деп қорыққан Батырхан көзін ашты. Ағаш бұтақтары арасынан қою қара көк аспанға күмісше жалтыраған жұлдыздарға қарады. Әлім, аспан әлемі шексіз, мынау қолыңды созсаң, үзіп аларлықтай жұлдыздардың ең жақыны пәлен миллиард шақырым, кейбіреулері күннен де жарық, күннен де үлкен дейтін. Мүмкін кейбіреулерінде тіршілік те бар шығар дейтін. Ғажап-ау. Оларда қандай мақұлықтар өмір сүреді екен? Адамға оларды көру жазған ба?.. Бұған талап қылған оқымыстылар да бар деген еді-ау Әлім. Иә, Циолковскийдің ракеталары... Егер соғыс болмаса, Айға ұшып та баратын едік...

	Таңға жақын көптен бері дұрыс ұйқы көрмей жүрген Батырхан қалжырай бастады... Мұның алдындағы тәтті қиял, тұнық ойдың желісі үзіле берді: кейде өзін орман ішінің сызатты жерінде емес, елде, өз үйінде, қос мамықтың үстінде жатқандай сезінеді. Гармоньшының қорылы оған қазір барлық музыкадан артық тәрізді. Көз кірпіктері желімдей жабысады...

	Қалғып бара жатыр ма еді, қалай... оны тыныштық сергітіп жіберді. Әуелі неге оянғанын түсіне алмады. Сосын барып қана гармоньшының қорылы басылғанын байқады. Көз шырымын ғана алса керек, таң жаңа ғана сызат беруде. Гармоньшы аяғының ұшынан басып, қарағайды тасалана бастады. Орнын сипап еді, гармоньшы да көрінбейді. Бәтір-ау, таң атпай жатып бұған гармонь неге керек болды екен деген ой келді. Тағы да гармонь, пәле сонда ма екен? Ана жолы тексергенде байқалмап еді ғой... Гармонь клавишалары сыртылдағандай естілді. Батырхан ақырындап Мәжитті оятты да, дыбысыңды шығарма дегендей екі саусағымен оның аузын басып, «тұр, тұр» дегендей екінші қолымен иығынан қақты.

	Әккі болған екі барлаушы қарағайды тасалап келіп, гармонын тырсылдатып тұрған гармоньшыға шап берді.

	Енді барлық құпия әрекеті әшкереленетінін сезгендей гармоньшы бұлқынып көріп еді, екі батырдың қапсыра ұстаған темірдей қатты қолынан сытылып шыға алмады. Тасыр-тұсырдан оянған жұрт та орындарынан тұрып, бұларды қоршап үлгірген болатын.

	Мәжит гармоньды жұлып алып, көрігін жарып жіберіп ішіне үңілді, бірақ қанша қарағанмен, сезікті дерлік пәлендей ештеңе көре алмады.

	– Ана біз алысқан маңайды қараңдаршы, дәу де болса, аппаратын жерге лақтырып жіберді-ау деймін, – деді Мәжит. Бүкіл жұрт болып жоқ іздесіп жатыр. Бір кезде еңкеңдеп жүрген Павлик:

	– Мен таптым. Мынау рация ғой, – деп, қолындағы жұдырықтай ғана бірдеңені жоғары көтерді.

	Апыр-топыр болып жатқандардың үстінен шыққан Қабыш мойнына су құйылып, сүмірейіп тұрған гармоньшыны көрсетіп Батырханға:

	– Мына итті командирге шақыртып жатыр, алып жүріңдер, – деді. Бұйрық алысымен қозғалып кеткен колоннаның басына қарай

	Мәжит пен Павлик екі қолынан, Батырхан артынан итермелеп, гармоньшыны желкелей отырып Тимофей Михайловичке жеткізді. Бұл үшеуінің масайраған жүзінен әлденені сезген ол:

	– Үшеуің бір құпия сырды ашқаннан амансыңдар ма? – деді.

	– Ашқанда қандай? Гармоньды тастамай арқалап жүргенге, керегінде біздің көңілімізді көтеру үшін алып жүр екен десек, передатчик екен. Мынау рациясы, – деп Павлик қолындағы жұдырықтай бірдеңені Тимофей Михайловичтің қолына ұстатты.

	– Гармонын да тастамай ала келдік. Ол да бір керекке жарайтын шығар, – деп Батырхан мойнына асынған гармоньды иығынан түсіріп, Тимофей Михайловичтің оң жағына қойып, тік тұра қалды.

	Тимофей Михайлович ашулы көзімен жау тыңшысына:

	– Неше күннен бері біздің аяқ басқанымызды аңдып, іштен жеп, жауға жеткізіп жүрген, талай адамның қанын төгуге себепші болған жау тыңшысы сен екенсің ғой, – деді.

	– Тимофей Михайлович, мен ешқандай да тыңшы емеспін. Аппарат менікі емес. Павлик бұтаның арасынан тауып алды. Мүмкін, бізден бұрын отырған басқа біреу тастап кеткен болар, – деп, ол мүләйімсіп бұлтара бастады.

	– Өтірік айтпа. Сенің барлық сырың мәлім, елуінші нөмерлі агент. Өзіңді танитын шығарсың, – деп неміс армиясы лейтенантының формасымен түскен суретті тыңшының көзіне тақады.

	Тыңшы өз суретінен тана алмады, бұған дейінгі жасанды реніштің орнын үрей басты. Басы сылқ етіп, жерге қарады. Салы суға кеткен, оның көз алдынан соғыс алдында күнбатыс Украинадан қашып Германияға баруы, әскери қызметке орналасуы, ондағы зайыбы, соғыс кезінде талай жазықсыз совет азаматын оққа ұшырып, жалмағаны, мүлікке қызығып қатерлі жолға түскен өз халі, енді барлық зұлымдық әрекет тері әшкереленіп, кек алушылардың қармағына ілінгені, дәл осы қауіпті жағдайдан құтылудың амалы сияқты алуан түрлі ойлары тасыған судай жылжып өтіп жатты.

	– Тимофей Михайлович, – деді ол бір кезде басын кенет көтеріп алып, – мен неміс офицерлерімен, фашистерге қызмет еткенім де, гестапо көп ақша бермек болған соң сіздерге тыңшылық мақсатпен келгенім де, партизандар жөнінде хабар беріп тұрғаным да рас. Барлық кінәмды мойныма аламын. Жаңылдым, кешіріңдер. Келешекте партизандарға таза шын пейіліммен қызмет етуге ант етем. Тек жанымды қиыңдар, – деп кемсеңдей бастады.

	Тимофей Михайлович сөзді келте қайырды:

	– Отаныңа опасыздық жасаған сатқын Василий Харитонович Кравчук Ұлы Отан атынан өлім жазасына бұйырылады. Үкімді табанда орындау үшеуіңе тапсырылады, – деп, Мәжит, Павел, Батырханды нұсқады да, алға қарай жүріп кетті.

	Түн. Аспанда асықтай да бұлт жоқ. Мөлдір аспанда маржандай тізілген жұлдыздар ғана жылтырайды. Аумағы әудем жердей алаңды екі жақ бірдей аңдып жатыр. Бұған қару-жарақ тасталатыны жайында жау да хабарланған тәрізді. Бірақ амал не, жаңадан координат өзгерту жөнінде қайта хабар берілмеді. Бергенде – қоршаудан қалай шықпақшы. Сағат жиырма үшке жақындай бергенде-ақ тықыршық атып жүргендердің құлағына тұнық әуені жара шыққан самолет үні естілді. Сәлден соң-ақ қақ төбеге келген совет қырандары партизандардың жаққан от белгісін байқады білем, алаңды екі-үш рет айналды да, аққан жұлдыздай түйіліп келіп, бірінен соң бірі қанатының астынан «Үлкен жердің» партизандарға жіберген сәлемдемелерін парашютпен тастай бастады.

	Самал желдің екпінімен толқып келе жатқан парашюттер төбеден аққан жұлдыздай жарқ-жұрқ етіп, сызыла төмендеп келеді.

	Парашюттердің кейбіреулері жел айдап партизандар жатқан жерден алыстатып әкетіп, жау шебіне таяу да түсіп жатыр.

	«Үлкен жерден» күш алған кек алушылар да жауға бар оқты аямай еселей соқты. Күнбатыс жақтағы жаудың қалың қолымен тіресіп жатқан Жылбек ротасы шебінің дәл алдына түскен парашютті басып қалуға тырысқан жау қолы көп шығынын елеместен ашықтан-ашық шабуылға шықты. Партизандар да пулеметтері мен автоматтарын бебеу қақтырып кескілесті. Атыс онан арман күшейе түсті. Бұлардың селдете атқан оғына қарағанда, алақандай жерде үлкен бір партизан бөлімі айқасып жатқан тәрізді. Көк шинельділерді буылған теңнің маңайына жолататын емес. Фашистерге екі рет тойтарыс берілгенмен, шабуылды тоқтататын емес. Мұны білген Жылбек екі взводты жаудың екінші бүйірінен апарып салды. Жауып тұрған оқтың астымен жер бауырлап барып теңге әрең жеткен Павлик бастаған төрт партизан ақыры қапты парашютымен қоса жау иегінің астынан алып шықты.

	Оң жақ бүйірден тұтқиыл шабуыл жасаған кек алушылар оқты нөсердей жаудырып, жаудың әскерлерін жерге жабыстырды. Ысырапсыз шығынға душар болған жау қолы кейін шегіне бастады. Айқас таң ала көлеңкелегенге дейін тоқтамады.

	– Барлық партизан бөлімдері алма-кезек атыса отырып, күншығысқа қарай шегінсін, – деп бұйрық таратты.

	Кек алушылар таң ата ғана жаудың жартылай құрған шеңберінен шығып үлгерді.





ХХVIII


	Кек алушылар әлсін-әлсін дем алып, оңтүстікке қарай жылжыды да, ит тұмсығы батпайтын қалың ағаштың ішіне бекітілді.

	Коротченко самайынан бетін айғыздай аққан терді жеңімен бір сүртті де, жанындағы Лебедевке:

	– Бүгін күні бойы жау шебін барлатып, олардың күшін, ниетін білейік, – деді. – Енді тым сақ болған жөн. Қысылғанда бізге қол ұшын беретін бұл өңірдің тұрғын халқы түгелімен босып кеткен.

	Жігіттер ашығып, саңырауқұлақты талшық еткеніне бірнеше күн болды. Қиыншылыққа төзімді, қанша мықты болғанымен, әлден бір айырылса, қайтып қалпына келтіру қиын болады. Төңіректі шолып, ең алдымен азық-түлік жинап алу керек.

	– Жоспарыңыз өте дұрыс, – деді Лебедев, – түнде бюро мүшелері де осы жағын ойластыруды мақұлдады. Ендігі жерде партизандарға жаудың, еселеген шабуылына тойтарыс беру қиын емес.

	Тимофей Михайлович қолын қалтасына салып сәл тұрды да:

	– Енді аялдауға болмайды, – деп, Жылбек ротасын барлауға жіберді. Барлаушыларды жібергеннен кейін жалғыз қалған Тимофей

	Михайлович аздап тынығып алайын деп, ыңғайлы орын іздестіргендей айналасын бір шолып өтті. Қалың жынысты қарағайдың ішінде жалғыз өскен саялы еменнің астына келді де, плащ-палаткасын жайып, жантая кетті.

	Өткен күндердегі дамылсыз ұрыстың, бүгінгі суыт жүрістің зардабы ғана байқалғандай, тұла бойы дел-сал, шойындай біртұтас дене алқамсалқам тәрізді денесі сырқырайды. Қатты шаршағандықтың белгісі ме, әлде орын жайсыз ба, әрі дөңбекшіп, бері дөңбекшіп, өзінің ұйықтай алмасын білген соң, басын көтеріп, ағаш діңіне сүйеніп отыра кетті.

	«Иә, Тимофей, сен де мына емен сияқты қартайғансың-ау», – деген ой келді өзіне. Бірақ бұл ойының оғаштығын сезген жоқ. Емен бұл маңда қайдан келді екен... Қалың қарағайдың арасында не бітіріп тұр? Анау ұшар басы аспанмен тілдескен сидан қарағайлар да мұны көлегейлей алмаптыау. Қайта иір де салалы бұтақтарын жая, жақындағы ағаштарды әрі тықсыра, еңсесін биік көтеріп тұр. Өсімдік атаулы күн сәулесіне құштар, орман ағаштары да сол үшін бірімен бірі бой таластыра өседі. Мұны жақсы біле тұрса да, әдетте қарағайдан қатыңқы келетін мына еменнің бұтақ арасынан ұшын көре алмағандығына Тимофей Михайлович қайран қалды. Еменнің тартыста жеңіп шыққан мына тәкаппар бейнесі оны іштей сүйсіндірді. Кенет жаудың сыңсыған қолының қоршауында қалған өздерінің жайы да осы жалғыз еменге ұқсайтыны есіне түсті. Иә, тап қазір емен де, бұлар да жалғыз. Еменге енді өз тектестері тарапынан қауіп жоқ, снаряд пен бомба болмаса, енді мұны табиғат күші игере алмас. Ал біздер ше? Бізге бүгін саясын берген мына орманнан ертең не рақым? Айналасы алақандай жиырма-отыз шақырым жер ертең тарыла түскенде, бұл бізді жасырып қала ала ма? Кеше ғана басқа пана, аш өзекке бүлдірген-жидесі, саңырауқұлағы тылсым болған бұл орманмен қоштаспасқа амал жоқ. Қоштасу жолы қашан да ауыр. Бұл – жай қоштасу емес. Бірінен-бірі еріксіз айырылмақшы. Қатыгез жауды жеңгенше талай жан құрбан болмақ. Иә, азаттық, жолы әрдайым қымбатқа түседі».

	Тегінде, адам өмірдің ыстығы мен суығына, аштығы мен жалаңаштығына шыдамды-ақ, бірақ ол нәрсеге мәңгі-бақи көнбек емес. Ол ажалға ғана өз бетімен мойынсұнбайды. Оған еңбектеген бала да, еңкейген қарт та жайдан-жай беріле салмайды. Сұрапыл соғыс өртінің ішінде жүргенде де еш адам өзін өлімге қимайды. Адам өмір үшін, азаттық үшін жаратылған. Сондықтан ол өлім мен құлдыққа туғаннан қас. Сол үшін ажалмен белдеседі. Бұл жолы партизандар жазалаушы неміс дивизиясының басым күшінен ғана қаңтарылып отыр. Еріксіз келіп тығылған тығырықтан шығудың сонда да амал-айласын ойластыруда. Өйтпесек болмайды; алды да, артты да аңдып ажал тұр.

	– Әу, Тимофей, неғып тұнжырап отырсың? – деген Петр Васильевичтің сұрағы әлгі ауыр ойлардың желісін үзіп жіберді.

	– Әншейін, өткен-кеткенді қайта бір қазбалап шықтым. Ал барлаушылардан не хабар?

	– Әлі жоқ. Түс ауды ғой, көп ұзамас, келіп те қалар.

	– Петр Васильевич, өзің айтқан жауапты кезең бүгін туды. Мыңның тағдыры осы алдағы ұрыста шешілмек. Менімше, бұл жолғы операцияның негізгі мақсатын жұрттың бәрі білгені жөн. Сөзге жүрдексің ғой. Жылы лебізіңмен партизандарды рухтандырып жібергейсің.

	– Жарайды, бірақ арнайы митингі ашудың реті аз. Одан да мына тынығып жатқан жұртты аралап шығалық. Осы жұрт сөзден гөрі, істің қажеттігін өздері-ақ сезінгендей, – деді Петр Васильевич.

	Тимофей Михайлович орнынан тұрды. Плащ-палаткасын жинаған болып, жерден еменнің бір жас жаңғағын алып, басқаға байқатпай қалтасына салды.

	Партизандардың жартысынан көпшілігі әр ағаштың көлеңкесін саялап, топ-тобымен ұйықтап жатыр. Қайсы бірі ағаштан мосы жа сап бірдеңелерді қайнатуда. Ал енді біреулері өткен-кеткенді айтып, дабырласып отыр.

	Командир мен аудандық комитеттің секретары осындай сергек топтың біріне бұрылды. Он шақты адам. Ішінде Жамал, Маяны ұстаған Тамара. Павлик, Мәжит, Батырхан, тағы төрт-бес жігіт отыр. Бұларға жақындай бергенде Тамараның сыңқылдаған күлкісі естілді.

	– Қой, қылжақтамаңдар, Мәжитті мұнда қалдыра алмаспыз, – деді Жамал.

	– Әңгіме не жайында? – деген тосын дауысқа елең еткен олар, жандарына келіп тұрған екі бастықты көріп, кейбірі орындарынан қозғалайын деп еді, Петр Васильевич:

	– Отыра беріңдер, тек әңгімелеріңе ортақ болайық, неге келісе алмай жатырсыңдар? – деді де, Тамарадан Маяны алып, маңдайынан иіскеді.

	Жауапты Жамал қайтарды:

	– Мыналар соғыстан кейін Жора екеумізді осында қалыңдар деп азғырғанымен қоймай, енді Мәжитті қалдыр деп отыр.

	– Ал қалса ше? Белоруссияның Қазақстаннан ешбір кемдігі жоқ қой.

	– Кем-артығын айтып отырған жоқпыз. Біз неге қаламыз, бұлар неге бармайды?

	– Бәрі өзіміздің ел емес пе, Жамал, біз Қазақстанда тусақ, мына Мая белорус жерінің қызы. Менімше, сендер Маямен осында тұруларың керек. Ал мен болсам ойланып көрем, жақсы қыз кездессе... – деп жымиды Мәжит.

	– Мәжиттің басын осындағы бір сұлу мықтап шырмапты. Енді түсінікті? – деді Жамал күліп.

	Тимофей Михайлович соғыстан кейін болатын жайды ойын-шыны аралас сөз етіп отырған жастарға қарап, өзінің манағы ауыр ойларын есіне түсірді. Жастық – жарқын, қарттық – қасаң болғаны-ау. Бұл отырған жастардың ойына бейбіт өмірге жететіні-жетпейтіні сөз емес. Қол созса, ойындағысын орындайтындай. Бізді қойшы, мына үлбіреген жастар жеңісті көрсе...

	Тимофей Михайлович қолын төс қалтасына салып, қағазға оралған бір түйір қантты алып:

	– Мая, Маечка, мынаны ұмытып кете жаздаппын. Бері кел, – деді, соңғы сөзді Жамалдан естіген, әдейі қазақшалап айтты.

	Бұл кезде Маяның тілі шығып, өз аяғынан тәй-тәй басып, әр нәрсені біле бастаған кезі.

	Алдына келген Маяға қантты ұстатты да, жоғары көтеріп:

	– Менің қызым боласың ба? – деді.

	– Боламын...

	– Жаңа Тамараның қызы едің ғой?

	– Тамараның да қызымын.

	– Павелдың да қызымысың?

	– Иә...

	Жұрт ду күлді. Оған Мая елең еткен де жоқ. Тәтті тілімен былдырбылдыр етеді. Командирлерді көріп жиналып қалған жұрттың бірі:

	– Менің де қызымбысың? – деп еді.

	Мая бөгде кісіге не деп жауап берерін білмегендей, сәл мүдіріп қалды да, артынша:

	– Партизан қызымын! – деді.

	Жұрт тағы күлді. Бұл оған Павлик пен Жылбектің үйреткені еді. Мұның үстіне Маяның әркім бір «менің қызымбысың» деп мазалай бергеніне қайтаратын дайын жауабы да осы болып кетіп еді.

	Бүгін де әлдебір сәбилік мақтанышпен:

	– Мен – партизан қызымын! – деді Мая.





	Оглавление

	I

	II

	III

	IV

	V

	VI

	VII

	VIII

	IX

	Х

	XI

	XII

	XIII

	XIV

	XV

	XVI

	XVII

	XVIII

	XIX

	XX

	XXI

	XXII

	XXIII

	XXIV

	XXV

	XXVI

	XXVII

	ХХVIII





