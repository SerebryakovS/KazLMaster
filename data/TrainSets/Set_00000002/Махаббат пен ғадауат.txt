	Гүлісхан Домалайқызы

	Махаббат пен ғадауат





	Хикаят





	«Махаббат пен ғадауат» атты бұл хикаят – ақын Гүлісхан Домалайқызының проза жанрындағы тұңғыш туындысы.

	Шығарма өз оқырманын шынайылығымен баурап, сан алуан кейіпкерлер болмысы көркем де келісті бейнеленуімен ерекшеленеді.

	Кітап көпшілік оқырманға арналған.





I Бөлім


	Сырласу




	Жаннұр жұмыстан қайтуға жинала бастаған, кенет ұялы телефоны шырылдап қоя берді. «Шалқар» радиосының жүргізушісі Мейраш Нұрашқызы екен. Амандық сұрасқан соң, ақжарма көңілімен аңқылдай өтініп:

	– Ау, Жәке, бүгін ауа райы сондай тамаша екен, әрі біз жүздеспегелі де біршама уақыт өтіпті, «Эпохаға» барып, кофе ішіп қайтпаймыз ба? – деді. Күні бойы компьютер алдында отырып, өзі де қалжырап қалғанын байқаған Жаннұр да досымен сырласып, сергіп қайтқысы келіп, бірден келісе кетті.

	Далада қар жауып тұр. Биылғы қыстың алғашқы қары. Көшедегі электр шамдары самаладай жарқырайды. Арқаның ауасы тұп-тұнық, суық та емес, жылы да емес, жанға сондай рахат сезіледі. Аспаннан жай ғана жапалақтап жауып тұрған қар түйіршіктері де электр сәулесімен шағылысып, зеңгір көктен төгіліп жатқан аппақ гүл іспетті.

	Жаннұр есіне әлдене түскендей жеңіл күрсініп:

	– Иә, сол түні де тура осылай алғашқы қар жауып тұрған еді... – деді де, ақын Бауыржан Қарағызұлының «Сол түні» деген өлеңін ақырын күбірлеп оқып келе жатты:



	Сол түні мен де адасып тұрғам,

	Қар жауып тұрған болатын.

	Сол түні сен де жүректен басқа

	Жол таппай тұрдың баратын...



	Әсем қала Астананың ортасындағы Шоқан Уәлиханов көшесінің бойына орналасқан «Эпоха» мейрамханасына келіп кірді. Мейраш та уәделескеніндей күтіп отыр екен.

	Негізі бұл мейрамхана кеңестік үлгіде безендірілгендіктен, сол дәуірді көз алдыңа елестетеді. Айналадағының бәрі де өткен кезеңнің зат-бұйымдары. Сөреде тізілген түрлі кітаптар, бүгінгі күннің биігінен қарағанда қораштау көрінсе де көзге жылы ұшырайтын әр қилы техникалар, сол кезеңде ел билеген тарихи тұлғалардың түрлі фотосуреттері – осы көріністердің өзі-ақ адам қиялын еріксіз ілкі күндерге жетелеп, өткен өміріне қайта алып барғандай болады.

	Бір қызығы, мұнда кеңестік мемлекет қайраткерлерінің есімімен аталатын бірнеше оңаша бөлме бар. Мәселен, жарты ғасырға жуық басынан бақ таймай, Қазақ елінің тізгінін қолында ұстаған Дінмұхамед Қонаевтың атымен аталатын бөлме сол кісінің өмірінен сыр шертетін сан алуан суреттерге толы, тұтынған зат-бұйымдары да бар. Бейне бір көрмеде немесе мұражайда отырғандай сезім бойыңды билейді. Содан да болар, мұндағы ас мәзірі қымбаттау болғанымен, астаналық біраз ақын-жазушы, журналист қыз-келіншектер сәті түскенде нақ осы мейрамханада жүздесіп, сыр бөлісіп қайтатын.

	Жаннұр да, Мейраш та ұлтжанды қыздар еді, сондықтан екеуінің ортақ қалауы Қонаев атамыздың атымен аталатын бөлме болып, сонда жайғасты.

	Күнделікті қызмет жайлы, шығармашылық туралы сөз қозғай отырып астарын ішіп болған шақта даяшы қыз көбігін бұрқыратып түріктің «flisker» деп аталатын, бал мен сарымсақ қосып әзірлеген кофесін әкелді. Мейраш ыстық кофені жайымен араластыра отырып, кенет:

	– Жәке, осы Ақай екеуің мектепті бірге бітіріп пе едіңдер, әлде кейін таныстыңдар ма? – деп күлімсірей сұрады.

	Құрбысының күлімсіреген кездегі бейнесі Жаннұрға сондай мейірімді болып көрінді, өзі де қараторының әдемісі, үлкен қой көздері, қыр мұрыны – бәрі-бәрі тәңір өлшеп-пішіп мүсіндегендей.

	Жаннұр аз ойланып отырды да:

	– Кейін таныстық қой... – деп ауыр күрсінді.

	– Сені осынша ғашық еткен жігіт қандай болды екен деп, Ақай жайлы білгім келе беретін болыпты.

	– Білгің келсе айтайын, Ақай керемет жігіт еді, – деді Жаннұр. – Біреулер бұрынғы махаббатына әлдекімнің түрін ұқсаттым немесе мінезін, тіпті сөзін, қылығын ұқсаттым деп жатқандарын жиі естиміз, бірақ мен күні бүгінге дейін оған ешкімді де мүлде ұқсатқан емеспін. Шынымен де ол ешкімге ұқсамайтын ерекше адам еді...

	Әлгі бір халық әнінде «Адамда сыр болмайды айтылмайтын» деуші еді ғой. Бүгін бір сәті түскен шығар, жақын құрбымсың, сырымды саған айтып бір жеңілдейін. Тек менің әңгімемді тыңдауға төзімің жетсе...

	– О не дегенің, құрбым-ау, маған да керегі сол емес пе!

	– Олай болса, сен тыңдауды біл, бүгінгі кеште енді мен сөйлейін.

	Жаннұр қабағын сәл түйіп, бір сәт өткен өмірінің тұңғиығына бойлап кеткендей аз-кем үнсіз қалды да, бұдан ширек ғасырдай бұрын бастан кешкен оқиғаларды әңгімелей бастады. Сырсандық ашылды.

	Бірі сөйлеп, бірі тыңдаушы болған қос құрбы әңгіме қызығымен отырып сол күні мейрамхананың жабылатын мерзімі жеткенін де аңғармай қалды. Ал сөзін әріден бастап, жадында ешқашан өшпестей сақталған небір сүйінішті жайттар мен күйінішті оқиғаларды қоса-қабат өрген Жаннұрдың толғанысқа толы әңгімесіне елтіген Мейраш:

	– «Әр адам – жеке бір әлем» деген сөз рас қой, шіркін! Қандай шырғалаң жайттарды бастан кешкенсің! Шытырман оқиғалы шығармалар мен телесериалдарда ғана кездесетін таңғажайып тағдыр иесі екенсің-ау өзің! – деп таңданыс білдірді.

	Қос құрбының тап осындай оңаша сырласуы мұнымен ғана тынған жоқ. Мейраштың қалауымен тағы да бірнеше кешке ұласты. Сөйтіп, сәті түскен осындай отырыстардан соң тек Ақай туралы ғана емес, Жаннұрдың ғұмырындағы қаншама қилы-қилы жағдаяттарға әбден қаныққан құрбысы:

	– Жәке, саған менің бір ұсынысым бар. Өзің қаламды серік еткен жансың. Осы әңгімелеген жайларды қағазға түсіріп көрсеңші. Сосын, бәлкім, сәті түссе, өз патша көңілің қаласа кітап қылып та шығарарсың. Егер менің осы ұсынысымды қабыл алып, бастан кешкеніңді еш боямасыз, алып-қоспасыз-ақ суреттеп кітап шығардың бар ғой, ешкімді бей-жай қалдырмайтын туынды болатынына күмәнім жоқ, – деп өз ойын айтты.

	Құрбысының бұл ұсынысын Жаннұр қапелімде қоштай қоймаған. Алайда кейінірек ойлана келе, «Мейраш досымның бұл сөзінің де жаны бар-ау. «Өзге емес, өзім айтам өз жайымда», – деп Қасым ақын айтқандай, басымнан өткен жайттарды неге қағазға түсірмеске? Ал ол кітап болып жарық көре ме, жоқ па – оны болашақ көрсетер. Ендеше жан серігім қаламды қолға алайын, алайын да, қара сөзге де жүгініп бір көрейін. Тәуекел!..» деп түйді іштей.

	Осындай шешімнен соң көп ұзамай дүниеге келген, Жаннұрдың тауқыметті де тағылымды тағдырынан сыр шертетін, оның өз атынан баяндалатын хикаятты сіз де оқи отырыңыз, қадірлі оқырман.

	* * *

	...Әлқисса, мен он бір жылдық орта мектепті бітіріп, жоғары оқу орнына түсе алмай қалдым, ал жақын достарым, сыныптастарым түгелдей дерлік үлкен қалалардағы оқу орындарына түсті. Ағаларым мені аудандық емхананың 6 айлық курсына беріп, шалғайдағы ауыл-қыстақтарға көмекші медсестра даярлау жобасына тізімдетті, сөйтіп Еміл аудандық емханасына шәкірт болып 1993 жылдың күзінде қабылдандым.

	Емхана бізді дәріс тыңдаудан емес, қызметтік іс басында нақтылы тәжірибеден өтуден бастап тәрбиеледі. Білікті мамандардың тәлімін тез игерген үздік шәкірттердің қатарында мен де сырқаттардың бұлшық етіне, көктамырына укол салуды аз уақытта бір кісідей меңгеріп алдым.

	Мені тәрбиелеген дәрігер – Бағдат деген келіншек, мінезі жайлы, өз кәсібіне өте шөгел болатын.

	Бірде Бағдат апай қажетті дәрі-дәрмектің тізімін жасап отырған. Мен қолым қалт еткен бос уақыттарымда оқып жүрген «Жан» атты екі томдық тарихи романға үңіліп отырғам.

	– Қарындас, – деген дауыстан басымды көтердім. Алдымда басын аппақ дәкемен тұтастай орап тастаған, екі көзі ғана жылтырап көрінген ер адам тұр. Оның сол кездегі жаңа үлгідегі киімі мен сымбатты денесінен ғана жас жігіт екенін білмесең, бет-аузын тұмшалап тастаған орамнан ештеңе аңдай алмайсың.

	– Қарындас, емханаға келгеніме екі-үш күн болды, зерігіп жатырмын. Оқитын кітап беріңізші! Неше күннен байқап жүрмін, бас көтермей кітап оқитыныңызға қарағанда, сізде кітап көп секілді, – деді.

	Суырманы аштым да, «Жан» романының бірінші томын ұстатып жатып:

	– Екіншісін бірер күнде алыңыз, әлі толық оқып тауысқам жоқ, – дедім. Ол рахметін айтып, кітапты алып шығып кетті.

	Арада жарты сағаттан аса уақыт өткенде әлгі жігіт және келді.

	– Қарындас, мына кітабыңыздың әңгімелері тым ұзақ екен, қысқа-қысқа жазылғаны жоқ па? – дейді. Мырс етіп күлдім де, суырмадан әдеби журналдардың бірін алып бердім.

	Ертесі Бағдат апай шақырып:

	– Екеуміздің төрт күндік кезекшілігіміз аяқталды. Енді саған бір мезгілде қатар қолдануға болмайтын дәрілердің тізімдігін жазып берейін... – дей бергенде, есіктен Гүзал медбикенің шәкірті Бақытгүл ашулана кірді. Ұстазым басын көтеріп, сұраулы көзбен қарады.

	– Екінші палатадағы бесінші төсектегі кісі венасына дәрі құйдырмайды. «Ауыртасың, көктамырымды дұрыс таппайсың. Кешегі медбике келіп салып берсін» дейді, өзі оның есімін де білмейді. Бұндағы он бес медшәкірттің қайсысы екенін қайдан білемін? – деді Бақытгүл одан сайын ашулана бұртиып. Ұстазым:

	– Кеше бесінші палатаға, Жаннұр, сен ем жүргізген едің ғой, барып уколын салып бер, – деді.

	Қызметім жұрт көңілінен шыға бастағанға іштей марқая мардымсып қалдым. Палатаға келсем, кеше қалай байқамағам, әлгінде Бақытгүл айтқан төсекте бір жас жігіт жатыр. Екі қасының ортасына қалыңдай жапсырылған ақ пластырь, қою қара шашының жасыруына көнбей шығып тұр.

	Тамырына инені қиындықсыз бірден салдым да, заттарымды жинастырып шыға беріп, төсегінің басындағы «Іле айдыны» журналына көзім түсті. Бұрышында менің әлде бірдеңелерді шимайлаған жазуым... бірден таныдым. «Е, кешегі оқымысты сен екенсің-ау...» деп ойлап, жүзіне назар аударып едім, оның қадала қарап жатқан отты көздері өңменімнен өте шыққандай, жанарымды тез тайдырып әкеттім.

	Сол сәтте есіктен орта бойлы ақсары жігіт кіріп келді, досы секілді. Бірден әзілге басты:

	– Рахат-ау сенікі, салқын бөлме, аппақ төсек... сұлу қыздар жаныңда.

	Соңғы сөзді даусын көтере айтып, маған қарап-қарап қояды.

	Үнсіз шығып кеттім.

	Кезекшілер бөліміндегі ұстаздарға:

	– Уколын салып бердім, – деп мығымси келдім.

	Шамамен жиырма минут өтті-ау деймін, бағанағы сырттан келген досы есік қағып тұр.

	– Бесінші төсектегі аурудың уколы жүрмейді, – деді.

	Гүзал апай өзі ұшып тұрып жүгіре жөнелді. Тосын оқиғалар мұнда жиі болып тұратындықтан, біз де ере жүгірдік.

	Ұстаз бізден бұрынырақ кірді, жігіт системаны тамырынан алып тастапты. Гүзал апай инені қайтадан шаншып жатып, айналасында қоршай қарап үнсіз тұрған бізге ашулы бейнемен ұрса сөйледі:

	– Көктамыры жап-жақсы, осындай кісілердің уколын сала алмасаңдар, қайтіп медбике боласыңдар?!

	Айналасында алты бірдей ақ халатты өрімдей қыз тұрғанға ма, әлде ұстаздың бізге ұрсуына себепші өзі болғанына ыңғайсызданды ма, әйтеуір жігіт бетін ары бұрып алды. Сәл күлімсірегені болмаса, оның қыбырсыз жатқан түрінен ұйықтап қалды екен деп ойлағандайсың.

	Ертесі емхананың дәрі-дәрмек даярлау бөлімінде кітап оқып отырғанмын. Есік шалқасынан ашық.

	– Рұқсат па, қарындас? – деген дауыс естілді. Қарасам, кешегі екі жігіт алдымда тұр. Мен күлімсіредім де:

	– Рұқсатты есіктен кірмес бұрын сұраушы еді.Төрге шығып алып рұқсат сұрағандарыңызға жол болсын! – дедім. Екеуі де күлді.

	Бізде емделіп жатқан жігіт салмақты да сабырлы адам секілді. Ақ жолақты қара жейдесі, қыры сынбаған сұр шалбары өзіне құйып қойғандай жарасымды. Қап-қара қою шашы бір жақ шекесінен екіге жарып тарап қойғанына ерік бермегендей төгіліп тұр. Кең маңдайының астындағы жарасын таңған әппақ дәкенің өзі де қара түспен қосылып, одан сайын ажар береді екен. Ат жақты, сұңғақ бойлы бұл сымбатты жігіттің отты жанарымен көзің абайсызда түйісіп қалса, жан дүниеңдегі барша құпияңды оқып қоярдай. Сергек те сетер мінезінен мәдениетті қала жігіті екені көрініп тұр.

	Ал жолдасы аңқылдаған әзілқой, өжет жігіт секілді. Сөз арасында өзінің аты Асхат, ал досының аты Ақай екенін айтып өтті. Досының емханаға қалай түскенін де әңгімелеп берді. Өзі қала маңындағы Түрген деген ауылда тұрады екен.

	Шекесі жарылған жігіт биыл ғана Үрімші қаласынан колледж тауысыпты. Таяуда сыныптастардың басқосуы болған екен, сонда ет турап отырған жігіт, Асхатпен ренжісіп қалса керек, қолындағы бәкісін сермеп қалғанда жейдесін тіліп түсіп, абырой болғанда ішіне дарымай қалады. Жастар шу етіп орындарынан тұрғанша әлгі жігіт бәкісін екінші мәрте сермейді, осы сәт Ақай досын қорғамақ болып бәкіге жармасқанда өзінің маңдайынан осып түседі. Алғашқы неше күн бойы кесілген тамырдан қан тоқтамайды. Басын тұтастай орап, дәкені қалың салып таңғаны содан болса керек. Тек кешеден бері ғана жараның аузы қарақотырланып, қан тоқтаған секілді.

	– Оған да шүкір! Әйтеуір бет-аузын көрдік-ау... – деп әзілдеген болып жүре сөйлеп, бөлмеден шығуға ыңғай таныттым. Себебі мұнда жігіттердің келгенін көріп қалса, ұстаздардан мықтап сөгіс естимін. Сөйтіп олармен бірге бөлмеден шықтым да, ұстаздардың кабинетіне кірдім.

	Үздік шәкірттерді емхананың түрлі бөлімдеріне жолдағалы жатыр екен. Маған ішкі аурулар бөліміне жолдама жазып берді. Бұл бөлімнің меңгерушісі бес бетке таяу қызмет тәртібі ережесін беріп:

	– Үш күн демалыста осы ережені жаттап бір-ақ келесің, – деді.

	Қоңыр күздің ортасы, қазан айы болатын. Туған ауылыма барып қайтуға бет алдым.

	Біздің үй аудан орталығынан небәрі үш шақырымдай ғана болғанымен, екі араны шағын сазды арал бөліп тұратын. Қарасай аталатын бұл мекеннің үш жағынан үш өзен ағып жататын. Қысы қытымыр болғанымен, жазы жаннат еді. Үш өзеннің сыңғыры құлағыңа ту алыстан естіледі. Сазды майса ортасын жарып ирелеңдей аққан өзен батар күннің қызыл арайына шағылысып, жалт-жұлт етеді.

	Ауылымды сағынып қалған секілдімін. Осындай сұлу мекенді тұңғыш көріп тұрғандай, саф ауасын рахаттана жұтып, көңілім лепіріп, жас балаша үйге қарай жүгіріп келемін.

	Біздің үйдің алдында – жиырма гектар шамасында ну орман, ал артында – Қарасай сазымен жалғасып келіп үй іргесіне тиер жиегі үкілі нар қамыс. Осынша сұлулықты құшағына алған жасыл аралды жұртшылық үнемі әкемнің есіміне теліп атайтын. Сірә, содан да шығар, бұл мекен менің бала жүрегімнен ерекше орын алған.

	Аулаға кіре берісте алдымнан он үш жастағы інім жүгіре шықты. Екеуміз шүйркелесіп есікке жақындай бергенімізде үйден төбедей болып әкем де шығып келе жатты. Маңдайымнан сүйді де:

	– Дәрігер қыз келіпті ғой! – деп кеңк-кеңк етіп күліп алды. Даусынан мақтағанынан гөрі мақтанғаны білініп тұрған секілді сезілді маған.

	Үшеуміз үйдің іргесіндегі әпкемнің үйіне кешкі асқа бірге бардық. Мен кеш бойы емханада үйренгендерімді айтып ауыз жаппадым. Әкем мен жездем ара-тұра:

	– Міне, біздің қыздан мықты дәрігер шығады! – деп көтермелеп қояды. Тіпті бір сәт тыныш отыра алмайтын қыңыр мінезді інім де сөзімді бөлместен, қызыға тыңдап отыр.

	Ас ішіліп, дастархан жиналып, біз үйге қайттық. «Өз үйің – өлең төсегің» деген осы шығар, аунап-қунап, мәз болып қалдым. Жасым он тоғызға келсе де өзімді әлі бала, тіпті жас бала сезініп жатырмын.

	Сөз орайында айта кетейін, біз – бір шаңырақтан тоғыз баламыз. Бес ағам, екі әпкем, бір інім бар. Анам мені қыздың кенжесі деп, бетімнен қақпай, еркін өсірді. Иә, мені анам еркелеткенімен, өмір еркелеткісі келмеді-ау, он бір жасымда анамнан жетім қалдым. Асқазанын шалған обыр ауруынан кетті анам.

	Біздің үй дәулетті отбасылар қатарында еді. Ағаларым да аудан-ауылдардың билігін ұстаған мемлекеттік қызметте болды. Қолда бар мүмкіндікті пайдаланып, анамды үлкен қалалардағы әйгілі емханаларға, аты мәлім дәрігерлерге апардық. Амал не, дертіне дауа болмады. Сырқаты әбден асқынып кетсе керек. Өте сабырлы, төзімді адам еді, қашан төсек тартып жатып қалғанша ешкімге айтпай, елемей жүре бергенге ұқсайды. Сөйтіп жарты сағат көзінен таса болсақ, жүрегін қолына ұстап соңымыздан жететін аяулы анам қаршадай қызы мені он бір жасымда, сүт кенжесі інімді алты жасында тастады да кете барды. Сәби жүрегіміз жетім құлындай шырқырады. Алайда, кеудедегі жан бөлек болған соң, тірі пенде тірлігін жалғай береді екен. Жұлмалауға үйренген қоянның көжегіндей, қалтырай жүріп анасыз өмірге де көндіге бастадық. Кешке мектептен келгенде үйдің іші қаңырап, аңырап тұрады. «Қарның ашты ма, қарғам?» деп құшағын жаяр анаң жоқ. Үркердей болған үш бала, бір-бірімізді ес көреміз. Менен екі жас үлкен әпкем бар, қалғандары үйлі-баранды болып кеткен. Кенже ағамыз алыс шаһарда, әскерге кеткен.

	Ақыры үлкен әпкемнің отбасын үйдің жанына көшіріп әкеліп, үй салып бердік. Әпкем анамның орнын толтыра алмағанымен, қабағымызға қарады, қолынан келгенше қамқор болды.

	Әкеміздің үйде болғанынан түзде болғаны көбірек. Өйткені ол кісі құс салып, аң атуды ұнататын. Жасы алпысты алқымдаған шағында да қанжығасы құр қайтқанын көргеміз жоқ...

	Жә, әңгімені ауанын басқаға бұрмай, негізгі тақырыпқа оралайын.

	Сонымен демалысты аяқтап, емханаға келдім. Түмбайыр деген моңғол қызға шәкірт болдым. Бұнда үш ауысыммен жұмыс істейміз. Мен түстен кейінгі ауысымда істейтін болдым.

	Амбулаторияға қарағанда жұмысы ауыр, тәртібі қатаң болғанымен ортасы қызықты секілді. Ең қарбалас кез де осы түстен кейінгі ауысымға дөп келеді екен. Таңертеңнен бастап тексерістен өткен сырқат жандар емханаға жатуға жолдамасын осы мезгілде тапсырып үлгереді. Олардың жатын орнын даярлап, дене темпаратурасын өлшеп медбикелер әбігерге түседі. Ал кешке дейін жұмыста болатын қала жұртшылығы да мұндағы жақын-жуықтарының көңілін сұрауға осы мезгілде келеді. Емхана қызметкерлерін дос-жарандары іздеп келіп жататыны да нақ осы уақыт. Коридор қайшыласқан адамға толатын.

	Бірде палатадағы ауруларға жағалай укол салып келе жатқанмын. Төртінші палатадағы он жетінші төсекте жатқан орта жастағы әйелдің венасына инені шанши бергенімде жауырыныма бос тастаған шашым судырай құлап, жүзімді әнтек жауып қалды. Төсегінде шалқасынан жатқан әлгі кісі екінші қолымен шашымды ептеп жиыстырып, құлағыма қарай қыстырды да:

	– Менің қызымнан аумайды екенсің! – деді. Бетіне күлімсіреп қарадым да:

	– Қызыңыздың есімі кім? – деп сұрадым.

	– Қызымның аты – Сағым. Шықзы қаласында бірінші курс студенті. Шашының алдын кескені, артын жайып бос тастағаны сенен аумайды, – деді.

	Қызы жайлы айтқанда жанарында мейірім нұры шүпілдеп, жүзі сондай жылып сала берді. Анама деген бір сағыныш менің де жүрегімді дір еткізді.

	Келесі төсектегі сырқатқа да укол салып, есіктен шыға бергенімде әлгі әйел:

	– Қызым, маған суық суға марла салып әкеп берші, құрғыр аяғым лапылдап шыдатпай жатыр, – деді.

	Әрине, ауруларға көмектесу – медбикелер үшін парыз. Мен лезде суық суға малынған марланы әкеліп аяғына бастым. Шынымен де бір аяғы күп болып ісініп кеткен, оттай қызып жатыр екен. Өтініші бойынша аздап массаж да жасап бердім.

	Өзі әңгімешіл екен:

	– Он шақты жылдың алдында жамбасыма қате салынған вакцинадан осындай болып қалдым, ұзақ жылдар өтсе де, суық тисе болды, қайталап ауырып қаламын, – дейді.

	Сөзінің соңында:

	– Балам, үйдегі отағасымыз алыс ауылға кетіп еді, балаларымның шамасы болмай жатыр, уақытың болса асханадан тамақ сатып әкеліп берші, – деп қалтасынан ақша алып берді. Мен содан былай әр күні таңертең-кеште әлгі шешейге көмектесіп, ас-ауқатын әкеп беріп жүрдім.

	Бұл палатадағы аурулар бір-бірлеп емханадан шығып, көп ұзамай шешей жалғыз қалған, бір келгенімде өтіне тіл қатып:

	– Балам, қолың босаған соң, түнгі сағат он екіде үйіңе қайтқанша менің жанымдағы бос орынға жата салсаң жақсы болар еді, бір палатада жападан-жалғыз қалу қиын екен, – деді. Үлкен адам, көңілін қимадым, түнде жанында қалдым. Менің төсекте жатып алып кітап оқитын әдетімді көрген соң:

	– Балам, дауыстап оқы, мен де тыңдайын, қанша күннен бері төрт қабырғаға қамалып жату оңай емес, – деді. Бұл тілегін де құп алып, шағын әңгімелер, әзіл-оспақтар оқып беретін болдым. Өзі де әңгімешіл әрі мейірбан адам екен, кәдімгідей ана-баладай болып бауыр баса бастадық.

	– Кейін емханадан шыққан соң үйіме шақырамын, қонаққа кел, – деп қояды. Мен де:

	– Сөзсіз барамын! – деп уәде беремін.

	Мұндағы үйрену уақытымыз да ақырласыпты. Бөлім бастығы туыт бөлімінің перзентханасына жолдама жазып берді.

	Сол күні шәкірттер кешкілік бірге киноға бардық. Одан шыққан соң шағын мейрамханадан тамақтанып, сағат он екі шамасында қайттық. Дариға, Гүлнар үшеуіміз емханаға келдік. Екеуі өздерінің кезекшілер бөліміне ұйықтауға кетті де, мен қанша күннен бері үйреніп қалған шешейдің жанына жатуға бет алдым.

	Есік ішінен бекітулі екен. Ақырын қағып едім, бөлме ішіндегі электр шамы жарқ етті де, аяқ дыбысы есікке жақындады. Сірә, столмен іштен тіреп қойған секілді, әлдекім дыр еткізіп бірдеңені кейін тартты да, есік ашылды.

	Ішке кірген бойда сілейіп тұрып қалдым. Алдымда өткенде маңдайы жараланып емханаға түскен жігіт тұр. Ол да ұйқылы көзін екі алақанымен қаттырақ уқалап жіберіп қайта қарады да, аңырып тұрып қалды. Екеуміздің бір-бірімізге қарап мелшиіп тұрғанымыздан түк түсінбеген шешей:

	– Бұл бала өткеннен менің жанымда жатып жүрген медбике ғой, – деп жігітке түсіндіріп жатыр. Екеуміз де ол кісінің даусынан есімізді тез жидық. Мен шешейге қарадым да:

	– Жаныңызда кісі барын білген жоқпын. Жайлы жатыңыздар! – деп есікке бұрылдым. Жігіт менен бұрын қимылдап:

	– Жоқ, сіз осында қалыңыз! – деді де шыға жөнелді. Еріксіз төсекке келіп қисайдым. Әлгі жігіт жатқан, жаңа ғана тұрған төсек қой, жып-жылы...

	Әдетте емхана тәртібі бойынша бөтен адам жатқан төсекке жатуға болмайтын. Бірақ, жайманы ауыстырайын десем, қасымда жатқан анасынан ұялдым. Көрпені кеудеме тарта жамыла беріп еріксіз езу тарттым. Өйткені «Қарындас, қысқа-қысқа әңгіме жазылған кітап бар ма?» деп қадала қарап тұрған жас жігіт көз алдыма келген еді...

	Шешей түсіндіріп жатыр:

	– Жаңағы үлкен ұлым ғой. Алты балам бар. Бұл ұлым Үрімші қаласынан колледж тауысып биыл келді. Ер балаға аспаздық деген де дұрыс мамандық емес секілді, таяуда жұмысқа кірген, басы-көзін де жумай келе салыпты... – деп қояды.

	Шамасы, баласының таңдаған мамандығына ма, киген киіміне бе, әйтеуір әлденеге ыңғайсызданып жатқан секілді. Бірақ мен үшін ол жігіттің бағасын төмендетер оғаш ештеңе жоқ секілді, шыны керек, ондай ештеңе де байқағам жоқ. Бас-аяғы екі минуттың ішінде орынын босатып беріп тайып тұрды. Соңғы рет қарағанымда күлімсіреп есіктен шығып бара жатқанын ғана көрдім.

	Шешей ұлы жайлы тағы бірдеңелер айтып жатты.

	– Аты Ақай, – деп қояды сөз арасында. Есіме енді түсті, иә, есімі Ақай болатын...

	Шешейдің әңгімесінің аяғын естігем жоқ, ұйықтап кеттім. Кезекті үш күнгі демалыс уақытымда тағы да ауылға бардым. Жақсы демалып, дәптерімді өлеңге толтырып қайттым. Емханаға келген соң шешейге амандасып шығуға барсам, ол кісі де сауығып, үйіне шығып кетіпті...

	Перзентхананың тәртіп-түзімі мен жұмысы алдыңғы ішкі аурулар бөлімінен де қиындау секілді. Қатаң тәртіп болмай қайтсін, күніне қаншама ана-баланың нағыз өмір мен өлім арасындағы күресі. Бірнеше секундтық немесе бірнеше сағаттық өмір-өлім арпалысы. Бейне судьяның үкім айтқаны секілді, мынау есіктен шыққан ақ халатты жанның аузына үмітпен, үреймен қарап әлдекімдер тұрады. Іштен сен шығасың да, «Сүйінші, сәбилі болдыңыздар!» дейсің. Немесе «Кешіріңіз, құтқара алмадық...» деп басыңды салбыратасың. Әрине, сүйіншілі сәттер өте көп, алайда анда-санда болса да өкінішті хабар айтудың өзі де еңсеңді езіп, жүрегіңді мүжіп жібереді екен.

	Әдеттегідей жұмыс күндерінің бірі болатын. Түстен кейінгі ауысым аяқталып қалған шақ. Қайтуға ыңғайланып, жұмыс киімімді ауыстыра беріп едім, есіктен Гүлжаннат деген Тужи ауылының қызы кіріп келді, ол да осында медбике болып істейтін.

	– Ой, Жаннұр сені де перзентханаға жіберіп пе еді? Бәсе, кеше сені осында Ақай іздеп келген, мен білмеймін деп қайтарып едім, – деп аңқылдай сөйледі. Осы сәт терезе алдында шарф тоқып отырған Сайра деген жас дәрігер, қолындағы жұмысын тоқтата қойып:

	– А-а, Жаннұр деген сіз бе едіңіз? Ақайдың анасы менен де сәлем айтып еді. «Үйіме келіп қонақ болсын» деген. Ертең уақытыңыз болса бірге барып қайтайық, – деді.

	– Ертең уақытым жоқ, Сайра апай, кейін барармыз, – деп жүре сөйлеп шығып кеттім.

	Келесі күні емханаға өзімнің мектептегі мұғалімім, өнердегі ұстазым Қадір жары Зере апай келіп түсті. Екінші мәрте құрсақ көтеріпті, іштегі сәби егіз екен, содан тыныс алуы ауырлаған соң, алдын ала емханаға жатқан сыңайлы.

	Зере мұғалім айтыс ақыны еді, өз ортасын қашанда әзіл өлеңге, ағамыз екеуінің қағытпа айтыстарына қарық қылып жүреді. Енді мен де, бос уақытым шықса болды, сол кісінің палатасына жүгіріп, аузына қарайтын болдым.

	Бірер күннен соң Зере мұғалімнің халін біліп қайтуға Қадір ағай келіп, мен де сол палатада отырғанмын, жапсарлай ашық тұрған есіктен бір жігіт тамақ салынған шағын меске көтеріп: «Ассалаумағалейкум!» – деп кіріп келе жатты. «Уағалайкумәссәлам!» – деп ағамыз жігіттің қолындағы мескені алып және бірдеңе айтып палатадағыларды ду күлдірді. Не айтқанын естігем жоқ, келген жігітке аңтарыла қарап қалыппын, тағы да сол Ақай. Ол да жұрттың не айтып, неге күлгенімен жұмысы жоқ, тұрған орнында маған қарап қалған. Ұстаздарға сыр бермей, тез түрегелдім де, ақырын шығып кеттім.

	Арада жиырма минуттай уақыт өтті-ау деймін, түпкі кабинетте отырғанмын, бір медбике кіріп:

	– Жаннұр сіз бе? – деді.

	– Иә, мен.

	– Сізді біреу шақырып тұр. Шықсам, Ақай екен.

	– Сәлемдеспей кеткен соң... – деп күлімсіреді. Мен жымиған болдым да үндемедім.

	– Жұмыстан нешеде қайтасыз? – деді. «Қазір қайтамын!» деп ере жөнелудің жөні жоқ.

	– Бүгін қайтпаймын, кезекшімін, – дедім. Ол сенді.

	– Солай ма?.. Онда қашан уақытыңыз болады? Сізді кино көруге шақырсам...

	Бетіне жалт қарадым, ол да мені түсіне қойды-ау деймін. Өйткені ол кезде қыз-жігіттер киноға топтасып қана баратын, ал екеу болып қана бару – махаббаттың белгісі саналатын.

	– Қате түсініп қалмаңыз, сізге рахмет айтайын деген ниетім, болмаса үй жаққа барыңыз, анам қонаққа шақырып отыр, – деді.

	– Әуре болмай-ақ қойыңыз, мұнда жаңадан келдім, тапсырмалар да көп, ниетіңізге рахмет, сау болыңыз! – дедім де ішке кіріп кеттім.

	Ертесі кешкі сағат тоғыз шамасында палатадағы ауруларға күндегі әдет бойынша дәрілерін таратып, шығып келе жатқам, коридорда тағы да Ақайға ұшырасып қалдым. Амандасудың мезіретісі ретінде басымды сәл изеп қойып, жанынан ақырын өтіп бара жаттым. Ол сондай тездікпен мен жақ қабырғаға қолын тіреп, алдымнан көлденең тоса қойды.

	– Осы емхананың бүкіл жұмысын жалғыз сіз жүргізіп жатқандай қарбалас боласыз да жүресіз. Менен неге осынша қашқалақтайсыз? – деді.

	Бетіне қарадым, оның керемет құштарлықпен, мейірлене қадалып тұрғанын көрдім де, жанарымды тез тайдырып әкеттім. Әйтсе де түк сезбегендей әңгімені бұра қойдым.

	– Мұнда жеңешеңіздің көңілін сұрап келдіңіз бе? Ол кісі де, Қадір ағай да орта мектепте менің мұғалімім болған, сіздерге қалай туыс еді? – деп қайта бетіне қарадым. Сөйтсем ол қабырғадан қолын алмаған күйі, әлдебір нәрсеге қарап, көзі шарасынан шыға сілейіп тұр. Тіпті мені естімеген де секілді.

	«Мұнысы несі?..» деп ойлап, мен де солай қарадым. Мәссаған, коридорды бойлап Қадір ағай келе жатыр...

	Тынысым тоқтап қалғандай. Маң-маң басып тұсымызға жете бере айтқаны:

	– Е-е, Ақай неғып жеңешесінің көңілін сұрағыш болып кетті екен десем, өз көңіліңе дауа іздеп...

	Сөзінің соңын жұтып, күлімсіреп жанымыздан өтіп кете берді. Ағамыздың зілсіз кекесіні екеуміздің де бетімізді ду еткізді білем, ол да қабырғадағы қолын түсіре қойды, мен де кабинетке жүгіре жөнелдім...

	Арада бірнеше күн өте шықты. Емханаға жаңа түскен сырқаттардың дене қызуын өлшеп, төсек-орындарын жайғастырып жүріп сағаттың түнгі он бірден кеткенін де білмеппін. Шаруаларымды тәмамдап болып палатадан шықсам, біздің бөлме коридордың келесі басында еді, орта тұста Гүлжаннат, Асхат, Ақай, Сайра төртеуі тұр екен. Өздері айнала дөңгеленіп алған, әлдебір қызу әңгіме үстінде секілді.

	Аяқ киімім жеңіл «кай» болатын, назарларын бөлмейін деп ойладым да, дыбыссыз жеңіл басып, тұстарынан ақырын өтіп бара жаттым. Ақай мені байқап тұрғанға ұқсайды, жанынан өте бергенімде қолымнан ұстай алды. Бетім ду ете қалды да, қолымды тартып алдым.

	– Қолың сұп-суық қой... – деді, бір жақындығын, жанашырлығын сездіргісі келгендей. Мен оның сөзін елемеген қалып танытып, жанындағыларға қарап басымды изедім де, жылдам басып бөлімге кіріп кеттім.

	Аздан соң Гүлжаннат пен Сайра кірді.

	– Не отырыс, Жаннұр, киіміңді ауыстыр, жұмыстан қайтпаймыз ба? Жігіттер күтіп тұр, жол бойындағы шайханадан шай ішіп, азырақ әңгімелесеміз, сонан соң олар бізді шығарып салады, – дейді.

	– Рахмет, қыздар, өздерің бара беріңдер, менің мұндағы үйренудегі соңғы күнім екен, ұстаздан жазып-сызатыным бар еді, осында қонамын, – дедім. Қыздар қоштасып шығып кетті. Нәрестелер төсегінде қатарынан жатқан жиырмаға жуық баланың біреуі іңгәлап жылай берген соң жөргегін ауыстырдым да, қарны ашқан болар деп сүт құйылған құтының емізігін аузына сала қойдым. Шынымен сүт іздеп жатқан екен, түбіне дейін тауысты. Нәрестені жайластырып болып кері бұрыла бергенімде сұстиып артымда тұрған адамнан селк етіп шошып қалдым. Ақай екен, бағанадан үнсіз бақылап тұрғанға ұқсайды.

	– Сізге бала баққан жарасады екен... – деп жымиды. Бұл жолы да сөзіне мән бермегенсіп:

	– Бұл жерден тез шығып кетіңіз, бөтен адамдардың кіруіне болмайды, – дедім.

	– Жұмыс уақытыңыз аяқталған соң мұнда сіз де бөтен адамсыз, бірге шығамыз, – деді.

	Бұл жігіттің айтқанынан қайтпайтын қыңырлығын байқадым да, үнімнен сәл реніш білдіре:

	– Қазір ұстаз келсе мені сөгіске қалдырасыз, тез шығып кетіңізші! – дедім.

	– Ендеше киім ауыстыруға үш минут уақыт жетеді, төртінші минутқа қалсаңыз қайта кіремін, – деп қолындағы сағатын саусағымен шұқып көрсетті де шығып кетті.

	– Өзінің батылын қарай гөр! – деп бұрқылдай жүріп киімімді ауыстырып шықтым. Коридорда күлімсіреп қарап тұр екен. Тіл қатпастан, алдына түсіп сыртқа беттедім.

	Емхана ауласынан шыққан соң оң жағымнан қатарласа келді де:

	– Сізге қалай рахмет айтсам екен? – деді.

	– Не үшін рахмет айтпақшысыз?

	– Анам үшін. Өткенде анамды өз анаңыздай қарағаныңыз үшін.

	– Оған бола рахмет айтудың еш керегі жоқ, ол – мұндағы медбикелердің қызметтік міндеті. Егер менің орнымда басқа шәкірттердің біріне анаңыз солай өтініш айтқан болса, қай-қайсысы да көмектесер еді.

	Ол мырс етіп күліп жіберді:

	– Осы сөздердің бәрін әнеу күнгі оқып жүрген қалың-қалың кітабыңыздан жаттадыңыз ба?

	– Иә, – дедім, – кітапты көкірекке түйіп жаттау үшін оқымағанда, жай уақыт өткізу үшін оқитын, басы жараланып емханада ерігіп жатқан ауру емеспін ғой.

	Ол күлді де:

	– Бала, өзі маған ашуланып келе жатқан секілдісің ғой... – деді, сізді тастап, сенге көшіп.

	– Енді қалай, рахмет айтады деп пе едіңіз, біреудің қызын еркінен тыс жұмыс орнынан ертіп шықтыңыз, ашуланбағанда... – дедім. Ол тоқтай қалды:

	– Кімнің қызы?! – Даусы да өрескелдеу естілді. Қайтадан сабырына түскендей байсалды үнмен:

	– Жаңа сені алып шықпасам, бізді Сайра төртеуі бірге кетті деп ойлайтын едің, – деді.

	– Е-е, солай қуыстанатын жеріңіз бар ма еді?

	Ол не айтса да сөзден ұсталып қала бергеніне мойынсал болды ма, ақыры күлді, басын шайқап қойып және күлді.

	Біздің үйдің қақпасына шамамен жиырма метрдей ғана жер қалғанда жүрісімді кілт тоқтаттым да:

	– Енді бұл қылығыңыз үшін рахмет айтуға болады, – дедім.

	– Не үшін?

	– Азырақ ұрысып-керіскеніміз болмаса жап-жақсы жеткізіп салдыңыз, ал сау болыңыз! – дедім де үйге жүгіре басып кіріп кеттім. Ол ештеңе айтып үлгерместен орнында тұрып қалды.

	Таңертең емханаға жиналған шәкірттерге жолдамасын ұстатып жатып: «Қазіргі қара суық қыс басы – ауру-сырқаудың да қайталанатын мезгілі, емханаға түсіп жатқан кісілер көп, осы айда демалыс берілмейді. Бүгін жарты күн өз еншілеріңде, ертеңнен бастап жұмысқа шығасыңдар», – деген пәрмен айтылды. Ауылына қайтпайтын болған шәкірттер кешкілік киноға баратын болып келістік.

	Кино түнгі сағат он шамасында аяқталды. Қар жауып тұрған болатын. Сол қыстың алғашқы қары. Көшенің электр шырақтарының астында күллі әлем аппақ нұрға бөгіп қалғандай.

	Гүлнар, Дариға, Құсер, Бекей бесеуміз кинохана ауласынан шыға беріп Жақай, Ақай, Елмұрат үшеуіне жолығып қалдық. Елмұрат орталық дәріхананың дәрі сатушысы еді, біздің қыз-жігіттермен жақсы таныс болған соң жанындағы Жақай мен Ақайды таныстырып, шүйіркелесе кетті.

	Өңкей өрімдей қыз-жігіттер, тарап кеткіміз келмегендей, топтасқан бойы аяңдап көшенің басына қарай жылжыдық.

	Сол күні барша әлем мамыражай бақыт құшағында жатқандай, дүние сондай сұлу болып сезіліп тұрды. Біз бірде топтасып, бірде-екі үштен бөлініп әңгімелесіп, көше бойлап жүріп келеміз. Әлдебір көшенің түйісіне келіп қалғанымызды алдымыздан сылдырап аққан бұлаққа тап болғанда бір-ақ білдік.

	Жер беті ақ ұлпа мәуіті жамылып жатқандай. Шиырланып із түспеген аппақ аумақтың қақ ортасынан жарып аққан тұп-тұнық мөлдір бұлақтың электр сәулесіне шағылыса қалған тұстары сұлудың қарақат жанарындай жалт-жұлт етеді. Құсер аспанға қарап екі қолын тік көтерді де:

	– Па! Неткен тамаша түн, тамаша тәбиғат! Әлемнің ең сұлу қыздары жанымызда, ақын болып кетсем бе екен?! – деді әзіл-шыны аралас тебіреніп. Шынымен де Дариғаның қап-қара көзі, Гүлнардың сұлу жүзі кісіні есінен тандырардай керемет болатын. Гүлнар маған жалт қарады да:

	– Ақын деген тұр ғой жанымызда, Жаннұр, бір өлең шығарып жіберші, – деді. Менің 8-сыныптан бастап түрлі басылымдарда өлеңдерім жарияланып жүретінін, аудандық мүшәйралардың талай жүлдесін еншілеп, тәп-тәуір ақын атанып келе жатқанымды Дариға да, Гүлнар да білетін. Сәл ойланып тұрып қалдым да, Гүлнардың меселін қайтарғым келмей, аузыма түскен бір-екі шумақты қойып қалдым:



	Ел орынға отырар сәтте кенет

	Қар жауды, арайланып аспан ерек.

	Ала жаздай сағынып қара жерді,

	Құлап жатыр аспаннан ақ көбелек.



	Үнсіз тыңдап қала мен қырат бізді,

	Аспан жақтан аппақ нұр құлап тұрды.

	Бәрімізден бұл дәурен өте шығар,

	Асығыс аққан мынау бұлақ сынды.



	– Ой, ақын екенсің ғой, қандай керемет! – деп бәрі шу ете түсті. Тек Ақай ғана анандайда үнсіз қадала қарап тұр.

	– Жаннұрдың ақын екенін білемін, – деді Жақай сөзге араласып.

	Сұраулы көзбен таңдана қарадым. Ол әлдеқандай сырыңды білемін деген бейнемен мығымдана:

	– Білем ғой сені... – деп қулана жымиып қойды. Қыз-жігіттер:

	– Тағы, тағы бір өлең! – деп қайта шулай бастады.

	Ақайдың анадайда үнсіз қадала қарап тұрған жанары өн бойымды тінтіп, барша құпиямды оқып жатқандай ыңғайсызданып қалдым. Бұл халімді қасымдағылар байқап қала ма деп те жаным шығып барады. Жұрт назарын өзімнен басқа жаққа бұрып жіберу үшін:

	– Жарайды, достар, өлең оқитын күн қашпайды, түннің бір уақыты болыпты, үйге қайтайық, – деп Гүлнар мен Дариғаның қолтығынан ұстадым.

	Иә, ақырын аяңдап қайтып келе жатырмыз, бірақ ешкім де үйіне асықпайтын секілді. Жігіттер өзара күш сынасқандай, бір-бірінің қолынан бұрап, бірін-бірі аяқтан шалып құлатып, ара-тұра қар атқыласып қояды.

	Кешкі сағат жеті шамасынан жауған қар толарсақтан басып тастаған, астынан ой-шұңқыры білінбейді, әлде бірдеңеге аяғым тиді де, сүрініп кеттім. Қатарымда келе жатқан Елмұрат қолтығымнан сүйеп қалып, қайтадан бойымды түзеп алдым. Ақай да екінші білегімнен ұстап:

	– Қайда барасың? Үйің мына жақта ғой... – деп жанымыздағы көшені нұсқап, солай жетеледі. Шынымен де әңгімеге айналып, ағамның үйіне бұрылатын көшеден өтіп барады екенмін.

	Оның қолымнан қатты ұстағаны сонша, саусақтары білезік тұсыма батып барады. Қолымды ақырын тартып едім, сәл босатты, бірақ қоя берген жоқ.

	– Аяғыңды алып жүре алмайтын кішкене баламысың?.. – деп күңк ете түсті. Зілсіз айтты, бірақ қатқылдау естілген соң ба, үнсіз бағынып еріп келемін. Біздің жайымызды өзгелер байқамады ма, әлде әдейі мән бермеді ме, жапа-тармағай қоштасып тарап кетті. Ақай білегімнен сол ұстаған бойда, сәл қиыстау алдымда, не артына бұрылып қарамастан, не бір ауыз сөйлеместен есік алдына ертіп әкелді де, қоштаспай бұрылып кете барды.

	Қақпа алдында соңынан қарап тұрмын. Сол қайырылып қарамаған беті алыстап, қараңғылық құшағына еніп көрінбей кетті.

	– Қызық жігіт екен өзі, соншама не істеп қойдым?.. – деймін өзімше бұртиып.

	Ертесі күндізгі ауысымға сыртқы аурулар бөліміне шықтым. Сыртқы дене жарақаты болған соң ол жерде көбі еркектер болады екен. Жұмысы да жеңіл, тәртібі де сондай қатал емес. Түскі асқа емхана алдындағы асханаға шыққам, Жақай мен Асхат кезігіп қалды. Үшеуміз бірге отырып шай іштік. Олар мені жұмыстан шыққан соң бірге қыдыруға шақырды. Екеуіне бүгін түнгі ауысымды қосып еселеп жұмыс істеп, ертеңнен бастап екі күнге сұранып, ауылға барып қайтқалы отырғанымды түсіндірдім.

	Ертеңгілік таңертең үйге барып аз-кем ұйқытадым да, сағат бір шамасында аудандық автовобекетке келдім. Микроавтубосқа мініп, ең соңғы орынға жайғаса бергенімде ішке Ақай кіріп келді. Күлімсіреген беті жаныма асықпай таянды да, орындықтың астына қойылған шағын жол сумкамды ақырын алып:

	– Жүр, шай ішіп ал, келесі көлікпен кетесің, – деді. Үні сондай жылы, мейірімді, өткендегі өкпенің ізі де жоқ.

	Үнсіз соңынан еріп, көліктен түстім. Автобекеттің алдындағы үлкен мейрамханаға ертіп кірді, бұрын мұндай үлкен мейрамханаларды сыртынан тамашалағаным болмаса, ішіне кіріп көрмеппін.

	Төрге таман қойылған дөңгелек столға әкеп отырғызды.

	– Бұл менің жұмыс орным, қысылып-қымтырылмай отыр, – деп күлімсірей кірпігін қағып қойды.

	Бұл мейрамханада жиырмаға жуық ханзу қызметкер бар екен, қазақтан Ақай ғана, қалғаны дүнген, моңғол ұлтынан секілді. Олар екі-үштен келіп өздерін таныстырып жатты. Біреуі әзілдеп:

	– Асеке, бүгін қайта-қайта терезеден қарап, ас үйде тоқтай алмай жүр едің, күтіп жүргенің бар екен-ау... – деді. Бұл сөзге басқалар ду күлді, Ақай ыңғайсыздана маңдайын сипаған болып алақанымен сәл қалқа жасады да, көзінің астымен маған қарады. Ондай сәтте бір көзін сәл қысыңқырап қарайтын әдеті бар екен, бірақ менің көзіме керемет салауатты жігіт болып көрініп кетті. Менің жолға шығатынымды Жақай мен Асхаттан естігенін іштей сездім.

	Стол үсті балық, тауық секілді сол кездегі қытай ұлтының дәстүрлі қуырмаштарына толып тұр. Бір кезде даяшы моңғол қыз мойнына қызыл лента байлап әсемдеген бір құмыра арақ пен екі шөлмек сыраны подносқа салып көтеріп келді. Ақайдың бетіне жалт қарадым. Ол орнынан тез тұрып, қызға рахметін айтып:

	– Жол жүріп барады, келген соң асықпай отырамыз, – деп арақ-шарапты ашқызбай қойды. Ас ішіліп болған соң автобусқа шығарып салды.

	Бұл жолы үйдегі көңіл күйім басқашалау болды. Бұрындары ақбұрқақ боранға қарамастан, күндіз інілеріммен бірге орман ішінде асыр салатынмын, ал түнде таңға дейін кітап оқитынмын немесе өлең жазатын едім. Осы жолы ештеңеге де көңілім шаппады. Өз-өзімнен есейіп кеткен секілдімін. Жұмыс істеп жүрсем де, әлдебіреумен сөйлесіп отырсам да, көз алдымда күлімсіреген қалпы, қою қара шашын бір жағына қарай саусақтарымен жеңіл сілке тастап, маған қадала қарап сол жігіт тұрады. Жүрегім сыздап тұрғандай, дел-сал жата бергім келеді. Үйдегілермен де әңгімелесіп жырғатқаным шамалы. Апайым:

	– Бір жерің ауырып жүр ме, жүзің неге сынық? – деп қояды.

	– Жоға, бәрі жақсы, – деймін.

	– Әлде жеңгеңмен бірдеңеге...

	– Қайдағыны айтасыз-ау, менде бәрі дұрыс.

	Неге екенін қайдам, осы екі күн маған екі жылдай болып зорға өтті. Тамаққа да зауқым соқпайды, не ішіп, не жегенімді де біліп жүргем жоқ. Тұңғыш рет өз үйімнен өзім әлдеқайда кетуге асығатынымды сезіндім...





II Бөлім


	Алғашқы махаббат




	Екі күннен соң ауданға қайттым. Автовокзалға жетіп, көліктен түскен бетте Ақайдың жұмыс орнының сыртынан қарап-қарап қоямын. Кіріп баруға, әрине, батылым бармайды. Жол сумкамды көтеріп, ағамның үйіне қарай көше бойлап ақырын кетіп барамын. Иә, ол кез ұялы телефоны жоқ, таксиі де тапшы қарапайым дәуір болғанымен, нағыз махаббаты бар, кіршіксіз дәуір еді ғой!

	Автобекеттен екі шақырымдай алыстай бергенімде ту сыртымнан әлдебіреу велосипедпен келіп тоқтағандай болды. Бұрылып қарасам, Ақай екен. Іштей қаншалықты қуанып қалсам да сыр бермеуге тырысып, жай басымды изеп сәлемдескен болдым да:

	– Жұмыс уақытында қайда кетіп барасыз? – дедім. Ол менің сөзіме жауап берместен:

	– Ойланып келесің ғой... – деді. Мен ішкі сезім толқынысымды аңғартып алдым ба деп ойлап бір сәт абдырап қалдым да:

	– Қайдағы ой, жол соғып шаршап қалған шығармын, – деп өз-өзімді сергек ұстауға тырысып, бойымды сәл тіктегендей болдым. Ақай оң жағымнан қатарласа жүрді де, жол сумкамды алып, велосипедінің артына қыстырып қойды. Бетіме қайта бұрылып қарады да:

	– Арықтап қалыпсың ғой, үйіңде тамақ жоқ па екен? – деп жымиды. Ол бұл сөзді әзіл үшін айта салғанымен, мен шынымен күдіктеніп, ыңғайсыздана қалдым. Апайым да шығарып салып тұрып:

	– Екі күннің ішінде осынша жүдеп, өң-түсің қашып кетті-ау... Бір жерің ауырып жүрген баласың ғой, дәрігердің ішінде жүрсің, барған соң тексеріл, –деп еді.

	Бетімді бұрмастан, көзімнің қиығымен қарадым да:

	– Не, түрім сондай жаман болып кетіп пе? – деп бұртидым.

	Ақай тоқтай қалды да:

	– Кәне, түрің бе? Түріңді дұрыстап көрейін, маған қарашы, – деп бетіме үңілді. Бетім ду ете түсті, жүзімді бұрып әкеттім. Ол мырс етіп күліп жіберді. Үй алдына келгенде де бетіне тіке қарамастан, сумкамды қолынан алдым да, рахмет те айтпай кете бардым. Оның велосипедінің сылдырсыз тұрғанынан-ақ ту сыртымнан қадала қарап қалғанын сезіп барамын. Қақпаға дейінгі он адым жер он шақырымдай зорға таусылды.

	Содан былай Ақай түнгі ауысымға шыққан мезгілдерімде күтіп алып, үйге әкеліп-әкетіп жүрді. Бейне менің жұмыс кестемді білетін адамдай алдымда тұрады. Әуелі бос салынған шарфымды мойныма жақсылап орап береді де, бірінші қоятын сұрағы:

	– Киноға менімен қашан барасың?

	– Кейін...

	– Біздің үйге қонаққа қашан барасың?

	– Кейін...

	Менің сол бес әріптен тұратын «кейін» дегеннен басқа сөз айтпайтынымды ол білсе де, күніне қайталаудан жалықпайтын, ал мен өз жауабымнан жаңылмайтынмын.

	Бір күні жұмыс орныма немере інім Екей келді. Гитарамен де, домбырамен де ән салатын, жанынан өлең құрап айтатын өнері де жоқ емес, өз құрбыларының сұлтаны еді. Әзілқой, тапқыр, достары да онсыз отырыс өткізбейтін. Үлкен ағамның ұлы, анамның тұңғыш немересі. Менімен құрдас болған соң анам ол екеумізді екі алақанына салып, қатар өсірген. Кейін мектепте де бірге оқып, сырласып өстік.

	Екей бірдеңені айта алмай азырақ тұрды да:

	– Жаннұр, Уәлхан сені алып қашамын деп көршілерге айтыпты, сақ бол, – деді. Әзілқой інім әншейін қалжыңдап тұрған шығар деп бетіне қарасам, шынымен де өңі бозарып кетіпті. Шошып қалдым.

	– Бәрін бүлдіретін Бағай екеуің, хат жазғыштар! – дедім ашуланып. Сондай сәтте де әзілін қоймайды. Әлдене есіне түскендей күліп жіберді:

	– Егер әкетіп жатса, есік алдына шығып қаттырақ айғай сал, мен де бүгіннен бастап бір құлағымды Уәлханның үйінің қабырғасына төсеп ұйықтайтын боламын.

	Бұлай айтуының себебі де бар еді. Уәлхан – үлкен ағамның үйінің жақын көршісі. Татар бала екен, әлдеқандай себептермен оқудан ерте қол үзгендігінен болар, арақ-темекіге үйір секілді. Өзіме бата алмағанмен көрші-қолаңдардан сырттай сәлем айтқалы да екі-үш жыл болған. «Жаннұрды жақсы көремін, ғашықпын...» деген секілді өзі білетін барша жақсы сөздерін одан-бұдан жеткіздіртіп жүрді. Өзінің жас мөлшері менен төрт жастай үлкен. Осы жігіттің аты аталып, төбесі көрінген жерде отырудан да қорқатынмын. Сәлемші болған достар мен көршілерге: «Мені әурелемесін. Мен қайда әлі, ұзақ-ұзақ оқимын, университет бар, магистратура бар. Менен аулақ жүрсін», – деп көңілін қайтаратынмын.

	Енді, міне, сол жігіт алып қашып кетеді дейді. Көңілім жабырқап ініммен қоштастым да, сырқаттардың кешкі дәрі-дәрмегін таратуым керектігі есіме түсіп палатаға кеттім. Жұмысымды аяқтап коридорда көңілсіздеу келе жатқанмын, қарсы алдымда Ақай тұр... Түрімнен абыржығанымды білдірмеуге тырысып:

	– Сәлем, – деп күлімсіредім. Ол тым жақын келіп, бетіме қарап аз тұрды да:

	– Сұранып шықшы, бүгін жақсы кино бар екен, – деді.

	– Сұрана алмаймын. Ол мүмкін емес. Екі күннің алдында ғана сұранып, ауылға барып қайттым. Ең болмағанда біреуге алдын ала ескертіп, орныма қалдыруым керек еді. Қазір емханада сырқаттар да көп... – деп түсіндіре бергенімде баспалдақпен көтеріліп келе жатқан Уәлханды көріп, көзім бақырайып тұрып қалдым. Демім тоқтап қалғандай. Ол болса асықпай басып келген бойда Ақайға қол беріп амандасып жатты. Екеуі бір-бірін бұрыннан танитын секілді. Дереу Ақайдың қолтығынан ұстадым да:

	– Уәлхан, бұл – менің жігітім Ақай, танысып алыңдар, – деп қойып қалдым. Ақай бетіме жалт қарады. Мен де Ақайға қарап:

	– Күте тұрыңыз, мен киімімді ауыстырып шығайын, киноға бірге барамыз, – дедім де жүгіріп бөлімге кірдім. Менің жалғыз қорқынышым – Ақай кетіп қалса, Уәлхан мені күштеп алып кетуі мүмкін! Ал ары қарай ойлаудың өзі...

	Жүгіріп кірген бойда киімімді ауыстырдым да, жанымдағы практикант қызға:

	– Ұстазға не айтсаң да өзің біл, әйтеуір мені ертеңгі жазадан сен құтқарасың, – деп жүре сөйлеп, жүгіре басып қайта шықтым. Екі жігіт бағанағы орындарында жайбарақат әңгімелесіп тұр екен. Келген бойда Ақайдың қолтығынан ұстадым да:

	– Тезірек, басталып кетеді, – деп асықтырып шыға жөнелдім. Артыма жалтақ-жалтақ қарап қоям, бейне қазір Уәлхан келіп, қолымнан жетелеп алып кетердей.

	Емхана ауласынан ұзап шыққаннан кейін ғана көңілім сәл орнына түсті. Ақайдың білегінен тас қылып ұстап алғанымды енді сездім де, саусақтарымды босата беріп едім, Ақай да бағанадан үнсіз ыңғайыма бағып келе жатқандай, екінші қолымен саусақтарымның үстінен шеңгелдей қысып, жүрісін тоқтата қойып, қараңғыда бетіме үңіле қарап:

	– Енді өтірік деп айтушы болма, ә, – деді. Әлі ес-ақылымды толық жинай алмай тұрған мен түкке түсінбей:

	– Нені?.. Нені өтірік деп айтпайын? – деп қайта сұрадым.

	– Жаңағы Уәлханға айтқаныңды...

	Уәлханға не айтқаным енді ғана есіме түсті де, ұялғанымнан бетім ду ете қалды.

	– Ақай, кешірші, бәрін түсіндірейін, ол менің ағамның үйінің... – деп түсіндіре бастап едім, ол сұқ саусағымен ернімнің үстінен жеңіл басты да:

	– Керек емес. Ештеңе де айтпа, мен бәрін білемін, – деді. Менің мүлде сене алмай тұрғанымды байқады да:

	– Рас айтам, бәрі-бәрін, тіпті сені алып қашамын деп жүргенін де, – деді.

	– А, қайдан, қалай? – деп енді шынымен таңырқай сұрағаныма ол мырс етіп күлді де, ақырын ғана құшақтап бауырына басты:

	– Қалтырап тұрсың ғой, қорықпа, мен сені ешкімге де бермеймін.

	Мен оның құшағынан ақырын сытылып шықтым да:

	– Кино басталып кетеді, тездетейік, – деп алға түстім.

	Кино да аяқталды, не көріп, не қойғанымды өзім де білмеймін, ойым астан-кестен. Үйге қайтып келе жатырмыз. Жол бойы екеуміз де өз-өзіміздегі бір ішкі сезімімізбен арпалысқандай үнсіз келдік. Қақпа алдына жеткен соң жүрісімді тоқтаттым да, басымды көтерместен, жерге қарап тұрған қалпымда:

	– Рахмет... – дедім. Даусым сонша ақырын шыққанымен анық естілді білем. Ол да сондай бәсең үнмен:

	– Не үшін? – деді.

	Азырақ үнсіздіктен кейін барып жауап бердім. Даусым бұл жолы тіпті ұяң шықты:

	– Бәрі... Бәрі де үшін.

	Ол екі алақанын екі иығыма қойып:

	– Ақымақ! – деп жеңіл күрсінді.

	Ақырын өзіне қарай тартып құшақтады да:

	– Біріншіден, маған ешқашан рахмет айтушы болма. Өйткені мен өзім үшін, бәрін тек өзім үшін ғана жасап жүрмін. Екінші, менен титтей де қорқушы болма, қашан біздің үйге келін болып босағамызды аттағаныңша еш зиянымды тигізбеймін, – деді бетін бетіме тигізіп. Сөйтті де маңдайымнан құшырлана иіскеді. Мен оның құшағынан жеңіл бұлқынып босадым да, қақпаға қарай жүгірдім. Жүрегімнің қатты-қатты соққаны сонша, құлағыма ап-анық естіліп тұрды.

	Ертесі күндізгі ауысымда едім, күні бойы толқып жүрдім, бұрын-соңды бұндай бақыттың бар екенін де білмеппін.

	Сағат алты шамасында жұмыстан шығып, үйге қайтып келе жатқанмын. Жолда Жақай мен Асхат жолыға кетті. Сәлемнен кейін екеуі де:

	– Әлі ерте ғой, Ақайға барып қыдырып қайтпаймыз ба? – деді. Ақайдың аты аталғанда бетім ду ете түсті. «Мыналар бірдеңе біліп алған ба?..» деп қуыстанып қалдым. Сондықтан:

	– Өздерің барарсыңдар, шаршап тұрмын, – деп тез қоштастым.

	Ертесі сол уақытта оларды әлгі жерден және жолықтырдым. Екеуінің де жұмыссыз жүрген кездері болғандықтан, қыдыруға жиі шығатын секілді.

	Жақайдың үйі менің ағамның үйінің маңайында екен. Екеуі менімен бірге аяңдап келеді. Олардың бір-біріне әзілдеп келе жатқан сөзінен түсінгенім – Жақайдың Алмаш атты қызбен жүретіні, ал Ақайдың Гүләй деген қызбен байланысы бар секілді. «Ақайдың Гүләйі...» – деп екеуі маған қарап күліп қояды. Бет әлпетімнен еш сыр бермегеніммен, ішім алай-дүлей.

	Үйге келген бойда, тамаққа да зауқым соқпай, жатып қалдым. Көз алдымда антқа бергісіз екі-ақ ауыз сөзімен жүрегімді жаулап алып, бар мейірімен құмарлана қарап: «Сені ешкімге де бермеймін. Қашан босағамды аттағанша зиянымды тигізбеймін...» – деп сымбатты жігіт тұр. Ал оның жақын достары: «Қызы бар, аты Гүләй...» – дейді. Осы «Гүләй» деген есім ойыма қайта-қайта келе берді.

	Ертесі тағы да күндізгі ауысымда едім. Түскі сағат он екі шамасы болса керек, емханаға Ақай келді. Ренішімді білдірмесем де, көргеніме қуана қойғам жоқ. Ол ештеңеден хабарсыз:

	– Тоңып жүрсің бе? Түрің бозарып кетіпті ғой, – деп ақырын қолымды ұстады. Денем түршіккендей сезіндім де, қолымды тез тартып алып:

	– Ұстаздар шығып қалады... – деп сәл қабағымды шыттым.

	– Екі күннен бері мен келгенше сен жұмыстан шығып, кетіп қаласың, мен сағат сегіз-тоғыздар шамасында жұмыстан босаймын, – деді. – Бүгін Ерен деген досымның баласының туған күні, кешке бірге барайық, сағат сегізде үйлеріңнен ертіп кетем.

	Кекесінді бейнемен жымидым да:

	– А-а, достарыңның алды үйленіп те үлгеріп пе еді, жұғысты болсын. Мен танымайтын кісілердің арасына бармаймын, – дедім бірден кесіп сөйлеп. Ол үндемей бетіме қарап аз тұрды да, жеңіл күрсініп тіл қатты:

	– Не үшін, аспаз болғаным үшін бе? Үндемедім.

	– Менімен қонаққа баруға осынша намыстанатыныңды қалай ойламағам? – деді. Бетіне жалт қарадым, түсі сондай салқын, жанарынан үмітсіздік пен таусылғандық көрініп тұр. Сол сәтте «Жаны қандай нәзік өзінің...» деген ой келіп, сәл жымидым да:

	– Сізге әзілдеуге де болмайтын секілді ғой... Сағат сегіз шамасында қақпа сыртында күтіп тұрамын, басеке, – дедім. Ол да күлімсіреп:

	– Ақылдым менің, – деп иығымнан қағып қойып, шығып кетті.

	Біз досының үйіне барғанда қонақтар да жиналып қалған екен. Қырық-елуге тарта жастар бар. Байқасам, жас мөлшерлері менен үш-төрт жас үлкен-ау, шамасы. Ақайдың әдетте маған «Баласың ғой...» дейтіні осыдан секілді.

	Бұрыштағы қыздар отырған столға жайғастым. Ол елдің салты бойынша әуелі шаймен тәтті тағам қойылатын. Ет, ыстық тамақ екінші дастарқанда берілетін. Шай ішіліп болып, жастар қарсыдағы залға биге шықты. Жігіттердің бәрі сыра мен шарапқа қызара бөртіп алған. Асекең де сілтеп алған-ау, сірә, бірнеше жолдастарын жеке-жеке ертіп келіп таныстырып үлгерді. Толқын – аудандық сақшы мекемесінің қызметкері, Нижат, Екпін, қайсыбірі есімде бар, әйтеуір күлімсіреп қол берген болып қоям.

	Үй иелері тамақ піскенін айтып, қайта стол басына шақырды. Ішкіліктің қызуымен батылданып алған жігіттер бұл жолы қалаған қыздарының жанына отырысты. Біздің столға Жақай, Екпін, Ақай, Асхат төртеуі келіп жайғасты. Бағанадан бірге отырсақ та, бұл столдағы қыздардың ешқайсысымен таныса қоймаған едім, Жақай таныстыра бастады. Алмаш деген қыз аудандық қонақ үйде жұмыс істейді, ал қасындағы құрбысы Гүләй екен.

	Иә, бұл маған таныс есім... Бірақ еш сыр бермей, бәріне басымды изей жылылық танытып қоямын. Гүләй шынымен әдемі емес пе, әлде маған ұнамаған соң солай көрінді ме, әйтеуір көзіме салдыр-салақ біреу құсап көрінді де, көңілім орныққандай болды.

	Жігіттер қыздарға сыраны еселеп құйып отыр, олар да тартынар емес, алайда мен бокалға қол соза қоймағам. Мұны байқаған Жақай:

	– Мынау сәбидің қуанышында, осындай достармен танысып отырғанда ішпесең ренжиміз, – деп сыраны ұсынып, қайта-қайта қолқалап қоймады. Одан өзгелері де қалыс қалмады. Мұндай қысым мен қолқалауды бұрын көрмеген басым жалтаруға шамам жетпей, ақыры бокалды қолыма алдым. Дәмі мия татиды екен, ащы иісі кеңсірігімнен бір-ақ шықты. Өзімді өзім қинап жартысын әрең іштім, одан ары мүлде жүрмеді.

	Енді жігіттер Ақайға қарап:

	– Сен өз қолыңмен Гүләйға бір бокал сыра ұсын, – деді. Ақай бетіме жалт қарады. Бұл жайлы кешеден естіп көндігіп қалғандықтан ба, әлде Гүләйдің бақталасым болатындай салауатының жоқ екенін білген соң ба, ештеңе сезбегендей еркін отыра бердім. Ақай стол шетіндегі темекі мен сіріңкені алып, әлденені сылтауратқандай далаға шығып кетті.

	Арада біршама уақыт өтіп, сағат тілі он бірді көрсетті. Мен түнгі ауысымға жұмысқа баратынымды айтып, рұқсат сұрай бергенімде даладан Асекеңдер де қайта келді. Біздің столдың тамадасы болып отырған Жақай қол сағатына қарап:

	– Үлгересің, он минут отыра тұр, – деді де, орталанып қалған бокалыма сыраны шүпілдете толтырды. – Бұл – кетераяқ, бәрімізбен қағыстырып ішесің.

	Бағанағы кермек дәмнен әлі өзегім ашып тұрған.

	– Мүлде іше алмаймын, ренжімеңіз, – деп орнымнан тұруға оңтайландым. Сол кезде стол басындағы барлық қыз-жігіттер:

	– Ой, бізбен бір бокал ішпей кетпейсің! – деп қосыла тақымдады. Ақыры бокалға қинала қолымды соза бергенімде Ақай менен бұрынырақ қимылдап, сыраны Жақайдың қолынан алды да, түбіне дейін сарқып ішті. Бокалды столға қаттырақ қойған Ақай:

	– Сенің осындай дос екеніңді білмеппін, – деп ренжи қарады Жақайға. Ол да:

	– Қызыңа екі бокал сыра бергенге бірдеңе бүлініп кетті ме? – деп достық назын білдіріп жатты.

	Біз қоштасып шыға бергенде:

	– Асеке, сосын қайтып кел, – деп барлық достары өтініш айтып жатты. Ол да кешікпей келетінін білдіріп, сыртқа беттедік. Аула сыртына шыққан соң бұрынғыша жағамды көтеріп, шарфымды мойныма мұқият орап берді. Ораудан ашық қалған кекілімнен иіскеп:

	– Олар сенің ішпейтініңді біле тұра әдейі істеді, – деп ренжіді. Оның ренішінің түп төркіні маған ұсынылған қос бокал сыра емес, Гүләйдің алдындағы Жақайдың қылығы екенін білсем де ләм демедім. Үнсіз ғана қолтығынан ұстап, еріп келе жаттым.

	Жол бойы ол әлдебір әзілдерді айтып келді, жай тыңдаушы болғаным болмаса, бәлендей ештеңе сөйлемедім. Аурухана ауласына кірген соң:

	– Ары қарай өзім бара берем, достарыңыз күтіп қалар, қайтыңыз, – дедім де, сыбырға жақын үнмен:

	– Гүләйіңіз күтіп қалады... – дедім. Ол құшақтай алып:

	– Сен шынымен қызғанып тұрсың ба? – деп шашымнан құшырлана иіскеді. Құшағынан жеңіл қимылдап босадым да, емханаға тез басып кіріп кеттім.

	Бөлімге келіп жұмыс киімімді ауыстырдым. Біздің алдымыздағы ауысымның медбикелерінен дәрігерлік құралдарды тізім бойынша қабылдап алдым. Содан соң тәртіп бойынша палатадағы аурулардың жағдайын бақылап қайтуға коридорға шықтым. Шықсам... алдымда Ақай тұр.

	– Сіз әлі кетпегенсіз бе? – дедім, іштей қуанып қалған секілдімін.

	– Білесің ғой, қайта барсам олар және арақ ішуге қысайды, ал менде таңертең жұмыс, таңғы сағат бес шамасында барамын.

	– Ендеше үйіңізге қайтып, ертерек демалыңыз.

	– Саған айтып тұрған жоқпын ба, таңғы сағат бес шамасында жұмысқа баруым керек. Үйге барсам ұйықтап қалам, сондықтан сенің қасыңда қаламын, – деді күлімсіреп.

	– Бізде кезекшілер бөліміне бөтен адамды кіргізбейді, – дедім көзім алақандай болып. Ол менің түріме қарап күліп жіберді:

	– Ақымақ, кім сенің жаныңа қонам депті? Кезекші емессің бе, ұйықтамайсың ғой, залда әңгімелесіп отырамыз.

	Оны қайтуға көндіре алмайтынымды білдім. Жылу батареясының жанына екі орындық алып шықтым. Ол дүкеннен шемішке, сусын әкелді. Таңғы сағат үшке дейін әңгімелесіп отырдық, уақыттың қалай өткенін де сезбегендейміз. Тек менің есіней бергеніме қарап:

	– Ал барып азырақ ұйықтап ала ғой, – деп маңдайымнан иіскеді. – Сосын, бірінші, бүгіннен бастап «сіз» дегенді қой! Екінші, Гүләй жайлы ойлаушы болма! – деді кесе сөйлеп.

	Содан бастап Ақайға деген бір ғажайып сезім барша жан дүниемді, тағдырымды, бүкіл қиялым мен ой-санамды жаулап алғанын өзім де іштей мойындай бастадым.

	Қыс мезгілі. Жастардың туған күн, соғым басы, тағы басқа сылтаулармен түрлі қонақасылары да көбейген шақ. Ақайдың бір досының үйінде сондай кезекті басқосуда отырғанбыз. Стол басындағы қыз-жігіттердің әзілі қызып, әр нені бір шарпып, бірін-бірі сөзбен атып-қағып отырған, кенет Жақай есіне бірдеңе түсе қалғандай:

	– Е-е, айтпақшы, әлгі Ернұрдың қалыңдығын әкелуге барғанда, сол ауылдағы Сәлима есімді қыз Ақаймен әмпей-жәмпей болып қалған ба, саған тием деп артынан қалмай жүр еді, кейін не болды? – деп қойып қалды. Сөйтті де, мені енді есіне түсіргендей:

	– Ойбу, мен де осы... – деп, абайсызда айтып қалғандай кейіпке еніп, аузын қолымен баса қойды. Қыз-жігіттер ду күлді. Олар күліп отырғанымен көздері менде, ал мен ештеңе естімегендей, кеседегі шайымды алып ұрттадым да, асықпай орнына қойдым. Бірақ екі бетім дуылдап, құлағым шыңылдап кетті. Өзімді қанша жайбарақат ұстауға тырысқаныммен өңім өзгеріп кетсе керек. Басқалар да күлкісін тоқтатып, тақырыпты ауыстыра бастады.

	Абырой болғанда дастархан басында Ақай жоқ еді. Арада біраз уақыт өткен соң бір жолдасымен сырттан кірді. Ойында ештеңе жоқ, төр жағымдағы бос орынға келіп отырды. Бәрінің аңдығаны менің қабағым, оны сезіп отырмын. Әдейі

	Ақайға жымия қарап:

	– Дала суық па екен? – дедім. Ол мұздай алақанын бетіме жеңіл тигізді де:

	– Жылы ма? – деп күліп қойды. Сөйтті де қолын қайта бетіме басып:

	– Бетің қызып тұр ғой, – деді. Бағанағы дуылдаған ұяттың қызуы енді бетім ғана емес, мойныма дейін қыздырып бара жатқан.

	– Жаннұрға бүгін тұмау тигелі тұр, – деді Гүбай атты келіншек қулана әзілдеп. Басқалар және ду күлді.

	Бұлардың қалжыңының мәнісін сырттан келген Ақай түсінбегенімен, мен жақсы түсініп отырмын. Гүбайға күлімсірей қарап:

	– Маған оңайлықпен ұсақ-түйек тұмау тие бермейді, – дедім. Жұрт және ду күлді.

	Ақай ештеңе білмеген күйі қонақтан қайттық. Оны жамандыққа қалай қиып аузым барсын, ештеңе де айта алмадым. Иә, ол маған ешқашан «сағындым, ғашықпын, сүйем» деген қыз-жігіттердің арасында жауыр болған жалынышты сөзді айтпағаны секілді, мен де оған мұндай сөздерді айтып көрмеппін. Ол тек жанымен құшып, жанарымен аймалап, жүрегімен сүйетін. Ал мен?.. Мен өзім де білмеймін, әйтеуір кеудемде бір тәтті мұң, қызық сезім пайда бола бастағанын ғана анық білемін. Оның антқа бергісіз бірнеше ауыз сөзі ғана жүрегімнің киелі қабыршағы секілді еш күмән мен күдікке жол бермейтін.

	Әр нені айтып, әңгімемен қақпа алдына да келіп үлгеріппіз. Әдетте ол қоштасуға қимайтынын ашық айтпаса да, құшағынан жібергісі келмей қатты қысып, құшырлана иіскейтін. Қашан өзім жеңіл қимылдап босап шыққанымша солай тұра беруге риза секілді еді. Мен де оның бауырына құныса кіріп, жүрегінің тұсына жүзімді басып ұзақ тұруды іштей қалағаныммен, бір ұяңдық есімді жиғызатын, үйден біреу көріп қалатындай, тезірек басып аулаға кіретінмін. Бұл жолы да солай қоштастық.

	Арада біраз уақыт өтті. Бір күні аудандық малдәрігерлік пунктіндегі практикант бөлем Майгүл келді. Ол да Ақайдың достарымен танысып, жақын дос болып үлгерген.

	– Бүгін күндізгі ауысымнан шықсаң, ертең түстен кейінгі ауысымыңа дейін біраз уақытың бар екен ғой, біздің ауылға қонаққа барып қайтайық, жуырда тұрмысқа шыққан әпкем Нұргүл «Достарыңды ертіп кел» деп шақырып еді, – деді. Мен де келісе кеттім.

	Сағат алтыда жұмыстан шықсам, емхана алдында Жақай, Асхат, Нижат, Майгүл төртеуі күтіп тұр екен. Бесеуіміз автобекетке келдік, жігіттердің бірі мейрамханаға барып, аздан соң Ақайды ертіп шықты. Оның бара алмайтынын ауыстырылмаған жұмыс формасынан сезіп тұрмын. «Не істесем екен? Мен де бара алмаймын деп жарты жолдан қалып қойсам мыналар ренжиді-ау...» деп ойланып тұрғанымда олар да жанымызға келіп қалды.

	Ақай бәріне қол беріп амандасып шықты. Ал маған қараған да, сәлемдескен де жоқ, бейне мені көрмеген секілді.

	– Екі кеште қайда бара жатырсыңдар? – деді Майгүлге қарап.

	Майгүл аңқылдай түсіндіріп:

	– Алға ауылына, Нұргүл деген әпкем шақырған, жездем де сендер шамалас. Мүмкін, танитын боларсыңдар, ол да Үрімшіден биыл оқу бітіріп келген, ауылдық малдәрігерлік пунктінде қызметкер...

	Ақай оның сөзін бөліп:

	– Жоқ, танымайды екенмін. Бүгін тым кеш болып кетті ғой. Оның үстіне қар жауып тұр, автобустан түскен соң ұзақ жүріп қалсаңдар әбден жаурайсыңдар ғой, – деді.

	Майгүл оған қарсылық білдіріп:

	– Жоға, алыс емес, тура автобекеттен түсе қалғанда қарсы көшенің бойындағы жетінші үй, ары кетсе бес жүз метрдей ғана жүреміз. Қаладан қырық минуттық жол ғой, қазір-ақ жетіп барамыз, – деп өз уәжін айтып жатыр.

	– Жарайды, онда сендер барып келіңдер. Бүгін бізде бастықтың баласының туған күні, ертерек айтқандарыңда орныма басқа кісі тауып қояр едім, біз жұмыстан түнгі сағат екі шамасында ғана шығуымыз мүмкін. Ал енді баратын болсаңдар, кешікпей жүріп кетіңдер, жолдарың болсын, – деп күлімсіреді. Барлығы жапа-тармағай қоштасты да, автобусқа қарай жылжыды. Мен де Ақайға қош деместен, басқалармен бірге кете бардым, автобус терезесінен қайта қарағанымда сол орнында әлі тұр екен.

	Мен өзімнің бұл қылығым дұрыс болмағанын білсем де, басқалардың алдында маған сәлемдеспегені үшін, тіл қатып қарамағаны үшін қырсығып қалған едім.

	Бөле апайымның үйіне де келдік. Жездемді тұңғыш көруім. Әзілқой, аңқылдаған жігіт екен, құшақ жая күтіп алды. Әпкеміз құрақ ұшып жүгіріп жүр.

	Тамақ ішіп болған соң биледік, ән салып, өлең оқыдық, өте көңілді, мәре-сәре болып отырмыз. Бір мезетте ауызғы бөлмеде ыдыс жуып жүрген әпкеміз келіп:

	– Серік, біреу қақпаны қағады, шықшы далаға, – деді. Жездеміз қабырғада ілулі тұрған үлкен сағатқа бір қарады, түнгі екіден кетіпті.

	– Беймезгіл уақытта кім болды екен, ә? – деп шығып кетті.

	Арада бес минуттай уақыт өткенде жездеміз есіктен күле сөйлеп кірді:

	– Ой, менің қонағым енді келген секілді ғой!

	Біз есікке жалт қарадық, күлімсіреп Ақай кіріп келеді. Қуанғаным сонша, жүгіріп барып құшақтай алғым келді. Бірақ ондай батылдық қайда? Орнымнан қозғалмастан, бетіне қарап басымды изеп, жымиып қойдым. Ол да күлімсіреген күйі кірпігін жай ғана қағып қойды. Сырт киімін шешті, үстіндегі көк түсті тоқыма жейдесі өзіне құп жарасып тұр. Қою қара шашын саусағымен салалап бір жағына қарай қайырып тастады да, менің төр жағымнан даярланған орынға келіп жайғасты.

	– Түн ортасында қай құйын айдап әкелді? – деп әзілдеді жігіттер.

	Асекең де қарымжысын қанжығасына даярлап келген секілді, бұрындары үндемей құтылатын достарына бұл жолы бірден жауап бере бастады:

	– Мен жалпы бақытты жігітпін ғой! Жұмыстан шыққан соң көше бойлап, жаяу үйге қайтып бара жатқанмын. Сақшылар машинасының ащы даусы көшені басына көтере жаңғыртып келе жатты да, менің жаныма келіп тоқтай қалды. Не бүлдірді екем, енді әкетеді-ау десем, рульде Толқын екен, түнгі кезекшілікте көше тәртібін бақылап жүрген. Содан «Жұрттан қалсаң заң бұзғандық болады» деп осында әкеліп тастап кетті, – деді сөз соңын әзілге ұластырып.

	Жігіттердің қағытпа әзілінен және Ақайдың басқа орынға емес, менің жаныма отыруынан-ақ мән-жайды бірден түсінген әпке-жездем қайтадан ыстық тамақ әзірлеп, шай демдеді.

	Жездем анда-санда мені әдейі ұялтып:

	– Бәсе, біздің қыздың ажары енді кірді... – деп қояды.

	Ас ішіліп болған соң бәріміз айнала жайғасып карта ойнадық. Карта қызығымен отырып таңның атқанын терезеден түскен күн сәулесінен бір-ақ білдік.

	Шіркін, жастық-ай десеңші! Ала таңға дейін ағаш орындыққа тікемізден тік отырып шықсақ та, ешқайсымыздың өңімізден шаршап-қалжырағандық білінбейді.

	Терезеден төгілген күн нұры сондай әдемі.

	Түнімен жауған ұлпа қар күн нұрымен шағылысып жалт-жұлт етеді. Біз түгел далаға шықтық. Тұнық ауа сарайыңды ашады, аспан айнадай мөлдіреп тұр, үф еткен жел жоқ. Шығыс жиектен енді ғана көтерілген күннің жылуы суықтың ызғарын сындыра алмағанымен, жер бетіне сұлу шұғыласын мейірлене төгіп, бәріміздің көңілімізді желпіндіріп жіберген секілді. Жігіттер жағы бір-бірін қарға көміп, балаша асыр сала бастады. Майгүлдің қойны-қонышын Жақай қарға сықап тастады.

	Асхат менің жаныма жетіп келді де, екі қолына жинап алған ұлпа қарды басымнан құйып жіберді. Ашық мойныма құлаған сұп-суық қардан денем тітіркеніп, қозғала алмай, мойнымды ішіме ала бүрісіп, шашымдағы қарды қағуға қолымды көтере бергенімде Асхат бір қолымнан және шап беріп ұстады да, екінші қолымен тағы бір уыс қарды құйып жіберді. Сол сәт Ақай жетіп келіп, Асхаттың қолынан мені босатып жатып:

	– Жарайды енді, өзі арық байғұсты өлтіресің ғой, – деді. Асхат қарқылдай күліп:

	– Жаны ашуын-ай өзінің... – деп әзілдеп кете барды.

	Ақай шашым мен жағамдағы қарды тазалап, бетіме, маңдайымның ашық жерлеріне тиіп, әлдеқашан тамшыға айналған суды алақанымен ақырын сүртті де:

	– Кірсеңші үйге... – деп күңк ете түсті. Бұл ойын Асекеңе ұнамай қалғанын біле қойдым да, үйге кіріп кеттім.

	Таңертеңгі шайдан кейін ауданға қайтуға жиналдық. Жездем автобекетке дейін шығарып салып, жігіттер жағы көлік қозғалғанша темекі шегіп сыртта тұрып қалды. Майгүл екеуміз қатарласа келіп екі кісілік орындыққа жайғастық. Шофердің мотор қыздыруымен бірге жігіттер де бір-бірлеп мініп, артқы қатарға жайғасып жатыр. Ақай ең соңынан кірді, байқап отырмын, Майгүлге ымдады, Мәкең де орнынан тез көтеріліп:

	– Аз уақыт болса да жігіттердің жанында отырайын, – деп қулана күліп артқы қатарға кетті. Ақай оң жағымдағы босаған орынға келіп жайғасты. Терезеден сыртқа қараған қалпы үнсіз отыра бердім. Ол өзі жақ білегімді ақырын ғана аялай ұстады да, баяу тіл қатты:

	– Бүгін түсте мейрамханада тағы да той бар. Бара салып жұмысқа шығуым керек, оның үстіне кеше де...

	Мен өзімнің кеше қандай ағаттық жасағанымды сол сәтте шындап түсіндім. Мойнымды бұрып бетіне қарап едім, сәл күлімсіреді де:

	– Бұдан соң бір жерге барарда алдын ала ескертсеңші. Өзің біліп кете бергенді қой, бала! – деді.

	– Кешірші! – дедім шын ниетіммен өтініп. Ол үндеместен, білегімді құшақтаған бойда басын иығыма қойып ұйқыға кетті.

	Оның шаштары жағамнан асып, мойныма, бетіме тиіп тұр. Ұйқым шайдай ашылып кетті. Сәл қозғалсам оны оятып алардай, қимылсыз отырмын.

	Шыр етіп өмір есігін ашып, жиырма жыл ғұмыр кешкелі бері тұңғыш рет иығыма жігіт басын қойып ұйықтап жатыр... Шашының иісі керемет, тіпті жүрегінің соққаны да анық сезіліп тұр. Ол менің білегімді ұстап, қыстық күртенің сыртынан ғана құшақтап отырғанымен, менің денем лыпасыз қалғандай, әлдеқашан лапылдап, тұла бойымда ғажап қан ағысы тулап жатты!..

	Көзді ашып-жұмғанша аудандық автобекетке жеттік. Майгүл екеуміз нағашымыздың үйіне келдік.

	Ол осы үйде тұратын. Біз ойлағандай, үлкендер жұмысқа, балалар оқуға кеткен, ешкім жоқ. Қалтасындағы кілтпен есікті ашып, үйге кірдік. Басымыз жастыққа тие бере сыртқы есік ашылып, үйге біреулер кіргендей болды. Ауызғы бөлмедегі үлкен нардың үстіне төсекті қалыңдап салып, тапа-тал түсте ұйықтап жатқан бізді көрген нағашым жақындап келіп үңілді де, қашанғы әдетімен самбырлай сөйледі:

	– Ой, Әмина, жиендер келіпті ғой! Ұйқыларының тәттілігіне қарағанда, көп жұмыс тындырып келіп жатқанға ұқсайды.

	Нағашымның айғайға бергісіз ақжарқын даусы да, кей сәттегі зілсіз кекесіні де бізге қатты ұнайтын. Тіпті ертегі-аңыздардағы ғажайып батыр, мәрт кейіпкерлердің бүкіл суреттемесі осы кісіден алынғандай сезінетінмін кейде. Өйткені еңгезердей тұлғасы бар, кескін-келбеті келісті, жомарт та дархан бұл кісінің бір өзінде нағыз ер азаматтың бойынан табылуға тиіс қасиеттердің баршасы тоғысып жатқандай көруші едім. Ақын Серік Ақсұңқарұлының қайсыбір өлеңіндегі:



	Ата жұртым да,

	Ана жұртым да алтыннан! –



	деген жыр жолдары осы нағашымды көргенде есіме жіиі орала беретін.

	Жеңешеміздің:

	– Ақырын сөйле, оятасың, – деп күңк еткені де естіліп қалды. Майгүл көрпе астынан мені шымшып, ақырын ғана:

	– Мәссаған, отырысқа барғанымызды біліп қойды... – деді. Менде сөйлеуге шама жоқ, алақаныммен аузын баса қойдым.

	Біз оянғанда сағат үштің мөлшері болыпты, нағашым да жұмысына кетіпті.

	Ғұмырымның көркем де мағыналы күндері осылай өтіп жатты. Өзімнің бала күннен бірге өскен достарым үлкен қалалардағы жоғары оқу орындарында болатын. Ал мен шағын ауданда қалып қойсам да, өміріме дән риза секілдімін. Мүмкін, бұл жанымда Ақай жүргендіктен де болар.

	Жаңа жыл мерекесі де таяп келе жатқан шақ. Ақай бір күні мені әдеттегідей жұмыстан соң үйге жеткізіп салды. Кенет есіне бірдеңе түскендей:

	– Жаңа жылдағы демалысыңда ешқайда бармай, осында қал, иә, – деді. Мен жұлып алғандай:

	– Неге?! Онсыз да әкем мен інімді әбден сағындым, – дедім.

	Ол мырс етіп күлді.

	– Күлетіндей не айттым?

	– «Әкемді сағындым» дегенің қандай жақсы сөз!

	Бұл сөзіне ол айрықша екпін түсіріп, бөліп-бөліп, түсінікті етіп айтты да, аузын құлағымның түбіне жақындатып:

	– «Әкемді сағындым» деп мені кім, қашан айтар екен? – деді. Бетім ду ете түсті. Сөйтсем де бұл сөзін елемеген, тіпті естімеген кісідей, әңгімені басқа жаққа бұрдым:

	– Сендер мерекеде босамайтын едіңдер ғой?

	– Иә, мереке де, той да, қонақасы да көбейіп кетті. Бізді де ешқайда жібермейді. Сол үшін саған кетпе деп тұрмын ғой. Жаңа жыл күні сағат сегіз шамасында жұмыстан шығам, бірге кино көреміз, ертесі мекеменің барлық қызметкерлері қатысатын мерекелік кеш. Менің жанымда боласың, – деді.

	Ат-тонымды ала қаштым:

	– Ондай үлкен ортаға бармаймын. Оның үстіне ол ұлттың тілін де дұрыс білмеймін. Сенен басқа ол жерде бір қазақ жоқ, мен бара алмаймын.

	Ол күлді де:

	– Ендеше сондай ортаға мені жалғыз жібермей, жанымда бол, екі қазақ болып жүрейік. Мен қызметтестеріме «Сөйлесіп жүрген қызымды ертіп келемін» дегем. Бармасаң мені мықтап ұятқа қалдырасың, бала, – деді кесе сөйлеп. Мен амалсыз келістім. Әжептәуір ерке-шолжаң мінезі бар, қырсықтау қыз едім, бірақ ол менен өткен қырсық па, әйтеуір айтқанына көндіретін болып барады. Мына жыр шумақтары да сондай «жеңілістерімді» мойындай бастаған кезімде туып еді:



	Көркі болған мөп-мөлдір тұнықтылық,

	Дерті болған әкетер құнықтырып,

	Толқынымен аспандағы айды ұратын,

	Ашық түнде дауылсыз тынып тұрып.



	Аңдаусызда барғанды кемеріне

	Құлататын лезде тереңіне.

	Інжу болып ың-жыңсыз шөгіп кетсең,

	Құрлығыңның, тәйір-ай, керегі не?



	Теңіз-кеуде, ол сондай қырсық жігіт,

	Жіберетін бәрі-бәрін тылсым қылып.

	Ал тәңір одан да өткен қыршаңқы екен,

	Сол қырсыққа барады құлшындырып.



	Бірін-бірі шомдырып арай нұрға,

	Бірін-бірі тоңдырған талай мұңға.

	Қырсық жігітті ұмытса қиқар жүрек,

	Ұмытқаны, тәңір-ау, құдайды да!



	Жаңа жыл кеші. Екеуміз киноға бардық. Адам сондай көп. Бірақ зал тым салқын екен. Мені жаурап отыр деп ойлады ма, білегімнен ақырын тартып, өз кеудесіне қарай сәл қисайтты да, күртесінің ашық өңірімен ептеп қымтап қойды. Мен де қарсылықсыз оның иығына басымды сүйеп отыра бердім.

	Кино аяқталып, шыға бере Жақай, Асхаттарға жолығып қалдық. Жандарындағы Еркін атты орта бойлы, қараторы азамат жастайынан қалада өскен, ерте кәсіпкерлікпен айналысқан пысық жігіт көрінді. Бәрімізді қоярда-қоймай дәмханаға апарды. Төрт жігіт шарап ішті, қыза келе бір-бірін қағытып қажаса бастады. Қалжыңсыз бетіне қан жүгірмейтін қазақтың балалары ғой.

	Ақыры әңгіме ауаны Ақайға бұрылды. Асекең достарының артық-кемін көтере білетін салмақты жігіт болған соң ба, бұлар кейде асыра сөйлеп, әзілге сүйеп, шын сырды бүлк еткізіп қалатын секілді. Біреуі:

	– Ой, Ақай, осы сенің жаныңнан қыз үзілмейді екен... – деп еді, тағы бірі:

	– Анау Қараемілдегі Сәлиманы қайттің? – деп қойып қалды. Менің Сәлима жайлы өткенде бір додаға түсіп шыққанымнан хабарсыз Асекең бетіме жалт қарады, өңі дем сәтте құп-қу болып өзгеріп кеткен. Мен ештеңе болмағандай, жігіттерге қарадым да:

	– Қарасудың қызы жолыққан соң, Қараемілдің қызын ұмытып кетті. Онда тұрған не бар? Ауыздарыңнан тастамай бүйректерің бұрып жүрсе, біреуің алып алсаңдаршы. Ал мен Ақайды ешкімге бере алмаймын, – деп жымиып қойдым.

	Ақай мынадай келеңсіз жағдайды мен тап бұлай жайбарақат қабылдайды деп күтпесе де, шын мейіріммен күлімсіреген бейнеме қарап көңілі орныққандай болып, ол да жымиып қойды.

	Жігіттер қайтадан шу ете қалды:

	– Ой, сен Жаннұрға да түсіндіріп, ақталып үлгергенсің бе? Не деген салымды жігітсің! Бізге де осындай кешірімшіл, түсінігі мол қыздарды таныстыршы.

	Олар соңғы сөзді әзіл үшін айтқанымен, Ақайға қызыға да қызғана қарайтындары білініп тұрды.

	Қонақасыдан тарап, үйге қайттық. Ақайдың қолтығынан бостау ұстап аяңдап келемін. Ол көпке дейін үнсіз келе жатты да:

	– Сұрамайсың ба? – деді күрсініп.

	– Нені?

	– Жаңағы қараемілдік қыз жайлы.

	Бойымды сәл діріл билеп, жеңіл күрсіндім де:

	– Әрқандай жаман істер мен жағымсыз әңгімелерді естігім келмейді. Әсіресе жақындарымның тек жақсылығын ғана естіп-көргім келеді. Сондықтан айтпай-ақ қой, – дедім.

	Ол алға бір аттап, қайта қайырылып, менің екі қолымды өзінің қос алақанының ортасына жұптастыра қысты да, сәл еңкейіп, маңдайын маңдайыма тигізе:

	– Ешқашан! Ешқашан жамандығымды естімейтін боласың! – деді. Оның асықпай, нығыздап айтқан бұл сөзі, бетімді шарпыған ыстық демі, ернінің жүзімді өбе тиіп тұрған сәті күні бүгінге дейін жадымда. Ол бетіме бетін тигізді, сүюге де қимағандай, маңдайымнан құшырлана иіскеді.

	– Біздің үйге қашан барасың, ақылдым менің? – деп жеңіл күрсінді. Сөздерін сонша бәсең дауыспен үзіп-үзіп айтқанымен, жүрегінің түбінен айғайлап шыққандай сезіндім. Бұл сауалын жауапсыз қалдырып:

	– Таңғы сағат төртте жұмысқа барасың, ертерек қайтып, демал, – деп құшағынан ақырын сытылып, үйге қарай кете бардым. Соңымнан дауыстап:

	– Ертең кешкі жетілер шамасында дайын бол, – деп ескертті. Ертесі барлық жас қыздарда болатын мінезбен ана көйлегімді бір, мына костюмімді бір киіп, айна алдынан күні бойы шыға алмадым. Ақыры түс ауа балағы кеңдеу қара шалбар мен аппақ тоқыма кеудешені ұнаттым. Шашым тым ұзын болмағанымен, белімнен төмен төгіліп тұратын, қалың да қайратты еді. Арқама бос тастадым да, екі құлағымның үстінен шағын бір-бір түбін өріп, төбемнен кішкентай түйреуішпен бекіттім. Жонымнан бұрқырай төгіліп, бальзам иісі аңқыған шашым өзіме де сондай ұнады. Аздап жүзіме далап жақтым, ернімді бояп, қасы-көзімді сыздым.

	Әдетте көп бояна бермейтіндігімнен бе, әлде көңіл күйімнің ғажап бұлқынысынан ба, өз-өзіме сондай сұлу да сымбатты болып көрініп кеттім. Бойым сұңғақ – 168 сантиметр, дене бітімім де келісті-ақ, арық та, семіз де емеспін, екі аяғым да тіп-тік қазықтай. Қайта-қайта айнаға қарап, өз келбетіме өзім сүйініп тұрғанымда құдашам Екпінгүл кіріп келді. Аққұба жүзіне мейірім тұнған, мінезі жібектей, әдемі қыз еді.

	– Па! Құлпырып кетіпсің ғой! Бір жаққа барасың ба? – деп жымиды.

	– Екпін әпке, қанша жасансам да сіздей сұлу болу қайда! – деп мен де жымидым.

	Төргі бөлмеден шыға келген жеңешем бас-аяғыма бір шолып қарады да:

	– Білмеймін, осы қыз өзгере бастады, біреуге ғашық болып қалған ғой деймін, – деді. Бетім ду ете түсті. Сөйте тұра әдейі қабағымды шытынып, өкпелеген кейіп таныттым:

	– Осы сіз де қайдағыны айтасыз! Бүгін аудандық автобекеттің мейрамханасында жаңа жыл мерекесі тойланады. Екі жүзге жуық адам бас қосады деген соң, «Гүлжанаттың қайын сіңлісі тым көріксіз екен» демесін деп азырақ жасанып едім...

	Жеңешем одан ары қазбалаған жоқ:

	– Қайдан білейін, таңертеңнен айна алдынан шыға алмай қалдың... – деді де, өз жайымен кете барды.

	Уәделескен уақытта аула сыртына шықтым. Ақай да күтіп тұр екен. Бұрынырақ келген секілді, аздап тоңып қалғандай.

	Мейіріммен қадала қарап аз тұрды да, жақындап келгенімде күлімсірей:

	– Әдемі болып кетіпсің! – деді. Үндеместен жай жымидым.

	– Көп күттіргенің сол екен ғой! – деп, тоңып қалғанын білдіргісі келгендей, алақанын бетіме ақырын тигізді, шынымен мұздап қалыпты. Жаңа ғана үйден шыққа жып-жылы алақаныммен екі қолын жұптастырып, ақырын ысқыладым. Ол күлді де:

	– Болды енді! Сен келгенде-ақ тоңғаны басылған, – деді. Біз мейрамханаға келгенде қонақтар жиналып болып қалған, адам көп екен. Қытай халқының мен білмейтін неше түрлі қуырмаштарымен стол үсті сіресіп тұр.

	Бұл елдің салты бойынша, ол кезде ерлер мен әйелдер бөлек отыратын. Мен бір топ бөтен әйелдің столына барып жайғастым. Ақай бір әредікте жаныма келіп:

	– Мына тағамдарды таңертеңгі төрттен өзім даярладым, бәрі халал, тартынбай же, – деп кетті. Қытай ұлтының салты бойынша, арақ-шарап еселеп құйылып, әр тұстан рюмка көтеру жаңылтпашы айтылып, жеңілгені түбін көрсете көтеріп жатты. Асекең де едәуір қызып алған секілді. Өткенде өзі таныстырған моңғол қызбен жаңылтпаш айтысып, шарап ішіп отыр. Жұрт ара-тұра ортаға биге шығып, ән айтып жатыр. Бір кезде мені Ақайдың әріптесі Арли деген дүнген жігіт биге шақырды. Музыка аяқтала бере жанымызға келген Асекең Арлиді шетке таман ертіп шықты да, екеуі бірдеңе жайлы дауласа бастады. Жандарына таяп барып едім, әлдебір күндізгі жеке жұмыстары жайлы секілді. Қытай тілін ептеп түсінгенім болмаса, сөйлеу қабілетім жоқтың қасы еді. Еріксіз білегінен ұстап:

	– Ақай, кетейікші, – дедім. Ол мені сілкіп тастады да, өзеурей дауласты. Бұрын мұндай мінезін көрмеген едім, үндемей тұрып қалдым.

	Айналам даңғаза музыка, темекінің көк түтіні, у-шу дауыс, бұлғақтап зорға жүрген мастар. Осы елде туып, бойжеткенім болмаса, қытай ұлтының қонақасысына алғаш қатысуым еді. Бұл арада енді бір минут та қалғым келмеді.

	– Ақай, кетейікші... – деп тағы да білегінен ұстай бергенімде, ол:

	– Ары тұршы, – деп итеріп қалды. Осы сәт әлгінде Ақаймен шарап ішіп отырған моңғол қыз келді де, қытай тілінде:

	– Сіз оның нағыз қыз досы емессіз бе? Ол неге сізді тыңдамайды? – деп аңқауси сұрады. Оның дауыстап айтқан бұл сөзін құлағы шалған жақын маңдағылардың бәрі ду күлді. Қорланғаным сонша, өзімді қоярға жер таппадым, бірдеңе айтуға тіліне жетік емеспін, акцентім де дұрыс келмейді. Азырақ сабырға келіп, ақырын орныма отырдым. Маған күлгендердің назары басқа жаққа ауа бастағанда далаға шықтым. Бейне ауа жетпей тұншыққан адамдай, даланың шыңылтыр аязын терең жұта күрсіндім. Мейрамханаға қарап едім, сондай жиіркенішті болып көрінді. Бас киімім мен күртем іште қалса да қайта барғым келмей, жұқа тоқымаммен, жалаңбас, көше бойлап үйге қарай жүгіре жөнелдім. Ештеңе ойлаудан да, ештеңеден қорқудан да қалған секілдімін, жылап келемін, жүгіріп келемін...





III Бөлім


	Жаза




	Әйтеуір үйдегілер шырт ұйқыда секілді, жалаңаш, жылап келгенімді ешкімге байқатпай, төсекке құладым. Қатты жаурағанымды енді ғана сезе бастадым. Аяқ-қолым мұздай, көрпе астында қалш-қалш етемін. Тоңып дірілдеп жатырмын, қорланып ағыл-тегіл жылап жатырмын. Енді қайтып бұл дүниеде оның жүзін көрмеске өз-өзіме мықтап ант еттім.

	Қалжырап жатып ұйықтап кетіппін. Оянсам күн едәуір көтерілген. Екі шекем солқ-солқ етеді, бүкіл денем дел-сал.

	Орнымнан тұрмай, ойланып ұзақ жаттым, басымның, денемнің ауырғаны ештеңе емес, кешегі қорлыққа күйініп жаттым...

	Емханадағы үйрену курсының мерзімі – алты ай, қазір төрт айы ғана өтті, әлі табаны күректей екі ай уақыт бар. Мұнда жүрсем, бәрібір Ақаймен қайта жолығысам. Ал мен онымен өзімді қайта бір ортада көргім жоқ. Тіпті Ақайдың есімі аталатын маңнан біржолата безіп кеткім келіп тұр. Ақырғы шешім – ауылға қайтам. «Үйренуің де, махаббатың да құрып кетсін! Бүйтіп өзімді қайдағы-жайдағы күтуші бикелерге қорлатқанша...» деп бекіндім.

	Сағат төрт шамасында орнымнан тұрып, өзімді аздап ретке келтірдім. Қаланың екінші басындағы үлкен ағамның үйіне бардым. Ағам үкілі домбырасын ақырын тыңқылдатып, бір әннің әуенімен ыңылдап отыр екен. Мені көріп домбырасын қабырғаға ілді де:

	– Ой, дәрігер қыз, көптен келмей қойдың ғой! Үйрену қалай? Алдыңа келген аурулар жазылып қайта ма? Әлде қашып құтыла ма? – деп әзілдеді.

	Бұл ағам аудандық әкімшілікте беделді қызметте еді және жақсы айтыс ақыны болатын. Әулетіміздің ішінде қалам ұстаған перзент болғаным үшін бе, әйтеуір мені жақын тартып, үнемі әзілдеп отыратын.

	Жүзімнің сәл сынық екенін қабағымнан байқаған ағам жеңгеме дауыстап:

	– Шәке, шайыңды дайында, – деді. Төргі бөлмеден енді ғана шыққан жеңешем:

	– Ойбай-ау, сен қыз жоғалып кеттің ғой! Аядай ауданда тұрып аяғың жетпей... – деп өкпе-назын білдірді де, дастархан жая бастады.

	Ағам кеше ауылға барып қайтқанын, әкем мен інімнің жағдайы жақсы екенін әңгімелеп отырды. Ал мен «Е-е... иә...» деп анда-санда бас шұлғығаным болмаса, ештеңе естіп отырған жоқ едім. Сұңғыла ағам оны да сезе қойған секілді.

	– Жә, енді сен сөйлеші! Дәрігерлікті қалай игердің? – деді. Мен өзімнің үздік шәкірттер қатарында екенімді әдейі айтпай, керісінше:

	– Аға, мен түк те үйрене алмадым, дәрігерліктен нәтиже шықпайтын секілді, – дедім. Өтірік айтқаныма қысылып, бетіне қарамай, басымды төмен салып отырмын. Ағам жұлып алғандай:

	– Неге?! – деді.

	– Өзіңіз білесіз, мен өлең жазбай, кітап оқымай өмір сүре алмаймын. Ал дәрігерлік – адам тағдырына қатысты мамандық, бүкіл назарың тек сонда ғана болуы керек. Қиялың сәл басқа жаққа ауып, қолың қалт кетсе – біреудің тағдырына балта шапқаның.

	– Содан? – деді ағам, бетіме сұраулы көзбен қарап.

	– Содан... осыны қояйын, әрине, сіз келіссеңіз... Келесі жылы және емтихан тапсырайын, жаныма жақын мамандық таңдайын.

	Ағам үнсіз ойлана аз-кем отырып:

	– Оның да дұрыс шығар, мен де сенен жақсы ақын шығады деп үміттенем. Қартайып тұрған жоқсың, бір ауылға барып, қатардағы медбике болып қалып қоюға сенің табиғатың да көне қоймас, – деді.

	Менің де күткен жауабым осы еді.

	– Аға, сіз келіссеңіз, енді қалада текке уақыт өткізбей, ауылға барып сабақ пысықтайын, – дедім.

	Ағам мырс етіп күліп жіберді де:

	– Сен сабақ пысықтасаң, кітапты кім оқып, өлеңді кім жазады? Өтірігіңе береке берсін. Дегенмен, қаладан ат-тоныңды ала қашуыңа қарағанда, ауылға кеткің келіп-ақ тұрған секілді. Әкең екеуіңді Қарасайға байлаған бір құдірет бар-ау... – деп тоқтады.

	Жеңешемнің қою шайын ішіп, ағамның соңғы жазған өлеңдерін тыңдап азырақ сергіп қалдым. Оның үстіне ауылға қайтуға рұқсат алып, көңілім де орнына түсті.

	Аздан соң немере інім Екей де келді. Екеуміз төргі бөлмеде оңаша қалған сәтте:

	– Жаннұр, таяуда жазған өлеңімді оқып көрші! – деп екі парақ қолжазба ұстатты. Оқып отырмын, маған арнап жазыпты:



	Ермейтұғын бос сезім елесіне,

	Жүйелі сөз жығылар өресіне.

	Бір қыз едің әулетің ардақтаған,

	Жолыққайсың жігіттің төресіне.



	Осалдарға бұрын көз салмай келдің,

	Өрлігіңмен биікке самғай бердің.

	Естісем, бір аспазбен жүред дейді,

	Қармағын қауып алдың қандай көлдің?



	Сүйсем егер Ақайдан басқаларын,

	Дедің бе әлде өмірде аш қаламын?

	Сен тентегім бір күні ұрсысып қап,

	Төлей алмай отырма ақшаларын.

	Бақытын бақтан емес, ас бөлмеден

	Іздеп жүрген, қайтейін, «ашқарағым», –



	деп жалғаса береді. Он шумақтан астам өлең. Оқып болдым да, бетіне қарап күлдім:

	– Кімнен естідің?

	– Уәлханнан, қайсы күні, бір жартылығы бар, мені Бағайдың үйіне шақыртыпты. Көзінің жасы жерге тамып отырып «Жаннұр ақыры маған бұйырмады» деді. Жігіт адамның жылағаны жүрегіңді ауыртады екен, бірақ сені аспаз жігітпен жүреді дегенде одан сайын жүрегім ауырды, – деп үнсіз отырып қалды Екей.

	Не деймін, онымен ұрсысып үлгергенімді қалай айтам? Мақтаймын ба, жамандаймын ба? Екеуіне де жүрегім дауаламады. Ең алғашқы махаббатым жалт етті де сөнді деп қалай айтам? Тауым шағылып отырса да сыр бермедім.

	– Ол тамаша жігіт, мен адамдардың мамандығына емес, адамдығына бас иемін! – дедім күрсініп.

	Менің ол жайлы айтқан сәттегі күрсінісімнен күдіктенді ме, әлде әзілдегені ме:

	– Ендеше тап қазір оған арнап бір өлең жазшы, сенің көңіліңдегі орнын өзім байқап көрейін, – деп тақымдап қоймады. Немере інім ұсынған қалам мен қағазды самарқаулана алып, пейілсіздеу отырып өлең жаздым:



	Өмірдегі ең биік өзімнің асқарым,

	Қызықтап қайтейін шың-құзын басқаның.

	Төсіңде қызғыш боп айналса жас жаным,

	Төбеңнен телмірсін тұп-тұнық аспаным.



	Ренішімді ішіме жұтып отырып алғашқы махаббатыма арнап өлең жаздым. Бірақ шын жүрегіммен жаздым.

	Қадыр Мырза Әли ағамыздың: «Ақын өлең жазғанда тағдырына кесім айтпауы керек, ақындық – Алланың ауызға салған сөзі», – дейтін тағылымы бар еді. Сол сөз рас-ау!

	Біз өстіп отырғанда жеңешемнің тамағы да піскен екен. Сары сүрге тойып, құртпен сүзбені іше отырып ағамның бала күні жайлы әңгімеге де қарық болдық.

	Бұл үйден қонақ үзілмейтін, сондықтан да жеңешем бір бөлмені жатаққанаға ұқсатып, темір кереуетті қатарынан тізіп тастайтын. Ең бұрыштағы төсекке Екей, одан кейін екі кішкентай інім Нұрлаш мен Секетер жатты. Шамасы, жалғыз-жалғыз жатудан қорқатын секілді, ары жат та, бері жат болып ұрысқандары болмаса, екеуі бос тұрған төсекке бөлініп кетпейді. Төрдің қақ ортасындағы үшінші төсекке мен орналастым, төртіншісінде сіңлім Арзей жатты.

	Екей ауыз жаппай әзіл әңгімелер айтып, күлкіге қарық қылды. Түннің бір уағына дейін мәре-сәре болып, әбден шаршағанда бір-ақ ұйықтадық.

	Таңертеңгі астан кейін мен екінші ағамның үйіне барып жиналдым да, ауылға бет алдым. Бір қолымда киім салынған дәу чемодан, бір қолымда жәшік толы кітап, сыртын жарылмас үшін жіппен таңып қойғанмын.

	Автобекетке келген соң Ақайдың жұмыс орнында өткен түні қалған күртем мен шарфымды алуға бардым. Мейрамхананың кіре берісіне жүгімді қалдырып, ішке кіргенімде қақ төрдегі дөңгелек столда айнала отырған күтуші қыздар:

	– Ақай, қызың келді! – деп шу ете түсті. Оның ас бөлмеден шыққанын көрсем де, бетіне қарамаған күйі, қабырғадағы киім сөресінде ілулі тұрған күртеме қарай жүрдім. Ол менен бұрынырақ барып алды да, шарфыны мойныма бос салып жатты. Мен бетіне қарамастан, қолындағы күртені сәл жұлақа тартып алдым да, есікке беттедім. Ол да үндеместен еріп келеді, мүмкін ана даяшы қыздардың алдында көрсеткен дөрекілігімнен ұялып тұрған болар. Бірақ маған енді бәрібір болатын.

	Сыртқы есіктен шыға бере, чемоданым мен жәшікті көрді де, енді ғана бірдеңе түсінген адамдай, білегімнен шап беріп ұстап, ішке қарай дедектете жетелей жөнелді. Қолымды қаттырақ сілкіп көріп едім, жіберер емес, адуын жігіттің қарулы қолы тас боп қатып қалғандай. Даяшы қыздар аңтарыла қарап қалыпты, бірақ Асекең ештеңені елейтін емес.

	Ол сол жетелеген бойда мейрамхана ішіндегі оңаша бөлмеге алып кірді. Мен ішке кірген бетте қабырғаға сүйеніп тұрып қалдым. Ақай есіктен басын шығарып біреуді шақырды да, бірдеңе тапсырғандай болды. Сосын жайғасып отырды да, маған орындықты нұсқап:

	– Отыршы, – деді бәсең дауыспен. Мен терезеден далаға қараған қалпымда үндемей тұра бердім. Естімеді деп ойлады ма, орындықты стол астынан тартып өзіне сәл жақындатты да:

	– Отыршы, сөйлесейік! – деді. Мен тапжылмай тұра бердім. Әбден көңілім қалып, жүрегім мұздап тұрғанын сезді-ау, шамасы, ақырын күрсінді де, темекісін алып тұтатты. Көзін менен айырмаған күйі темекісін бір-екі сорды да, үнсіз отырып қалды. Сәлден кейін:

	– Арақ ішіп көріп пе ең? – деді. Үндемедім. Ол әлі де менен көзін айырмаған қалпы:

	– Қатты ашулы екеніңді білем. Арақ адамның денесін қыздырады, ойын шатастырады, мен сол күні көп ішкен секілдімін. Қытай ұлтының салтында біреудің ұсынған арағын ішпесең, оның қолын қағып, көңілін қалдырған болып есептелесің. Сондықтан бәрінің де көңілін қалдырғым келмеді, бірақ сенің көңіліңді қалдырып алатынымды білсем мүлде ішпес едім. Енді отыр да, айтарыңның бәрін айтшы, сол күні не жағдай болды? – деді.

	Мен бетіне салқын қарап мырс еттім:

	– Менің сізге не айтарым болуы мүмкін, Ақай мырза? Қайта сіз айтарыңызды айтып қалыңыз... – дедім де, сызданған қалпы жанарымды қайтадан терезе сыртына тастадым. Ол үнсіз отырып қалды.

	– Жаннұр, жүр, біздің үйге барып сөйлесейікші, – дей бергенде есік ашылып, даяшы қыз поднос үстіне қойылған екі тарелка тамақ пен бір шөлмек шарап алып кірді. Қыз менің алдымнан көлденең өте бергенде мен де есіктен тез шығып кеттім. Чемоданым мен жәшіктегі кітаптарды көтере бергенімде Ақай қолымнан алып:

	– Жарайды, мен салып қояйын, қоя берші, – деді. Мен автобусқа жайғасып отырғанша ол да жүкті орналастырып болды. Содан соң мен отырған тұстағы терезенің әйнегін ақырын жылжытып ашты да:

	– Қашан келесің? – деді. Өңі өзгеріп кетіпті. Бұрын байқамаған секілдімін, екі қасының ортасындағы бір кездегі жарасының орны қабағын түйгенде білеуленіп, едуір үлкен тыртық болып, анық білінеді екен. Бірақ өзіне сондай жарасып, жүзіне айбар беріп тұрғандай.

	Қайталап сұрады:

	– Енді қашан келесің?

	Мен жүзінен көзімді тайдырмастан, ең соңғы мәрте құмарым қанғанша қарап алайын дегендей, бетіне қарап отырып:

	– Ешқашан! Саған ешқашан қайтып оралмаймын! – деп күрсіне басымды шайқап, нық сеніммен айттым да, терезе әйнегін тарс еткізіп бекітіп алдым. Осы сәтті күтіп тұрғандай автобус та жүріп кетті.

	Көзімнің жасы төгіліп келеді, жүрегім суырылып, жаңағы автобекетте қалып қойғандай, жан дүнием астан-кестен. Автобус айналып асфальтқа шықты. Артыма бұрылып қайта қарадым, ол әлгі орнында әлі тұр...

	Кеудем шаншып, көкірегіме бірдеңе кептеліп қалғандай, күллі дүниеден көңілім қалып, Қарасайымды, қара қосымды ғана пана тұтып ауылға келдім.

	Әкем ұзын бойлы, еңгезердей адам еді. Өте қарапайым киінетін. Анамның қолымен істелген қоңыр жаппасын тозығы жетсе де тастамайтын. Аға-жеңгелерім талай-талай үлпілдеген түлкі терісінен тігілген тымақ әкеп берді. Бірақ көп ұзамай-ақ, «Көзге сырғып түсе береді...» немесе «Басыма кеңдеу...», әйтпесе «Тарлау екен...» деп, тіпті болмаса тамақбауының ұзын-қысқалығын сылтау етіп, әйтеуір бір ретін тауып, сандық түбіне лақтыратын. Анам өз қолымен тауешкі терісінен илеп тіккен қара барқыт ішігін, көк мата белбеуімен бес-алты орап байланып, шарт түйініп жүретін. Аяғында жай кісі біреуін зорға көтеретін дәу саптама етік.

	Әкеме бұл киімдері еш ауырлық етпейтіндей, аяғын жеп-жеңіл басып, күреңқасқаға лып етіп мінетін. Күреңқасқа да әкемнің өзіне арнап жаратылғандай, шоқтығы биік, ұзындығы есік пен төрдей, бітімі бөлек жануар еді. Жанына бөтен адамды мүлде жуытпайтын, тек әкемді көргенде ғана басын жерге салып, жуаси қалатын. Мүмкін, хайуан да болса, «Менің үстіме сенен өзге шынашақтай біреу отырса, сауырым терлемек түгілі жылымайды» деп менсінбейтін шығар.

	Үйге келген соң қайсы күнгі ағама айтқанымды әкеме де айттым. Оқығаны аз болса да тоқығаны мол, көпті көрген, салиқалы адам ғой:

	– Е-е, өзің солай шешсең, сол дұрыс болғаны да, көзі ашық, зерделі қызсың ғой, бір білгенің бар шығар, өзің біл, балам, – деп қана қойды.

	Мен үйге келгелі, ауру-сауым белгісіз, дел-сал күйде басымды бүркеп жата беретін болдым. Көз алдымда моңғол қыздың аңқауси сұрап, мазақ қылғаны, Ақайдың қолымды сілке итеріп қалғаны. Осыларды ойлаған сайын Ақайды жек көрем, жек көрген сайын сағынатын секілдімін. Іштей тастай бекіп, өз-өзіме енді оның жүзін көрмеуге ант етем. Сөйтіп жүріп бір жылдай болып бір апта уақыт өтті.

	Бір күні үйге үлкен ағам келді. Шай әзірлеп жатқан үлкен апайыма:

	– Мына сіңлің дәрігер болмаймын деп ауылға қашып келді. Ендеше ақын бол деп, Шәуешек қаласындағы «Тарбағатай» журналына апарайын деп келдім, – деді. Өз құлағыма өзім сенбей қалдым.

	– Аға, не дейсіз? Қашан?

	– Қазір, кәне, жинал.

	О, тоба! Осындай да тосын сый болады екен-ау, бар-жоғы жиырма минутта жиналып болдым.

	Шәуешек қаласының бастығы Сансызбайдың үйіне келдім. Әйелі Бақыт әкемнің немере қарындасы болып келетін. Өзі көп оқыған, білімді, тәрбиелі, жан еді. Киім киісі, сөйлеу мәнері мен жалпы мәдениеті маған ерекше әсер етті. Қалалық білім басқармасының бастығы болып қызмет істейтін бұл кісі мен үшін үлгі іспетті көрінді.

	Жаным жүдеп, жүрегім сыздап жүрген сәттерімде үміт отын тұтатқандай, өзім сүйген шығармашылық саласында журналға жұмысқа тұру, соның ішінде жеті ауданның үстінен қарайтын, аймақтағы ең жоғары билік өкілдерімен бір қабатта, қатар кеңседе отыру мендей ауылдың жас қызы үшін үлкен мәртебе еді.

	Апайым жұмысқа өзі ертіп келіп, бастығыммен таныстырды. Мәукен Әбілұлы биік тұлғасын тіп-тік ұстап жүретін, қара шляпасы мен сұр костюмы өзіне құп жарасып тұратын орта жастағы адам екен. Ал жауапты редактор Зекен – негізі ағамның досы, мені жұмысқа қабылдатқан осы кісі болса керек.

	Жыл басы болғандықтан журналдың алғашқы сандары баспаға даярланатын жұмыстың қауырт шағы екен. Оның үстіне Зекен аға облыстың 60 жылдық мерейтойына байланысты Шыңжаңдағы жас ақындардың жинағын баспадан шығаруды қолына алыпты. Сол жинаққа енетін авторлардың өлеңдерін оқып шығып, түзету жасауды маған жүктеді.

	Күндіз кешке дейін қағаздан бас көтермеймін, кешкісін үйге барған соң да бос уақыт жоқ. Бұл осы қаладағы үлкен шенеуніктің үйі болуы себепті алыс-жуықтан келетін беделді кісілер мен билік адамдары, зиялы қауым өкілдері бірі келіп, бірі кетіп жатады. Аста-төк дастарханды жасау мен жинау, ыдыс-аяқты тазалау Бақыт апай екеуміздің мойнымызда. Кейде жақын жамағайындары болып келетін Гүлжаз есімді қызды шақырады.

	Гүлжаз менімен құрдас болып шықты. Мінезі тамаша, тәрбиелі, текті әулеттің қызы екен. Мамандығы бухгалтер. Екеуміз бір көргеннен дос болып кеттік.

	Осындай күнделікті қарбаластықпен жүріп Ақай салған жанымның жарасы да жазыла бастады. Алғашқы махаббаттан көңілім қалған соң ба, жігіт атаулыға көзімді де салмайтын болғам. Бірте-бірте жүрегім де бұрынғыдай сыздап ауырмайтын болды. Оған өкпелеп, кектенгенді де қойдым. Өкпе-ренішім тараған соң сағынбайтын да бола бастадым. Тек ең соңғы рет, автобус терезесі алдында қабағын сәл түйгенде маңдайындағы тыртығы білеулене көрініп, отты көздерімен қадала қарап: «Қашан келесің?» – дегені ойыма оралып, сұраулы жанары ғана көз алдыма келетін. «Е-е, сен де мені әлдеқашан ұмытып кеткен шығарсың...» – деп жеңіл күрсініп қана қоятынмын. Бірақ үнемі бір әуен, бір ән жадымда жүретін:



	Терезесін аспанның ашып тұнық,

	Ай қарайтын жүзіне ғашық қылып.

	Сол керемет кештердің құшағында

	Сен қалып ең көзіңде жақұт тұнып.



	Енді қайтып жетпейтін емің-демің.

	Кербаланың мен қазір шөліндемін.

	Ауған бұлттың жібітпес тамшылары

	Сор даланың жарылған еріндерін.



	Мұнда емендер бүршіктеп өсе алмайды,

	Бұлақ күліп, бұлбұлға үн қоса алмайды.

	Гүлдер жүзін самалға тоса алмайды,

	Төгіп-төгіп нөсер де өш алмайды.

	Күндер жылжып ғұмырды бос алдайды,

	Кербаланың мен қазір шөліндемін...



	Мұнда да небір жайсаң мінез жігіттер болды. Кездесуге де шақыратын, алайда ешқайсысына да көңілім тартпайтын, біреуінің бойы аласа, біреуінің сөз сөйлегені ұнамайды, енді біреуі тым дарақы секілді, әйтеуір бәрі жақпайтын. Оның үстіне Бақыт апайым да отбасындағыларға өте қатаң талап қоятын, қызметке барарда қалай кешігуге болмаса, үйге қайтуда да тура солай кешікпей барамыз. Әпкемнің сырын білетін бастығым да, сағат тілі алтыны көрсете бере: «Қалған жұмыс ертеңнің еншісінде, қарындасым, енді кешіксең апайың телефон шалады, қайта ғой», – дейтін. Мен де ештеңеге мойын бұрмастан үйге тұра жөнелетінмін.

	Арада бірнеше ай өтті, мен ауылға қайтпадым. Қайтқым келді, бірақ ауылға бұл қаладан төте қатынайтын көлік жоқ, аудандық автобекеттен көлік ауыстыру керек. Ақайдың жұмыс орны тап сол жерде, кездейсоқ жолығысып қалуым мүмкін. Ал мен бұл дүниеде енді қайтып онымен бір мәрте де жолықпауға өз-өзіме ант еткенмін. Сондықтан не де болса қайтпауға бекіндім.

	Менің алдымда осы журналда жұмыс істеген Ермек атты ақын жігіт бар екен, кейін қалалық сақшыға қызмет ауыстырып кетіпті. Заң саласының уинверситетін тауысқан салауатты азамат, бұрын өзі жұмыс істеген журнал редакциясына жиі келетін. Және мен отырған стол бұрын соның орны екен. Алғаш осында келгенімде суырмада қалып қойған қағаздары мен журналдарын терезе алдына реттеп жинап қойғанмын. Әйтсе де таяуда бірнеше мәрте суырмамнан соның өлең жазған қағаздарын тауып алғам. Бірақ күніне қаншама жас ақындардың өлеңдерін оқитындықтан, өзіме қатысы жоқ ол жазбаларға үңілуге уақытым да, құлқым да бола қоймаған.

	Бір күні сол Ермекпен бірге қаламыздың танымал жас ақыны Жұман келді. Ол да заң саласында жұмыс істейтін. Өлеңдеріне әуен жазылып, жұрт назарын аудара бастаған азамат.

	Әдеттегідей Мәукен, Зекен ағалар да, мен де жұмысбасты боп отырғанбыз. Жұман мен Ермек кеңсенің қабырғасына жапсыра қойылған қонақтарға арналған диванға жайғасқан. Әр нені тілге тиек етіп отырғанымызда мен суырмадан әлдебір нәрсені іздеймін деп Ермектің және бір парақ өлеңін тауып алдым. Жазбаларының ешқайсысын зейін салып оқымағаныммен, Ермектің қолтаңбасын бірден танитын болғанмын. Қағаздың соңғы жағына көз салсам, жаңылмаппын, «Ермек» деп тұр. Ермекке қарадым да:

	– Мұнда бір өлеңдерің шашылып жүр, – деп өзіне бердім. Неге екенін қайдам, ол алып жатып құлағына дейін қызарып кетті. Содан соң терезе алдындағы барша кітап-журналдарын көтеріп әкелдім де:

	– Өткеннен бері бес-алты жазбаларыңды таптым, бәрін осының ішіне салып қойдым, – деп өзіне ұсындым. Ол басын көтерместен, қолын созып кітаптарын алып жатты. Мен оның ұялғанын басқаша түсіндім де:

	– Қысылмай-ақ қой, мен ештеңеңді де оқығам жоқ. Ұялатындай ерекше құпияң барға ұқсайды, ұятты бірдеңе жазып па едің? – дедім. Кеңседегілер ду күлді. Зекен ағам мен Мәукен ағам тіпті рахаттанып ұзақ күлді.

	Содан Мәукен аға:

	– Әй, осы сен қызды ма... Күндіз қағаздан бас алмайсың, кешке айбарлы Сансызбайдың қақпасына еніп кетесің. Не айналаңдағы жігіттерді көрмейсің, не жазған хатын оқымайсың, – деді күліп.

	Ана жақтан Жұман да қостай жөнеліп:

	– Осы қыздарыңызға өстіп бір ақыл айтсаңыздаршы, жанымызды шығарды ғой, біз жүрміз бір өлеңді редакцияға өтірік бес мәрте әкелген болып. Күнде көрген көрші шал мен кемпір құсап, қашан келсең самарқау сөйлеседі, – деді. Кеңседегілер және ду күлді.

	Зекен ағамыз күлкісін тыйған соң:

	– Рас, Жаннұр, осы сенің жігітің бар ма? – деді. Ермектің мына хаттарынан кейін, жігітім жоқ десем, басыма пәле тауып аламын ба дедім де:

	– Бар! – дедім.

	Төртеуі бірдей маған жалт қарады. Мен жазу жазған қалпы, басымды көтерместен отыра бердім. Басқаларының бірдеңе сұрауға батылы жетпегенімен, Зекен ағамыз тақымдап қояр емес:

	– Кімнің баласы? Ағаларың біле ме? Қай жердікі? Еріксіз басымды көтеріп, ағаның бетіне қарап күлдім де:

	– Аға, бұл тергеу ме, әлде емтихан ба? – дедім. Ана жақтан Жұман да қоймайды:

	– Әрине, тергеу! Алты-жеті мәрте тебіреніп отырып жазған хатқа бүгін бір жауабын аламыз-ау деп келсек, оқымастан жинап қойғансың.

	Жұманның мына сөзінен кейін есіме түсе кетті, ана жолы аймақтық парктің алдынан Гүлжаз екеуміз өтіп бара жатқанбыз. Күнделікті жұмыстан қайтар жолымыз сол еді. Ермек саптастарымен бірге көше тәртібін бақылап жүрген болса керек, барлығы қызмет формасымен тұр. Бізді көріп Ермек жанындағы жолдастарына таныстырды. Олар парк алдындағы фотографты шақырып, қоярда-қоймай қолқалаған соң бәріміз бірге фотоға түстік. Енді бұрылып кете бергенімізде Ермек және жолымды бөгеп: «Кәне, ақын қызбен бір суретке түсейікші...» – деп, екеуміз ғана фотоға түскенбіз. Сол есіме орала кетті. Мәссаған, оның көңілін сонда қалай сезбегенмін?! Иә, әр адамды бір-бір кітап деп санасақ, соның ішінде өзің оқығың келгеніне ғана үңіліп, ал басқасын алдыңа жайып салса да мән бермеген соң түсінбейтін секілдісің. Біраз ойланып кетіппін, басымды көтеріп Ермекке қарадым.

	– Өткендегі сурет қайда? – деп төтесінен қойып қалдым. Ол бетіме қарап күлді де:

	– Жатақханада, альбомда, – деді. Басқалар және ду күлді.

	– Өздері суретке де түсіп үлгерген... Ереке, өзің заң саласындасың, неке куәліктің суреті де даяр екен, жасат та алып кел, біз құда жолымызды аламыз да, Жұманға беташарын айтқызып, жатақханаңа кіргізіп береміз, – деп әзілге басты.

	Олардың әзілі де, күлкісі де миыма кіріп отырған жоқ. Ермекке енді жалына сөйледім:

	– Ереке, өтініш, біреу-міреу көріп қалып ұят болып жүрмесін, әкеліп тасташы!

	Ол да күле шарт қойды:

	– Жігітіңнің кім екенін айт, сонда қайтарып беремін. Мен де күлдім:

	– Бұл не, сауда ма?

	Жұман және сөзге араласты:

	– Бастығың сұраса «тергеу ме?» дейсің, Ерекеңе «сауда ма?» дейсің. Ол не сонда, аты жоқ адам ба? Әлде мүлде жігітің жоқ па? Неге сонша жасырасың?

	Зекен ағамыз қалыс қалмай:

	– Әй, әсілі жоқ қой! Бар болса неге жасырасың, оның үстіне сен осында келгелі, бес айдан бері бір жігіт те іздеп келмеді және бөтен телефон қоңырауын да байқамадық. Соған қарағанда жоқ қой, ә? – деді.

	Жұман қостай жөнелді:

	– Бәсе, жігітпен жүретін қызға ұқсамайды. Бұлардан үндемей құтылмасымды білдім де:

	– Рас айтамын, жігітім бар, есімі Ақай, – деп қойып қалдым. Бәрі бетіме таңдана қарады. Ермек:

	– Қайсы Ақай? – деп сұрады.

	– Қайсысын танушы едің? – дедім, жазып отырған парақтан басымды көтерместен.

	– Сендердің аудандарыңдағы екі Ақайды да танимын, біреуі Түргін ауылының тумасы, біреуі Үрімшіден биыл аспаздық мамандығы бойынша оқу тауысқан. Еекеуі де орта мектепте бірге оқыған сыныптасым, – деді.

	Мен күлімсіреп аз отырдым да:

	– Сол аспаз Ақай, – дедім. Ермек мүлде сенбеді.

	– Мүмкін емес! Өтірікті де дұрыстап айта алмаған соң, қойсаңшы енді, – деді.

	– Неге өтірік, шынымен сол Ақай.

	– Ол сыныптасым ғой, жақсы білемін, көп сөзі де жоқ, біртоға жігіт. Сендердей ойнақтап жүрген қыздар мен олардың ортасы, өмірлік ұстанымы екі басқа әлем, көп болса досың шығар, ә?

	– Дос болуға болатын жігіт жар болуға болмайды деп кім айтты? Өмірде мүмкін емес ештеңе де жоқ, – дедім мен де әзілге сүйеп.

	Жұман және қостады:

	– Көмекейінен гүл, тілінен бал тамған ақын жігіттер хатын оқыта алмай қалтырап жүргенде, ол не деген бақытты аспаз! Бізге таныстыршы, қандай құдіреті бар екен, үйренейік! Болмаса, өтірік айтқың келіп бара жатса, мені айтып қой, мына Жұманмен жүремін деп, сонда бұлар сенеді, – деді. Барлығы ду күлді.

	Мен алдымдағы қағаздарымды жинастыра бастадым, жұмыстан қайтар уақыт таяп қалған.

	– Сену-сенбеу өз еріктерің, мен шынымды айттым, ал, Емек, «Жігіт – сөзінен» дейді! Уәдеңде тұрып, суретті әкеп берерсің, – дедім де, бастығыма қарадым. – Он минут ертерек шықсам рұқсат па, жолда базарға соғуым керек еді.

	Арада екі-үш күн өткен соң Ермек фотоны суырмама әкеп салып кетіпті, алған бойда жыртып тастадым. Не үшін бұлай жасағанымды, кім үшін бұл суреттен қорқатынымды да түсінбедім, әйтеуір сол суреттің көзін жоғалтуға сонша асықтым.

	Інім мен әкемді қанша сағынсам да ауылға қайтпадым. Жалғыз себеп – Ақайға жолықтыратын мүмкіндік атаулыдан аулақ болу. Бір жазушының: «Махаббат деген – қоштасу», – дегені бар еді, мүмкін сол айтқаны шын болар, мен оны енді қайтып көруге мүлде болмайтынын ғана білетінмін.

	Арада алты ай уақыт өтті. Бір күні аудандағы үлкен ағам кеңсеге қоңырау шалды.

	– Ой, бала, сенікі жай ма? Алғашқы айларда «Жұмысқа жаңа тұрдым, қарбаласпын» дедің, түсіндік. Төртінші-бесінші айда өзі біліп келіп қалар деп күттік, ал мына бақандай жарты жыл үйге қайтпау деген не? Қыз баланың осынша қатал болғанын өз басым көрмек түгілі, естімеппін, – деді ашуланып.

	– Барам, аға, барам бір-екі күнде, – деп зорға ақталдым. Бірақ, бірақ... бара алмадым, баруға батылым жетпеді. Аудандық автобекетте Ақай мен кеткендегі орнында әлі тұрғандай елестеді.

	Және он күн уақыт өтті, қала маңы ауылдық үкіметінің басшысы болып істейтін екінші ағам кеңсеге қоңырау шалды.

	– Қарғам-ау, есің дұрыс па? Әлде жеңгелерің өкпелетіп қойды ма? Бір күнде емханадағы жұмысты тастадың да кеттің, енді, міне, алты ай бойы ат ізін салмадың. Мұны қалай түсінуге болады? Іргеде тұрған екі сағаттық қаладан жарты жылда бір келіп қайтпау не сұмдық? – дейді бұл ағам да ренжіп.

	– Ой, аға, ол не дегеніңіз, өзім де барайын деп жүргем, бір-екі күнде барам, – деп құтылдым. Өкінішке орай, аяғымды ауылға аттап баса алмадым.

	Тағы бір апта уақыт өтті. Бір күні, түнгі сағат он екі шамасы болса керек, жатын бөлмемнің есігін Бақыт апайымның Жайна есімді кішкентай қызы қағып тұр:

	– Әпке, телефон, – дейді. Бұл уақытта кім болды екен деп, әуелі телефон аппаратының мойнындағы номерге үңілдім, нағашымның үйінен. Тұтқаны көтерсем, бөлем Айгүл, аман-сәлем жоқ:

	– Әй, жынды қыз, есің дұрыс па? Немене, Сансызбайдың сарайдай үйіне барған соң отбасыңды ұмытып кеттің бе?

	Әкең сақалы дірілдеп, кемсеңдеп зорға отыр. «Алты айдан асты, қызым бір келмеді» дейді...

	Ары қарай тыңдап тұруға шыдамадым, тұтқаны тарс еткізіп жаба салдым.

	Қоңырау қайта шырылдады, телефон аппаратының сымын жұлып тастадым да, көзімнің жасын бөлмеге жеткенше зорға іріктім.

	Таңды зорға атырдым, кеңсеге келген бойда бастығыма барып:

	– Аға, мен келгелі алты айдан асыпты, енді бармасам, туыстарымды қойып, ауданның қаймана халқы қарғыс айтатын түрі бар. Бір аптаға рұқсат беріңізші! – дедім.

	Мәукен ағамыз шынымен де жаны тап-таза, зәредей пенделігі жоқ адам еді:

	– Бара ғой, бар, барып кел! – деп бірден рұқсат берді.

	Содан Бақыт апайымды екінші қабаттағы кеңсесіне іздеп түстім. Ауызғы бөлмедегі хатшы қыз:

	– Не жұмыспен келдіңіз? – деп сұрай беріп еді, ашық тұрған есіктен мені байқап қалған апайым:

	– Кіре ғой, Жаннұр, кел, – деп шақырып алды. Қарсысындағы орындыққа жайғасып отырдым да:

	– Апай, рұқсат етсеңіз үйге барып келсем, ағаларым, туыстарым шақырып жатыр, – дедім.

	Саналы, ақ жарқын апайым ағынан жарылды:

	– Ол не дегенің, жаным-ау! Рұқсатты менен емес, бастығыңнан ал да, барып кел.

	– Бастығымнан сұрандым, енді сіздің келісіміңізді алу керек, әпке.

	Әпкем құрақ ұшып, суырмасынан бірталай қағаз ақша алып ұсынып:

	– Мынамен жеңгелеріңе сәлемдеме ала бар. Жолың болсын, жаным! – деп шығарып салды.

	Сағат екі мөлшерінде ауданға кірдік. Мен автобекетке барғым келмей, қаланың кіре берісіндегі үлкен көшеден түсіп қалдым. Ол кез такси көлігі мен қалта телефон жалпыласпаған уақыт қой, тек жаяу арбалар қаптап кеткен.

	Жол шетінде арба тосып тұрғанмын, жаныма сақшы машинасы келіп тоқтады. Рульде Толқын екен, машинасынан түсіп сәлемдесті де, жол сумкамды қолымнан алып:

	– Кәне, күн қатты ыстық, жеткізіп салайын, – деді. Жол бойы біраз әңгімелесіп үлгердік.

	– Қалада көп болмайтын секілдісің ғой, мен Гүлнұр деген қызбен cөз байласып жүрмін, тамаша қыз. Кешке сағат жетілерде келемін, сендерді таныстырып қояйын, – деді.

	Толқын осы аудандағы жас жігіттердің ішіндегі салауаттысы, достыққа тұратын дархандығы мен жомарттығы да бар кісілікті азамат еді. Тіпті мен танитын осы аудандағы біраз жігіттердің арқа тірер мақтанышы секілді сезілетін. Енді осындай азамат махаббатымен таныстырамын деп қонақасыға шақырып тұрса қалай бас тартасың?

	Көліктен түсе бере қайта бұрылып, артыма қарадым. Ол да менің бірдеңе айтқым келгенін түсінгендей, әйнегін түсіріп, машина терезесінен басын шығарды. Мен қымсына тұрып:

	– Толқын, менің келгенімді Ақай білмей-ақ қойсыншы, ә! – деп өтіндім.

	– Жоға, жоқ, айтпаймын, алаңдама, – деп жүріп кетті.

	Үйге кірсем, ағам мен жеңгем Қарасай ауылына тойға кетіпті, тек інілерім мен құдашам Сайраш қана бар екен.

	Сайраш осы үйдегі жеңешемнің туған сіңлісі, Қарасайдың тумасы, бірінші сыныптан бір партада отырған құрбым болатын. Екеуміз құшақтасып көрістік. Шай іше отырып өткен-кеткенді айтып, ұзақ сырластық, есік алдынан машина сигналын естігенде сағат тілінің жетіні көрсеткенін бір-ақ білдік.

	Толқын бізді ертіп қала іргесіндегі тоғызыншы дивизияның кешкі базарына келді. Мұнда Жақай, Гүлнұр, жандарында және бір әдемі қыз бар екен. Алтауымыз далаға қойылған стол басында тамақтандық. Алдымыздағы түрлі тағам ортасында сыра да тұрғанымен, оны ешкім іше қоймады. Бұрыннан байқауымша, Толқынның арақ-шарапқа аса үйірлігі жоқ, оның үстіне сол түні кезекші екен. Ал қыздар жағы ауыз тигені болмаса, бұл сусынға олардың да зауқы жоқ екені көрініп-ақ тұр.

	Гүлнұр – Гүлнұр десе дегендей, үріп ауызға салғандай, инабатты қыз екен. Отырысымыз шарапсыз да тым көңілді болды. «Жақсымен бірге болған жарым сағат жаманның өте шыққан өміріндей» деген осы шығар. Бұл қыздармен бейне бұрыннан білетін достардай болып кеттік. Жанымыз жадырап, Толқынның әзілі мен әңгімесіне қарық болып отырмыз.

	Сағат онның шамасы болса керек, Жақай қол сағатына қарай берді де, бір кезде мойнын созып орнынан тұрды. Біз де Жақай қараған бағытқа қарадық. Сөйтсем... анадайда Ақай келе жатыр. Неге екенін қайдам, жүрегім зу ете түсті. Ол келген бойда барлығына қол беріп амандасып жатты. Мен тарелкадағы шашлықты жеген болып, өз алдыма отыра бердім. Ол да маған сәлемдеспестен, Гүлнұр мен Сайраштың ортасына жайғасты. Бағанағыдай емес, шынымен көңілім түсіп кетті. Бірақ бірден кетемін деп тұрып кету ыңғайсыз болды.

	– Бұнда қайдан жүрсің? – деп сұрады Толқын одан.

	– Бір жігіттермен осы маңнан өтіп бара жатыр едім, өздеріңді көріп бұрылғаным ғой, – деді Ақай.

	Сол кезде Гүлнұр мен дос қызы тазалық бөлмесіне барып қайтуға орындарынан тұрды. Толқын:

	– Таба аласыңдар ма? Анау жақта... – деп, жол көрсетіп бірге тұрды.

	Жақай жаңалап шашлық пен сусын алғызды. Сосын Сайрашты таныстырды:

	– Жаннұрдың құдашасы, Қарасайдың қызы.

	Сайраш жымиған кезде сондай сүйкімді болып кететін, бетінің ұшында пайда болатын болмашы шұңқыры өзіне керемет көрік қосқандай еді. Ақай да оған шын ықыласымен сусыннан еселей құйып, тарелкасына тамақ салып, жақындық танытып отырды.

	Жарым сағаттай уақыт өтті, Толқындар қайтып келмеді. Менің айналама қарап, әлденеге алаңдай бастағанымды түсінген Жақай қол сағатына қарады да:

	– Он бірден кетіпті, сірә, біздің шырқымызды алмайық деп кетіп қалған шығар, Толқынның кезекшілік уақыты он бірде еді ғой, – деді.

	Бұлардың әңгімесін құлықсыздау тыңдадым, көңіл хошым болмай, үнсіз отырмын. Жақай мен Ақай екеуінің Сайрашпен әзілдері жарасып кеткен. Аңда-санда Жақай тарелкама тамақ салып, бірдеңе әзілдеген болады, ал менің көңілім әптер-тәптер, еңсемді көтертпейтін бір зілдей салмақ басып алғандай. Ақыры орнымнан тұрдым да:

	– Сайраш, жүр, біз қайтайық, жігіттер асықпай отыра берсін, – дедім.

	– Ол не дегенің, біз де қайтамыз, – деп Жақай да түрегелді. Бұл қаладан ақ қар бүркенген қыста кетіп едім, енді, міне, жарты жылдан соң, жасыл желек жамылғанда қайта оралдым. Иә, ол кезде, жанымда Ақай болғанда өзімді керемет бақытты сезінетін едім, бірақ қазір мүлде басқаша, оның жанынан тезірек аулақ кеткім келеді.

	Көше бойы самаладай жарқыраған электр шамы. Сайраш пен Ақай бізден он-он бес метрдей алдымызда әлде бірдеңелерді айтып, мәз болып күліп бара жатыр. Не айтып бара жатқандары анық естілмейді, тек екеуінің жарқын-жарқын күліп, әлсін-әлсін артындағы бізге қарағанын ғана көріп келеміз.

	Жақай да бірдеңелерді әңгімелеп келеді, бірақ менің құлағыма ештеңе кірер емес. Аяғыма тас байлап алғандай зорға басамын, өзімді сондай жайсыз сезініп келемін.

	Аудан орталығындағы пошта мекемесінің алдына келдік, біз енді емханаға қарай тіке көшемен кетуіміз керек. Көлденең көшемен Ақайға қатарласып кетіп бара жатқан Сайрашқа дауыстадым:

	– Сайраш, бері қарай!..

	Ол сыңғырлы жұмсақ үнімен:

	– Үшінші бастауыштың алдындағы тік көшемен кетейік, мынау бұрма-бұрма, – деді де, менің пікірімді күтпестен кете барды. Екеуі бізден оқ бойы алда жүрген беті, әңгіменің қызығымен үшінші бастауыштың алдынан да бұрылмай өте берді.

	– Сайраш, үйді ұмытып кеттің бе, бері қарай, – дедім де өзім бұрыла бердім. Сайраш артына қарап сыңғырлай күлді де:

	– Басқаны білмеймін, өзім Ақайдың анасы даярлаған шайдан ауыз тиіп бір-ақ қайтам! – деді.

	Жақай да олармен келісіп алғандай, екі иығымнан қапсыра құшақтап:

	– Жүрші, кіріп шығайық, Ақай анасына сені ертіп келемін деп айтып қойыпты, – дейді.

	Қол-аяғым дірілдеп қоя берді, шошып кеттім.

	– Сендер не істеп жүрсіңдер?! Мен бармаймын! – деп ашулана бастадым. Жақай тас қып құшақтап алған:

	– Жүр, Ақаймен біраз әңгімелесші, ол сен жоқ жарым жылда қалай болғанын біз ғана білеміз, – дейді.

	– Керек емес, ешқандай әңгімем жоқ онымен, қоя берші құдай үшін! –деп бұлқындым, тартындым. Еңгезердей жас жігіттің тегеуріні қоя ма, тартынған сайын алға итеріп, дедектетіп келеді. Екі иығымнан қысып ұстаған бойда бір қараңғы көшеге жетелей жөнелді. Әлдебір қақпаны бізден сәл бұрынырақ барып қаққан Ақайларға біреу есік ашқандай болды. Ақайдың:

	– Апа, біз... – деген сөзін де естіп қалдым. Одан сайын дәрменім құрыды:

	– Жақай, жалынамын, қоя берші! Анасын танимын, мені әбден ұятқа қалдырдыңдар ғой, қандай ақымақсыңдар, бармаймын!

	Мені тыңдаған ол жоқ. Екі иығымнан тас қып ұстап, дедектеткен бойда қақпа ішіне алып кірді. Енді анасының көзіне түсіп қалмас үшін еріксіз Жақайдың өзінің ығына тығыла, өздігімнен тез-тез басып Сайраштардың соңынан ере жөнелдім. Олар бізден бұрынырақ барып, ауланың төріндегі шамы жарқырап тұрған бөлмеге кірді.

	Үш ауызды бөлме, оң жақтағы ішкі бөлмеге биік дөңгелек стол қойылып, дастархан жасалған.

	Бағанадан мыналардың зорлығына ыза болып түтеп кеткенмін, енді ол аз болғандай, ұяттан лапылдаған бетімнің дыз-дыз ете бастағанын сезіп еңкейген қалпымда, кірген бойда терезе жақтағы орындыққа отыра кеттім. Шамасы он жастардағы қыз бала шай көтеріп кірді. Жақай оған:

	– Жеңгеңе көрімдік бермейсің бе? – деп әзілдеді. Одан бетер жанарыммен жер шұқып, кірерге тесік таппай отырмын. Ал ана үшеуі әңгімелері жарасып мәз-мейрам. Жан дүнием алай-дүлей болып мен отырмын.

	Сайраш орнынан тұрып, ауызғы бөлмені, арғы бөлмені аралай бастады. Менде бөлме қызықтамақ түгілі, шалбарына жіберіп қойған баладай, басымды көтеретін дәрмен жоқ. Әйтеуір жанымда:

	– Шай іш, шай! – деп сылқ-сылқ күліп Жақай отыр.

	...Дәл осылай мойнымды жерге салып жарты күн отырғаным есіме түсті. Қашан еді? Иә, ол алты-жеті жастағы кезім болса керек. Даладағы жерошақтың басында секіріп ойнап жүргем, аяғымдағы кебісім анамның жаңа сауып әкеліп, пісіріп жатқан қазандағы сүтіне түсіп кетті. Анам ашуланып:

	– Ой, жаман қыз секеңдеген! Ары жүрсең болмай ма?! – деп иығымнан нұқып қалды. Сол күнге дейін анамның бұлай зекіп, қол жұмсағанын көрмеген мен өкпелеп, жер шұқылап отырып алдым. Сөйтіп жарты күн отырдым, мойным сіресіп қалды, ауырып шыдатпай барады. Тұрайын десем намыстанып, бір жағынан қырсығып отырмын. Бір уақытта анам келді.

	– Жә енді, ботам, өкпелеген түріңнен сол! Сүті құрысын, үш итке бөліп құйып бердім, бір тойды-ау жарықтықтар, саған рахмет айтып жатқан шығар. Мойның әбден сіресіп қалды-ау, – деп желкемнен сүйгенде орнымнан бір-ақ тұрдым. Шынымен де мойнымның ауырғаны сонша, ендігәрі ешқашан бұлай өкпелемеске өз-өзіме іштей ант еткен едім. Енді, міне, он неше жылдан соң...

	Өкпелеп емес-ау, өртеніп отырмын, ұяттан өртеніп! Мойным сіреспек түгілі, біреу қылышпен шауып тастаймын десе де көтерерге дәрмен жоқ.

	Арада қанша уақыт өткенін білмеймін, Ақай есіктен саңғырлай сөйлеп кірді:

	– Сайраш ұйқым келді деген соң үйіне апарып тастадым.

	Мен басымды көтеріп, енді бірдеңе айтайын дегенімше бағанағы қыз бала қайта кіріп келді. Басым және еріксіз төмен түсіп кетті. Шамасы, Ақай дастарханды жина деп шақырған секілді. Ол шыны-шәугімін сылдырлатып есіктен шығып кеткендей болған соң, кетуге ыңғайланып орнымнан тұрдым. Жанымда Жақай да жоқ, маған екі аттам жерде, екі қолын кеудесіне қусырына қабырғаға сүйеніп, күлімсірей қарап Ақай тұр, өзінің жеңісіне дән риза секілді. Жанарымды жүзінен тез тайдырдым да, есікке қарай беттедім. Ол қолымен есікті тіреді де:

	– Қайда барасың? Есік алдында атаң жүр, – деп мырс етіп күлді. Расында есік алдында әлдекімнің аяқ дыбысы естілгендей болды. Ақай қолымнан ұстады да:

	– Отыршы! Азырақ сөйлесейікші! – деді. Мен қабағымды шытына:

	– Ештеңе де сөйлескім жоқ, кетуім керек! – дедім.

	– Қазір есік алдындағылар бөлмесіне кірсін, сонан соң апарамын. Білемін, маған қатты ашулысың, бірақ жарты жылда тарамайтын қандай ашу ол? Жүрші мұнда... – деп төргі бөлменің жарығымен ала көлеңке болып тұрған ауызғы бөлмедегі нардың шетіне жетелеп әкеліп отырғызды. Қараңғы тым ұнамағанымен, сыртта ары-бері жүргендердің көзіне түсіп, шырадай жанған жарықтың астында отыру тіпті ақырет еді.

	Қараңғыға келген соң батылдана бастадым. Ренішімді ақтарып:

	– Қызық адам екенсің, мені неге бұлай келуге мәжбүрлейсің? Сайрашты неге менен бұрын апарып тастайсың? – дедім қатқыл дауыспен.

	Ол сәл еңкейіп, құлағыма аузын жақындатты да:

	– Өзіңсің ғой апаңның үйінен қайтқың келмей, еңкейіп отырып алған, – деп күлді.

	– Жақай қайда?! – дедім және ашуланып.

	– Ол да сені ертіп қоя бермейтінімді білген соң, отырып-отырып, күдері үзілген соң кетті ғой! – деп тағы да әзілдеді. Ол бұлай қалжыңдаған сайын ашуым келді, есік алды да тым-тырыс болғандай. Орнымнан тұрып, есікке беттедім. Ақай және алдымды тосып:

	– Сабыр ет, үйдегілер жатты ма екен, мен барып көріп келейін, алдыңнан апаң мен атаңның біреуі шығып, соғылып қалма, – деді. Оның бүгінгі шешендігі мен батылдығына таңғалсам да, әзіліне күлуге қайдан құлқым болсын, барған сайын ашуландым. Ол қайта келді.

	– Үйдегілер жатып қалған секілді, бірақ есіңде болсын, ол кісілердің жатын бөлмесінің терезесі тура қақпаның тұсында. Қақпа алдына барғанда дыбысыңды шығарушы болма, әкемнің ашуы өте жаман... Бәрін түсінген болсаң, енді кетуіңе болады, ақын қыз! – деді.

	Мен аяғымның ұшымен жеңіл басып қақпаға жақындадым. Байқасам, шынында жатын бөлменің терезесі қақпа түбінде екен, ішіндегі қосулы телеэкранның күңгірт сәулесі терезеден сыртқа жансыз шашырайды. Бұл негізі айырым екі бөлме секілді. Бағанағы аула төріндегі біз отырған үш бөлмеден бөлек, ата-анасы осында тұратын секілді.

	Ақырын қолымды созып, қақпаның күршегін сипалай бастап едім, қолыма дәу қара құлып ілінді. Мәссаған!.. Артыма қарадым, Ақай тұр. Әбден ашуландым, сонда да дыбысымды қатты шығаруға дәрмен жоқ:

	– Кілт қайда? – деп күңк еттім. Ол жаңағы терезені нұсқап:

	– Кілт мына кісілерде, әуелі менімен дұрыстап сөйлесуің керек, бала. Енді тілді ал, Қарасайдың автобусы тұрған жоқ, бір ауыз тіл қатпай мініп кете беретін. Бұл саған автобекет емес... – деді де, аула төріндегі бағанағы бөлмеге қарай жетелей жөнелді. Өзі сыбырға жақын үнмен тоқтамай сөйлеп келеді:

	– Мен не, саған айтқан жоқпын ба? Өзіңді өзің біліп кете бергенді қой демедім бе? Хабар-ошарсыз алты ай жоғалып кеткенің...

	Сөзін тыңдап тұрсаң, бейне бұл жерде кінәлі адам мен секілдімін. Одан сайын ашуланып, жарылуға шақ қалдым, не де болса үйге кірген соң жақсылап сыбағасын беремін деп өзімді зорға басып келемін.

	Келген бойда бағанағы нардың етегіне әкеліп отырғызды. Торға түскен торғайдай дәрменсіз қалғанымды мойындап ауыр күрсіндім. Ол сөйлесерлік түк те айтқан жоқ, кешірім де сұрамады, өткен күндер жайлы да жақ ашқан жоқ, жай жаныма келіп, құшағына басты, тура бұрынғыдай маңдайымнан құшырлана иіскеді. Бар күшіммен қарсылық білдіріп, кеудесінен итердім. Оның адуын күші менің қарсылығымды сезінген де жоқ-ау, шамасы. Бауырына қатты қысып, бетімнен, тамағымнан иіскеді, сүйді.

	Долдана қарсыластым, бұлқындым, жыладым. Ол ештеңені де тыңдаған жоқ, тіпті менің наразылығымды мүлде сезінбеген адамдай, бар жан-тәнімен сүйіп, бүкіл болмысымен аймалай берді. Мен бар даусыммен жер жаңғырта айғайласам да, Ақай ештеңе естімейтін ессіз халде еді...

	Мен оянғанда, шамасы, түскі уақыт болып қалса керек, есіктегі көлденең күршектің ашылмағанына қарағанда, бұл бөлмеге әлі ешкім келмеген секілді. Ал Ақай ояу жатқан сияқты... Ұяттан өртеніп барамын, көрпені бетіме қайтадан жауып ала қойдым.

	Ол мені қапсыра құшақтап өзіне қарай тартты да, мырс етіп күліп:

	– Сонымен, бала, түнде барып кілт іздеген жоқсың ба? – деді шашымнан иіскеп. Сосын дауысын сабырлы үнге ауыстырып:

	– Қалтырап жатырсың ғой, ештеңеден қорықпашы, – деді.

	Көзімді тарс жұмып, көрпені бетіме бір-ақ жауып алған менің сөйлеуге шамам жоқ, сәл дыбысым шықса немесе өзім көзімді ашып қалсам, сырым әлемге жария болатындай.

	Ақай мені дір-дір еткен торғайдың балапанындай бүріскен қалпымда бауырына баса қатты құшақтады да:

	– Екеуміз алғаш жүрген кезімізде саған не айтқаным есіңде ме? «Қашан біздің үйдің босағасын аттағанша саған зиянымды тигізбеймін» деген едім ғой. Енді бұл сенің үйің, қаласаң осында қала ғой, – деді.

	Оның бұл сөзін естігенде тіпті шошып кеттім:

	– Жоқ, қазір емес, кейін... – дедім. Сол бір ауыз сөздің өзін зорға айттым.

	– Онда қалаған уақытыңда... – деді де және мейірлене аймалады. Бұл жолы еш қарсыласқан жоқпын, менің жан-тәнімнің иесі енді сол секілді болып сезілді. Бірақ түндегіден бетер, бетіммен жер басқандай, ұяттан өртеніп барамын. Ақыры орнымнан тұрып, есікке келдім. Күршекті ашуға қолым бармады. Далаға аттап шығуға дәрменім жоқ, күллі әлем менің жайымды біліп, қарап тұрған секілді. Амалсыз қайта артыма шегініп, нардың етегіне жеттім де, бетімді алақаныммен жауып отырып қалдым.

	Ақай асықпай тұрып киінді де, сыртқа шығып кетті. Әлден уақыттан соң қайта кірді, тіпті ештеңеден қымсынбайтын секілді. Есік сәл ашық тұр. Ақырын басып жаныма келіп, екі алақанымен екі бетімнен ақырын қысып басымды сәл көтерді де:

	– Менің көзіме қарашы! – деді.

	Оның мейірім шүпілдеп тұрған жанары жүрегімді елжіретіп жібергендей.

	– Менің көзіме қарап шыныңды айтшы, өкінесің бе? – деді. Менде тіл қататын қайдағы дәрмен, тіл-аузым байланып қалған, жанарымды тайдырып әкеттім.

	– Бұлай болмағанда сенен айырылып қалатын едім. Қаласаң осында қала ғой, бәрін де өзім реттеймін, – деп шекемнен иіскеді. Бетіме бетін тигізіп құшақтап отырып:

	– Өкінбеймін деп өз аузыңмен айтшы, – деді.

	Мен мүлде дыбысым бітіп қалған секілдімін, шамасы, өкініп те отырған жоқ сияқтымын, бірақ ұяттан өртеніп барамын, ұяттан!

	Сонымен не бір ауыз тіл қатпастан, не сыртқа шығыуға батылым жетпей, сол орында және бірнеше сағат отырдым. Ақыры Ақайға:

	– Есік алдында ешкім жоқ па, байқашы, кетуім керек... – дегенді зорға айттым.

	«Құдайсыз қурай да сынбайды» деген осы шығар, алты ай бойы ат-тонымды ала қашқан жігіттің босағасында ақ уыз арымды осылай қалдырып кеттім. Бәлкім, бұйрық шығар, мүмкін менің бар тағдырым осыған байланысты шығар.

	Үйге жетсем ағаларым әлі келмепті.

	– Қайын енеңнің шайы татып кетті-ау деймін, ұзаққа қалдың ғой! – деп Сайраш сықылықтайды.

	...Туыс-туғандарымды аралап, сағынған бауыр-қарындастарымды көріп мауқымды бастым. Әкем байғұс мені әлі жас баладай көріп, тиын-тебенін беріп:

	– Біреудің үйінде қарның ашып қалмасын, айлығыңды уағында төлей ме? – дейді.

	– Ой, әке, алаңдамаңызшы, – деймін. Шіркін, ата-ана баласы үшін жүрегін жұлып беруге дайын ғой!

	Қалаға қайтарда автобекетке келдім. Ақайдың мейрамханасына баруға батылдық жоқ. Оны көрмеген аз ғана күн ішінде сағына бастағанымды, сүйетінімді іштей қайта мойындай бастадым. Адамның жан дүниесі деген қандай күрделі десеңізші, кеше ғана оны мүлде көрмеске ант еткенмін, енді онсыз өмір сүре алмайтындай сезіне бастадым. Одан аулақ жүрген сәттерімде де оған арнап қаншама өлеңдер жаздым.

	Алдыма келген қаншама жігіттерге көз қырымды салғызбаған да Ақайға деген өзім әлі толық мойындамайтын махаббатымның күші екенін түсіндім. Кінәмшіл, шамшыл махаббатым оны алты ай бойы осылай жазалапты.

	Автобекеттің билет сататын терезесіне ақшамды ұсына бергенім сол еді:

	– Кетуге асықпаңыз... – деп біреу қолымның сыртынан алақанымен баса қойды. Ақай екен. Өз мейрамханаларына ертіп келіп, бірге тамақтандық, жұмысындағы жолдастары да кезек-кезек келіп сәлемдесіп жатыр:

	– Көптен келмедің ғой, әкең жазылды ма? – дейді. Олар әкемнің көңілін сұраған сайын Ақайға сұраулы көзбен қарап қоямын. Ол түк түсінбей отырғанымды білді де, екеуміз ғана қалған сәтте:

	– Енді не дейтін едім? Сол күні автобусқа мініп кеткелі өзім де таппай жүрмін деймін бе? «Ауылда әкесі ауырып, сол кісіні қарап жатыр» дегенмін, ренжіме, әкеңнің жасы ұзақ болады, – деп күлімсіреді.

	Тамағымызды іше отырып, әңгімемен уақыттың қалай өткенін де сезбеппіз, кетуге жиналдым. Ақай айналып-үйіріліп, билетімнің ақшасын төлеп, сумкаларымды автобусқа жайғастырып, жүгіріп жүр.

	Қоштасар сәтте қолыма бір қағаз ұстатып жатып:

	– Бұл жұмыстың телефоны, күніне екі мәрте қоңырау шалмасаң, іздеп барамын, – деп күлімсіреді.

	«Жазмыштан озмыш жоқ» деген сөз шын секілді. Ақайдан қанша қашсам да, онымен ақыры татуласып қайттым. Жай ғана татуласып қайтқаным жоқ, басқа ешбір жігітке көз қырымды салмайтыным да жүрегімнің түбіндегі оның бейнесін ешкімге айырбастай алмайтынымнан екенін қырсық мінезді мен ақыры мойындап қайттым.

	Сонымен Ақай да мен тұрған қалаға жиі келетін болды. Бұйрық деген сол шығар, оның досы Асхат мұндағы Гүлжаз есімді бухгалтер досыммен танысты. Көңілдері жарасып, кейін шаңырақ көтерді.





IV Бөлім


	Тағдыр




	Зымырап жаз да өтті. Қыркүйектің соңы. Мен Санжы қаласындағы педагогикалық университеттің тіл-әдебиет факультетіне оқуға баратын болдым. Арада бір жұма уақыт өтті, оқуға жүретін күн де таянды. Бір күні жұмыста отырғанмын, әпкем Бақыт апай келіп:

	– Санжыдағы университеттен хабар алдық, 5 октябрьден кешігуге болмайды. Ауылыңа барып, туыстарыңа жүздесіп кел. Жол қаражатыңды жинастыр да, тездетіп жүріп кет, баржоғы бес-алты күн уақытың ғана қалды, – деді.

	Сентябрьдің 28-і күні ауылға жол алдым. Осы қалада «Жас қарағай сауда сарайы» атты үлкен дүкен бар еді. Ана жолы Ақайдың сондағы бір ерлер аяқ киімін көріп, қайта беріп жатқанын байқап қалғам, қызықтың-ау деп ойлаған едім. Тауарларының бағасы да жоғарылау дүкен еді. Жүгіріп соған бардым да, бір жұбын алдым. Аудандық автобекетке келіп түскен соң Ақайдың жұмыс орнына бардым.

	Оның үйінде ауырып жатқанын, жұмысқа бірнеше күн келмегенін естідім де, еріксіз оған жолыға алмай Қарасайға кеттім. Үйде екі күн болып, ол жақтағы жұмыстарымды да реттеп үлгердім. Әкем де қатты қуанды. Әпкем көршілерге бір шәугім шайын беріп, мені шығарып салды. 1 октябрь күні қайтадан ауданға келдім. 4-і күні жолға шығыуым керек, 5-інде сабақ басталады.

	Автобекетке келіп, сағат 6-ға билет алдым. Әйтсе де ойым онға бөлінді. Ақайға жолықпай кетсем қалай түсінеді, тіпті ол оқуға аттанатынымды да әлі естіген жоқ, жолығуға іздеп барсам, ол да әбестік болатын секілді. Иә, бұнда келген сайын ол достарымен бірге үйіне үнемі ертіп баратын, ал жалғыз іздеп бару шынымен ұят секілді. Қол сағатыма қарасам, екі енді ғана болыпты, бақандай төрт сағат уақытым бар. Азырақ ойланып тұрдым да, «Алыс қалаға оқуға кетіп бара жатқанымды жігітіме айтудың не әбестігі бар?» деп өзімше батылданып, Ақайдың үйіне қарай беттедім.

	Оның үйіне жақындадым да, ары қарай жүруге батылым жетпей еріксіз тоқтадым.

	Арада жиырма минуттай уақыт өтті. Бір мезетте сегіз-тоғыз жастардағы доп қуалап келе жатқан ер балаға көзім түсті. Соны дереу жаныма шақырдым да: «Анау көк түсті ағаш қақпаны көрдің бе? Сол үйден Ақай деген ағаны шақырып берші», – дедім. Бала: «Мақұл, апай!» – деп жүгіре жөнелді.

	Аздан соң Ақай шықты. Бір жағына балдақ таянып, екінші қолымен көше бойындағы аула қабырғаларына сүйеніп зорға келеді. Көше бойындағы әлдебір үлкен бетон плитаға қойылған қағаз жәшік қиындысының үстіне келіп жайғасты.

	– Аяғыңа не болған? – дедім сәлемдеспестен.

	– Тойға барғанбыз, біреулер төбелесіп, соларды арашалаймын деп жүгіріп барғанымда, қазанымен алып қойған ыстық сорпа төгіліп кетті, – деп күлімсіреп қойды.

	– Қатты ауыра ма?

	– Жазылайын деп қалды. Өзің қашан келдің?

	– Екі күн бұрын ауылға шығып кеткенмін. Сағат алтыға билет алып қойып, саған сәлемдесіп шығайын деп... – дедім де, сумкамнан туфлиді алып бердім. Қолына алып жатып:

	– Мұны ұнатқанымды қайдан білдің? – деді.

	– Сен ұнатпайтын нәрсеңе албаты көз салып қарамайсың ғой, – дедім.

	Ол бетіме риза болғанын білдіргендей күлімсірей қарады да:

	– Сен де ақсақ адамға қандай сыйлық жасауды біледі екенсің, – деп әзілдеді. Екеуміз оны-мұны бірдеңені айтып екі сағаттай отырдық. Сағат төрт шамасы болды.

	– Мен қозғалайын, жолда базардан бірдеңелер алуым керек, сен де үйіңе барып, жатып демал, – дедім.

	Ол да орнынан тұрып, үйіне қарай жүруге ыңғайлана бергенде, маңызды хабарды айтуды ұмытып кеткенім енді ғана есіме түсіп, қайта артыма бұрылып:

	– Ақай, мен оқуға кететін болдым, – дедім.

	Ол сол орнында маған аңыра қарап аз тұрды да:

	– Қашан? – деді.

	– Үш күннен кейін, яғни төрті күні Санжы қаласына жолға шығамын.

	Ақай қолындағы балдағын сәл бұрып, арқасын аула қабырғасына сүйеп, аяғын ауырсына демеп қабағын шытынды.

	– Аяғың сондай қатты ауырып кетті ме? Мұнда көп отырмауың керек еді, – деп қайта жанына келдім. Ол қолындағы мен әкеліп берген туфлиді тарс еткізіп жерге тастады да, қабағын қайта кіржитіп, жаралы аяғының балтырын ақырын еңкейіп уқалап қойды. Жарасының қатты ауырып тұрғанын білдім де:

	– Кәне, менің иығыма сүйен, біраз жақындатып тастайын, – дедім. Жердегі аяқ киімді алып, бір жақ қолтығынан демеп үйіне біраз таяттым. Шамамен қақпаларына жиырма метрдей жер қалған:

	– Ары қарай өзің де бара аласың, аман бол, – деп бұрыла беріп едім, білегімнен ұстай алды. Бірдеңе айтқалы тұр ма деп бетіне қарап едім, ол да үнсіз маған қарап азырақ тұрды да:

	– Бүгін Ержан мен Губайдың үйі қонаққа шақырып еді, бірге барайық, –деді.

	– Жоқ, мен бара алмаймын, сағат алтыға билет алып қойдым. Оның үстіне сумкаларымды автобекеттің алдындағы дүкенге бірнеше сағатқа деп қалдырып кеткенмін. Әрі сенің аяғың мынау, қалай қонаққа барасың? Одан да үйіңе кіріп, жатып демал! – дедім. Ол түк те айтпастан, бір қолымен балдағын, бір қолымен менің білегімнен ұстаған беті, екі аяғын жерге тең басып, маған қарап үнсіз тұр. Тіпті аяғының ауырғанын да ұмытып кеткен секілді.

	– Ақай, үйіңе кір, біреу шығып қалады... – дегенімше болған жоқ, қақпа ашылды да, іштен анасы шыға келді. Ақай да менің білегімнен қолын босатып ала қойды. Анасы даусы саңқылдаған адам еді:

	– Амансың ба, балам? Далада неғып тұрсыңдар, үйге кірсеңдерші, – деді бізге жақындап келіп. Шегінерге жол жоқ, жанарымды төмен салған беті:

	– Сәлеметсіз бе? – дедім.

	Еріксіз үйіне кірдім, яғни жігітті өз аяғыммен іздеп келдім, бұл ол кездегі қазақ қыздары үшін өте масқара іс еді.

	Ақай үйге кірген бойда нар шетіне келіп, аяғын созып ауыр күрсінді де, шалқасынан жата кетті. Аяғының қатты ауырғанын білдім де, далаға шақыртқаным үшін өзімді кінәлі сезіне бастадым. Басына жастық әкеліп қойдым да, жаралы аяғының орауын ақырын аштым. Шынымен де қатты зақымданған, сырты қолдырап езілгенімен қоймай, тобығына дейін күреңіте көгеріп, ісіп кетіпті. Алақаныммен тырсылдап тұрған тұсын ақырын сипадым да:

	– Қатты ауыра ма? – дедім. Ол қабағын түйген беті, жауап та берген жоқ, төбедегі әлдебір нүктеге қараған бойда үнсіз жата берді. Сәлден соң осы бөлмеге кішкентай қарындасы дастархан жайып, шай жасады. Ақай жастыққа шынтақтай жатып шай ішті, бірақ жадырап ештеңе айта қоймады.

	Сағатқа қарасам, бестен кетіп барады екен. Кетуге қамдана бастап едім, ол да қарындасына киімдерін алдырып, менімен бірге шығатын ыңғай танытты. Төргі бөлмеге кіріп, киімдерін ауыстырып шықты. Бағана мен әкеліп берген туфлидің бір сыңарын сау аяғына киіп, екінші жаралы аяғына, ақ дәкенің сыртынан, анасы тігіп берген қара мата байпақты киді. Шынымен аяп кеттім.

	– Ақай, шықпай-ақ қойсаңшы, мен өзім де кете берем. Онсыз да бағанадан сыртта шыққанға жараңды ауыртып алдың, – дедім.

	Ол жақтырмаған кейіппен бетіме тым салқын қарады да:

	– Тым көп сөйлей бермеші! Жаным одан бетер ауырып тұр... – деді. Ақыры менімен бірге көшеге шықты. Анадайдан көрінген қытайлардың жаяу арбасын шақырды. Екеуміз арбаға мінген соң Ержанның үйіне жол нұсқады.

	– Ақай, сумкаларым дүкенде қалды, билет алып алғам, кетуім керек...

	Ол мені тыңдаған да, естіген де жоқ, аялай құшақтап, кеудесіне қарай сәл қисайтты да, шашымнан иіскеген бойда үнсіз отыра берді.

	Біз жеткенде басқа қонақтар әлі келмепті, үйде Губай мен ата-енесі, кішкентай қызы ғана екен.

	Губай аңқылдай жүріп шайын әзірлеп, дастарханын жайнатып жасады.

	– Ержан қайда? – деді Ақай. Сөйткенше Ержан да есіктен кіріп келе жатты.

	Екі жігіт сәлемдесіп болған соң Ержан маған қарап:

	– Жаннұр, сен келген соң жігітіңнің аяғы жазылып кеткен секілді ғой, таңертең мен барғанда «Үйден шыға алмаймын» деп зарлаған, – деп күліп қойды.

	Сәлден кейін қонақтар да келе бастады. Достарының айтқан әзілдеріне Ақай жай езу тартқаны болмаса, тым жарқылдап ашыла қойған жоқ. Кеш қызып, жастар мәре-сәре биге араласқан шақта Ақайға бірнеше мәрте көзім түсіп кетіп еді, маған тым салқын қарап, қабағын түйе бірдеңе ойлап отырғандай сезілді. «Біреуге орынсыз бірдеңе айтып қалдым ба, неге бұлай қарап отыр екен, ә?..» деп ыңғайсызданып қалдым.

	Сағат он мөлшері болса керек, Ақай екінші дастарханға қарамастан:

	– Аяғым азырақ ауырып тұр, – деп қайтуға рұқсат сұрап, үйдегілермен қоштасып сыртқа шықтық. Көлікке мінген соң рульде отырған Толқынға:

	– Жолдан мені ағамдікіне қалдырып кетші, – деп едім, Асекең және қабағын шытты да:

	– Ешқайда бұрылмай-ақ жүре берші... – деп ишара білдіре сөйледі. Сөз таластырудың реті жоқ екенін білдім де, үнсіз отыра бердім.

	Ақай үйіне келген соң да ашыла қойған жоқ. Аяғының орауын шешіп, жарасына қайтадан дәрі жақтым, барлығын оның өзінің айтуы бойынша жасадым. Қара күреңдене ісінген аяғы тіпті тырсылдап тұр. Содан соң қайтадан жақсылап таңып бердім.

	Түн ішінде үйге жалғыз жібергісі келмеген Ақай менен сонда қона салуымды өтінді. Мен ыңғайсыздансам да, оның бұл тілегін құп алып, сол үйде қонып шықтым.

	Ертесі сағат тоғыздар шамасында кетуге жинала бастағам. Ақай кенет қарсы алдыма келіп, бетімді кеудесіне басып қатты құшақтады да:

	– Бүгін және бір күн қалшы! Тек «неге?» деген сұрақты қоюшы болма, – деп өтінді. Мен оның кешеден неге сонша көңілсіз жүргенін сонда ғана түсінгендей болдым. Ол менің оқуға кететінімді естіген соң қимастық сезім құшағында жүр екен ғой.

	Ақыры көңілін қимай және бір күн қалдым. Сонымен екі-үш күн Асекеңнің жанында жүріп, уақыттың қалай өткенін де байқамай, үші күні ғана зорға кеттім. Әрине, өзім де қимай кетіп барамын. Бірақ не шара, арман-мұратым – жоғары оқу орнына түсу.

	Октябрьдің 5-жұлдызында Санжыдағы педагогикалық университеттің тіл-әдебиет факультетіне қабылдандым. Мен барғанда сабақ басталғанына біраз уақыт болыпты. Студент жастар бір-бірімен әлдеқашан танысып, достасып қалған екен. Мен де бұл ортаны жатырқай қоймадым. Курстастарым да менің белді бір журналдың редакция алқасынан білім толықтыруға келетінімді деканнан естіген секілді. Алғашқы күннен-ақ жеке-жеке келіп танысып жатты, мен де олармен бірден сыйласып, достасып кеттім.

	Университеттегі өмір, студенттер ортасы қанша думанды болғанымен, көңілім Ақайды сағына берді. Ақыры хат жаздым. Бірақ ол кезде ғашықтық сезім, сүю, махаббат жайлы ашық жазу мүлде ұят болып сезілетін. Мүмкін, сол бір ауыз сөз қанша ашық айтпаған сайын сонша құнды да тәтті сезілетін шығар?

	Хатта негізінен университет өмірін, мұнда жақсы орналасып алғаным жайлы шамамның жеткенінше сыпайылап жаздым да, 3-сыныпта оқитын інісінің атына салып жібердім. Арада екі-үш жұма өткен соң Ақайдың анасынан посылка алдым. Ішінде жауап хаты да бар, сірә, кішкентай ұлдардың біреуіне жаздырған секілді. Амандықтан соң Ақайдың Ақтам деген шағын автостанцияның асханасына аспаз болып жұмысқа тұрғанын айтыпты. Қысқы каникулда міндетті түрде өздерінің үйлеріне қонақ болып қайтуымды ескертіпті. Өз қолымен дайындалған жент, құрт-ірімшік және қазы-қарта секілді тағамдар жіберіпті. Әрине, он бір жасынан жетім өскен қыз бала үшін ана ықыласынан бағалы не болсын? Ақайдың өз қолынан хат алмасам да, көп-көрім қуанып, толқып қалдым.

	Университетке кештеу барғаныммен, біраз жұмыстардың басын қайырған болдым. Бір күні жоғары курстың бірнеше студенттері мен университеттің саяси бөлімінен мамандар арнайы іздеп келді.

	– Жаннұр, естуімізше, журналдың редакция алқасында жұмыста болыпсың, біз екі жылдан бері университетте қазақша газет шығаруды жоспарлағанбыз, бірақ баспасөз саласынан тәжірибеміз жоқ болған соң қолға алуға батылдық ете алмай келеміз, – дейді.

	«Санжы құйзу автономиялы районы» деп аталатын дүнген облысының орталығы болып табылатын бұл қалада бірде-бір қазақша басылым жоқ екен. Мен қуана келістім, әуелі қалалық білім басқармасына өтініш жазып, білім бөлімінің баспаханасынан аптасына бір мәрте газетімізді бастыруға рұқсат алдық. Газетіміздің алғашқы саны жарық көрген күні унверситет ректорының өзі арнайы жиналыс ашып, құттықтау сөз сөйледі. Ал мен мінбеде, мыңдаған студенттердің алдында шығармашылық жайлы сөз сөйлеп, дәріс оқыдым. Сөйтіп, қысқа ғана уақыт ішінде айналамдағылардың құрметіне бөлене бастадым. Көшеде, кафедрада, университет ауласында жолыққан студенттердің бәрі де күлімдеп, бастарын изей сәлемдеседі. Көрші жатақханадағы қыздар жиі-жиі қонаққа шақырады. Ауылдан келген дәм дейді немесе біреуінің туған күні болады, әйтеуір бір сылтауын тауып, достасуға тартады.

	Иә, бұл ортаның қадір-құрметіне дән риза болсам да, кеудемді сыздатқан бір сағыныш жаныма маза бермейді. Көз алдыма Ақайдың қадала қарап тұрған мейірімді жанары елестейді де тұрады. Мен ертең осында аттанам деген күні түнде ол маған: «Ертең сөзсіз кетуің керек болса, таңертең мені оятпай кете бер, мен оянсам және қалып қоясың, сені шығарып салу қолымнан мүлде келмейді...» – деп еді күрсініп. Мен, айтқанындай, таңертең оны оятпастан кетіп қалғанмын. Енді оған деген сағынышымды тек аппақ қағазға ғана ақтарамын:



	Жүрегімде жыр болып толқып атың,

	Айналамның ажарын толтырасың.

	Жанымның жалғыз түйір тәттісіндей,

	Әйтеу, менің ойымда сен тұрасың.



	Сен тұрасың ойымда әрқашанда,

	Қалғысам да, қалжырап шаршасам да.

	Біреулерге тәнті боп тамсансам да,



	Біреулермен сырласып, ән салсамда,

	Әйтеу, менің ойымда сен тұрасың,

	Сен аман жүр, ардағым, әрқашанда.



	Сағынышпен сары таң күзетемін,

	Бірде шаттық жамылып, біресе мұң.

	Жер бетінің арттырып қымбаттығын,

	Мен сүйетін бір жанның жүр екенін

	Сен тұрасың сездіріп, жыр етерім.



	Ақыры сағынта, сарылта күттірген қысқы каникул да келіп жетті. Таңертеңгі автобусқа ауылға билет алдым.

	Автобус жолда Ақтам кентіне түскі асқа тоқтады. Асханада тамақ тасып жүрген өзім шамалас бір-екі қазақ қызын байқап отырмын. Жақынырақ келген біреуін ептеп шақырып, сұрадым:

	– Осында Ақай деген аспаз бар ма?

	– Жоқ.

	Әлден уақытта әлгі қыз қайта келіп, жанындағы құрбысын көрсетіп:

	– Мына Сәбира таниды екен, осы Ақтамның бір түпкіріндегі асханада жұмыста екен, – деді. Мен сәл сенімсіздеу болып:

	– Мүмкін қазір онда да жоқ шығар... – дедім. Жаңағы Сәбира есімді қыз:

	– Неге олай дейсіз? Біз түнде ғана олардың асханаларында бір досымыздың туған күнін тойлағанбыз, Ақай бірге болды, – деді.

	Шынымен де үмітсізденіп отырған едім, қатты қуанып қалдым.

	– Ендеше осы арадан түсіп қалсам, сіздер сол жерге жеткізіп саласыздар ма? – дедім өтініп. Олар келісті. Сумкаларымды көтерісіп, кенттің екінші басындағы бір жатақханаға ертіп келді. Сағат үш мөлшері болса керек, жатақхана есігі жапсарлай ашық тұр екен. Қыздар есікті қақпастан, салып-ұрып кіріп барды, мен де еріксіз ере кірдім. Ақай төсекте ұйықтап жатыр, ештеңені сезер емес. Қыздар оятпақшы болып еді, мен тоқтаттым. Екеуіне рахметімді айтып, шығарып салдым. Және кешкісін келіп, бірге шай ішетін болып кетті.

	Иә, Асекең шалқасынан түсіп, ештеңе сезбестен, батырдың ұйқысын соғып қамсыз жатыр. Жанына келіп, әрі-бері қарап тұрдым. Өңі бұрынғыдан сәл тотығып, қарайған секілді. Қабағын сәл түйіңкіреп ұйықтағанынан болар, қою қастары бір-біріне тиердей, шекесіндегі ұзын тыртығы бұрынғыдан жіңішкеріп, елеусіздене бастаған секілді. Үстіндегі қызыл күрең кеудешесі өңін ашып, ажарлы көрсетеді екен. Шалқасынан жатқанынан болар, шаштары кейін жығылып, кең маңдайы күн тие бермейтінін әйгілегендей, аппақ болып жарқырап жатыр. Ақырын еңкейдім де, тура өзі құсап маңдайынан иіскедім. Ол оянып, көзін ашып, маған қарап қимылсыз аз жатты да, күлімсірей көзін қайта жұмып:

	– Мен түс көріп жатырмын ба? Періштелер қайдан жүр? – деді. Ал мен ештеңе деместен, жоғарыдан қарап тұра бердім. Кенет ол ұшып түрегелді де, тұрған орнымнан балаша тік көтеріп алды. Бейне цирк ойынындағыдай шыр айналдырды. Мен оны мойнынан құшақтап:

	– Түсір, жығасың, жығыламыз! – деп күліп жібердім. Кешкісін сол ауылда тұратын он шақты қыз-жігіт жиналып,

	Асекең өзінің шағын жатақханасында аста-төк қонақасы берді. Арасында менің мектепті бірге тауысқан Гүлмира, Гүлшира есімді сыныптастарым да бар екен, кеш өте көңілді болды. Кеш соңында мұндағылардың барлығын ертесі түскі асқа бір жігіт қонаққа шақырды, кешкіге біреуі шақырып жатты. Қазақтың дархан көңілді қонақжай қыз-жігіттері осылайша бір апталық қонақ шақыру кестесін жасап үлгерді.

	Таңертең оянсам, Ақай жоқ екен. Жуынып-шайынып, бой-басымды түзеп далаға шықтым. Жатақханадан жиырма метрдей жерде асхана тұр екен. Жұмыс орның осы болар деп ойладым да, сонда бардым. Ас пісіретін түпкі бөлмеге кіргенімде, теріс қарап тамақ әзірлеп тұрған ол мені байқаған жоқ. Келесі бөлмеде бар орналасқан екен, сондағы бір қыз құйып, ортадағы әрі-бері тағам өткізетін ойықша арқылы ұсынған бір рюмка шарапты қылқ еткізді. Мен ту сыртынан жай қарап тұра бердім. Тамағын пісіріп, әлгі терезеден беріп жатып, әлдекімнің өзін бақылап тұрғанын сезе қойғандай, кенет артына жалт қарады. Мені көрген бойда сондай жылы шыраймен:

	– Тұрып алыпсың ғой, ұйықтамадың ба? – деп күлімсіреді.

	Мен де жымиып:

	– Шөлдеп қалған секілдісің ғой... – дедім. Бағанадан көріп тұрғанымды білді-ау деймін, басын шайқады да:

	– Бала, мені аңдығаныңды қоймайтын болдың ғой! – деп тағы бір күліп қойды. Столындағы әлденелерді реттестіріп жатып, маған:

	– Тамақты қайда ішеміз? – деп дауыстады.

	– Сен қайда отырғың келсе, сонда ішейік! Ол аз ойланып тұрды да:

	– Ендеше жатақханада өзіміз оңаша отырып ішейік, – деді. Таңертеңгі асымызды іше отырып екеуміз ұзақ әңгімелестік. Бір кезде ол менің бетіме қарап едәуір үнсіз отырды да:

	– Осында менің жанымда он шақты күн қалшы! – деп өтінді.

	Мен таңғала:

	– Сен менімен бірге қайтпайсың ба? – дедім. Ол:

	– Мені қайтару қолыңнан келе ме, бала? – деп жеңіл күрсінді.

	– Қалай сонда? – Түкке түсінбей қайта сұрадым. – Неге қайтпайсың?

	– Солай! Сенен қалып, иен таудың арасындағы бұл шағын ауылда тұру маған да ұнайды ғой дейсің бе? Бірақ анамды қатты жақсы көрем, ол кісінің әр айтқанын қаласам да, қаламасам да жасауға пейілмін, – деді.

	Бәрі түсінікті болды, мұнда анасының өтінішімен ғана келіп жұмыс істеп жүргенін сездім.

	– Сен менің жанымда он шақты күн бол, сосын автобусқа өзім шығарып салам. Бірақ ауданға барған соң міндетті түрде әуелі біздікіне бар. Апам сені жақсы көреді, мүмкін сені тыңдар. Бұл жердегі жағдайдың тым нашар екенін айт және таңертеңгі бардағы сусынды да... – деп сәл күлімсіреп қойды.

	Оның қайтпайтынын естіген соң іштей қатты абыржып қалдым. Ол бетіме үңіле қарады да:

	– Не ойлап кеттің? Бірдеңе айтқың келіп отырған секілдісің ғой, – деді. Мен үндемеген күйі ештеңе айта алмадым, ол ас жиналған соң қайта жұмысына кетті.

	Ақайдың осында қалатынын білген соң, не істерімді білмей, дел-сал болып күні бойы жаттым. Қыстың қысқа күні де ұясына кіріп үлгерді. Ақай жұмыстан келді. Ол шам жанбаған алакөлеңке бөлмеге кірген бойда аз тұрды да, электр шамын жақпастан, ақырын басып төсекте жатқан менің жаныма келіп, еңкейе түсіп:

	– Ояу жатырсың ба? – деді. Мен үндемеген қалпы қабырғаға қарай аунап түстім.

	– Не болды? Бірдеңені қате сөйлеп қойдық па? Ренжіп жатқан секілдісің ғой, – деді де, кішкентай балаларды ойнатқандай мені қытықтай бастады. – Кәне, тез тұр, Гүлшира сыныптасың күтіп қалады! – деп одан сайын қытықтай түсті. Көңіл күйім болмай жатсам да, еріксіз күлуге мәжбүр болдым.

	– Жетеді енді, қытықтамашы! – деп бірнеше мәрте күліп жатып айтып едім, тыңдамады, ақыры күлкімнің аяғы жылауға ұласып кетті. Ол қоя қойды да:

	– Шынымен жылап жатырсың ба? – деп алақанымен көзімнің жасын сүртті. Сосын ештеңе сұрамастан, «Ал айта ғой...» дегендей, арқасын төсектің басына сүйеп үнсіз отырды. Басымды көтеріп жүзіне қарамасам да, оның маған сұраулы көзбен қарап, не айтарымды күтіп отырғанын сездім. Бірақ неден, қалай бастап айтарымды білмей тағы біраз жаттым. Орнымнан тұрмастан ірге жағымдағы қол сумкамнан дәрігердің сараптама қағазын алдым да, теріс қарап жатқан күйімде қолына ұстаттым. Ол қағазды мұқият қарап шықты-ау деймін, сәлден соң мырс етіп күліп, басымды екі алақанымен ептеп көтеріп кеудесіне қарай қойды да, бетіме күлімсірей еңкейіп:

	– Осыған жылап жүрсің бе? Кішкене мама... Әлде мені әке бола алмайды деп ойлап па едің? Ерте ме, кеш пе, бір күні осылай болары сөзсіз еді ғой! – деді де жас буған көзімнен сүйді. Біраз үнсіздіктен соң, ернін әлі де көзімнен алмаған күйі:

	– Саған рахмет, ал ендігі жұмысты мүлде ойлама, мен өзім реттеймін, – деді. – Кәне, енді тез тұрып, киіміңді ауыстыр, сыныптасың тосып қалады!

	Бағанағыдай емес, бойым жеңілдеп, көңілім орнығып қалған секілді, оның жағасының ашық қалған тұсынан ақырын иіскедім. Ол да қайта құшақтап, кеудесіне жүзімді қаттырақ баса түсті де күлді! Шын көңілмен, бар денесі селкілдеп тұрып күлді. Мен де бетімді оның ашық төсіне басқан бойда бәсең үнмен күлдім. Бірақ неге күлгенімді өзім де түсінбедім, мүмкін оның күлгеніне күлген шығармын.

	Ақай маңдайымнан иіскеп аз отырды да:

	– Маманың түрін қара! – деп қайтадан күлді.

	Кешкісін қонақасыда отырғанда қыздармен сыртқа шығып келуге ыңғайлансам:

	– Сырт киіміңді киіп шық, күн қатты суық, – деп мені қадағалаумен болды. Бірнеше мәрте оның маған қарап күлімсіреп отырғанын байқап қалдым да, бетім ду ете түсті, бейне бір «Маманың түрін қара!» деп күліп жібергелі отырғандай.

	Қонақасыдан қайтар жолда да, жатақханаға келген соң да бала жайлы екеуміз де қайтып тіс жарғамыз жоқ. Бірталай уақыттан бері өзім жалғыз арқалаған құпиямды сол құпияның негізгі себепкерімен бөліскенімнен бе, сондай рахаттанып ұйықтаппын. Ояна келсем таң атып қалған секілді, терезеден түскен бозамық сәуле бөлменің ішін алагеуім жарық етіп тұр. Ақай бір қолымен жастығын шынтақтай, жағына алақанын таянып, екінші қолымен құрсағымның үстін аялай сипап жатыр екен:

	– Оятып алдым-ау! – деді. Күңгірттеу бөлмеде түрін анық байқамасам да, жұмсақ та ақырын шыққан даусынан мейірлене толқып жатқанын сездім. Тұңғыш рет өзімді Алатаудай қорғаны бар, әлемдегі ең бақытты ана ретінде сезіндім. Бірақ ештеңе айтпастан, үнсіз жата бердім. Ол құрсағымды аялай сипаған қалпы, ерекше мейірлі үнмен:

	– Мен бұрын бір әйелдің жүрегінің астындағы бір түйір ұйыған қан екенмін, тоғыз ай, тоғыз күн толқып жүріп, жұдырықтай шаранаға айналыппын. Содан сол әйелдің алақанындағы шынашақтай шақалақ едім, алпыс екі тамырынан иіп шыққан ақ сүтімен атпал азамат болыппын. Енді, міне, тағы бір әйелдің жүрегінің тұтқынымын... – деді.

	Сол сәтте ол маған бейне ғажайып ертегі айтып жатқан секілді сезіндім. Даусы да сондай жылы, жағымды. Оның таным-түсінігі сондай терең, жан дүниесі соншалықты таза екенін білсем де, тебіренсе осынша кемел толғайтынын шынымен білмейтінмін.

	Аз-кем үнсіздіктен кейін қайта сөйледі:

	– Сен білесің бе? Менің ең үлкен үш кемшілігім бар. Оны менімен бірге көтеруге шыдай алар ма екенсің?.. – Менің әзірше еш тіл қатпайтынымды білген ол сөзін қайта жалғады. – Бірінші кемшілігім, көп жағдайда ішімдегіні сыртыма айтып шығара алмаймын, оны түсіну үшін өзің секілді ақылды да зерек қыз керек болатын. Екінші, мен ешқашан анамның пікіріне қарсы келе алмаймын, мейлі, ол кісінікі мүлде қате болса да. Анашымды ешқашан ренжіте алмаймын. Сен осыған төзе алар ма екенсің? – Ол әр сөзін асықпай, байыппен, түсінікті, тым түсінікті етіп айтып жатты. – Үшінші, мен қатты кедеймін, бір отбасындағы сегіз жан тек әкемнің жалақысына ғана сүйеніп күнелтеміз. Менде тұрақты жұмыс жоқ, қатты қиналатын боласың! – деп күрсінді.

	– Бәрі осы ғана ма? – дедім. Бірақ ол мені мүлде естімеген секілді шалқасынан аунап түсті де, төбеге қарап үнсіз қалды. Ал маған Ақай айтқан үш мәселенің өміріме ешқандай да қатысы жоқ секілді болып сезілді.

	Жоқшылықтың не екенін еш сезініп көрмеген, әке мен ағаларының арқасында ақшаны уыстап жүрген албырт қыздың санасына кедейлік деген нәрсені қанша айтсаңыз да ұғындыра алмас едіңіз.

	Ал анасы?.. Анасы жап-жақсы адам, ол да мені ұнататынын байқап жүрмін (Қайын ене мен келіннің қарым-қатынасын, ене келінге әрдайым сын көзбен қарайтын тұрмыстық күрестің бар екенін ол кезде аңғал басым қайдан білсін).

	«Сырымды ашып айта алмаймын...» дей ме? Онда тұрған не бар, шынымен ол бұған дейін ақтарыла ештеңе айтып көрген жоқ. Күлімсіреген жанарымен, құмарлана қараған отты көзімен сүйеді. Құшағына аялай қысып, мейірлене ұзақ иіскегенімен сағынышын жеткізеді. Ал бала күнімнен өлең жаттап, таңдайым тақылдап өскеніммен, Ақайдың алдында менің де мінезім бөлек еді. Қанша тіл-жақты болсам да, махаббаттың не екенін тұңғыш ұғындырған осы жігіттің мінезіне бейімделіп кеттім бе, мен де оған сезімімді мүлде ашық айтып көрмеппін. Тек газет-журналдарға жарияланған өлеңдерімді оған көрсеткенімде, оның ішінен өз махаббатының жауабын тапқандай, бетіме қарап, риза болған бейнемен күлімсіреп қана қоятын. Сондықтан да оның өзі айтқан үш кемшілігі мені ойландырған да, толғандарған да жоқ.

	Ертесі түскі асқа және бір жолдастары қонаққа шақырды. Жол жиегіндегі шағын мейрамханаға дастархан жайған екен. Жиналған жастар енді ғана стол басына отыра бергеніміз сол еді, есіктен жүгіріп кірген біреу:

	– Ерсінді машина қағып кетті! – деп баж ете қалды. Іштегілер түгел жүгіріп далаға шықты.

	Ерсін Ақаймен жақын араласатын жігіттердің бірі екен. Жолдың қарсы бетіндегі дүкеннен бірдеңе алуға өте бергенде, зулап келе жатқан КамАЗ көлігі қағып кетіпті. Көз алдымызда қазақтың арыстай бір азаматы қанға бөгіп, сұлап жатыр. Бірнеше минут бұрын ғана әзілдесіп, қатар отырған жолдастары зар жұтып, мәйітін құшақтап қала берді. Әттең, опасыз дүние-ай!

	Бұл шағын кентте көшелер тым тар болғандықтан жол апаты жиі орын алып тұрады екен. Оның үстіне тау арасындағы айналма жолдан шыға келген көліктердің жүргізушілері тосын да тұтқиыл жағдайларда тіпті тежегішті басып үлгермей де қалатын секілді.

	Қайғылы қаза бәріміздің көңілімізді түсіріп, сағымызды сындырып жіберді. Ақай да түнеріп жүр. Кеше ғана думанға толы бұл ауыл мен үшін енді сүркейлі ажал құшағы ғана секілді болып елестеді. Бір күн емес, бір минут та қалғым жоқ. Бірақ кетіп қалайын десем... Ақайдың әнеу күнгі бар терезесінен шарапты рюмкалап сілтеп тұрған бейнесі көз алдымда елестеп тұрып алды. Ақыры Ақайды бұл арада қайтсем де қалдырмауға іштей бекіндім.

	Келесі күні Ерсіннің жақындарына көңіл айтып шыққаннан кейін жатаққанаға келе салып, киімдерімді реттеп жолға жиналдым. Ерсіннің қарындасының шырылдап жылап, бізді көрген соң одан сайын егіліп: «Аға-әпке! Қайда?! Қайда менің Ерсін ағам?! Кеше ғана сіздердің жандарыңызда асыр салып жүр еді ғой! Неге ол киізге оранып жатыр?! Тұрғызшы, тұрғызыңыздаршы!» – деп зар илеген даусы құлағымнан кетпей, жүрегімді езіп жібергендей.

	Ақай терезе алдындағы орындықта, темекісін сорып, далаға мұңая қарап отырған. Менің аяқ астынан жиналғаныма түсінбесе де, ештеңе сұраған да, тіл қатқан да жоқ. Бірге жүрген жолдасының қазасынан жүрегі қатты шайлығып қалғаны көрініп тұр.

	Мен өз киімдеріммен қоса оның да киім-кешегін жиыстырып сумкама салып:

	– Ақай, жүр кеттік! – дедім. Өтініш емес, оған тұңғыш мәрте бұйыра сөйледім.

	Ол енді ғана маған назарын бұрып:

	– Мен кете алмаймын. Апама не деймін? Осы жердің өзіне әкем бір таныстарын салып, жұмысқа әрең кіргізген.

	Сондықтан бұлай кетіп қала алмаймын! – деді қабағын шыта басын шайқап.

	– Ақай, апаңа мен өзім түсіндірем, қажет болса ол жақтан да жұмыс табылар. Ал енді сөз таластырмай-ақ қой, сені мұнда бір минут та қалдыра алмаймын! Бұндағы жағдайларды естісе, анаң да сенің дұрыс жасағаныңды түсінеді. Өйткені ол кісіге ақша емес, ұлы керек! Сен керексің! Сенші осыған! Жүрші, болды, кетейік! – дедім.

	Райымнан қайтара алмайтынын білді ме, әлде өзі де қалғысы келмеді ме, мені құшақтап, бетіме бетін тигізіп азырақ тұрды да:

	– Осындай жаман сәттерде жанымда болғаныңа шүкір! Азырақ күте тұр, жұмысты өткізіп, бухгалтермен есеп жасасып келейін, – деп шығып кетті. Көп айналған жоқ, шамасы жарты сағатта қайта оралды.

	Біз аудан орталығына келгенде кешкі сағат жеті-сегіз шамасы болса керек. Ақай бірден үйлеріне бастады. Анасы үйді аппақ етіп әктеп, көрпе-жастық, терезе перделеріне дейін жуып-шайып, мұнтаздай етіп қойыпты. Пеште от маздап жанып тұр, жанға сондай жайлы сезіледі.

	Анасы әуелі менің бетімнен сүйді, сосын ұлының бетінен сүйе беріп еді, Ақай өзін естияр сезінді ме, әлде мен тұрған соң ыңғайсызданды ма, көзінің қырымен маған ұрлана қарап ыржиып қойды. Інілері мен кішкентай қарындасы бірінен соң бірі келіп амандасып жатты. Әлден уақыттан соң анасы қызын ертіп ас үйге шықты. Кішірек екі інісі ағаларын сағынып қалған секілді, айналып-үйіріліп Ақайдың жанынан шықпайды. Шамасы біреуі алты-жеті жаста, біреуі сегіз-тоғыз жас шамасында болса керек. Екеуінің көздерінен қағыс қала берген бір тұста Ақай құлағыма сыбырлап:

	– Апаңыз «Келінім келеді...» деп үйді тазалап қойыпты, көрдің бе, сені жақсы көреді, – деді әзілдей күліп. Кішкене інісі Шалғын біздің сыбырласып отырғанымызды байқап қалды ма, жалт қарады. Ақай да арырақ сырыла беріп:

	– Ержеткендеріңде көрермін сендерді де, сақшылар! – деп күлді.

	Кешкі ас үстінде Ақай апасы сүрлеген етті жапырақтап турай отырып:

	– Етті дәмді тұздапсыздар, – деп мақтап қойды.

	Мен апасының суыртпақтап сұрауымен университет жайлы азырақ әңгіме айтып отырып, арасында Ақтамдағы қайтыс болған жігіт жайлы да бүлк еткіздім. Ондай оқиғаның шеті шыққан соң, анасы өзі әңгімешіл адам, қайталап тәптіштей сұрады. Мен де сол сәтті пайдаланып, ол араның жағдайы тым нашар екенін, ондағы тұрғындардың көпшілігі саудамен айналысатын жастар ғана болғандықтан, күндерінің арақ-шарапсыз өтпейтінін, жол бойындағы елді мекеннің онсыз да тым қауіпті екенін елеусіздеу айтып алдым. Анасы зерек адам секілді, менің ойымды біле қойғандай:

	– Балам-ау! Сондай орта болса, өзіңнің де талғамың бар емес пе, алғаш бара салғаныңда неге қайтып келмегенсің? Немене, біз сені не көрсең, соны көр деп үйден қуалап жіберіп пе едік? – деп кінәлай сөйледі. Ақай да анасының бұлай ұрыса сөйлеуіне дән риза секілді. Неше күннен бергі еңсемізді езген қайғыдан да арылғандай, көңіліміз жайланып, жадырап қалдық.

	Таңертеңгі шайдан кейін анасының:

	– Тағы бір-екі күн қалмайсың ба? – дегеніне қарамастан ауылға кеттім. Үйге келіп, әпке-жездеммен, туыстарыммен көрісіп жырғап қалдым.

	Арада бір-екі апта өткеннен кейін болса керек, әкем мен інім таңертеңгі асқа дастархан басына жайғасқан. Кеселеріне бір-бір шыны шай құйып, енді нан турағалы жатыр едім, әкем қашанғы әдетімен қолын маңдайына жақындатып есік жаққа күн сала қарады да:

	– Балам, анау легендегі су толып қалған секілді ғой. Сырттан біреу келсе сүрініп төгіп кетер, шығарып тастасаңшы, – деді.

	Орнымнан тұрдым да, інімнің кеше үйрек атуға барғанда киген ұзын қонышты дәу резина етігі пеш түбінде тұр екен, соны аяғыма бос сұға салып, легенді көтеріп далаға шықтым. Ауыл адамдарының қашанғы әдетімен анадайдағы үйген қарға апарып, суды төге бергенімде ашық тұрған қақпадан аулаға екі атты кісі кіріп келе жатты. Біздің үш ит арпылдай тұра ұмтылып, қос аттың төсіне шапшыды. Мен ауыл адамдарының әдеті бойынша, жерден бір ағашты ала сала иттерді жасқап, кісілердің аттан түсуіне мүмкіндік жасап жатырмын. Бір қолымда дәу леген, оны жерге қоюды да ұмытып кетіппін, бәлкім соған мұршам да болмады.

	Кісілер аттан түсіп, шылбырын ат ағашқа байлады да:

	– Амансың ба, балам? – деді. Ықшам, мәдениетті киген киімдерінен ауыл арасының адамдары емес екені көрініп тұр.

	«Әкемнің алыстан арнайы келген жолдастары-ау...» деп шамаладым.

	– Үйге кіріңіздер! – дедім есікті нұсқап.

	– Әкең үйде ме, балам? – деді біреуі.

	– Иә, әкем үйде, – деп үйге бастадым. Абалаған иттерді бір қолымдағы ағаш таяқ, бір қолымдағы легенмен жасқай жүріп, қонақтарды есіктен енгіздім. Кісілер әкеммен сәлемдесіп төрге жайғасты.

	Меймандарға бір-бір кесе шай құйып, дастарханға қант-кәмпит секілді тәттілер салуға тарелкаларды көтеріп келесі бөлмеге кірдім де, қайта шықтым. Келген кісілер өздерін таныстырып жатыр:

	– Мені білесіз, Жасанды ауылындағы Қалимын ғой. Талай жиын-тойларда дәмдес болдық. Ал мынау – аудандағы інім Орал...

	Келген кісілердің біреуі Ақайдың әкесі екенін енді ғана білдім де, есіктен зорға шықтым. Әпкемнің үйіне қарай жүгіріп келемін, аяғымның қорп-қорп еткенінен байқадым, бағанағы дәу резина етікпен жүрмін.

	Әпкем киініп, бір жаққа кеткелі жатқан секілді.

	– Әпке, біздің үйге барыңызшы! Қонақ келді! – дедім ентігімді зорға басып.

	– Қайдағы қонақ?

	– Білмеймін, ауданнан келдік дейді... – деп күмілжи сөйледім. Мен күмілжіген соң болар, бетіме күдіктене қараған әпкем:

	– Мына қыз не дейді өзі? – деп бетіме қайта бір сұраулы көзімен қарады да, асыға басып біздікіне қарай жөнелді.

	Енді маған бұл жер де пана болмады, үйдегілердің біреуінің көзіне түсіп қалудан қорқып, жоғары жақта көрші тұратын құрбым Нұрайшаның үйіне тұра жүгірдім.

	Қас қарая еріксіз апайымдікіне қайтып келдім. Апайым мені көрген жерден бетіме қарап күлді де:

	– Атасының алдынан ботимен шығып, иттен қорып алған қыз, бақытың ашылсын! – деді.

	Домбырасын кеудесіне көлденең сала дыңғырлатып төрде жатқан жездем де құлағы шалып қалды білем, басын көтеріп:

	– Не дейді? – деп күліп жіберді.

	– Қайдан білем сол сәтте келе қаларын, өзімше су төгуге шыққан едім... – деп төмен қарап міңгірледім.

	Әпкем жездеме қарап:

	– Атасын аттан өзі түсіріп алыпты, аяғында тізеден келетін, аңшылар киетін ұзын қонышты резина етік, абалаған иттен екі бірдей қайын атасын өзі қорып үйге кіргізіп, шай құйып беріп, содан маған келіпті, батырекең, – деді. Сөзінің аяғын күлкіге булыға үзіп-үзіп айтты. Жездем рахаттанып тұрып ұзақ күлді.

	Бетім дуылдап барады, өзімнің қатты ұятқа қалғанымды олар күлген сайын шындап түсіндім. Түсіндім де бұлардың енді оңайлықпен қоймайтынын да білдім. Енді әдейі әпкеме қабағымды шыта қарап:

	– Болды енді! Күле бермей шай берші! Қарным ашып кетті, – деп ашуланғандай кейіп таныттым.

	Әпкем енді шамданатынымды білді де, ештеңе айтпастан дастархан жасай бастады. Қайталап бірдеңе демегенімен, ара-тұра өз-өзінен күліп қояды. Жездем де ауық-ауық күліп алады. Мен сол күні елу-ақ метр қашықтықтағы өз үйіме қайтуға шамам келмей, әпкемнің үйіне қонып қалдым. Әкем мен інімнің бетіне қарауға ұялып отырғанымды сезген әпкем олардың кешкі асын сонда апарып беріп келді.

	Ертесі таңертең шай ішіп отырғанда әпкем байсалды қалыппен сөз бастап:

	– Ана кісілер бір жұмадан соң қайта келетін болып кетті. Әкең «Қызыммен сөйлессін жеңгелері, өз қалауы осы болса, менің бөтен пікірім жоқ. Бір жұма уақыт беріңіздер» деп қайтарды. Ал сенің ойың қалай, баласын танушы ма едің? Өз ықтиярыңмен кісі салдырдың ба? – деді. Мен дастарханның шетін шұқылаған бойы үндемей отыра бердім.

	Енді жездем сөзге араласып:

	– Өзің құдалыққа кісі келетінін білуші ме едің? Онда неге алдын ала айтпадың? Кемінде атын ұстап, иттен қорып... – деді де, сөзінің аяғын айта алмай күліп жіберді.

	Мен орнымнан тұрып, аяқ киімімді киіп жатып, әпкем тақымдап қоймаған соң:

	– Білем, танимын. Өзім келіскем... – міңгірледім де шыға жөнелдім.

	Сөйтіп үлкендер құдалық жолын өтеп болғанша да үш-төрт ай өтіп кетті. Ақай екеуміздің бір-бірімізге деген құрметіміз бен көңіліміз әуелгідей болғанымен, іштегі бөпеме бес-алты ай болып, құрсағым білініп, туыс-туған, көрші-қолаң өсек ете бастады. Менің жағдайымды көрген Ақай да қатты қиналды:

	– Үйдегілер не құдалықтың ақшасын, не сойыс малын даярлай алмай жатыр, көзім көріп отырған соң оларды қысай да алмаймын... – деп басын сипап-сипап отырып кетеді. Ақыры менің жағдайымды үлкен әпкем де біліп қалды. Бір күні шақырып алып:

	– Атаң мен енең де қыз ұстаған адамдар, сенің жағдайыңды көре тұра, құдалықтарын тез өтемей, осынша созатын жөні жоқ! Мен ақша берейін, енді кешікпей баланы алдырып таста да, қайтадан оқуыңды жалғастыр. Бүгін сенің ат-атағыңды, абыройыңды қорғамаған әулет ертең қадіріңді білмейді, – деді. Құрсағымдағы алты ай болып қалған бөпем кәдімгідей жыбырлайды. Өзі тентек, тепкіленіп те қояды. Алдырып тастауға қимаймын, бірақ бұлай жүре беруге тағы болмайды. Енді қайда барып, не істерімді білмей басым қатты. Үйде жүрсем ауылдастарымның, әкем мен інімнің алдында ұят.

	Еріксіз Ақайдың үйіне келем. Онда үш-төрт күн тұрған соң анасы:

	– Балам, үй жағыңа бір барып қайт, көздеріне көрініп тұрмасаң қашып кетті екен деп қалады. Бұйыртса, ақша табыла сап құданы шақырамыз! – дейді. Амалсыз Қарасайға, үйіме баруға мәжбүр боламын. Онда да ішімді ұзын матамен қатты таңып аламын.

	– Балаға зиян, таңба! – деп Ақай шыр-пыр болады. Сөйтіп, оның айтқан үш кемшілігінің бірі саналатын кедейлігінің ащы дәмін босағасын аттамай жатып бөпеміз екеуміз бір кісідей таттық.

	Ақыры құда шақырысатын күн де жетті-ау. Біздің үйге біздің туыстар, Ақайдың үйіне оның туыстары жиналатын болған соң, тіпті маған барар жер де қалмайтын болды. Сонымен Ақай мені анасының жамағайын туысы болып келетін Майдан ауылындағы Қабай есімді қыздың үйіне апарып салды.

	Құдалар аттанып, туыстар тарады деген күні кешкісін Ақай өзі барып алып қайтты. Ол үйіне келген күні шынымен бар жүгі жеңілдегендей сезінді білем, менің құрсағыма алақанын ақырын салып сипады да:

	– Бота, сені анаң байлап-матап қинап жіберді-ау, бірақ кінәның бәрі кедей әкеңде, енді бүгіннен бастап үшеуміз бірге бақытты өмір сүретін боламыз, –деді.

	Ертесі таңертеңгі шайдан кейін Ақайдың анасы:

	– Балам, үйіңе қайта барып қайт, әйтпесе «Қызымызды үйіне кіргізіп алып құда шақырды» деп қалады туыстарың, – деді. Мен еріксіз тағы да құрсағымды екі метр матамен бұрынғыдан да қаттырақ таңып жатыр едім, Ақай басын шайқады да, көруге дәті жетпегендей, үйден шыға жөнелді.

	Үйге келгенімде әкем қолыма бес мың юань ақша ұстатып:

	– Балам, анаң жоқ, саған не жасау алатынын мен білмеймін, мына ақшаны өзіңе ең жақын жеңгеңе бер де, қалаған жасауыңды алғыза ғой, – деді.

	Еріксіз аудандағы үшінші жеңгемді шақырттым. Сол кісінің кеңесімен сатып алған біраз жиһазды үйге әкеліп қойдық та, тігілетін көрпе-жастық, кестелерді жеңешем өз үйінен әзірлейтін болып, сонда әкетті. Ал мен үшін жасау-дүние дегеннің еш қызығы болып жүрген жоқ. Тек жол-жосынды тезірек аяқтап, бөпемнің тынысын кеңітіп, құрсағыма батып бара жатқан матадан тезірек құтылуға асығып жүрмін.

	Енді той жасауға Ақайдың үйінің мүлде шамасы келмейтін болғандықтан, ол үйге өздігімнен келіп, біржолата қалып қойдым. Бір аптадан кейін Ақайдың туыстары біздің үйге кісі жіберіп: «Баламызды өзіміз әкеліп алдық...» – деп, әкемнің алдынан кешірім сұрап өтіп қайтты. Иә, біздің, Ақай екеуміздің ерлі-зайыпты өміріміз осылай басталды.

	Ақайдың анасы аңқылдаған ашық адам секілді. Бірақ аздап ұйытқыма мінезі мен тілінің тікені бар. Пейілі түскенде қара тасты балқытатын қасиеті де жоқ емес.

	Күндер өтіп жатты, біз өзіміздің ұлы махаббатымызға тояттадық. Еш дүниеге көз қырымызды да салмадық. Өзгелер секілді сәнді киім, қымбат жиһаз дегендерге мүлде қызығып көрген жоқпыз. Тіпті Ақай екеумізде жаңа төсек-орын да жоқ, қонақ бөлмедегі нардың үстінде ұйықтайтынбыз. Сонда да өмірімізге, бізді қосқан тағдырға дән ризамыз. Бір философтың: «Жан дүниесі жұтаң, өз басы ақша мен мүліктен құнсыз адамдар ғана жалт-жұлт дүниемен өзін толықтырғысы келеді», – дегенін оқып едім бір кітаптан. Ал мен үшін Ақаймен бірге болудан басқа ештеңенің де керегі жоқ болатын.

	Бір күні, күндізгі сағат он бір шамасы болса керек, үйге Жақай мен Мәдей келді. Қонақ бөлмедегі биік столға шай жасадым, Ақай төртеуміз шай іштік, жігіттер дастархан басында отырып карта ойнады. Карта қызығымен сол дастарханды кешкі асқа жалғады. Ақыры кешкі он бір шамасында әлденеге келіспей, дауласып қалды. Біреуі: «Ендеше ертең қайта жалғастырайық!» – десе, тағы біреуі: «Жақайдың үйінде ертең кешке нақ ақшамен ұтысайық», – деп жатты.

	– Ақай, ертең сен де келесің бе? – деді Мәдей. Досымен қажаспаса отыра алмайтын Жақай:

	– Жаңа үйленген жігіт бара алмайды ғой! – деді.

	Ақай ыржиып күлген болды, менің бетім ду ете түсті.

	Ақыры жігіттер ертең тағы да жиналатын болып тарасты.

	Ертесі таңертеңгі шайдан кейін ас үйді жинастырып болып, жатын бөлмеге келдім. Ақай қашанғы әдетінше мұнтаздай болып киініп, туфлиін тазалап, бір жаққа жиналып жатыр екен. Қайда баратынын іштей сезіп тұрмын. Сумкамда қайсы күні әкемнің жасауға берген ақшасынан қалған жүз сексен юань бар болатын, жеңешем: «Өзіңе керек болады», – деп қалтама салып кетіп еді. Соны алдым да Ақайға бердім. Ол ақшаны санап шықты да, ішінен жиырма юань ғана алып, қалғанын өзіме қайтарып жатып:

	– Бір үйге бір ашық қол жетеді, қалғаны әлі керек болады, салып қой! – деді.

	Ашық есіктен дауыстай сөйлеп апам кірді:

	– Балам, кешегі жуылған орамалдарды қайда қойғансың?

	Таппай қойдым ғой!

	Ақай тез шығып кетті, мен шкафтың суырмасынан бүктеулі орамалдарды апама алып бердім.

	– Е-е, мұнда екен ғой, ана бөлмеден қарамаған жерім жоқ! – деп сөйлеген бойда шығып бара жатты апам.

	Енді жатын бөлменің ішіндегі оны-мұныны жинастырып жүргенмін, Ақай ту сыртымнан келіп құшақтады. Мен теріс қарап тұрған бойда, оның бетіне бетімді тигіздім де:

	– Сені кетіп қалды екен десем... – дедім.

	Ол жауап қатпастан, алақанын құрсағыма басып, бөпеміздің қимылын бақылап біраз тұрды да:

	– Мен келгенше шешеңді ашуландырмай қарап тұр деп мына жігітке тапсырып кеткелі әжесі шыққанша сыртта күттім ғой, – деп бетімнен сүйді де шығып кетті.

	Сол кеткеннен Асекең түнге дейін келмеді. Сағат он бір болды, жоқ, он екі болды, жоқ. Жақайдың кешегі әзілінен кейін әзірше келе қоймайтынын білсем де, көңілім алаңдап, қақпа сылдыр ете түссе елеңдеп жаттым. Анасы да алаңдап жүр білем. Біздің бөлменің есігінен басын сұғып қарап кетті. Келгенін байқамай қалдым ба деп үміттенетін секілді. Мен ұйықтаған кісімсіп қыбырсыз жата бердім, бірақ көзім ілінер емес. Тіпті әлдекімнің велосипедпен қақпа алдынан өте шыққандағы доңғалағының әлсіз зырылы да ап-анық естіледі. Оған қоса өз жүрегімнің дүрс-дүрс етіп соққанын да айқын сезініп жатырмын. Құрсағымдағы кішкентай жан иесі де әкесінің жоқтығын сезгендей, анда-санда бүйірімді солқ еткізіп тулап қояды. Түнгі сағат үш мөлшері болса керек, анасы шыдамады білем, мен жатқан бөлмеге кірді де, шамды жарқ еткізді.

	– Ақай әлі келмеген бе, ей, балам?!

	– Апа, олар Жақайдікіне карта ойнауға кеткен, алаңдамай жата беріңіз.

	– Осы баланы-ай, ә!.. – деді де жарықты сөндіріп, қайта шығып кетті.

	Менің түнімен көзім ілінбеді. Қабырға сағат тырс-тырс етіп таңғы алтыны көрсетті.

	Атам мен енем, таңнан тұратын әдетімен, есік алдында бірдеңелерді шұқылап, күнделікті тірлігін жасап жүр. Мен де орнымнан тұрдым да, көз ілмегенімді білдірмес үшін салқын сумен бетімді жууды жөн көрдім. Кенет қақпа сылдыр етіп ашылды да, біреу ішке кірді. Артыма бұрылып қарамасам да, Ақай екенін аяқ дыбысынан сезіп отырмын. Еңкейіп бет жуып отырған менің тұсыма таман келгенде:

	– Ерте тұрып алыпсың ғой... – деп бәсең дауыспен сөйлеп өте берді.

	Таңертеңгі дастархан қамымен жүргенде енем бір-екі мәрте бетіме әдейілеп тұрып қарады. Мен сыр бермеуге тырысып, сергек көрінгім келді. Бірақ көпті көрген үлкен адам менің түнімен ұйықтамағанымды сезген секілді, жай күрсінді де қойды.

	Стол үстіне кеселерді қойып жатып, нардың етегінде түсіп қалған темекі қорапшасы мен тұтатқышты тауып алдым.

	– Ата, мынау сіздікі ме? – деп ұсына беріп едім, атам үндеместен алды да, қалтасына салып қойды. Шайынан бір-екі ұрттап жіберді де, кесесін қойып жатып, төмен қарап шай ішіп отырған маған:

	– Балам, мені осы ауылдағы келіндер, тіпті туыстардың барлығы да «баба» деп атайды. Құда түсе барғанымда әкең «Сізге жоқты тап деп қинамайын, қолыңда барыңмен дәм татыр, бірақ қызымды өз қызыңдай көріп, жылатпай жүрсең болды» деп еді. Мені әкеңдей көр, балам, бұдан кейін «ата» деме, осындағы біздің балалармен бірге «баба» деп атап, осы үйдің қызындай болып жүре ғой, – деді.

	Ақайдың анасы да, әкесі де мені балам деп бауырына тартты. Бұрын дүниеде еш таршылық тартпағаныммен, анасыз өмірім қоршаусыз гүлбақ секілді болып елестейтін. Енді, міне, арқа сүйер Ақайым, балам дейтін әке-шешем бар, бұйырса, бөпем дүниеге келеді. Бұл әлемде бұдан асқан бақыт бар десе, мүлде сенбес едім.

	Ақай сол ұйықтағанынан түстен кейінгі үш мөлшерінде бір-ақ оянды. Мүмкін онда да оянбас еді, үйге Түргін ауылындағы Асхат келді, жанында және бір жігіт бар. Асекең: «Қолдан кескен кеспе көже жасашы», – деген соң, тамақтарын істеп, қонақ бөлмеге әкеліп бердім. Олар тамағын ішіп болған соң Емілге барып суға түсетіндерін айтты. Бұл кезде апам көрші кемпірдің үйіне әңгіме соғуға, бабам дәу қара велосипедін сүйреп қарттардың дойбы ойнау үйіне кеткен. Мен ас үйде ыдыстарды жуып жатыр едім, Ақай ту сыртымнан келіп құшақтады да, құлағымның түбінен сыбырлап:

	– Күйеуіңіз және шығып барады, мамасы. Бармасам, білесің ғой жігіттердің не айтатынын, өздері әлі үйленбеген соң отырған жерлерінде мені қылжақ етеді, – деді.

	– Барсаң бар, бірақ ертерек қайт, иә. Мен алаңдап ұйықтай алмайды екенмін.

	Ол бетімнен сүйді де шығып кетті.

	Шынымен де оның достарының ішінде үйленгендері тым санаулы. Оның үстіне Ақай көп әзілдеріне қарымта қайтармай, күліп қана отыратын кеңпейіл болған соң достары қажауын қоймайтын.

	Ол үйден шығып кеткен соң он минуттай өтті-ау деймін, апам келді.

	– Балам, Ақайды оятсаңшы. Тамағын ішсін, күні бойы ұйықтады ғой! – деді саңқылдай сөйлеп.

	– Апа, ол тамағын ішіп, шығып кетті.

	– Не дейді?! Тағы қайда кетті?

	– Түргіндегі Асхаттар келген, солармен суға түсуге кетті ғой деймін.

	Ақай бұл күні де кешікті. Түнгі сағат он бірден кете апам:

	– Балам-ау, күйеуің қайда? Суға осы уақытқа дейін түсе ме? – деді.

	– Апа, келіп қалар, алаңдамай жата беріңіз, – дедім де, ол кісілердің төсегін жайлап салып беріп, жатын бөлмеме кеттім, бірақ өзім де алаңдай бастадым.

	Сағат тілі екіні көрсетті, ол әлі жоқ, кірпігім айқаспай, жүрегім аузыма тығылып мен жатырмын. Бөлмеге апам кірді:

	– Ей, бала, өзі екеуің бірдеңеге ұрысып жүргеннен саусыңдар ма? Бұл бала өзі үйге қонбайтын болып жүр ғой, – деді.

	– Жоға, ештеңеге ұрысқанымыз жоқ.

	– Жас келіншегінің төсегінен безген жігітті көргенім осы екен! Бұл не өзі? – деп анасы бұрқылдап шығып кетті.

	Енем шығып кеткенімен, жаңағы бір ауыз сөзі бөлме ішінде қалып қойды. Қайта-қайта құлағыма «Жас келіншегінің төсегінен безген жігітті көргенім осы екен!» дейді де тұрады. Ақыры бұл таңды да көз ілмей атырдым, кеудемде Ақайға деген бір реніш қалып қойды.

	Сағат таңертеңгі сегіз шамасы болса керек, күндегі тірлігіммен, қолымда сыпырғы, ас үйге қарай келе жатқанмын, Ақай қақпадан кіріп келді. Тура қарама-қарсы жақындағанда кірпігін қағып күлімсіреді, мен еш ыңғай танытпастан, тіпті оны мүлде көрмеген адамдай жанынан өтіп кете бердім. Ол жатын бөлмеге қарай кетті.

	Арада біраз уақыт өткен соң кішкентай інісі Шалқар келіп:

	– Жеңге, сізді Ақай шақырып жатыр, – деді.

	– Қолы бос емес екен деп айт, – дедім де, түскі астың даярлығымен бола бердім. Апам жатын бөлменің терезесі алдынан өтіп бара жатып:

	– Мына кісі келіпті ғой! Бүркеніп жатып қалғанына қарағанда шаруасы қатты болған ғой! Түнімен ұйықтамаған адам ғой мынау! – деді.

	Шамамен жарты сағаттай уақыт өтсе керек, Ақай жаныма келді.

	– Не тамақ істеп жатырсың? – деді. Мен үндемедім.

	Апамның бағанағы сөзінен кейін ұйықтауға дәті жетпеді ме, әлде менің ренжіп жүргенімді біліп ұйықтай алмады ма, әйтеуір Шалқарды шақырып алдына отырғызып алды да, оған күлдіргі айтып, әлде бірдеңелерді сұрап, екеуі мәре-сәре болып әңгімелесті. Одан мәз болып күлісті, інісін еркелетіп бетінен сүйді, соңында Шалқар жылап, қашып құтылды. Мен ештеңеге мән бермегендей, өз жұмыстарыммен бола бердім.

	Ас бөлмедегі стол басына лағман салынған тарелкаларды апарып қойдым, ол да келіп дастархан басына жайғасты. Анасы енді ғана тамақтан ауыз тие берген ұлына таңдана қарап:

	– Балам-ау! Саған не жетті? Диуана болып үйге тоқтамай қойдың ғой! Әлде келіншегің екеуің бірдеңеге... – дей бергенінде Ақай орнынан тез тұрды да, тамағын көтеріп шығып кетті.

	Мен күні бойы ас бөлмеде оны-мұны бірдеңелерді шұқылап жүріп алдым. Кеш те болды, кешкі шайға дастархан басына жиналдық. Екі күн ұйықтамағандықтан көзім кіртиіп, өңім қашып, қалжырап тұрмын. Үйдегілердің кешкі ас үстінде телевизор көріп, стол басында ұзақ шай ішетінін білемін, дастарханды аздан соң келіп жинармын деп ойладым да, бөлмеге кіріп, жантайып жатқанмын, ұйықтап кетіппін. Ақай келген соң оянып ас бөлмеге барсам, апам дастарханды жинап үлгеріпті. Төсек-орындарын салып бердім де қайтып келдім.

	Ол менің неге ренжігенімді өзі де түсінгендей, ештеңе сұраған да жоқ, ақталып ештеңе түсіндірген де жоқ. Жай құшақтады да, бауырына басып маңдайымнан, көзімнен сүйді. Мен еш сұрақ та қоймадым, бір ауыз тіл де қатқам жоқ, сол салқын қалпымда үнсіз жатып ұйықтап қалдым.

	Таңертең Ақайдан бұрын тұрып, күндегі әдетімше ас бөлмеге кеттім. Сағат тоғыз шамасында оянған Ақай менің кешегі қалпымнан жазбаған салқын қабағымды байқады. Анадай жерде темекісін сораптап үнсіз қарап отырды да, ойына бірдеңе түскендей, жатын бөлмеге кіріп, таза киімдерін ауыстырып қайта шықты. Мен есік алдында, үзімдік сөресінің көлеңкесіне қойылған темір төсектің үстінде, апамның тапсырмасы бойынша жүн түтіп отырғанмын.

	– Жүр, киіміңді ауыстыр, бір жерге барамыз, – деді. Мен қозғала қоймадым, аппақ ұлпадай жүнді үнсіз түтіп отыра бердім. Ол қолымдағыны ақырын алды да, былайырақ сырып қойып, білегімнен көтере тұрғызып, жатын бөлмеге қарай жетелей жөнелді. Мен еріксіз жүріп келе жатып:

	– Қайда? – деп шытындым.

	– Барған соң білесің, тезірек киіміңді киіп шық.

	Қанша ренжіп тұрсам да, әмірін орындап, киініп шықтым. Оның соңынан еріп қақпадан шыға бергенімде, аула сыртынан кіріп келе жатқан апам:

	– Қайда кеттіңдер, ей, балалар? – деді.

	– Келеміз, апа! Келеміз! – деді Ақай.

	– Өзінің күндіз-түні қаңғығаны жетпегендей, енді әрең жүрген баланы... – деп анасы жазғыра сөйлеп, қақпаны салдырлата жауып кіріп кетті.

	Апамның «әрең жүрген баланы...» деп айтатын да жөні бар, арықтығымнан ба, құрсағым өте үлкен болып көрінетін. Оның үстіне соңғы кезде жиі жүрегім қысып, құрсақтағы бала өскен сайын тынысым тарылып, мазам кетіп, зорға жүргенмін.

	Ақай көзінің қиығымен бетіме бір-екі мәрте қарап қойғаны болмаса, жол бойы тіл қатып сөйлеген жоқ. Үлкен жолдың бойына шыққан соң анадайдағы бір жаяу арбаны шақырды да, мені қолтығымнан сүйеп отырғызды. Аудан іргесіндегі дивизияның шағын лушаңханасына алып келді. Ақша төлейтін жердегі ханзу жігітке екі кісіге билет кестіріп жатып:

	– Өткен түні осында бір затымызды қалдырып кетіппіз, көрмедіңіз бе? – деді. Ол Ақайдың бетіне бажайлай қарап:

	– Иә, сіздер үш жігіт келіп, анау бұрышта отырып едіңіздер, есімде, бірақ орындарыңыздан ештеңе көрмедік, бірдеңеңізді жоғалттыңыз ба? – деді.

	– Иә, солай болып тұр, жарайды, табылып қалар, – деді де Ақай мені лушаңхананың төргі қатарындағы бос орынға қарай жетелеп апарып отырғызды.

	Оның «өткен түнде осында болғанбыз» деген сөзді дәлелдегісі келгенін түсіндім. Екеуміз бір сағаттай отырып кино көрдік. Бірақ ұзақ уақыт бүктетіліп отырғанға құрсағымдағы тентек шыдамады білем, біресе мына бүйірімнен, біресе ана бүйірімнен бүлік еткізіп, наразылығын білдіріп тулай бастады. Менің мазам кете бастағанын сезген Асекең:

	– Мамасы, ашу тарады ма? Үйге қайтамыз ба? – деп күлімсіреді. Мен де еріксіз жымидым. Сөйтіп Асекең бойдақ достарымен бір күні үйде, бір күні сыртта түнеп жүріп және екі-үш ай өтті.

	Үйдегілермен тату-тәттімін. Енем көбіне балалық шағы жайлы әңгіме айтып береді. Өзі осыдан мыңдаған шақырым шалғайдағы Іле облысының тумасы екен. Бабамның кеудесінде демікпе сырқаты бар, суық тисе кеудесі сырылдап, сырқаты қайталап қалатын. Сөйтіп жүріп-ақ өте мықты адам еді. Ақайдан кейінгі қыз Сағым қалада университетте, оның оқу қаражатын төлеу керек, ал үйде сегіз жан сол кісінің табысына қарап, аузымызды ашып отырамыз. Ақай да бір жағына шыққысы келеді, бірақ намысты азамат, анау-мынау жердегі аз ғана тиын-тебенге бола төмендеуді ары көтермейді, жақсырақ жұмыстың ыңғайын күтіп ол да жүр.





V Бөлім


	Тауқымет




	...Шілде айы. Аулада он неше түп алма ағашы бар еді, солардың алмасы пісе бастаған. Кешкі тұнық ауада ауладан алманың жұпар иісі аңқып кететін. Ал таңертең есік алдына шықсаңыз, түнімен жел шайқап түсірген алмалар көздің жауын алып, баданадай төгіліп жататын.

	Бірде апам ауладағы алма ағаштарынан бірнеше күн алма алып жеуге болмайтынын айтты, өйткені құрт өлтіретін дәрі шашыпты. Таңертең орнымыздан тұра салып, оразамызды алмамен ашатын Ақайдың кіші қарындасы Самал екеуміз сілекейіміз шұбыра алмаларға қарап қойып зорға жүрміз.

	Сол күні түнде ата-енемнің төсегін салып болдым да, жатын бөлмеге кірдім. Ақай енді ғана жатқалы шешініп жатыр екен, құлағына аузымды тақап:

	– Алма жегім келіп тұр, – дедім. Ол шошыған кісіше, ашық терезеден есік алдында отырған апамды нұсқады:

	– Қой, апам отыр, әне!

	– Иә, сондықтан да саған айтып тұрмын.

	Ол қайта киінді де, далаға шығып, ауланың төріне қарай кетті. Апам ұршығын иірген беті төсек үстінде отыр еді, ештеңе сезген жоқ. Аздан соң Ақай жейдесінің етегіне салып, піскен картоптай жұп-жұмсақ аппақ алмадан он шақтысын алып келді. Әкелген бойда бұрышқа тықты да, есіктен басын қайта шығарып, қарындасына:

	– Бір ожау су әкеліп берші! – деп дауыстады.

	Қарындасы әкеліп берген суды шкаф үстіне қойып жатып:

	– Әбден жуып же, алма жегіш! Уланып қаласың! – деді де өзі жатып қалды. Мен алмаларды тазалап төсегіме әкеліп алдым да, жарықты сөндіріп қойып армансыз жедім. Барлығын тауысқан соң қалдық қабықтарын газетке орап даладағы қоқыс жәшігіне тастадым да, ешкім ештеңе білместей етіп бір-ақ жаттым.

	Ақай әлдеқашан тәтті ұйқыға кетіпті, ал менің ұйқым келер емес. Аздан соң тіпті мазам кете бастады, ары-бері аунап оны оятып жібермейін деп ойладым да, ақырын тұрып, нардың екінші басына барып төсек салып жаттым. Енді аздап ішім ауырғандай сезіндім. «Мәссаған! Алма жемеуім керек еді, дәріленген алма балаға зиян болар ма екен?» деп ойлап қоямын.

	Тағы біраз уақыт өтті, енді құрсағым қаттырақ ауыра бастады. Қыбыр-жыбырым көбейіп кетті ме, әйтеуір Ақай оянып кетті.

	– Ұйықтамапсың ғой, мазаң кетіп жатыр ма? – деп шам жақты. Кенет бос тұрған шөмішке қарап:

	– Сен бағанағы алманың бәрін жеп қойғансың ба? – деді көзі алақандай болып. Мен кінәні өзіне арта ақталып:

	– Енді неге сонша көп әкелгенсің? – деп қоямын. Оның абыржып қалғанын көрдім де:

	– Ештеңе етпейді, жата бер, қазір басылады, – дедім сенімді түрде.

	Ол үндемей далаға шығып кетті. Аздан соң бөлмеге апам кіріп келе жатыр, Ақай айтып қойған секілді.

	– Балам, ауырып жатырсың ба? Дәрігер шақырайық па? – дейді.

	– Жоға! Жоқ, керек емес! Бағана бір-екі алма жегенмін, қазір басылады, – деймін мен.

	Апам дәрігер мен көрші апаны шақырып үлгерген екен. Біраздан бері осы жеке поликлиникасы бар осы қытай дәрігерді тауып алған. «Бұйыртса, ертең осы дәрігер арзанға босандырып беретін болды», – деп отырғанын құлағым шалып қалған еді.

	Дәрігер тексеріп көрді де:

	– Толғақ екен, тездетіп емханаға жеткізейік, – деді. Ол заманда қайдағы такси, қайдағы көлік? Бабамның үйдегі ешкілерге шөп орып тасып әкелетін қол арбасының үстіне жақсылап көрпе төсеп, апам мен Ақай қолтығымнан сүйеп арбаға шығармақшы болды.

	– Жаяу жүрейінші, ыңғайсыз екен, – деймін, арбаға шығып жатып алған ұят секілді. Дәрігер мен көрші апа:

	– Жаяу жүруге болмайды! – деп ұрсып арбаға шығарды.

	Арбаны Ақай мен інісі Арман сүйреді.

	Жол бойы құрсағым тіпті қатты ауырып, айналамда не болып жатқанын да, қанша жол жүргенімізді де білмеймін.

	Клиника шағын ғана екі бөлме екен, біреуінде укол-дәрі даярлау жабдықтары, біреуінде төсек. Мені босандыратын әлгі дәрігер:

	– Бөлме ішінде ары-бері жүріңіз, толғақ піссін, – деді.

	Ал мен жүрмек түгілі, зорға түрегеп тұрмын, ішім бүріп, шанышқақтап ауырғанда жан төзгісіз. Ақай келіп қолтығымнан сүйеді, иығына бар салмағыммен артылып алғам, қиналып кеткенімде ернімді, білегімді тістеп шыдамдылық танытқан болам. Өйткені: «Қатты айғайлап даусыңды шығарсаң күшің кетіп қалады», – дейді дәрігер. Менің халімді көрген Ақай үстіндегі қоңыр ала тоқыма жейдесін шешті де: «Мынаның жеңін тістеші», – деп иығыма асып қойды. Қанша шыдамдылық танытып, дыбысымды шығармайын десем де ауық-ауық құлын даусым шығады.

	Бағанадан қайда болғанын білмеймін, бір мезгілде бөлмеге апам кірді. Кірді де Ақайға: «Ойбай-ау, ақымақ! Келіншегімен бірге толғатып қара сорпасы шыққаны несі? Бар, жүгір сыртқа!» – деп оны шығарып жіберді. Енді апамның иығына асылдым. «Жығасың, салма салмағыңды!» – дейді. Оны тыңдауға шама жоқ, қайта асылам, қайта сілкіп тұрғызып қояды, мен қайта асылам. Ақыры толғата-толғата әбден қалжырадым.

	Қанша мезгіл өткенін, сағат неше болғанын да білмеймін, толғақ ептеп басыла қалғанда көзіме бір тәтті ұйқы тығылады, бірер минутта қайта бүріп ауырады, қайтадын құлын даусым шығады.

	Заманауи талап-талғамға сай келмейтін, жағдайы мәз емес жекеменшік емхананың дәрігері мені босандыра алмай, ол да әбден шаршады. Босандырушының бірі – апам, екеуі құрсағымның үстінен бір матамен бе, әлде алақандарымен бе, баланы төмен сырып итерген болады. «Бар күшіңмен ышқына күшен», – дейді. Менде күш те қалмады. Тағы бір мәрте ауырғанда даусым тым қатты шығып, баж ете қалған секілдімін, апам жамбасымнан алақанымен шарт еткізіп: «Шығарма даусыңды!» – деді.

	Өзім бұрын емхананың әйелдер босанатын бөлімінде аз уақыт болса да жұмыста болғанымда талай толғатқан әйелдерді көзіммен көргем, жақындарының жаны бірге қиналып тұратын, апамның мына қылығынан ішімді тартып қалдым. Сол сәтте көз алдыма тек әкем мен анам ғана елестеді, өзімді шын мәнінде қорғансыз, жалғыз қалғандай сезіндім. Біршама уақыттан соң тіпті қанша ауырсынғаныммен бақыруға да шамам қалмады. Тек дәрігердің екі бетімді сәл шапалақтап:

	«Оян, оян, саған ұйықтауға болмайды! Есіңді жи!» – дегенін ғана ауық-ауық естігенім болмаса, ештеңе де сезіп жатқан жоқпын.

	Көз алдыма анам келіп, мейірлене құшағын ашып тұр, тап қарсы алдымда, бір-ақ аттам жерде. «Шеше! Шеше!» деп дауыстаған болдым, бірақ үнім шықты ма, жоқ па, оны да білмеймін. Кейде адам үшін өлімнің өмірден де қымбат болып кететіні осындай сәттерде секілді...

	Сірә, талықсып кетсем керек, әлдебір автокөлік сигналының ащы даусынан есімді жидым. Төрт көшенің қиылысы, қайшыласқан қалың адам, күн шақырайып, күйдіріп тұр. Ақай мені көлденең салып көтеріп, жүгіріп келеді екен, үстімде не бар екенін анық аңғара алмадым, тіземнен төмен жалаңаш екенін ғана байқадым. Одан әрі қайта талып кетіппін. «Өмір мен өлімнің арасы – қас қағым сәт» деген сөз рас екен-ау!

	Қанша уақыт өткенін білмеймін, есімді жидым. Көзімді ашсам, кәдімгідей жақсы жабдықталған үлкен емханада жатырмын. Аудандық емханада қысқа мерзім болса да жұмыс істеген соң бәрін байқап, сезіп жатырмын, бұл аудандық емхана емес. Қытайлардың аудан іргесіндегі жоғары деңгейлі дивизия емханасы. Әуелі анадай жерде қатарласа тұрған нәрестелер төсегіне көзім түсті, бірақ бәрі бос. Ақырын құрсағымды сипадым, босанған секілдімін. Қозғалмақ болып едім, еш дәрменім жоқ секілді. Сосын айналама байыптап қарай бастадым. Басымды сәл көтеріп едім, аяқ жағымдағы төсекте былғанған әлдебір заттар, маған таныс-бейтаныс медициналық құрал-жабдықтар, дәрігер халаты және... бала жатыр, қимыл-қозғалыссыз, үні де шықпайды. Бірақ бойыма ешқандай күдік те, қорқыныш та енген жоқ. Тірі нәрестенің жатар орны ол болмауға тиіс екенін толық білсем де, ана жүрек әлденеден үміттеніп, бірдеңені сезетін секілді.

	Бөлменің төргі жағында әлдебір дәрісін даярлап әбігер болып жүрген ақ халатты дәрігер әйелге қытай тілінде:

	– Дәрігер, менің баламды алып көріңізші, – деп қыбырсыз жатқан нәрестені иегіммен нұсқадым. Ол менің есімді жиғанымды енді ғана көріп:

	– Ояндыңыз ба? – деп жымиды да, далаға шығып кетті. Іле бөлмеге апам кіріп:

	– Балам, жидың ба есіңді, шошытып жібердің ғой! – деді.

	– Апа, баланы көріңізші, – деп ол кісіге де иегіммен бұрыш жақты нұсқадым. Ол кісі де үндеместен теріс айналып, сыртқа шығып кетті. Өзім тұрайын деп және қозғалып көрмекші бола беріп едім, есіктен кіріп келе жатқан дәрігер:

	– Сізге қазір қозғалуға болмайды, қан кетуі мүмкін! Онсыз да қансырап, зорға ес жидыңыз! – деп зірк ете түсті.

	– Онда баламды сіз алып көріңізші! – дедім. Ол ашулана:

	– Ақымақ, бала түгілі өзің өліп қала жаздадың, балада нең бар?! Бала жоқ! – деді қытай тілінде шаңқылдай сөйлеп. Бұл сөзге менің жүрегім мүлде сенген жоқ.

	– Дәрігер, өтінем, баламды жай ғана көріңізші! Өтінем!

	Жалынам, дәрігер! – дедім жалбарына тіл қатып.

	Ол бейне бір сөз ұқпас жарымеске жолыққандай, бетіме қарап күрсіне басын шайқады да, жолдасынан әлі бөлініп алынбаған баланы қолына алды. Екі аяғынан ұстап жоғары көтерді де, басын төмен салақтатып, май құйрығын ала алақанымен жеңіл шарт еткізді, екінші мәрте және шапалақпен салып қалғанда бала әлсіздеу болса да шыр етті. Сәбидің даусымен бірге көзімнен ыстық жас ыршып кетті. Тұла бойым шымырлап иіп кеткендей, жылап жатырмын, жүрегім елжіреп, қуаныштан, бақыттан жылап жатырмын!

	Халқымыздың «Ең ұмытшақ ауру – толғақ» дейтіні айна-қатесіз екен-ау, бір күн, бір түнге созылған өмір-өлім күресі, жан қиналысым сәбидің шыр еткен үнімен дем сәтте ұмыт болды да, енді өзімді әлемдегі ең бақытты жан сезініп жатырмын.

	Дәрігер сәбиді аяғынан ұстап, басын төмен салақтатқан бойда, кішкентай аяқтарының арасын сәл ашты да:

	– Көріп алыңыз, ұл бала, – деп нәрестелер арбасының біріне тастай салды.

	Есіктен апам кірді, бірдеңеге ширығып жүр-ау деймін, өңі тым салқын.

	– Апа, балаңызды көріңіз, ұл бала екен! – деп арбаны нұсқадым.

	Апам сөзімді естімеген жандай, терезе алдына таман барып, далаға көз салды. Медбике нәрестені жаялықпен мұқият орады да, апама қарап:

	– О, әжесі, немереңіз ұл бала екен! – деді ханзу тілінде. Енді ғана арбаға қарай тездете жүрген апам:

	– Ой, әкеңді!.. Тағы да ұл ма екен?! Сағым мен Самалдың артынан еретін қыз болар десем!.. – деп саңқылдай сөйлеп, баланы қолына алып жатты...

	Мені емхананың жедел құтқару бөліміне жеткізген соң дәрігерлер: «Әйелдің жағдайы тым ауыр, қан кетіп жатыр, бала іште кіндікке оралып, буынып қалғанға ұқсайды, баланың жүрек соғысы естілмейді. Біз қазір тек біреуін ғана құтқаруға үлгереміз, не анасының құрсағын жарып жіберіп, баланы тірі алып қаламыз, не баланы, оң немесе теріс келіп тұрғанына қарамастан, аспаппен суырып алып тастаймыз да, қан тоқтатуға әрекеттеніп, анасын құтқарамыз», – десе керек. Ақай мен апам: «Бала табылар, анасы тірі қалсын», – деп қол қойып беріпті. Бірақ емхана тәртібі бойынша әуелі кассаға ақша құю керек екен, сондықтан Ақай аудан іргесіндегі Майдадүй атты қыстақта тұратын досының әкесі Жұматай ақсақалдікіне жүгірген секілді.

	Ол кезде халықтың тұрмысы аса мәз емес, кез келген адамның қалтасында ақша бола бермейтін. Ал Жұматай ақсақал дүкен ұстайтындықтан, ол кісіден ақша үзілмейтін еді.

	Ақай емхана қақпасынан қайта енген уақытта інісі Арман да баланың тірі қалған қуанышты хабарын үйге жеткізуге шыққан көрінеді. Кешеден ол да ағасымен бірге осында болыпты. «Бірге туған бірге өледі» демекші, небәрі 9-сынып қана оқитын қаршадай бала Ақаймен бірге жүгіріп, ағасына көп жәрдемші болған көрінеді. Өзі де спортпен айналысатын, бойы тым биік болмаса да орта бойлы, тығыршықтай, білекті бала еді.

	Кеше жекеменшік поликлиникада есімнен танып кеткен соң Ақай кеудеме кең етек ұзын көйлегімді бос кигізе салып, көтеріп ала жөнеліпті. Сәтін салғанда, бір мекеменің қызмет көлігі болса керек, сары түсті жеңіл автокөлік келіп тоқтай қалыпты. Рульде қазақ жігіті екен, қан кетіп ессіз жатқан әйелді көтеріп, көшеде абдырап тұрған үркердей топты емханаға дер кезінде жеткізіп тастапты. Емхананың астыңғы қабатындағы кезекші медбике зембілді нұсқап: «Дереу жетінші қабаттағы әйелдер босанатын бөлімге көтеріп шығарыңыздар, жүрек соғуы нашарлап барады», – десе керек. Ол кезде лифт жоқ па, әлде ол бар болса да тап сол сәтте істемей тұрды ма екен, әйтеуір мені Ақай мен Арман зембілдің екі жағынан көтеріп, баспалдақпен шыға жөнеліпті. Қатты қорыққаннан ба, кешеден жүгіріп қалжырағаннан ба, Асекең екі аяғын тең баса алмай, қайта-қайта сүріне беріпті. Жас та болса ойы зерек, бойы сергек Арман ессіз жатқан жеңгесін бұдан ары кешеуілдетуге болмайтынын біліп, екі білегіне көлденең салған бойда жүгіріп жетінші қабатқа алып шыққан екен. Ал ақша іздеуге кеткен, мұндағы жағдайдан мүлде хабарсыз Ақай қайта оралып, қақпа алдында Арманмен кездесіп қалғанда оған үрейлене қарап тұрып қалыпты. Әзілқой Арман оны қылжаққа айналдыра: «Келіншегің туып алды, ә!» – десе керек, сонда өң-түсі жоқ, сілейіп тұрған ағасының күлуге шамасы жоқ болса да, тістерін ақсита ыржиған көрінеді.

	Кейін Арман осы әңгімені неше мәрте қызық етіп, түрлендіре айтатын, ал Ақай ұялып шыға жөнелетін. Қарындастары одан сайын жандырып:

	– Енді неге «Келіншегің туды» деп бірден айттың? Өтірік мұңайып қойсаң болмай ма? – десе, Арман күліп алып:

	– Олай десем бе, олай десем, Ақай сол орнында құлап түсіп, Жаннұрдан бұрын жан үзгелі тұр, – деп үйдегілерді ду күлдіретін.

	Ақай емхананың сұраған ақшасын өткізіп келгенде мен босану бөліміндегі құтқару төсегінде әлі жатқан едім. Ол келген бойда мені білегіне салып балаша көтеріп алды да, палатадағы әзірленген төсекке апарып жатқызды. Жылы суға малынған орамалды сәл сығып, суын сорғытты да, бетімді, мойнымды сүртті.

	Бұл палатаға менікінен басқа және бес төсек қойылыпты, оларда төрт әйел жатыр. Ақай шеткі төсектегі жастау келіншектен айна сұрап әкеліп, басымды сәл биіктетіп жастады да, айнаны көз алдыма ұстап:

	– Өзіңді көрдің бе? – деді.

	Өңім қарасұрлана ісініп кетіпті, еріндерімді қатты тістелегенім сонша, тістерімнің ізі де білініп тұр. Аузы-басым дүрдиіп, түрім сондай қорқынышты, шашым дода-дода. Өз кейпімнен өзім ұялып кеттім де, айнаны қолыммен ары сырып, бетімді қабырғаға қаратып алдым. Ол төсегімнің жанында жүрелеп отырған бойда, алақанымен басымды өзіне қарай сәл жылжытты да, бетін бетіме тигізіп аз отырып барып:

	– Мені кешірші! – деді.

	Мен түкке түсінбей шошып қалдым, екі жылдан бері талай мәрте үлкенді-кішілі ағаттық болып, азды-көпті өкпелесіп-татуласып жүрсек те, оның ешқашан кешірім сұрап мүләйімсігенін көрмеген едім. Енді аяқ асты кішірейген мына қылығына таңғала:

	– Не болды, не бүлдіріп қойдың? – деп күдіктене қарадым бетіне. Ол жанарын менің жүзімнен алмай, қатты өкінген кейіппен қарап отырды да:

	– Сені сол алғашқы сәттен-ақ жеке клиникаға емес, осында әкелуім керек еді. Екеуіңнен бірдей... – деді де, сөзінің соңын айта алмай, ернін бетіме басқан бойы үндемей отырып қалды. Бұл Ақайдың менен өкіне отырып кешірім сұраған өмірдегі ең алғашқы және ең соңғы жалғыз сәті еді.

	– Кеш батып барады ғой! Қайтсаңшы енді үйге! – деп зірк ете түскен апамның даусы естілгенде екеуміз бірдей жалт қарадық. Менің төсегім палата есігінің кіре беріс оң жақ бұрышында еді, апамның кіргенін байқамаппыз. Бұған дейін баласының маған бүйтіп ашық айналып-үйірілгенін еш көрмеген анасы жақтырмай қалған секілді, өңі де сұп-сұр болып кетіпті. Бәлкім, кешеден бері ол кісі де қатты шаршаған шығар, қаттырақ сөйлегені де соның салдары болар деп жориын десем, жанарынан реніші анық білініп тұр.

	– Қазір, апа! Қазір! – деді де Ақай шыға жөнелді. Апам төсегімнің бас жағындағы бос орындықты алып, енді отыра беріп еді, Ақай нәрестені көтеріп есіктен кіріп келді. Жүзі сондай қуанышты, азу тістеріне дейін көріне ыржиып қояды.

	– Қарны ашқан секілді, – деп баланы қолыма ұстатты. Анасы тағы да зірк ете түсті:

	– Тәйт ары! Қайтіп емізеді?! Омырауын да жуған жоқ, дәрігер өзі даярламаса, үрпі ашылмаған тұмса адам, қазір бала сорған соң ауырады, өзі шыдамсыз әйел емізе алмайды!

	Мен бөпені қолыма алдым, оның да өңі сұп-сұр, тіпті қап-қара деуге де болады. Кезінде перзентханада медбике болғанымда кіндігіне оралып туған балалардың неше күндей қап-қара немесе сұп-сұр болып, артынан қалпына келетінін көргенмін. Бірақ өз балам сол қап-қара түрімен де сондай сүйкімді. Кішкентай аузын ашып, әлденені іздегендей еріндерін созып, жан-жағына қисалаңдатып қояды.

	Әкесі аппақ марланы сулап әкеліп қолыма ұстатты, мен бұрышқа қарап, сәл қырындап отырдым. Ақай көрпенің бір шетін көтеріп қалқа жасады, енді жаңағы су марламен омырауымды ысқылап сүртіп, жақсылап тазаладым да, нәрестенің іздеген мамасын аузына салдым. Ол шүпілдетіп еме бастады.

	Әрине, алғаш ана болған әйелдің алпыс екі тамыры иіп, ең жанды жері омыраудан аналық құнары тұңғыш бөлініп шығу оңай дейсің бе, кеудем шымырлап ауырып кетті. Әрбір тамырына дейін жіппен байлап, суыра тартып жатқандай солқылдай жөнелді. Бірақ бұл ауырсыну мына кішкентай періштенің маңдайынан тері жіпсіп, рахаттана еміп жатқанын көріп отырудың садағасы секілді сезіндім.

	Кешеден арпалысқан ұлы күрес бөбекті де қатты қинап, шөлдеп қалған секілді, екі көзін тарс жұмып, мұрны мен шекесі тершіп, шөпілдете еміп жатыр. Шынашақтай ұлының түріне қызықтай қарап тұрған Ақайға апам енді ашулана бастады:

	– Барсаңшы енді! Ұялмайсың ба айналаңдағы адамдардан?! Сенен басқа қатыны бала тапқан еркек жоқтай!.. – деп зілдене зірк ете түсті. Ол сонда ғана:

	– Жарайды, апа, міне, үйге кеттім! – деп шыға жөнелді.

	Ақай сол кеткенінен ертесі түс ауа бір-ақ келді. Кешеден емхана алдындағы асханалардан азықтанып жатқанбыз, апам оған таңдана қарап:

	– Балам, үйден тамақ әкелмегенсің бе? – деді.

	– Жоқ, апа, мен Майдан ауылына барып, жаңа келдім.

	– Неге? – деді анасы.

	– Бабамның қалжаға арнап қойған екі қойының біреуін Жақай екеуміз мотоциклмен барып, үйге әкеліп қойдық, енді сіз барып сойғызбасаңыз... – дей беріп еді, не ойлағаны белгісіз, апам орнынан тез түрегеліп жиналды, өңі бұзылып кеткен.

	– Қалжа дегенді қатын үйге барған соң сояды. Өзі тауып, байлатып қойған малындай, менен рұқсат сұрамай алып келетін қандай баласың?! – деп бұрқылдай сөйлеп шығып кетті. Менің көзімше болған бұл жағдайдан Ақай қатты ыңғайсызданып қалды білем, анасымен ере шықты. Апасын жолға шығарды ма, әлде коридорда біраз айналып жүрді ме, әйтеуір бір сағат шамасы өткеннен кейін ғана оралды. Бөпемізді де көтеріп ала келіпті, оған қарап ыржиып қояды.

	Кеше осы жерден шыққан бойда достарымен қуанышын бөлісіп, «жуып» та тастаған көрінеді, қазір де соншалықты марқая мерейленіп отыр. Оның осынша шаттанып, шалқып отырған сәтін пайдаланып:

	– Ақай, балаңның ұл болғанын қаладың ба? Әлде қыз болғанын қаладың ба? – деп сұрадым. Өйткені анасының кешегі: «Сағым мен Самалдың артынан еретін қыз ба деп едім, ұл екен ғой!..» – дегені есіме түскен еді. Ол үндеген жоқ, қайта-қайта ұлының мұрынын, шекесін иіскеп, өзімен-өзі отырған, аздан соң барып назарын қайта маған аударды да:

	– Шынымды айтсам, ұл болғанын қаладым, жай ғана қалаған жоқпын, тіледім! Балам ұл болса екен деп Алладан күніне тіледім, – деді.

	Үшеуіміз оңаша отырмыз, емхананың жалғыз кісілік темір төсегінің үстінде. Сондай бақытты, сондай мұңсызбыз! «Нағыз бақыттың бағасы байлықты да, жоқшылықты да менсінбеуде секілді!»

	Осылайша Ақай жиырма бес жасында әке болды, ал мен жиырма екі жасымда, өзімнің туған күнімнен бір апта өткенде ана болдым.

	Ертесі Арман үйден тамақ алып келді. Ақай маған тамақ салып бермек болып мескейдің қақпағын ашты да:

	– Неге сүйек сорпа? Еті жоқ па? – деді.

	– Қайдағы ет? Қой сойылған жоқ қой! – деді Арман. Ақай таңғалып:

	– Неге? – деп сұрады.

	– Білмеймін, Майдан ауылына қойды қайта апартып тастады ғой! – деп жауап берді Арман.

	Мен іштей түсіне қойдым, апамның кешегі ашуы көз алдыма келді.

	– Дұрыс болыпты, бәрібір ет әкелсе де әзірше жей алмас едім, жүрегім айнып жатыр, жай сорпа болғаны қандай жақсы болды! – деп өзімше жуып-шайып, сөзді басқаға бұрдым.

	Арман ағасына қарады:

	– Әлгі мырза қайда? Көрсете ме?

	Ақай інісін ертіп перзентханаға кетіп, әлден уақыттан кейін екеуі мәз болып қайта кірді.

	– Шалғыннан аумайды, қап-қара екен! Көзін ашпай ұйықтай беретін ұйқышы болады ғой деймін! – деп қояды.

	Енем үшінші күні қайта келді. Жазғы каникулға студенттер тараған кез ғой, Сағым да ере келіпті.

	Сағым сәл толықтау, ұзын бойлы, үлкен қой көзі күлімдеп тұратын, аққұба, әдемі қыз болатын. Сәлемдесіп болғаннан кейін бірден ағасына әзілдей бастады:

	– Сен неге апамды ренжітіп тастағансың? Келіншегің мен балаң болған соң шеше керек болмай қалды ма? – деді күле сөйлеп. Ақай қызарақтап:

	– Жоға! Ренжіткем жоқ! Апамды сүйемін ғой! Жанымдай жақсы көрем апамды! – дей бергенде аурулар тізімдеулі кітапшасын көтерген дәрігер кіріп келді:

	– Мына жиырма жетінші төсектегі келіншекті емханадан әкетеміз деген сіздер ме?

	Ақай анасы мен қарындасына жалт қарады:

	– Сіздер бізге кірмес бұрын дәрігерге жолықтыңыздар ма? Шығарып әкеткені несі? Жаннұр әлі өз-өзіне келе алған жоқ қой!

	Апам да жұлып алғандай сөйледі:

	– Немене, үш күн болды ғой! Соншама сүйегі сынып қалып па? Мұндағы бір күнгі ақшасының өзі қанша болып жатқанын ойладың ба?

	Қолындағы кітапшаға шұқшиып тұрған қытай дәрігер бұлардың не айтып жатқанын қайдан білсін, көзілдірігін көтеріңкіреп қойды да:

	– Мына келіншектің жағдайы әлі қауіпті кезеңнен толық өткен жоқ, жатыр мойны ауыр дәрежеде зақымданған, УЗИ сараптамасы кез келген уақытта қан кетуі мүмкін екендігін көрсетіп отыр. Егер сөзсіз әкетеміз десеңіздер, мына жерге қол қойыңыздар, қандай да бір жағдай бола қалса өздеріңіз жауап бересіздер, – деді.

	Ақай орнынан тұрды да:

	– Апа, жүріңізші, оңаша барып сөйлесейік, – деп анасын ақырын қолтығынан жетелеп далаға шығып кетті. Дәрігер мен Сағым да соңдарынан кетті.

	Арада бір сағаттай уақыт өткен соң палатаға Ақай өзі ғана келді.

	– Апамдар қайтып кетті, сен және бір жұмадай емханада жататын болдың, – деді.

	Сыр білдірмеуге тырысқанымен, оның бірдеңеге қатты қиналып жүргенін сезетінмін. Иә, оны қинайтын – қаражат мәселесі. Бірақ менің қолымнан не келеді, қалай, қайтіп көмектесе алам? Ақайдың қиналысын, екеуміздің де оның ата-анасының қолына қарап қалғанымызды әсіресе тап осы жолы мықтап түсіндім.

	Әне-міне дегенше бір апта да өте шықты. Бізді емханадан шығарып әкетуге Ақай Толқынды машинасымен шақырыпты. Ол келе сала, қашанғы әдетімен аңқылдап:

	– Апа, амансыз ба? Немереңіздің бауы берік болсын! – деп әуелі апамның көңілін марқайтып тастады. Қанша дегенмен ата-ананың қабағын баға білетін текті азамат қой. Сосын маған қарап қарқылдай күліп:

	– Ой! Ақайдың жаман қатыны ұл тауыпты ғой! – деді. Мен оның әзілге сүйеп, мақтауға бергісіз көтермелеп жатқанын сездім. Сездім де ол екеуіне қарап жымиып қойдым.

	– Біздің үйленген достарымыздың барлығының балалары қыз, Ақайдың баласы ғана ұл бала болыпты, енді таңдаған қызын келін етіп алатын болды ғой, – деп Толқын және күліп қойды.

	Үйге келген күннің ертесі-ақ сәбиді апасы бесікке салды. Ал бабам есімін кім қоямыз деп сарсаң болып жатқан балаларына:

	– Әуре болмай-ақ қойыңдар, өзім әлдеқашан ойланып қойғанмын, – деді. – Сонау қазақ даласында, ғасырлардан сарқырап ағып суалмаған Еділ деген өзен бар, сондай ғұмырлы және жолы ақ болсын деген ниетпен бұл сәбиге Ақеділ деген есімді лайық көріп тұрмын.

	Сонымен тұңғыш немересінің есімін атасы өзі Ақеділ деп қойды.

	Бір күні шай үстінде бабам немересін алдына алып, сәбидің жүзіне қарап ойланып отырды да:

	– Балам Жаннұр... – деді де, аз-кем үнсіз қалды.

	Не айтар екен деп, кеседегі шайымды стол шетіне қойдым да, үнсіз күтіп отырмын, даусы дірілдеп сөзін қайта жалғады:

	– Балам, мені кешірші!..

	Бұрын басымды көтеріп, жүзіне қарап көрмесем де, бұл жолы таңғалғаным сонша, бетіне жалт қарадым. Көзінің жасы төгіліп кетті. Түк түсінбедім. Асқар тау санайтын әкенің, Қаратауға балайтын атаның көз жасы... Мелшиіп отырып қалдым. Басқалар да үнсіз.

	– Балам, мені кешір! Қолдың қысқалығы мен жоқшылықтың кесірінен сені жеке емханаға апарып қинап қойдық... Әкеңе құдалық сөйлесе барғанымда маған «Балам жыламай жүрсе болды» деп тапсырып еді. Егер сол күні саған бірдеңе болса, әкеңе не бетімді айтар едім? Қаланың қақ ортасында отырып, «Емханаға апара алмай өлтірдім» деймін бе? – деп кеңкілдеп жылап отыр. Ақкөңіл әкенің дархан жүрегінен шыққан бұл сөз менің де ет бауырымды езіп жіберді. Стол шетін шұқылап үнсіз жылап отырмын...

	Балам күннен-күнге ширай бастады, өзі сондай тәп-тәтті. Тіпті соған айналып, кейде Ақайдың бар-жоғын да білмей қалатынмын, бауырыма басып иіскей бергім келеді. Тек апам ғана ырқыма көнбейтін: «Баланы емізіп болсаң, дереу бесікке бөле! Иісің сіңіп қалса, отырасың ертең қолыңнан түспей! Содан саған мен келін болып, қазан-ошақта ас пісіріп жүремін бе?» – дейтін.

	Мен ғана емес-ау, отбасындағылардың бәрінің жаны соның үстінде еді. Шаңырағымыздың басы болған бабамның өзі де қақпадан кіре, үлкен велосипедін қоя салып, бесіктегі сәбиге келетін. Үйдегілердің ең кішісі Шалғын өзі де сырттан келе сала бесікке басын тығатын. Ал апасы қашанда: «Бір жерін ауыртасың, құлатасың!» – деп қызғыш болып жатады. Балалардың ішінде Арман мен Сағымның әрекеті тіпті бөлек, апам үшін ең «қорқыныштылары» да осылар еді. Өйткені олар бөпенің уыз бетінен балпылдатып ұзақ сүйетін. «Қой!» – дегенге тыңдамай, тіпті сәбиді бесігімен көтере қашатын.

	Иә, осындай қызыққа толы күндерде апамның ащы тілінен көңіл қалар сәттер де жиі кездесіп жатты. Бірде Ақай, Сая, бабам және мен төртеуіміз ас үйдегі нардың үстіне дөңгелек столды қойып, карта ойнап отырғанбыз. Картаның қызығына әбден түсіп кеткенге ұқсаймыз, бірдеңеге Сая бабаммен дауласа бастады. Асекең де қызынып алған, өз пікірін айтып жатыр. Кенет апам әлденені ортамызға сарт еткізіп періп кетті, төртеуіміз де селт етіп шошып қалдық. Апам қолымыздағы картаны жұлып алып, қақ бөліп лақтырып жатыр, сөйлеп жатыр:

	– Дарақы өңкей! Шуылдаған есіріктер! Қайын атасында да, келінінде де ес жоқ, тәртіпсіз!..

	Ол кісі карталарды жыртып, лақтырып әлем болып жатқанда, Ақай мені жеңімнен ақырын тартып, ымдап есікті меңзеді. Аяқ асты не болғанын түсінбей абдырап қалған мен жатын бөлмеге шыға жөнелдім. Аздан соң Ақай келді.

	– Жаңа апам намаз оқымақшы болған екен, біздің даусымыз қатты шығып жатқан соң ашуланған көрінеді, әлгі айтқан сөздерін көңіліңе алмашы, ә, – деп ақырын құшақтап, бетімнен сүйді.

	– Ештеңе етпейді, үйреніп қалдық ғой, – деп мен де жымиып қойдым. Шынымен де бұл кісінің қитұрқы мінезі мен әрекетінің ешқайсысын көңіліме алмауға үйрене бастағам. Тек әулетіме тіл тигізген кездерде ғана іштей қатты ширығып, неше күндей кеудем зіл батпан болып, еңсем көтерілмей жүреді. Апам өзінің не айтқанын ұмытып қала ма, әлде әдейі істей ме, көңілсіз жүрген түрімді көріп және тиісе бастайды:

	– Елдің келіндері жүзінен нұр тамып, жайраң қағып жүреді, білмеймін әйтеу осыны, шешесі бүгін өлгендей, қабағынан қар жауады да жүреді, – дейтін. Біраздан соң қайта көңілденіп, айналып-үйіріліп, маңдайыман сүйіп емірене қалады. Ондай кездерде мен де бәрін ұмытып, қайтадан осы әулеттің бір мүшесі екенімді сезінгендей боламын.

	Емханадан шығып, үйге келгеніме жиырма күндей болса да, толық жазылып кете алмадым. Кіріп-шығып, ұсақ-түйек үй шаруасына көмектескенді де көтере алмай қаламын. Сондай күндердің бірі, ауланың екінші басындағы әжетханаға барып, қайта үйге жете алмай жығылып қалдым. Кішкентай Самал жүгіріп келіп, үйге арқалап апарды. Жасы он үште ғана болғанымен сүйекті, мықты қыз, өзі қомпылдап ұрсып қояды:

	«Айттық қой, жақын жерге шелек қойып, соған отыра бер деп. Өзіңіз де сөз ұқпайтын адам екенсіз!» – дейді. Содан тағы да қан кетіп, төсегімнен тұра алмай қалдым.

	Мен ауырғалы Ақай да үйден көп шықпай жүрген, бір күні сағат он бір шамасында үйге досы Ескен келді. Жанындағы екі қыздың біреуі сөз байласып жүрген қызы екен. Мен басқа бөлмеде жатқам, ал қонақ бөлмедегі биік столға Самал мен апам дастархан жайып, оларға ас әзірлеп беріп жатты.

	Ескен орта бойлы, қысық көз, жұқа сары жігіт еді. Ақаймен өте жақын араласатын, бірақ жүретін қызын бұрын білмейді екенмін. Мен жатқан бөлмеге ол өзі кіріп, сәлемдесіп шықты, бірақ жанындағы қыздар кірген жоқ. Тек анда-санда сықылықтап күлгендері мен жарқын-жарқын назданған дауыстары шығып, көңілді әңгімелесіп отырғандары білінеді. Олар ұзақ отырды, бір кезде мен жатқан бөлмеге Ақай кірді. Жаныма келіп, малдасын құрып отырды да, баласын қолына алып:

	– Қалай, екеуің тамақтандыңдар ма? Әлде біріңе бірің қарап қана тойып отырсыңдар ма? – деп күлімсіреді. Өзі сәбидің алқымына мұрынын тығып, құшырлана иіскеп отыр. Ана бөлмеден әлдебір қыздың:

	– Ақай, қайда жоғалып кеттің?! – деп айғай салған даусы шықты, ол баланы менің кеудеме қарай жатқызды да, еңкейіп келіп менің шекемнен де иіскеп қойып шығып кетті.

	Сонымен олар арқа-жарқа әңгімелесіп, қыздары сыңғырлай күліп ұзақ отырды. Сағат төрт шамасы болса керек, барлығы дабырлай сөйлеп далаға беттеді. Ескен балама әкелген сәлемдемелерді есіктен кіргізіп беріп шығып кетті.

	Ішімнен ойланып жатырмын: «Мыналардың қыздары қызық екен, өздері университетте жоғары білім алып жатқан студенттер дейді, босанған әйелге «бауы берік болсын» айта келіп, іргедегі бөлмеде жатқан бізге сәлемдеспестен, сәлемдемесін босағаға тастап кеткен қандай адамдар? Қазақи дәстүрді білмейтін қалмақ қой деймін...»

	Ақай меймандарын шығарып салғалы сыртқа солармен бірге шыққан, содан кешікті, түнімен келмеді, ертесі болды, әлі жоқ. Мен не ойламадым? Қиялым күллі әлемді қыдырып кетті. Өткен күндерім көз алдымда тізбектелді, қазіргі халіме пұшайман болдым.

	«Иә, олар студенттер екен, қыдырып жүр, ал мен ше? Мұнда неғып жатырмын? Кешегі өзімнің сүйген кәсібім, екінің бірінің қолы жетпейтін мәртебелі қызметім қайда? Үміт күттірген шығармашылық қабілетім қайда? Мыңдаған студенттерді аузыма қаратып мінбеден дәріс оқыған, қыз-жігіттерді тәнті еткен жалыным қайда?

	Мақсат-мұратым мен барша мүмкіндікті өз еркіммен махаббатыма, Ақаймен бірге өтетін қарапайым өмірге айырбастап кете барыппын. Ал сөйткен адамым менің қадірімды білді ме? Қонаққа келген қыздардың артынан еріп кетіп, міне, екі күн болды, жоқ. Мен ше? Мен ауладағы әжетханаға баратын шамам жоқ, жатысым мынау. Тіпті кеше ғана баламыз екеуміз де о дүниеге аттанып кете жаздадық, сондай жағдайдан соң есімді жиып, өзіме өзім келмей жатып Ақай неге осылай істейді? Сонда қазір менің құным осынша арзандап, ешкімге керексіз болғаным ба? Төсек тартып жатқан халімді көріп тұрып, әлдекімдермен әзілі жарасып, мені тастап, екі күн бойы қыдырып кетті Асекең...»

	Осыларды ойлаған сайын өзегімді өрт шалды. Апам жаныма әкеп қойып кеткен тамаққа да зауқым соққан жоқ. Қабырғаға қарап, көрпені басыма бүркеп, үнсіз жылап жаттым...

	Ыдыстарды алуға келген апам:

	– Ой, балам, тамағың суып қалыпты ғой! Неге ішпегенсің? – деді. Мен үндемедім, демімді ішіме тартып, жылағанымды білдірмес үшін өтірік ұйықтаған болып үнсіз жата бердім. Апам ыдыстарды қайта жиыстырып жатып:

	– Тамақты қойып, шайды да ішпепсің ғой, ей, бала! Неменелеріңе бұлданасыңдар осы маған? Ішпесең, сідігіңді іш, көргенсіздің қызы! Балаға сүт болсын, жеп алсын деп әкелсем, мені малай көреді ғой деймін! Күйеуі үйден шығып кетсе болды, қылығы осы екен!.. – деп тұлан тұтып сөйлей жүріп бөлмеден шығып кетті. Жалғыз жұбанышым бесіктегі балам ғана болып, жаным күйіп мен жаттым.

	Ақай бұл күні және келмеді, менің санам толы жауапсыз сұрақтар: «Неге мен қате басып мұнда келдім? Басқа құрбыларым секілді гүлдей жайнап университетте неге оқып жүрмедім? Неге осынша алжастым? Не туыстарыма баратын бет жоқ, не құрбыларымның қатарына ере алмаймын, иттен керексіз жаман қатын болып, қансырап жатқан түрім мынау...» Осындай алуан сұрақ маза бермей, түнімен көзім ілінбеді.

	Таң ағарып, алма ағаштарының арасынан құстар шырылдай бастағанда қақпа сылдыр етіп ашылды да Ақай келді. Сол екенін қарамасам да сезіп-біліп, теріс қараған күйі мең-зең халде жатырмын. Ол төсегімнің аяқ жағына келді де, түрегеп тұрған бойда, теріс қарап жатқан маған:

	– Ұйықтап жатырсың ба? – деді. Мен көзім ашық қалпы, әлде бірдеңеге қарап үнсіз жата бердім. Ол енді менің ояу жатқанымды көріп, ақырын келіп төсегімнің аяқ жағына отырды да:

	– Қалай, тәуір болып қалдың ба? – деді.

	Бұл сұрағынан кейін мен шыдамай кеттім, кекесінмен мырс еттім де, ауыр күрсініп алып:

	– Сен менің халімді сұрап отырсың ба, әлде мазақ қылып отырсың ба? Ең дұрысы, сен менен ештеңе сұрама, сенен мен сұрайын. Біріншіден, мен мына үйде неғып жүрмін, кім әкелді, неге? Екіншіден, аман-саулығым неше күннен қиялыңа кірмей, енді ғана есіңе түсіп отырмын ба?

	Ауызғы бөлмеде апам мен атам жататын, менің сөзімді апам ояу жатып құлағы шалып қалған секілді, басындағы жаулығы сыпырылып, желкесіне қарай салақтап кеткен бойда бөлмеге дүңкілдете басып жүгіріп кірді.

	– Ей, Ақай, мына қатыныңнан әбден тойдық! Өзі есі дұрыс па мынауыңның?! Сен есіктен аттап шықсаң теріс қарап, солқылдап жылайды да жатады! Жас босанған әйелдің төсекте теріс қарап жылауына болмайды, мына кәпіріңнің ырымы жаман! – деп бұрқылдап қоя берді.

	Неше күннен бері әбден булығып, зорға шыдап жатқан мен:

	– Жарайды онда, менің ырымымнан қорқып жүрсеңіз, сізге де пәлем тимесін, Ақайдың да аяғына тұсау болмайын, барлықтарыңыздың жандарыңыз тынышталсын, бұл отбасыға жүк болмайын, мен біржолата кетемін! – дедім.

	Ауызғы бөлмеде жатқан бабам апамның есімін атап:

	– Бері шық деймін саған, кіріспе балалардың ортасына! Ұлыңдікі дұрыс болып тұр ма? Шық бері! – деп қатқылдау дауыстады. Апам бөлмеден шыға жөнелді. Мені оңаша қалсын деді ме, Ақай да лып етіп, анасымен қабаттаса шығып кетті.

	Ақырын сүйретіліп орнымнан тұрдым. Киімімді киіп, бесіктегі ботақанымды шешіп, жұқалап орадым да, кеудеме қыса көтеріп далаға беттедім. Сыртқы есіктен енді шыға бергенімде, ауызғы бөлменің төрінде жатқан апам екі-ақ аттап келді де, қолымдағы баламды жұлып алды.

	– Балада нең бар?! Кетсең, өзің ғана кет, бір жақтан әкелген балаң ба?! – деді де, үйге алып кіріп кетті.

	Иә, баламды қолымнан жұлып алды, ет-бауыр, қолқа-жүрегімді солқ еткізіп бірге суырып алғандай сезіндім.

	Менің ендігі жалғыз жұбанышым да, өмірімнің болмашы қызығы да осы балам ғана болатын. Онсыз мен ешқайда кете алмайтынмын, өмір де сүре алмайтынмын, дәрменім құрып, есік көзінде жылап отыра кеттім. Мынау бейшара халіме, ақымақтықпен ағат басқан қадамымның өкінішінен өртеніп жыладым. Ақай жүгіріп келіп, қолтығымнан сүйеп тұрғызды да, сүйемелдеп апарып төсегіме жатқызды. Жылап-жылап ұйықтап қалыппын, екі-үш күнгі ұйқысыздық пен мына рухани соққы қосылып мұрттай ұшырғанға ұқсайды.

	Ботамның жылаған даусынан ояндым. Күн кешкіріп қалған секілді, бесіктің ар жағында тербетіп жатқан Ақай да ұйықтап қалыпты.

	Баламды емізіп, жіпсіген шекесінен сүйдім, пысылдаған мұрнынан иіскедім, ашуым біраз басылып, ішім сәл босағандай болды. Сол сәтте Ақай да оянды. Тамағымды әкеліп, далаға сүйеп шығарып, қарасқан болып жүр. Бірақ менің әлі ашылмай, тырсылдап жүргенімді көріп, жараның аузын тырнағысы келмеді ме, әйтеуір үндеген жоқ.

	Кешкі тамақтан кейін ботамды бесіктен шешіп алып емізіп, кішкентай періштемнің шөпілдетіп емген тәп-тәтті түріне елжірей қарап отырғанмын. Ақай да осы сәтімді пайдаланып, артымнан келіп екі иығымнан қапсыра құшақтады да:

	– Таңертеңгі көп сұрағыңның жауабын айтайын. Оқуым қайда, бұл үйде неғып жүрмін, қызметім қайда дейсің бе? Соның бәрін қайтарып берсе, ботаңды ауысар ма едің? – деді. Менің осал жерімді дәл тауып ала қойған Ақай үндемей мойынсал болған осы сәтімді пайдаланып:

	– Бұдан кейін ешқашан олай айтушы болма! Ұқтың ба? – деді де, баламмен қоса құшақтап, екеуміздің бетімізден кезек сүйді. Сөйтіп, тұңғыш рет қатты ұрсысқанымызбен, қайтадан тез татуласып кеттік.

	Осы жолғы ұрсысымыз сабақ болды ма, әйтеуір ол ешқайда шықпайтын бола бастады. Достары іздеп келсе, үйде әңгімелесіп, шайын бергізіп жолға салады. Бірақ жаз айы, тойтомалақтың да көп кезі. Оның үстіне ол кезде мейрамханаларда той жасауға жұрттың қалтасы көтермейтін. Әркім өз ауласына шатыр тігіп, тойын сонда өткізетін. Ал Асекеңнің мамандығы аспаздық болған соң, сондай той-томалақ жасаушылардың оны неге керексінетіні түсінікті жайт. Әрі ол жай ғана аспаз емес, мемлекеттік екінші дәрежелі дипломы бар, жоғары деңгейдегі мықты аспаз. Сондықтан да осы ауданның небір игі жақсылары оны ат сабылтып іздеп, шақыртып жататын. Тойға барған соң, өзі жас жігіт, жұрттың қолпашымен, той иелерінің көңілін қайтара алмай аздап ұрттап қоятын. Мұнысына бірде түсіністік танытам, бірде бұртиып өкпелеп қалам, бәрібір ол көңілімді тауып, жуыпшайып жібереді.

	Сөйтіп жүріп баланы да қырқынан шығардық. Қазақтың жолы бойынша, жас босанған әйел қырық күнсіз үйден шықпайды дейтін, мен де солай жасадым.

	Бір күні Ақайды таңғы сағат бестен Ерболат деген жолдасы тойының даярлығына алып кеткен, бүгін үйлену тойы болса керек. Түстен кейін сағат бес мөлшерінде үйге келген Ақай:

	– Тойдың тамағының барлық даярлығын жасап болдым, той сағат жетілерде басталады, киімімді ауыстырып алайын деп келдім, – деді де, жуынып-шайынып, таза киімдерін ауыстырып киді. Оның сымбатты денесіне ақ жейдесі мен сұр костюм-шалбары сондай жарасатын. Бұлай киінген сәттерінде оны аспаз емес, өзім көріп жүрген салауатты шығармашылық адамдарына ұқсататынмын. Өзі де қасы-көзі қап-қара, жауырыны қақпақтай, екі иығына екі кісі мінгендей зор тұлғасымен сондай айбарлы көрінуші еді. Қайда баратын болса да ұлын иіскемей шықпайтын әдетімен бесікке барып, пысылдап ұйықтап жатқан ботақанның маңдайынан сүйді де, таңғала сұрады:

	– Мына жігіттің шашын алып тастапсыңдар ғой. Бүгін қырқынан шықты ма?

	– Иә, апам күміс білезік салынған қырық қалақ суға шомылдырып, шашын алып тастады.

	Ол бесіктен басын көтермей, ұлын қайта-қайта иіскеп тұрған қалпында:

	– Тұр онда, сен де киін, тойға барып келейік, – деді.

	Бұл күнде маған тойдан гөрі ботақанның жанында болу қатты ұнайтын. Сондықтан:

	– Өзің барып келсеңші. Мына жігіттің қарны ашып қалады, өзі ашқарақ, жиі-жиі мама іздейді, – дедім.

	– Па! Сен не, ұлыңнан басқамызды керек қылмайтын болғансың ба? Енді менімен тойға да бармайтын болдың ба? Ерте қайтып кетеміз, жүр, тез киіміңді ауыстыр, – деді.

	– Ендеше андағы мырзаны бірдеңе ғып оят, жақсылап тойдырып кетейін, – дедім де, өзім жуынып-шайынып, киім ауыстыруға кірістім. Әкесі ұлының мұрнын қысты ма-ау, бетінен сүйді ме-ау, әйтеуір біршама әуреленіп зорға оятты. Жақсылап емізіп, әбден тойды-ау дегенде қолдарын қайтадан таңдым да, бесікті ас үйдегі апамдардың жанына апарып қалдыруға Ақайдан көтертіп жібердім. Апам біздің тойға жиналғанымызды көріп:

	– Ой, тоба! Таңертең қырқынан шыққан әйелді кешке тойға ерте жөнелгені несі? Жас босанған әйел түнделетіп жүре ме екен? Барсаң өзің ғана бар! – дегенінше болған жоқ, Ақай апасын отырған орнында құшақтап, бетінен сүйді де:

	– Келеміз, апа, тез қайтып келеміз... – деп, мені ертіп есіктен шыға жөнелді.

	Ақай шынымен де опалы ұл еді. Анасының да көңілін табуға тырысатын, қарындас-інілерін де жанындай жақсы көретін. Көрер көзге біртоға, кем сөзді болғанымен, өте мықты азамат болатын. Толқыса ақындардан да тереңірек толғайтын, бір ауыз сөзінің өзі әлдекімнің бір сағаттық мылжыңына мұрындық болатындай, сырға да берік, уәдеге де берік, кісілігі де, кішілігі де бар, сыйласқанмен сыйласа алатын жігіт еді. Ол және ешқашан құлқынының құлы болып, тиын қуған пенде емес. Өзінің анау көкала қағаздан әлдеқайда құндырақ екенін білетін де, ешкімнің көңілін қалдырып, еңбегін саудаға салып, ақша сұрап жатпайтын. Қаншама тойларды күнді түнге жалғап өткерсе де, той иесінің бергеніне қанағат етіп, ризалықпен қайта беретін. Оған «Неге көп ақша таппайсың?» деп мен де айтып көрген емеспін. Мүмкін, көзім дүниеге тойып өскен соң да байлықты мұрат етпеген болармын.

	Біз тойға келгенде кісілер енді ғана жиналып жатыр екен. Қазақтың тойы қашан шақырған уақытында басталушы еді, едәуір уақыт күтіп қалдық. Кеудемді сүт керіп, сыздатып барады, кеткім келіп, іштей «Тойы бар болсын, ботам жылап қалды ма екен?..» деп тықыршып отырмын. Ақыры ортаға ас тартылып, той да басталды. Мойнымды созып қарап қоямын, Асекең жоқ. Оның осы тойда меймандарға ұсынылатын басқа да тағамдарды толық даярлап болмай мұнда келе алмайтынын түсініп те отырмын. «Құдай-ау, неге ғана келдім осы тойға?» деп сабырым біте бастаған шақта келді-ау әйтеуір. Келген бойда мені биге тартты, билеп жүріп құлағыма сыбырлай:

	– Шешесі тойда жүр, ұлыңыз ашуланып жатқан жоқ па? – деді. Үндемедім. Сосын:

	– Өзіңе тартса, ендігі бесікті шағып шығып кеткен шығар, – деп күлімсіреді.

	Мен де әдейі қабағымды сәл шыттым да, өкпелеген кісімісіп сөйледім:

	– Сонда не, әрең бір тойға келгенде, әлден үйге қайт дегелі тұрсың ба?

	– Жарайды, қайтпай-ақ қой, билей бер, мен қазір барып, оны бесігімен осында көтеріп келейін! – деді ол. Мені сынап, әдейі айтқанын сезіп тұрмын.

	– Қалжыңдаймын, осы ниетіңе де рахмет! Мұндағы сасық арақ пен ащы темекінің түтініне тұншыққанша, ұлымды иіскеп жатқаным артық. Үйге қайтайықшы! – дедім.

	– Ақылдым сол! – деп ыржиды да, мені жетелеп сыртқа беттеді. Залдан шыға бере Уәлхан жолымызды тосып:

	– Отырсаңдаршы! Жігіттер билеп қояды деп келіншегіңді ерте жөнелдің бе? – деп әзілдеді. Ақай күлді де, жауап берместен, мені қолымнан жетелеген бойда үйге қайттық.

	Арада біршама уақыт өткен соң үйге Сағым келді. Құрбан айт мерекесі октябрьдің демалысына қатар келіп, студенттерге бір апта демалыс беріпті. Қасында басқа қалаларда тұратын бірнеше курстас құрбылары бар.

	Ертесі сыныптастары шақырып, Сағым құрбыларымен бірге қонаққа кеткен. Құрбан айт мерекесінде бар қазақтың үйінде дастарханы жаюлы, еті асулы, үш-төрт күн қыдырып, Сағым үйге бүгін оралды.

	Сағат бес шамасы, ас үйде отырып шай іштік. Мен басқалардан бұрынырақ болдым да, ботамды көтеріп жатын бөлмеге кеттім. Астын құрғатып, бесікке бөлеп ұйықтата бергенім сол еді, есік алды у-шу болып кетті. Жүгіріп сыртқа шықтым. Сағым қатты жылаған, өксігін баса алмайды. Ақай оны ту сыртынан құшақтап үйге кіргізді, ауызғы бөлмедегі нардың шетіне отырғызып, қарындасының көзінің жасын сүртіп, уатып әлек. Сағым одан сайын жылап, ақыры талықсып кетті. Түк түсінбей сілейіп тұрған маған Ақай:

	– Суық су әкеліп, қолдарын уқалашы! – деді. Дереу су әкелдім, ол қарындасының маңдайына, мойнына салқын су бүрікті, мен де қолдарын уқалап жатырмын. Сол сәтте сырттан апам кірді, өңі сұп-сұр болып кетіпті. Ақай маған:

	– Тез төргі бөлмеге кіріп кетші! – деп күбір етті. Мен ақырын тұрып, жатын бөлмеге кірдім. Апам ауызғы бөлмедегі нардың шетінде отырып сөйледі-ай кеп. Үзіп-жұлып түсінгенім: үйге тоқтамай, қаңғып кеттің деп Сағымға ашулы.

	Ақай төргі бөлмеге кіріп, қалтасынан екі жүз юань ақша алып шығып:

	– Мынаны Сағымға ертең кетерінде жолдық деп бер. Сосын өзіңді бұл үйдегілерге түсіндіруге тырыссаңшы! Бұларға деген жаныңның титтей де кірі жоқ екенін жеткізсеңші! Сен де мен құсап үндемей, өзің түсін деп жүре беретін болғансың ба? – деді. Мен оның соңғы айтқан сөздерінің байыбына бара алмай, аңырып тұрып қалдым.

	Таңертеңгісін Сағым да орнынан тұрмай жатып алды, пеш түбінде апам да бүк түсіп жатыр. Ақай анасын құшақтап:

	– Жаным апам сол! Сағым да үлкен болды және өзі ақылды қыз, несін алаңдайсыз? Бүгін ол жол жүреді, көңілі жабырқамай кетсін, тұра қойыңыз, – деп анасын алдап-сулап жүріп зорға тұрғызды. Енесі тепкен құлынның еті ауырсын ба, Сағым да апасын құшақтап, татуласты да, жолға жиналды.

	Ал мен әлгі ақшаны Сағымға жолдық деп бергеніммен, Ақайдың «Өзіңді оларға түсіндіруге тырыссаңшы!» деген сөзінің байыбына бара алмай-ақ қойдым.

	Түскі сағат он екі шамасы болса керек, үйге Ескен келді. Ұлымыздың туғанына үш ай болып қалған уақыт қой, шақырсаң жалбаңдап күліп, атын атасаң елеңдеп қарайтын, өзі сүп-сүйкімді.

	– Балаларың адам болып қалыпты ғой! – деді Ескен. – Осы маңнан өтіп бара жатып кіріп шығайын дегенім, студенттер келді де, солармен бірге қыдырып қолым тимей кетті.

	– Жүретін қызың демалысқа келді ме? – деп сұрадым.

	– Келген, бір-екі күнде қайтады, – деді.

	Мен шай әзірлеп, дастархан жасадым. Шай ішіліп болған соң Ақай екеуі сыртқа шықты. Ал мен ботам жылаған соң, соған айналып азырақ отырып қалып, енді ас үйде ыдыстарды жинастырып жатқанымда Ақайдың шыттай боп киініп, шығып бара жатқанын көріп қалдым. Бірақ ол мені байқаған жоқ, мен де оны тоқтатып, «Қайда барасың?» дегем жоқ. Тек іштей түсіндім қайда кеткенін.

	Ойлағанымдай, екі күн өтті, ол әлі жоқ. Еріксіз өткендегі қыздар, түрлерін көрмесем де құлағыма түрпідей тиген ыртың-жыртың күлкілері, Ақайдың солармен кетіп, үш күннен кейін бір-ақ келгені ойыма орала берді. Санамда тура сол кездегі сұрақтар, сол ой, сол қиял... «Сол жолы қайда болғанын кейіннен дұрыстап түсіндірген де жоқ, ештеңе айтпады. Мен үндемеген сайын, өзінше адам ғұрлы көрмейді...» деп өткендегіден бетер ашуландым. Қолымнан келетін жалғыз амал – көз жасымды жастығыма тұншықтыру.

	Баяғы гөй-гөйін апам тағы да бастады:

	– Ой, келіншек, тұр! Немене, күйеуің есіктен шықса болды, төсегіңде жылайсың да жатасың. Бүйтіп сенбесең, ана жерін кесіп, қалтаңа салып ал! – дейді.

	Ол кісінің жерден ауыр бұл сөздерін естіген сайын бұл тағдырыма өкінемін, өкінген сайын ащы өксік кеудемді тырнап, тұншыға жылаймын.

	Ақай екі күннен кейін таңертең, сағат он мөлшерінде келді. Бесікті ертеңгілік апам алып кететін болған. Ботақаным кішкене қарақұлақ болып өсе бастаған соң, қарны ашқанда ғана болмаса, басқа уақытта мені көп жолатпайды. «Иісің сіңіп қалады...» – дейді. Өзінің қолтығын, алқымын жаулығының ұшымен сүртіп-сүртіп, сонысын баланың мұрнына тигізіп қояды. «Өзімнің иісім сіңсін, кішкене үлкейген соң өзім қойныма алып жатамын...» – дейтінді шығарған. Ал мен баланы өзімнен алыстатқан сайын апамнан түңіле бастағам.

	Ақай төсекте жатқан маған келді де:

	– Сағат он болды ғой! Әлі ұйықтап жатырсың ба? – деді.

	Мен де жұлып алғандай ашына сөйледім:

	– Қандай ұйқы?! Ойланып жатырмын, шын өкініп жатырмын! Мені неге осынша обалды еттің?! Жазығым не еді?! Күні бүгінге дейін сені түсінуге тырыстым, бетіңді жыртып сөз айтпадым, көңіліңді қалдырып артық сұрақ та қоймадым! Енді айтшы, Ескеннің қалыңдығына сенің не қатысың бар?! Өткенде де солармен бірнеше күн қонып келдің, қайда болғаныңды, не болғанын да түсіндірген де жоқсың! Ал мынауың тағы қандай бассыздық?! Мен бұдан ары ештеңеге де төзе алмаймын! Әрине, бұрын саған сенгенмін, сенгендігім үшін де анау қараемілдік ауыраяқ қыз жайлы сұрақ қоймадым, қонақ үйдегі күтуші қыз жайлы сұрақ қоймадым! Бірақ бұдан кейінгі қылықтарыма да үндемей жүре береді екен десең қателесесің!..

	Сөзімнің аяғы бітпей апам кіріп келді де, дүрсе қоя берді:

	– Ей, сен не, күйеуіңнің бетінен алатын бола бастағансың ба?! Өз аяғыңмен қаңғып келмеп пе едің кеше осы үйге! Қарның шартиып, баратын жерің жоқта жұп-жуас болып келіп едің, енді қай құтырғаның?! Дауыс шығара бастапсың ғой! Бала тауып бердім, енді мықтымын деп ойлайсың ба?! Мал мен мал жақындасса да туа береді! Бүйтерің бар екен, дамбалыңның бауына ие болып жүрсең болмай ма?!

	Ақай менің қатты ашуланып тұрғанымды білген соң ба, әлде анасының мынандай арсыз сөздеріне өзі де шыдай алмады ма:

	– Апа, сіз кіріспеңізші! Барыңызшы, бара тұрыңызшы! – деп ол кісіні есікке қарай жетеледі. Бірақ анасы жетегіне жүре қоймады. Ақыры итермелегендей болып зорға шығарды.

	Анасы одан бетер ашуланып:

	– Сен не, мені үйден итеріп шығаруға жеттің бе?! Мына сайтан сені маған қарсы қояйын деген бе?! – деп үйді басына көтере қайта ішке кірді. Ақай:

	– Апа, жалынам, бара тұрыңызшы! – деп қайтадан шығарды да, есікті ішінен іліп алды. Мен апамның әлгі сөздерінен кейін ашуымды көз жасымнан алып, жылап тұрғанмын.

	Әлгіндегі сұрақтарыма не айтарын, көңілімді қалай табарын білмей тұрған Ақай анасының тосыннан тудырған мына шуынан тіпті есі шығып, қысылып кетті. Ол енді ғана менің жаныма таяй бергенде, бекітулі есіктен кіре алмаған апам одан бетер долдана, терезенің сыртына келіп, алақанымен әйнекті сабалап айқайлай бастады:

	– Өй, сайтан! Қарғыс атқыр жылан! Ұлымды маған қарсы қойып, кеудемнен итертіп шығарған сайтан! Өтірік жылап тұрған сайқал!..

	Адам төзгісіз барша боқтық пен қарғысты қарша боратып, терезе әйнегін алақанымен сабалап жатыр. Естіп тұрып шыдау мүмкін емес, екі құлағымды алақаныммен жауып алдым, ары қарайғысын мүлде естіген жоқпын. Әлден уақытта, Ақай да шыдамады білем:

	– Апа, сізге не жеткен?! Қойсаңызшы енді, болды ғой, болды! – деді де, жердегі орындықты алып, терезеге бір-ақ атты. Терезе ішінен жиі ұсталған темір шыбықтар бар еді, орындық соларға тиіп, қайта құлап жерге түсті. Бірақ әйнектер соққының күшінен саудырап сыртқа қарай төгілді. Апам одан сайын айғайлап, қақпадан шыға жөнелді. Ал Ақай сөз айтудан мүлде қалғандай, екі алақанымен маңдайын тіреп төсек шетінде отыр.

	Аздан соң апам бастаған көрші-қолаң, осы маңда тұратын немерелес туыстары сау етіп жетіп келді. Сырттан келген адамдар не түсінсін:

	– Бұның не, Ақай?! Әйелін қорғаштап, анасын үйден қуып шығып, орындық лақтырған деген масқара ғой! – дейді.

	Өзі кем сөзді, біртоға жігіт, мынадай жағдайда не айтарын да білмей, ел-жұрттың алдында ұяттан өртеніп барады. Кенет ол орнынан тұрды да:

	– Не, апа, осы ма сенің жауың?! Сенің көзіңе көрінген дұшпаның осы болса, сен разы болшы! – деді де, әлі түрегеп жылап тұрған мені шапалақпен шарт еткізді. – Ал риза болдың ба?! Сен риза болшы, апа! – деді де және шарт еткізді. Мен болсам оның екі шапалағынан-ақ жалманымнан түстім.

	Шыр етіп өмір есігін ашқаннан бері, бала да болдым, жетім де қалдым, бірақ шапалақ дегеннің не екенін білмей өсіп ем. Енді, міне, шапалақтың ащы дәмін күллі дүниенің бақыты тек соның құшағына ғана сыйып жатқандай сезінген жарымнан таттым, жалманымнан түсіп жерде жатырмын.

	Ақайда мүлде ес қалмағандай, қатты назаланып кеткен:

	– Болды! Бәрі бітті! Ризасыңдар ма?! Осымен бәрі бітті! – деп төрде тұрған бүкіл ағаш жиһаздар мен айналы мүліктерді күл-парша етіп шаға бастады.

	Әрине, сырттан келген адамдар Ақайдың жан дүниесін жаулаған сұрапылдың себебін, менің де күйінішімнің түп төркінін білген жоқ. Тек апамның бізге жасаған қысасынан екеуміз де жұртқа ақымақ болып көріндік, бар болғаны осы ғана.

	Есік ішінен ілулі, Ақай үй ішін әлі қиратып жатыр, көзі қарауытып кеткен секілді. Сырттан ешкім келіп, оны тоқтата алмайды, өйткені терезелердің барлығында темір тор бар. Шыдай алмадым, әйнек сынықтарымен өзін жаралап ала ма деп қорықтым да, орнымнан тұрып:

	– Ақай, қойшы енді! Болды! – деп құшақтай алдым. Құшағымды жазбаған күйі әкеліп төсегіне жатқыздым. Терезе алдындағылар да ақырын тарай бастады. Әйнектер мен жиһаздардың сынықтарын жинап сыртқа шығардым. Жеген шапалағым, өкпе-ашуым жайына қалды.

	Ақай нәр татпай, ешкімге тіл қатпай үш күн жатты. Мен де ас үйге барғам жоқ. Балалар тамақ әкелген болады, ол жемеген соң менің де тамағымнан ас өткені шамалы. Жанжал болған күні ұлымызды өзімізге бесігімен қайта әкеліп берген, бір уақыт шешіп, әкесінің жанына жатқызып қоямын, соны иіскеп қана біраз жадырағандай болады.

	Үшінші күні Ақай әжетханаға шығып бара жатып, есік алдында анасына жолығып қалды. Апам баласын құшақтап, бетінен сүйді, қанша айтқанмен анасы ғой. Сонымен бәрі ұмытыла бастағандай болды.

	Күндер жылжып өтіп жатты, қылышын сүйреп қыс та жақындады. Қарашаның қара суығы басталған кез. Той-томалақ та азайған, Ақайдың мамандығы бойынша айтқанда, бұларда жұмыс тоқтаған мезгіл.

	Бабам жүрегі қанша жылы болғанымен, сырты сонша салқын, кем сөзді адам еді. Бірде таңертеңгі шайдан кейін үйден шығып бара жатып Ақайдың қолына төрт бүктелген бір қағазды ұстатып:

	– Мынаны аудандық әкімшіліктегі бәлен адамға апар, кеңсе номері мынау, – деп кетті. Ақай да асығыс киініп үйден шықты.

	Бабам талайдан үкіметке өтініш беріп, Ақайға жұмыс сұрап жүрген, содан бір нәтиже болған-ау деп топшылағам.

	Кешкісін Ақай үйге сондай таусылып келді, екі иығы салбырап, сүлкіні түсіп кеткен. «Не болды?!» – деп үйдегілердің барлығы абыржып қалды. Ол үндеген жоқ, кішкентай інісіне ақша беріп, дүкенге жұмсады:

	– Бар, бір жарты әкеліп берші!

	Інісі әкелген арақты жатын бөлмеге апарып жалғыз ішуге кірісті. Әдетте ашық-әшкере көп іше бермейтін, жанына барып не болғанын сұрадым, ол мұңайып отырып:

	– Таңертеңгі қағазда не жазылғанын білесің бе? Онда аудан әкімшілігінен бір қалта ұн сұрапты, бастық көмекшісін шақырып, бір қалта ұн беруді тапсырды, ал ол менің сыныптасым, Бауыржан. Кірерге тесік таппай қалдым, намысым тапталып, ішім өртеніп барады, – деді де күрсініп, үнсіз отырып қалды. Аяп кеттім.

	Осы айдағы бірінен соң бірі болған келеңсіз оқиғалар оның еңсесін түсіріп жіберді. Әкімшіліктің ұнын намыстанып алмай келгеннен кейін тамақ ішпей, екі күн бүк түсіп жатып қалды.

	Ары ойланып, бері ойланып көрдім де, ақыры бір күні:

	– Ақай, өзіміз шағын асхана ашайық, – дедім. Ол маған үмітсіздене қарап басымнан сипады:

	– Ол мүмкін емес қой, жаным! Босқа қиялданбашы.

	– Неге мүмкін емес?

	– Біріншіден, сен бұрын ондай жұмыс істеп көрген жоқсың. Екіншіден, балаңа жаңа ғана төрт ай толды, оған да обал уағында ембесе, әрі сенің денсаулығың да дұрыс емес. Үшіншіден, асхана ашу үшін де ақша керек, – деді күрсініп.

	– Асеке, бекерге жасыма! Бәрі де болады! Баланы онсыз да апасы қарап жүр, арасында велосипедпен келіп емізіп тұрамын. Басқа қалаға кеткелі жатқамыз жоқ, таңертең-кеш үйде боламыз, – деп оны көндірдім де, асхана іздеп көшеге шықтық. Жолымыз болды, аудандық емхананың алдынан табыла кетті. Ыдыс-аяғы, қазан-ошағы – бәрі даяр, иесі аудандық мәдениет мекемесінің қызыметкері екен.

	– Өзім жалғыз игере алмаған соң жалға бергелі отырмын, – дейді.

	Сонымен бір кездері айға шапқан ақындық қиял әдіре қалып, отбасымның қамы үшін шағын шайханадан нәпақа айыра бастадым. Асхана жұмысы да ақырындап жүре бастады. Ақай тамақ пісіреді, мен ыдыс жуып, стол сүртіп, қонақтардың алдына тамақ тасимын. Арасында екі-үш мәрте барып, ботаны емізіп келемін.

	Асхананың жұмысы деген де оңай емес екен. Ақ таңнан қара кешке дейін тікеңнен тік жүресің, бетоннан құйылған сыз еден, күздің қара суығы, асхана ішіне әлі жылу қосылмаған, аяғың қақсап, сырқырап кетеді. Кешкісін үйге барғанда дәрменім құрып, белім ауырып, сүйек-сүйегіме дейін қақсайды. Кей күні баланы емізіп болған соң, киім ауыстыруға да шамам келмей, төсекке құлай кетемін. Бұрын мұндай жұмыспен айналысып көрмеген басым болбырап тозып та барамын. Шашым білтеленіп кетті. Асханаға киген май-май киімдерді кешкілік төсектің астындағы сандықшаға тастаймыз да, таң ата қолымызға ілінгенін киіп қайта кетеміз.

	Енді апам: «Кір жумайтын, үй тазаламайтын салақ қатын...» – деп алыса бастады менімен. Асханамыз емхана алдына орналасқандықтан, қаншалықты ерте қайтайын десең де мүмкіндік болмайды. Түнгі сағат он бір шамасында зорға жабамыз. Бүгін бір ерте қайтып, моншаға түсіп, кір-қоңыңды жуайын деп жинала бастасаң, біреу жетіп келеді: «Балам, ауылдан емханаға бір сырқат адам әкеліп едік, таңертеңнен нәр татқан жоқ, ренжімей бір кесе көже жасап берші», – дейді. Еріксіз қайта жұмысқа кірісесің.

	Бір күні, сағат екінің шамасы, түскі асқа келетін жұрттың аяғы саябырлай бастаған шақ, баланы емізуге үйге келдім. Үйде қонақ бар екен, ұстазым Қадір мен Зере апай келіпті. Енем Зере апайды ертіп апарып, менің жатын бөлмемді көрсетіп жатқан жерінен үстінен түстім.

	– Міне, көрдің бе? Қандай салақ әйел, үй тазалағанда білмейді!

	Онымен қоймай, төсектің астын ашып, жуылмаған кір киімдеріме дейін алып шығып көрсетіп жатыр. Ұстазымнан ұялып барам. Мен мойынсал болып, үндемей еңкейген сайын лепіре сөйлеп жатыр. Ақыры шыдамадым:

	– Апа, енді неғыл дейсіз? Таң атпай асханаға кетем, арасында үйге балаға жүгірем...

	Сөзімді тыңдайтын ол кісі жоқ:

	– Баяғыда өзіміз күндіз түздің жұмысын істеп, түнде кір жуып, нан пісіріп, бүкіл баланы асырағанбыз. Анасыз, тәрбие көрмей өскен жалқау қатын деген осы! – дейді.

	Мен тағы да бірдеңелерді айтып, өзімді ақтап әлекпін. Ақыры ол кісінің жөн сөзге тоқтамайтын сыңайын аңғарған соң:

	– Самайыңызға ақ кірген үлкен адам болғанда не деген ұялмайтын адамсыз, соншама сізге не істедім, неге осынша соңымнан түстіңіз, жұртқа мені жаман етіп көрсеткенде қандай жеңіске жетесіз? – дедім де, есікті тарс еткізіп жауып шығып кеттім. Асханаға жетсем, ауқаттануға келген адамдар көп екен, келе жұмысқа кірісіп, әлгі ренішті ұмытып та кетіппін. Онсыз да екі күннің бірінде естіп жүрген сөзім, оны қайталап жырлап отырсаң тағы пәле: «Мені ұлыма барып жамандадың...» – дейді.

	Кешке асханадан және жай қайттық. Ақай келген бойда, күнделікті көріп жүрген кәрістің телесериалы бар еді, соны көруге апамдардың бөлмесіне кіріп, теледидарды қосып отыра қалды. Мен бесікті көтеріп жатын бөлмеге кеттім. Арада жарты сағат уақыт өтер-өтпестен өң-түсі бұзылып Ақай ашулана кірді, екі аттап менің жаныма келді де тұрып қалды. Дода-додасы шығып бала емізіп, бесікке сүйеніп қалғып отырған түрімді көріп ойланып қалған секілді.

	Аздан соң төсек шетіне малдасын құрып жайғасты да, бесікке асылып отырған менің бетімнен сүйіп:

	– Неге өзің айтпағансың? Соңынан есту қалай жаман екенін білесің бе? – деді. Маужырап отырған мен оның не айтпақшы болғанын, неге ашуланғанын енді түсіндім.

	– Иә, апамның бетінен алғаным дұрыс болмады, бірақ мені жұрттың алдында масқаралауға неге сонша құмар екенін түсінбеймін. Елдің алдында өзімді ақтағым келді, көріп отырсың, енді тұрып кір жуатын шама бар ма менде? – дедім. Ол үндемей аз отырды да, ботаның маңдайынан, тамағынан иіскеп мауқын басты да жатып қалды. Таңертеңнен кешке дейін оттың жалынында тұру оңай дейсің бе, оның да шаршап жүргені көрініп тұр.

	Ертеңінде таңертең күндегі әдетімше, сағат жеті шамасында орнымнан тұрып жатыр едім, ол қайтадан құшақтап бауырына басты да:

	– Бүгін демалшы, кір-қоңыңды жуып ал, мен өзім бара берейін, – деп шекемнен иіскеп күрсініп қойды. Аяп жүргенін, менің жағдайыма қарап өзі қоса қиналып жүргенін сездім. Сездім де, арқасүйер жанашырым бар екеніне қанағаттана, өзімді әлемдегі ең бақытты әйел сезініп, рахаттана қайта ұйықтап қалдым.

	Апамның даусынан шошып ояндым:

	– Жатырсың ғой, қарағым! Түс болды, асханаға бармаймысың? Ана байғұс жалғыз кеткен бе? Әбден ерттеп мініп алуға жеттің ғой өзін, қалқиып екі құлағы ғана қалыпты, қожалақ-қожалағы шығып. Әбден жүнжітіп жібердің-ау байғұс баланы! – дейді.

	– Апа, кір жу деп өзі тастап кетті, – дедім көзімді тырналай ашып, орнымнан тез тұрып жатып.

	– Енді кір жу десе жумаймысың, түске дейін не ұйқы?! Ботаны бесіктен шешіп еміздім де, төсек астындағы кеше

	Зере апайдың тамашалауынан өткен барша киімдерді көтеріп сыртқа шықтым, апам да біраз көрпе-жастықтарының тысын сөгіп, даярлап қойған екен. Ол кезде бізде қайдағы кір машина, бір күн кір жудым. Ботаның бір қасиеті, қарны ашқан кезде болмаса албаты жыламайтын, астын құрғатып, тойдырып қойсаң пысылдап ұйықтай беретін еді.

	Халықтық жол-жосын бойынша, бұл уақытта менің туыстарымның біздің үйге келуіне болмайтын. Себебі құдалықтан кейін той жасауға қаражатқа байланысты Ақайлардың шамасы келмеді де, мен қашып барған қыз есептелетінмін. Қашан бұл жақ қайтадан шақырып дәм татырғанша менің туыстарымның бұл босағаға келмейтіні де сондықтан. Бірақ мені көрмей қашанғы шыдасын, аға-інілерім мен әпке-жеңгелерім көшедегі асханаға келіп-кетіп, мауқымызды басып жүрдік. Қолдарындағы тиын-тебендерін де ұстатып кетеді. Бәрінің айтатын ақылы: «Сен тапшылық көрмеген отбасында өскендігіңді істеп, жоқты тап деп оларды қинама. Жақсы киім киетін әдетіңе басып, ананы-мынаны алам деп күйеуіңді мазалама. Қу дүние ешкімге де жолдас болмайды. Ақай сондай жақсы жігіт, көріп-естіп жүрміз, бір-біріңді ерекше жақсы көреді екенсіңдер, енді оның басын сыйла!» – дейді. Сірә, мені жоқшылыққа шыдамай сыр беріп қала ма деп қорқатын секілді.

	Олардың сөзі маған көп-көрім қуат беріп, ширап қаламын.

	Бір күні асханаға әкем мен інім келді. Тұрмысқа шыққалы әкемді тұңғыш көруім. Дастархан жасап, шай құйып, Ақай екеуміз жүгіріп жүрміз. Бір жағынан әкемнен ұялып та барам, Асекең де қысылып кетті, басқа туыстардай емес, әкенің айбаты айрықша болады екен.

	Кінәмізді мойындағандай, Ақай екеуміз дастархан басында көзімізді жерден алмай отырып шай іштік. Әкем асханаларыңның көрімдігі деп стол шетіне мың юань ақша тастап кетті. Сол кезде ол ақшаға бір жақсы ат сатып алуға болатын.

	Інім аймақтық техникалық колледжге оқуға қабылданыпты, оны сол қалаға апарып келуге мені жұмсап:

	– Ақын Жұмағали Құйқабайдың үйіне апарып тастасаң болды, ол оқу орнына өзі орналастырады, – деді әкем.

	Аймақ орталығы бізден екі сағаттық қана жол және журналда істегенде сол қалада тұрғанмын. Інімді онда апару ешқандай қиын емес еді. Ақай екеуміз де: «Алаңдамаңыз, біз жеткіземіз!» – деп әкемді жолға салдық.

	Мен зыр жүгіріп үйге барып, ботамды емізіп қайттым. Келсем інім мен Асекең әңгімелері жарасып, әлдене жайлы көңілді әңігімелесіп отыр екен. «Сені тезірек апарып келейін, сағат екі болып қалыпты, кешіксем ботаның қарны ашады», – деп інімді асықтырып ерте жөнелдім. Жаяулап автобекетке келіп, одан автобусқа адам толғанша сағат үштен кетіп қалды. Ал межелі жерге жетіп, әкем айтқан мекенжайды тауып барғанша алты болды. Үй иелеріне інімді тапсырып, әкемнің сәлемін жеткіздім де қайтуға асыққам, олар да жік-жапар болып, шай жасап үлгерді. Асығыс ауыз тиіп, бір шыны шай іштім де жолға түстім. Бота жылап қалды-ау деп алаңдап келем, кеудемді сүт керіп сыздатып барады.

	Аудан орталығына келгенімде сағат тоғызды көрсетті. Әуелі үйге төте барайын дедім де, іле бұл ойымнан айнып қалдым.

	«Апам қайдан келдің десе не айтамын? Сағат алтыларда бала емізуге неге келмедің десе ше? Ендеше асханаға барайын, үйге Ақаймен бірге барсам бір сылтауы табылар...» деп ойладым да асханаға келдім. Есік бекітулі, ол кетіп қалыпты. Еріксіз үйге өзім жалғыз бардым.

	Сөйтсем мен кеткен соң, сағат бестің шамасында, ботаның еметін уақытынан аса бастаған соң, баланы көтеріп асханаға апам келіпті. Жасыруға сылтау жоқ, оның үстіне өтірік айта алмайтын адам, менің Шәуешек қаласына інімді алып кеткенімді айтыпты. Апам бұлқан-талқан болып:

	– Сен еркек басыңмен күйелеш-күйелеш болып от жағып, тамақ пісіресің де, ол қыдырып жүре ме?! Жүр, жап есікті! – деп есікті жапқызып, Ақайды ертіп үйге қайтыпты.

	Шынымен де ол кезде қайдағы газ плитка, көмірді көрік пешке жағамыз, түтіні мен күйесі қол-басыңнан түк қоймайды, апам да ұлын аяп кеткен секілді.

	Күздің соңғы айлары ғой, күн қысқара бастаған уақыт, қараңғы түсіп кеткен, тоғыз жарымда үйге келдім. Ақай төрде жастыққа шалқасынан түсіп теледидар көріп жатыр екен. Ботаны бесіктен шешіп, орауымен дәу жастықтың үстіне тастап қойыпты. Апам пеш түбінде, жастықты биік қойып қисайып жатыр. Пеш үстінде бұрқылдап қайнаған қуырдақтың тәтті иісі қолқаны алады, өзім де қарным әбден ашқанын тамақ иісіне тәбетімнің ашылуынан білдім.

	– Па! Апамның тамағының иісі мұрын жарады ғой! – деп сөйлей жүріп қолымды жуып, ботаны емізуге қолыма алдым.

	– Таста баланы! Жолама оған! – деп апам зірк ете түсті. Сасып қалып, ботаны құшақтаған бойда сілейіп тұрып қалдым.

	– Қаңғып-қаңғып түн ортасында, қайдан не істеп келгеніңді кім біледі? Ұшындырасың баланы! – деді.

	Әрине, бір ауыз сөздің бірнеше адамға бірнеше түрлі әсері болатын шығар, ал маған мына сөз... Екі құлағым шың етіп барып бітіп қалғандай болды. Бұған дейін апамның талай ащы балағатын естіп жүрсем де, арымды қорлаған мынандай сөзі...

	Тізерлеп отырдым да, ботаны орнына жатқыздым, шамам соған ғана келді.

	– Бұлай айтуға қалай аузыңыз барады? – дедім, одан ары бірдеңе деуге тілім байланып қалғандай. Бұл үйдегілердің ешқайсысының жүзін де көргім келмеді, мені осынша жәбірлеп, осынша қорлағандарына жаным төзбей кетті. Тек далаға жүгіріп шықтым, қайда бара жатқаным белгісіз, жүгіріп келем жылап келем. Мен емес, аппақ арым жылап келеді.

	«Түн ортасында қайдан, не істеп келдің? Баланы ұшындырасың!» деген сөз құлағымда қайта-қайта жаңғырып тұрып алды. Осы сөзді естігенім үшін өзімнен де, осы босағаға әкеп таңған тағдырымнан да жиіркеніп келемін. Мүмкін иісалмас, сөз төркінін түсінбес мәңгүрттеу болсам бұндай қиналмас па едім? Не естісем де мән бермей, ессіздеу өмірде есірік бақыттылардың қатарында тып-тыныш ғұмыр кешірер ме едім?

	Көшенің бір қараңғы бұрышына келіп ұзақ жыладым. Шамасы бір сағаттай отырған шығармын. Түн тас қараңғы, қайда барарымды, не істерімді білмесем де, әйтеуір үйге бармайтынымды анық білемін.

	Ақыры өзіміздің асханаға келдім. Менде кілт те жоқ еді, жерден сипалап жүріп жұдырықтай тас тауып алып, құлыпты зорға шақтым. Есіктен кірген бойда ойланып аз тұрдым. Мынау азаптың, қорлаудың бәрінен құтқаратын жалғыз жол – өлгім келді. Көзімдегі жасым да тыйылған, өмірден де әбден күдерімді үзгем. Төбеге қарадым, жіп байлайтын ештеңе жоқ, теп-тегіс сыланған. Ыдыс-аяқ жаққа барып байқап едім, ет шабатын балталар тым қолайсыз, жүзі қалың болып көрінді, бәрінің ішінде қызыл сапты ақ пышақ көзіме ыңғайлырақ секілді. Жүзінің бір-екі жері кетілген, сәл қайраса жарап тұр. Қайрақты іздеп едім таппадым, кейде осындай нәрселерді шыны ыдыстың түбіне жанып жататыны есіме түсті де, шай кесені алып, жақсылап қайрай бастадым.

	Есік жапсарланып ашық қалған ба, әлде мен өзіммен-өзім болып ештеңені сезбегем бе, кенет біреу ту сыртымнан құшақтаған бойда пышақ ұстаған қолымды шап берді. Селт ете түссем де бұрылып қарағам жоқ, Ақай екенін білдім.

	Ол қолымды сыртынан тас қылып ұстаған қалпы үндеместен біраз тұрды, сосын ақырындап саусақтарымды ашып, кесені, пышақты босатып алды. Тым қарулы еді, мені тыпыр еткізбестен балаша көтерді де, ас пісіретін бөлменің бұрышына қойылған темір төсекке апарып жатқызып:

	– Кішкене демалшы, – деп басыма жастық қойды. Мен жылағам да жоқ, сөйлегем де жоқ, бетімді жастыққа басқан қалпы үнсіз жатырмын. Ол да төсек шетінде үнсіз отыр, сірә, не айтарын да, қалай жұбатарын да білмеген шығар.

	Ақыры орнынан тұрып, сырт киімін шешіп менің кеудеме жапты да, өзі ас әзірледі. Ауызғы бөлмедегі столдардың бірін көтеріп менің төсегімнің алдына қойып, тамақтарды осында әкелді. Содан соң жаныма келіп:

	– Тұр, тамақ ішші, – деді. Мен және үндемедім, қыбырсыз жата бердім. Ол енді тұрғызбақшы болып иығымнан көтере бергенде:

	– Жоламашы маған! Мені жалғыз қалдыр да кетші! – дедім. Даусым тым қатты болмағанымен, кектене тістеніп айтқан әр сөзім анық естілді. Ол өз әрекетінен ештеңе өнбейтінін білді де, сыртқа шығып кеткендей болды.

	Құлағым бітіп, миым мүлде істемей қалғандай, қыбырсыз жатырмын. Ақайдың қатқыл даусынан селт еттім:

	– Тұр енді, көтер басыңды! Өзіңмен-өзің бұлай тұншықпа, айтарыңды айт, айғайла, боқта, керек болса қират бәрін! Не андағың? Өзіңді өзің қинап!.. – деді де орнымнан жұлқа тұрғызды. Стол басына отырғызды да, тамақ салынған тарелканы алдыма қойды. Өзі қайта тұрып бір рюмка мен бір бөтелке арақ әкелді де, арақтан құйып менің алдыма қойды. Қанша есеңгіреп отырсам да оның мына қылығына таңғалдым, қабағымды шытып, рюмканы кейін сырдым. Жаңа мені тұрғыза алмаған бетте сыртқа шығып кеткендей болып еді, сонда дүкеннен алып келгенге ұқсайды.

	Ол білетін, ара-тұра сырадан ауыз тигенім болмаса, арақ-темекі дегенді өлердей жек көретінмін. Бірақ мен сырып тастаған рюмканы алдыма қайта қойды:

	– Ішші, іш те көңіліңде жүрген өкпе-ренішіңді маған айтып жеңілдеші!

	Мен және қабағымды шыттым да:

	– Қойшы, мазамды алмай! Мен осында жатам, сен үйге кете бер! – деп орнымнан тұрдым. Ол менің іше қоймайтынымды білді де:

	– Жарайды онда, сен ішпесең, осы арақты мен ішем де, қазір барып үйдің быт-шытын шығарамын... – деп рюмкаға қолын созды.

	Иә, өткенде үй шаққан өнерін көргенмін, онда тіпті арақ та ішпеген, сап-сау болатын.

	Өзімшіл ана мен ерке-шолжаң келіншегінің арасында әбден қысасқа қалған Ақайдың мына халін қатты аяп кеттім. Рюмканы одан бұрынырақ алдым да, бір-ақ жұттым. Удай ащы бәлекет бүкіл қызыл өңешімді өртеп барады. Орнымнан тұрдым да, арақты бөтелкесімен асхананың артқы терезесінен далаға лақтырып жібердім. Терезені жауып, қайта столға келгенімде ол менің орындығымды арырақ қойды да, білегімнен тартып тізесіне отырғызды. Тарелкадағы тамағымды алдыма қойып, бейне кішкентай баланы алдап-сулағандай:

	– Кәне, тамағыңды іш. Ботаң бағана бір құмыра сиыр сүтін ішіп ұйықтаған, қайта оянатын уағы да болып қалды, ендігі шешесінен бетер ашуланып жатқан болар... – деді. Менің көз алдыма ботаның мамасын іздегендегі бет-аузы бүрісіп, кішкентай мұрнын тыржита бақыратыны елестеді. Түстен кейіннен бері кеудемді сыздатып, тырсылдап тұрған сүт енді дызылдап иіп, киіміме сорғалап кетті. Еріксіз жейдемнің ішінен кеудеме құрғақ орамал жауып алдым да, Ақайдың жетегімен үйге қайттым.

	Арада бір апта уақыт өткен соң тағы да ішімнен қан кетіп емханаға түстім. Дәрігердің айтуынша, өткенде қиналып, ауыр босанғанымда іш құрылысым, бала жатыры ауыр дәрежеде зақымданған. Бір жылға дейін ауыр зат көтермей, аяқ-қолымды жылы ұстап, жақсырақ күтінуім керек екен. Әйтпегенде кез келген уақытта жатырдан қан кетіп, мүлде қауіпті жағдай тууы мүмкін деседі. Онымен қоймай, асханадағы шаршау, ағзамның әлсіздігі – бәрі қосылып, босанған әйелдерде жиі болатын геморрой деген ауруға шалдығыппын. «Операция жасамаса болмайды», – деді дәрігер. Ақыры солардың айтқанына көнуге тура келді.

	Операциядан шыққан соң укол-дәрісін алып, үйде емделуге қайттым. Бәрінен қиын болғаны, операциядан кейінгі берілетін дәрілер түгелдей іш жүргізетін дәрілер екен де, солар омырау сүтімен балаға да әсер етті. Енді менімен бірге ботаның іші өтіп, тоқтамай, ол да емханаға түсіп қалды.

	Дәрігерлер менің дәрімді тоқтатса маған қиындық туатынын, тоқтатпаса балаға зиян екенін айтып, оны омыраудан шығаруға кеңес берді. Ақыры ботам бес ай ғана емді де омыраудан шықты.

	– Әттең, сол күні сені алғаш толғатқаныңда үкімет емханасына бірден апарсам, бота да, сен де мына қиыншылықтарды көрмес едіңдер! Қу жоқшылық-ай! – деп мұңайды Ақай.

	Менің денсаулығыма байланысты асхана жабылды. Қайтадан үйдегілердің қолына қарап қалдық.

	Апам бұрынғы әдетімен, бірде дана боп еміреніп, ақылын айтса, бірде шырқымызды алып күңіреніп, тілінің тікені жанымызды жаралап жүріп жаттық.

	Менің бала күннен қалыптасқан әдетім – бос уақытымның бәрінде кітап оқитынмын. Сол әдетпен, анау-мынау шаруадан қолым босаса болды, ботаны екі аяғымның үстіне қойған жастыққа шалқасынан жатқызып, баяу тербетіп отырып кітап оқимын. Бір жолы сөйтіп бөпемді де әлдилеп, кітабымды да оқып отырғанымда бөлмеге апам кіріп келіп:

	– Қарағым, баланы өзің әбден иемденіп алдың ғой! Кішкене көзіміз тайса ала жөнелетін болыпсың! – деп ботаны алып шығып кетті. Бос қалған жастықты бауырыма қысып, кітабымды одан әрі оқып отырғанмын, есіктен сықылықтай күліп Сағым кірді. Жуырда ғана қысқы каникулға келген еді ол.

	– Жаннұр, ас үйде не болғанын білесің бе? – деді күлкісін тыя алмай мәз боп тұрып.

	– Жоқ, не болды? – дедім мен де қызыға сұрап.

	Сөйтсем, апам ботаны алып барғанын көрген соң Ақай кішкентай інілеріне:

	– Жеңгелерің жалғыз қалыпты ғой. Қорқады, сол бөлмеге барып ойнасаңдаршы, – депті. Сол-ақ екен, апам ашуланып:

	– Мен жалғыз отырсам қарамас едің! Қатынжандысын қарашы! – деп бұлқан-талқан болыпты. Ақай ол бөлмеде одан ары отыра берсе, апам да елеуреп сөйлей беретін болған соң шыға жөнелген көрінеді. Мүмкін, мұнда келсе, қатынының жанына барды деп жағдай және ушығатын болған соң ба, сол кеткеннен достарының үйіне барып тыныш болған көрінеді.

	Бұл отбасындағылардың ақылдысы да, қушыкеші де Арман мен осы Сағым болатын, апаларының ашуы ұстағанда ығына жығыла білетін. Ең ақымағы да, ашушаңы да Ақайдың кенже қарындасы Сая екеуміз болатынбыз. Әр сөзімізден от шығарып алып, таяқтың ұшы көбіне бізге тиетін, дастархан басынан жылап қашатын да сол екеуміз едік. Бүгін де апасы ағасының шаңын қаққанда Сағым сол ақылдылығымен тымпиып зытып берген көрінеді.

	Сағым бұл әңгімені қызық көріп, ішек-сілесі қата айтқанымен, маған түк те қызық болып естілген жоқ. Жай ойланып отырып қалдым.

	Иә, өмір деген қызық-ақ! Ене-келін қайшылығын кім басынан өткеріп көрген? Тіпті алты жасымнан бастап не ғаламат уақиғаларды кітаптан оқығаныммен, қайын апаның мынандай ғажайып мінезін ешқандай жазушының суреттеуінен кезіктірмеген екенмін.

	Менің күлмегенімнен бірдеңе ойлап кеткенімді зерек қыз сезе қойған секілді, күлкісін тоқтатты да маған түсіндіре бастады:

	– Сен бірақ оны көңіліңе алма. Апам сені негізінен жек көрмейді, бірақ Ақайды шектен тыс жақсы көреді. Ол кісі үшін бес баласы бір төбе болса, Ақай бір төбе. Сондықтан да Ақайдың саған көрсеткен ықыласын қатты қызғанады. Оның саған жасаған әрбір құрметін ұнатпай қалады.

	Оның бұл сөзіне де түсіне қоймадым. Миымдағы жалғыз сұрақ: өз баласын өз жарынан қызғанатын да ана бола ма?

	Сағым сөзін одан ары сабақтады:

	– Апамның ашушаңдығының тағы бір себебі бар. Апам ертеректе менингит болып ауырыпты, қатерлі түрі екен. Дәрігерлер әкеме «Әйелің не қайтыс болады, тірі қалған күнде де ақыл-есі бұрынғыдай болмауы мүмкін» десе керек. Сәтін салып, апам сол жолы аман қалыпты, бірақ содан бері сабырсыз, күйгелек, ашуланған сәтінде көзіне ештеңе көрінбейтін, аузына келгенін сөйлей беретін болыпты. Әкем көп оқыған білімді, өр мінезді, қайсар, намысқой адам болғанымен апама қарсы келмейтіні де осыдан, бізге де осы уақиғаны айтып, аналарыңа түсіністікпен қараңдар деп ескерткен.

	Мен Сағымның осы әңгімесінен соң ғана Ақайдың «Анамның айтқаны қате болса да, ешқашан қарсы келмей орындаймын» дейтін сөзінің түп төркінін түсінгендей болдым. Иә, менің енем сондай адам, мейірімі түскенде Самарқанның көк тасын балқытады, ал тілінің уы тамшылағанда зәһарлы жыланыңыз жайына қалсын.

	Сөйтіп жүріп қысты да өткіздік, көктем шықты. Ел арасында айтылатын «Жуанның жіңішкеріп, жіңішкенің үзілер шағы» дейтін мезгіл. Қаражаттан тарыға бастадық. Киім киіп, ақша жұмсап үйреніп қалған адаммын ғой, базардағы Бахар есімді таныс апайдан қарызға бірдеңелер алғанмын, енді сол да ақшасын сұрап маза бермейді.

	Ақайдың бір жолдасының «Осы аудандағы бәлен жерде қыш ыдыстар шығаратын завод бар екен, негізінен қытайлар жұмыс істейді екен, соған барып істесек көзге де түспейміз, ешкім танымайды...» дегенін құлағым шалып қалған. Ол кезде қазақтар ондай жұмыстарды істеуге арланатын.

	Ақайға айтсам мені жібермейтінін білем, сондықтан бір күні ол әлдебір шаруалармен сыртқа шығып кеткенде сол заводты өзім іздеп бардым. Айтқанындай, барлығы ханзулар. Құйма қыш ыдыстарды тасып, жинайтын адамдар қажет екен. Түске дейін жұмыс істедім. Түскі үзіліс жарты сағат, завод ішіндегі асханаға апарды, сол арада өзім шамалас қазақ келіншекке жолығып қалдым. Ол да мен құсап біреуден естіп, осында бүгін келіпті. Екеуміз танысып, сұраса келе құрдас болып шықтық. Есімі Әмина, менің немере інім Екейдің бір жолдасының келіншегі екен. Енді екеуміз түстен кейін қыш ыдыстарды бірге жүріп тасыдық. Бір кезде ол маған ораулы ақша ұсынып:

	– Қалтам таяз еді, қайта-қайта түсіп мазам кетті, салып қойшы, – деді.

	– Менде де қалта жоқ, – дедім үстімдегі ұзын етек юбкамды көрсетіп. Ол юбка етегі астынан шығып тұрған қалың сымымды көрсетіп:

	– Қалыңдау екен ғой, көрінбейді, соған салып қойшы, – деді. Мен денсаулығым онша жақсы болмаған соң қысы-жазы қалың тоқыма сым мен калготкиді қабаттап киіп жүретінмін, ақшасын алдым да, сым мен калготкидің ортасына ышқырымнан салып қойдым.

	Кешкісін күні бойы қыш тасыған еңбегімізге жиырма юань берді. Екеуміз жұмыстан бірге қайттық, ертіп әкеп үйді көрсетіп:

	– Уақытың болғанда келіп тұр, – дедім. Екеуміз үй сыртынан қоштастық. Кетер алдында бағанағы ақшасын ышқырыма қолымды салып, уыстай алып бердім.

	Үйге келсем апам кешкі тамаққа әзірленіп жатыр екен, шаң-шаң кейпімді көріп тіксіне сұрады:

	– Балам-ау! Мынауың не, қайдан келдің?!

	Жалтаруға себеп жоқ, еріксіз мән-жайды айтып, қолымдағы жиырма юаньды бердім. Апам сасып қалды:

	– Күйеуің естімесін, намыстанады, қу жоқшылық-ай! – деп күрсінді.

	Жуынып, киімімді ауыстырдым, тоқыма сымым мен калготкиімді шешкенде елу юаньдық көк қағаз қоса түсті. Бұл қайдан жүр деп аң-таңмын. Есіме бағанағы Әминаның салғызып қойған ақшасы түсті. Мәссаған! Содан түсіп қалған болды ғой! Қалай апарып берсем екен? Түн болып кетті, ол кезде біздің үйде телефон да жоқ, үйден қазір шығып кеткеніммен Ақайға қалай түсіндіремін? Ақыры «Бағайдың келіншегімін деді ғой, оның үйін Екейге тапқызып алармын, не болса да ертең апарып берейін» деп ойладым.

	Ертесі таңертеңгі шайды ішкелі жатқанбыз, қақпа қағылды. Нардың ең төменгі етегінде мен отырғам, тез тұрдым да, барып қақпаны аштым. Саудагер Бахар апай екен:

	– Сексен юань қарызың бар екенін ұмыттың ба, беретін уақытыңнан асып кетті, енді бермесең атаңнан немесе күйеуіңнен сұраймын, – дейді. Қысылып кеттім, қақпаны жауып, арырақ барып сөйлеспек ниетпен сыртқа жетелесем көнбейді.

	– Бүгін тауар алуға кетем, қайдан тапсаң одан тап, ақшаны алмай кетпеймін, – дейді. Онсыз да үйдегілер қатты қиналып жүрген кез, бабам мен Ақай естісе не болды? Қысылып тұрғанымда есіме кешегі Әминаның ақшасы түсе кетті.

	– Қазір әкелем, күте тұрыңыз, – дедім де, жүгіріп әлгі елу юаньды алып шығып бердім. – Қалғанын өзім апарып берем, үйге келмеші, ағатай! – деп жалынып-жалпайып жолға салдым. Енді Әминаны жедел тауып алып, ақшасын қиналған соң амалсыз жұмсап қойғанымды, жуырда қайтарып беретінім-ді айтуым керек. Бірақ қазір үйден шықсам, Ақай «Қайда барасың?» дейді, не де болса ол шығып кеткенше күту керек.

	Сағат он бір шамасында Асекең де киініп шығып кетті. Мен де бөлмеме кіріп, киімімді ауыстырып, қол сумкамды алып үйден шықсам, қақпа алдында апам, Әмина, қайын сіңлім үшеуі тұр. Әмина қатты ашулы, мені көрген жерден дүрсе қоя берді:

	– Не деген ұятсызсың! Тығып қой деп ақшаларымды беріп қойсам, ішінен елу юаньды ұрлап алыпсың, – дейді.

	Не деймін, қалай түсіндірсем екен, ә?! Абайсызда қалып қойыпты, бірақ оны қарызыма беріп жібердім десем де көнетін, сенетін түрі жоқ, ал енді ақталып көр!

	Апам маған қатқыл дауыстап:

	– Ұрладың ба, ей, балам?! – деді.

	– Жоқ! – дедім, неге олай айтқанымды да, қалай айтып жеткізерімді де білмеймін. Әмина одан сайын ашуланып, қақпадан велосипедін салдырлатып шыға жөнелді. Апам сұп-сұр болып қақпаны жауып жатты. Үйге қайта кірдім де төсегіме етпетімнен түсіп жыладым. Өзімнің жасаған мынау арсыздығыма, қу кедейліктің ақыры мені мойынсал етіп, еркімді жеңгеніне, намысыма құрық салғанына жыладым.

	Арада бір ай шамасы өтті-ау деймін, бір күні Ақай сыртқа шығып бара жатып елу юань ақша берді де, бетіме қарамастан:

	– Апарып бере сал... – деді.

	– Нені, кімге? – дедім, ойымда түк те жоқ. Ол есікке беттеген бойда:

	– Әминаның ақшасын, – деп шығып кетті. Екі бетім ду ете түсті, кірерге тесік таппадым. Апамнан қашан естіп алды екен? Ұят-ай! Түк болмағандай жүргенім қандай арсыздық десеңші!

	Содан Әминаның үйін іздедім, таба алмаған соң Екейге келсем:

	– Олар ажырасып кеткен, қайта келіп жатса хабарын берейін, нақты қайда екенін мен де білмеймін, – деді. Сол Әминаны сол ауданға барған сайын сұраймын, бірақ бүгінге дейін таба алмадым.

	Иә, Ақай үйленер алдында: «Үш кемшілігім бар, бірі – өте кедеймін, қиналасың-ау!» – дегенде: «Сол-ақ па?» – деп едім, кедейлік деген де мойныңа бір киілсе ырқына көндірмей қоймайтын қарғыс атқыр темір қамыт екен, оны кім осынша үстем деп ойлаған? Міне, мені де оңдырмай сүріндіріп, бүкіл отбасымның, күйеуімнің алдында масқара қылды.

	Тұрмыс ахуалымыз күннен-күнге ауырлай берген соң қайтадан асхана ашуға бел будық. Қала ішінен орын табу, жұмыс бастау көп қаражат талап ететіндіктен Алға ауылының орталық асханасын жалға алдық.

	Асхана жұмысы тәп-тәуір жүрді. Бірақ Ақай екеуміз де қолымыз босай қалса: «Бота не істеп жатыр екен?» – деп, соның қылықтарын айтып, сағына бастадық.

	Ал апам ботаны омыраудан шыққан күннен өзі қойнына алып жататын болған, біз тек алыстан телміріп, тәтті қылығына тамсанып қана отыратынбыз. Кейде ешкім жоқта сүйіп-иіскеп жатқанда ұсталып қаламыз, ондай сәтте: «Па! Бала осы қатындікі екен ғой! Мынау тапқан екен ғой!» – деп, келеңсіз әңгіме содан басталатын.

	Ол кісі менің мінезіме әбден сыралғы болып алған. Мың жерден намысымды таптап, арымды қорлап ауыр сөз айтса да бұл үйден кете алмаймын. Өйткені Ақай мен ботасыз өмір сүруім мүмкін емес секілді.

	Сөйтіп Ақай екеуміз Алға ауылынан асхана ашып, сонда кеттік. Тек көкөніс алу үшін екі-үш күнде бір ауданға келеміз. Анығын айтқанда, көкөніс алу деген де әншейін сылтау, біз ботамызды көріп қайтуға ғана келетінбіз. Әйтпесе көкөністі сол ауылдың өзінен де алуға болады, маңайдың бәрі бау-бақша.

	Асхана ашқанымызға да бір-екі ай уақыт өтті, табысы да тәп-тәуір. Бір күні бізге апам ботаны алып келді, Ақай екеуміз мәз болып жүрміз. Ол анасы мен ботаның жанынан айналып-үйіріліп шыққысы келмейді, асханаға тамақ ішуге келгендерге де: «Бүгін жұмыс істемейміз!» – деп қайтарып жатыр.

	Шайды өзіміздің жатын бөлмедегі шағын нардың үстіне жасадым, апамның аяқ-қолын созып отырғанына жайлы болсын деп. Арасында іргедегі дүкенге жүгіріп, қант-кәмпит әкелуге барғам, осы ауылда тұратын нағашы апам бар еді, сол кісі жолығып қалды. Анамның кенже сіңлісі, өзі мейірімді, елжіреп тұратын адам.

	Бала-шағасымен бізге бас-көз болып жүретін, осы асхананы да тауып берген сол кісілер еді. Менен апамның келгенін естіп, асығыс үйіне кетті.

	Мен дастархан жасап, ас әзірлеп болғанша Ақай анасымен әңгімелесіп отырған, стол басына келгенімде оның қабағының сәл түсіңкі екенін байқадым, бірақ сыр бермегенсіп, оны-мұны бірдеңелерді әңгімелеп қояды. Апам да әлдекімнің құдалығы жайлы, көршілер жайлы бірдеңелерді айта бастады. Сөйтіп отырғанымызда үстімізге жаңағы нағашы апам келді. Құдағиына амандасып болған соң:

	– Сізді үйге қонаққа шақырып келіп отырмын, бала-шағаңызбен кең жерге барып әңгімелесіңіз, – деді. Апам ыңғайсызданып рахметін айтып еді:

	– Құдағи, бұлардың жатақханасына сізді тастай алмаймын. Кәне, Ақай балам, бәрің де жүріңдер, тамақ салып қойдым! – деп бір-ақ кесті. Еріксіз баруға келістік те, аздан соң баратын болып, нағашы апайым үйіне қайтты.

	Енді жинала беріп едік, апам маған қарап:

	– Балам, онда құр қол қалай барам? Дүкеннен шапан-шапқыт бірдеңе алып келші, – деді. Түн болып қалса да Ақай екеуміз дүкендерден киіт іздеп жүгірдік.

	Екінті мен ақшамда ауылдың мандымаған ұсақ дүкендерінен көңілдегідей не табыла қойсын, айнала жүгіріп түк таппадық, үлкен сауда орындары болса жабылып қалған.

	Ақыры бір таныс келіншектің үйіне барып, бір-екі шапандық матасын қарызға алдық. Ақай жолда келе жатып:

	– Апам да қызық, мұнда келсе осы үйдің қонаққа шақыратынын біледі, сандықтағы көп шапанынан даярлап ала келмей ме? Әттең, осы кісінің алды-артын ойламайтыны-ай! – деді күрсініп. Оның анасын жазғыра сөйлегенін еш уақытта көрмегенмін, бағана орталарында бір көңілсіз әңгіме болғанын ішім сезді.

	Апамның құдағи сумкасын толықтап бердік те, ботаны көтеріп сыртқа шықтық. Ақай бізді үйге таман таяп әкелді де:

	– Сендер бара беріңдер, мен тамақ піскенде барам, – деп қайтып кетті.

	Біз келгенде нағашы апам дастарханын жайнатып қойған екен. Бірақ мен бірдеңені жүрегім сезгендей, алаңдап отыра алмадым, ал екі кемпір әңгімелері жарасып, сүтті шайды сораптай ішіп әлі отыр. Ақыры:

	– Мен Ақайды шақырып келейін, – деп олардан рұқсат алдым да асханаға кеттім. Бұл үй мен біздің асхананың арасы тым алыс емес еді, жүгіре басып тез келдім.

	Келсем, бір бөтелке арақты алдына қойып, жалғыз сілтеп отыр екен. Әдетте бұндай оғаш қылығы жоқ еді. Өйткені менің арақ ішкен адамды өлердей жек көретінімді білетін де, ішімдік атаулыдан алыс болуға тырысатын. Тіпті кейде қонақасыларға барғанда да ішпей келетін. Мен де оған қоятын басты шартым: «Менсіз қайда барғың келсе де бар, тек ішпей келші!» – деп өтінетінмін.

	Бір күні және солай бір жолдастарымен қыдыруға кеткен, түн жарымында келіп есік қақты. Онсыз ұйқым келмейтін, ояу жатқанмын, жүгіріп барып қақпаны аштым, ойымда түк те жоқ:

	– Шынымен де ішпей келдің бе? – дедім. Ол екі иығымнан ұстады да, аузын мұрныма тақап үрлеп:

	– Ішіппін бе, сақшы? – деді.

	Қақпа ашылғанға апам да орнынан тұрып, есік алдына шыққан екен, біздің сөзімізді естіп тұрыпты, ұрыстың көкесі басталды да кетті:

	– Сен кім едің аузына дейін үрлетіп тексеретін?! Менің ұлымды әбден билеп алыпсың ғой! Көргенсіз! Бассыз!

	Ақай екеуміз бөлмеге зытып бердік, әйтеуір ел жатып қалған уақыт болған соң ба, апамның даусы да әрі-беріден кейін басылып қалды. Бірақ содан кейін-ақ, долылығы ұстағанда соны айтып бұрқырап алатын.

	Бәлкім, менің өмірде көргенім шынында да аз шығар, бірақ өмірдегі шындық жайлы, адам сенгісіз сан алуан мінез-құлық иелеріне қатысты қаншама әңгімелер оқыдым, біреулер оны көркем әдебиеттегі әсерлі де әсіре сөз, қаламгердің қиялынан туған көркем бейне ғана деп санайды. Алайда, меніңше, соның бәрі де өмірдегі ақиқаттан алынған. Бір ойшылдың айтқаны бар екен: «Тағдыры жоқ адам мен балалығы жоқ адам ақын да, жазушы да бола алмайды», – деп. Мен бірақ ешқандай жазушының шығармасында жолықпайтын ғажайып мінездемені апамның бойынан көретінмін.

	Шынымен де апамды түсіне алмай дал боламын, өз ұлына арақ ішпе дегені үшін келінімен жауласқан ананы қалай түсінерімді де білмеймін.

	Апамды жақсы көретін кездерім де бар. Кейде еміреніп бауырына басады. Ондай сәтте ол кісіге деген өкпе-ренішім ұмытылып, тіпті қолтығынан бұрқырап тұратын қолаңса иісінің өзі де сондай жағымды болып, бауырына тұмсығымды тығып иіскейтінмін де, ана иісін сезінетінмін, өзімді анасы бар баладай сезінетінмін...

	Жә, әңгіме арнасынан ауытқымайын.

	Сөйтіп, Ақай мен келгенде асхананың жатын бөлмесіне бір жартыны әкеп, жалғыз сілтеп отыр екен. Келген бойда:

	– Бұның не? Ертең тағы асқазаның ауырады ғой! – деп бөтелкені жұлып ала беріп едім, ол қолымнан шап беріп ұстады да:

	– Бүгін менен түк те сұрама, көзіме де көрінбе! Ботаңды иіске де, мазамды алмай, сонда барып жат! – деп қолымнан жетелеген бойы есікке беттеді.

	– Саған не болған бүгін? Бекерге тұншықпай ашық айтсаңшы! – дедім.

	– Сұрап қайтесің, өзің ұрыншақ байғұс, білмесін деген дүниені білмей-ақ қой. Тұншыққан мен ғана тұншығайын, сен кіріспе! – деді де, есіктен шығарып жіберіп, ішінен іліп алды.

	– Ақай! – деп қайтадан есікті қағып едім, терезенің пердесін сырды да:

	– Сыртыңнан ел көреді, кет енді менің ашуым келмей тұрғанда, – деді.

	Шынымен де бұл асхана төрт көшенің ортасында орналасқандықтан айналамыздан адам үзілмейтін. Тап бүгін Асекеңе сөзім өтпейтінін білдім де, ақыры нағашы апамның үйіне келдім. Тамақ түсіруге тосып отыр екен, жалғыз келгенімді көріп:

	– Ақай қайда? – деді. Жалтаруға сылтау жоқ:

	– Келмей қойды, ішіп отыр екен! – дедім. Апам сарнап қоя берді:

	– Міне, құдағи, бұл екеуінің қылығы осы! Жас балаша қылтың-сылтың етеді де жүреді, бұлардан әбден тойып болдым!

	Бейне бір бізден қажып біткен кісідей, көзінің жасын төгіп-төгіп жіберді. Енемнің әртістік шеберлігі де осал емес екенін көріп іштей мойындадым. Нағашы апам таңғалып:

	– Бұлар келгелі екі айға жуық уақыт өтті, шыңқ етіп ұрысқанын көрген емеспіз, күніне өзім де неше барам, балалар да осылардың жанынан шықпайды. Ал Ақайдың арақ ішетінін білсек бұйырмасын! Тіпті балалар «Екеуінің бір-біріне жаны ашып тұратыны-ай! Сен демал, мен жуайын ыдысты деп таласып жатады» дейтін, бүгін бұларға не жетті? – деді.

	Апам бірдеңесін айтып бізді кінәлап жатыр, миыма ештеңе кірген жоқ, тамақтан ауыз тиген болдым да, ұйқыдағы ботамның бүйіріне тұмсығымды тығып мен де жатып қалдым. Нағашы апамнан ұялды ма, әйтеуір апам бұл жолы ботаны жанымнан алған жоқ.

	Таңертеңгі шайдан кейін асханаға келдік. Ақай да есікті ашып, ішін тазалап жатыр екен. Екі кемпірге қайта дастарқан жасап, тамақ әзірледім. Апамды түскі астан кейін автобусқа шығарып салдық. Ботаның жасы бірден асқан, күлгені тіпті тәтті, тамағының иісі қандай жұпар аңқиды, бетінен бір-бір сүйдік те қалдық.

	Екеуін жолға салып келген соң, Асекеңнің кешегі қылығына өзімше өкпелеп, жатын бөлмеге кірдім де, төсек салып жатып қалдым. Ол да маған ерегескендей, асхананың меймандар келетін үлкен есігін ішінен бекітті де, жеке бөлмелердің терезесін мықтап жауып, ас үй жағындағы есіктен шығып, сыртымнан құлыптап кетіп қалды. Арада екі сағаттай уақыт өтті, ол қайтып келді де, теріс қарап бүркеніп жатқан мені еңкейіп шашымнан иіскеп:

	– Болды енді, тұр, сені қыдыртып келейін деп мотоцикл алып келдім, – деді.

	– Қайда? – дедім, әлі орнымнан тұрмастан бұлдана сұрап.

	– Қарасайға апайларыңның үйіне барып келейік!

	Қарасай десе ықыласым бөлек екенін білетін қу жігіт және көңілімді тауып кетті.

	Екеуміз моншаға барып жуынып-шайынып, киімдерімізді ауыстырып, жолға шыққанша қараңғы түсіп кетті. Асфальт жол Қарасайдың желкесіне келгенде күрт бұрылушы еді. Әңгімемен келе жатып ұмытып кеттік пе, әлде мотоциклдің қарқынын тежеп үлгермеді ме, әйтеуір оқыста биік асфальттан ұшып кеттік.

	Қанша уақыт жатқанымды білмеймін, есімнен танып қалған секілдімін. Көзімді ашсам, Ақай басымды құшақтап отыр екен. Күн тас қараңғы. Мотоциклдің шамы құлап түскенде-ақ сынып қалған секілді.

	– Ақай, сен де амансың ба? – дедім.

	– Сен әлі тірі екенсің ғой! – деді де, екі бетімнен алма-кезек сүйе жөнелді. Қатты қорыққанынан аузына түскен сөзі сол ғана болса керек.

	Екеуміз сүйретіліп орнымыздан тұрдық. Оның оң аяғының сыртынан мотоциклдің әлдебір темірі үңгіп кіріп кеткен екен, қан сорғалап тұр. Жаулығымды шешіп алып, қараңғыда жарасын таңған болдық. Менің бір жақ иығым көтертпейді.

	Мотоциклдің бірдеңесі қираған ба, ол да оталмай қойды. Өзі бір зіл батпан дүние екен. Ақыры біреуіміз сүйреп, біреуіміз итеріп зорға асфальтқа шығардық. Екеуміз де жарамыз ауырып зорға келеміз, ал ауылға дейін кемінде үш-төрт шақырым жер бар.

	Қарсы алдымыздан бір машинаның жарығы көрінді.

	– Ақай, тоқтатайық, бізді жеткізіп тастар... – дедім.

	– Ол ауылға кіріп бара жатқан машина болса, мүмкін ала кетер еді, мынау шығып барады, апара қоймас! – деді ол.

	– Көп болса тиын-тебенін алар, тоқтатып көрсеңші! – дедім және тақымдап. Ол күлді де:

	– Ақымағым-ау! Оған қайдағы тиын?! – деді.

	– Неге? Сенде ақша жоқ па?

	– Жоқ! Менде ақша жоқ!

	– Сонда екі айдан бергі асханадан түскен ақша қайда?

	– Оны сенің қайын апаң алып кеткен.

	– Неге? – дедім таңдана сұрап.

	– Неге деген сұрақ болмайды! Олардың жағдайын сен естімей-ақ қой! Биыл Арманның да жоғары оқу орнына емтихан тапсыратын жылы, әрі Сағымның да оқу қаражаты төленбегені жайлы отбасында біраз келеңсіз жағдайлар бірінен соң бірі туыпты. Сондықтан қалғанын сұрама да, білмей-ақ қой!

	Мен қайтып ештеңе сұрамадым, апама бұрындары өкпелейтінмін, ашуланатынмын, бұл жолы жек көрдім. Ақшаны алып кеткені үшін емес, отбасы жағдайларын менен жасырып, мені сырт санағаны үшін жек көрдім.

	Негізі ашулану мен өкпелеу – жек көруден мүлде басқа сезім секілді. Мүмкін күбір ете түскен болармын, ол менің ойымды оқып қойғандай, бір қызық әңгіме айта бастады:

	– Баяғыда бір жігіт анасын Меккеге арқалап апарып келіпті де, бір сахабадан «Мен анамды қартайған шағында жақсы қарап, күтімге алдым. Меккеге де жаяу арқалап апарып келдім. Енді перзенттік борышымнан құтылдым ба?» деп сұраған екен. Сонда сахаба басын шайқап, «Жоқ! Сіз анаңыздың толғағының бір реткі түйнегінің борышын ғана қайтардыңыз! Ал ары қарай тоғыз ай көтерген құрсақ қарызы мен түн ұйқысын бөліп емізген әр тамшы сүтінің қарызын өзіңіз санай беріңіз» деген екен. Ал менің анама деген қарызымды сен де енді санай бер...

	Менің көз алдыма өз ұлымды босанар сәтімдегі ауық-ауық шеңбектей түйнектеп құлын даусымды шығарған ащы толғақ елестеп кетті. Ақайға мүлде таңдана қарадым:

	– Сен екеуміз алғаш танысқан сәтте, «Қысқа-қысқа жазылған әңгіме кітап бар ма?» деп жүргеніңе қарап, мен сені басқаша түсінуші едім.

	Ол мырс етті де:

	– Ақымақсың-ау, «Қызбен кітап алмасу – қайта жолығудың сылтауы» деген бар емес пе? Ана екі том романды тауысып оқысам, сенімен қайта жолығуға уақыт жоғалтқан болмаймын ба? – деп күлді. Жеңілгенімді сезініп мен де күлдім.

	Ақай екеуміз шағылған мотоциклді сүйреп ауылға түн ауа зорға жеттік, бірақ екеуміз де сондай бақытты едік. Өйткені бізге бір-бірімізден артық ештеңе де керек жоқ еді.

	Ол ауылда екі-үш күн қыдырдық, қалтамызда көк тиынымыз болмаса да, ағайын-туысқа еркелеп, достардың қошеметіне байып, үшінші күні асханамызға оралдық.

	Күндер жылжып жатты. Қандай мереке екені есімде жоқ, әйтеуір бір мерекеге барлық мекемелер бір апта демалып, біз де үйге қайттық. Келген соң ұйқы да қанып, баламыздың жанында демалып: «Шіркін, үйдің рахаты-ай!» – деп бір жырғап қалдық.

	Бұнда келгелі де екі-үш күн болған, Ақай, бабам, апам үшеуі осы қаладағы бір туысқандарының тойына кетті. Мен ботаның өзіме қалғанына мәз болып үйде қала бердім. Ұлымды шомылдырып ұйықтатып, енді ауланы тазалайын деп есік алдына шыққаным сол еді, қақпадан Ақай кіріп келе жатты. Кеткендеріне ары кетсе бір сағаттай ғана болған. Түрі сондай ашулы, кірген бойда маған қарай адымдай басып келе жатыр. «Не болып қалды екен?» деп ойланып тұрғанымша болған жоқ, жаныма жетіп үлгерді де, шапалақпен бетімнен шарт еткізді. «Не жеткен саған?!» – дегенімше болған жоқ, екінші шапалағы да шарт етті. Менде қанша қауқар бар, ұшып түстім. Ол қолымдағы сыпыртқыны жұлып алды да, басы-көзіме қарамай сабалай жөнелді, сөз тыңдар емес. Сол сәт кім жібергенін, қалай келгенін білмеймін, қақпадан көрші кемпір жүгіріп кірді.

	– Ақай, қой, балам! Өлтіресің! – деп қолындағы сыпыртқыны жұлып алды да, мені орнымнан тұрғызды. Ал Ақай ашудан түтеп кеткен, екі көзі қып-қызыл, қақпадан қайта шыға жөнелді.

	Не істеп қойғанымды, қай күнәм үшін таяқ жегенімді білсем бұйырмасын! Қатты жылағаным сонша, даусымнан ботам оянып кетті. Ол да ес біліп қалған, менің бауырыма келіп бүрісе тығылды да, түріме қарап кемсеңдеп жылай бастады.

	Баламды шошытып алмайын деп даусымды басқаныммен, түсініксіз таяқтың ашуын баса алмадым.

	Көрші кемпір:

	– Балам! Қыз баланың тағдыры деген осы. Ақай – өз басы жақсы жігіт. Бірақ әйелін біреу күніне жамандай берген соң, бірде қажиды, бірде сенеді, еркек адамның бәрі сол. Енеңнің де ақылы шамалы, қайтесің енді? Балаңды иіскеп, құшағыңа алсаң бәрі де ұмытылады. Әттең, қыз баланың тағдыры-ай! Біреудің алақанында қалатын тордағы торғайдай! – деп күрсіне сөйлеп үйден шықты.

	Нақақ жеген таяқ ашуымды одан сайын үдетпесе басылған жоқ. Тұрдым да ботамды киіндіріп, беті-қолымды жудым. Бір жақ бетім көгеріп, ісіп қалыпты. Иен үйдің қақпасын сыртынан жіппен байладым да, баламды көтеріп төркініме кеттім.

	Үйге келуін келгеніммен, әпке-бауырларыма тіс жарып ештеңе айта алмадым. «Жай өзім қыдырып келдім», – деп қоямын. Құдай оңдағанда, үйде әкем жоқ екен.

	Ертесі таңертеңгі шайдан кейін, ботамды көтеріп, менің мақтанышым, Қарасайдың көркі болған әкемнің орман бағын араладым. Ұлым шиқылдап ұшқан торғайларға, қарқылдай жорғалаған қарғаларға қарап мәз. Қолына жапырағы көмкерілген қайың бұтағынан сындырып беріп қойдым, бір топ бұзауды қызық көріп, соңынан қалмайды.

	Екеуміз бақта ұзақ сейілдедік, енді үйге жақын маңдағы алаңқайға шыққанымызда жоғарғы жақтан жаяу келе жатқан әйел адамды көзім шалып қалды. Қайта бажайлап қарағанымда апам екенін тани қойдым да, қатты қысылып қалдым. Халықтық жосын бойынша апам бұл үйге құдағи жолымен келуі керек болатын. Мен туыстарыма өзім келіп-кетіп жүргенім болмаса, әлі өтелмеген қонақасы бар еді. Ал оған Ақайдың отбасының жағдайы жоқ. Бірақ, қалай дегенмен де, апамның келер жолы басқа еді.

	«Не де болса бота екеумізге алаңдап келген болды ғой...» дедім де, ұлымды көтеріп мен де тезірек үйге қарай жүрдім. Біз ағаш арасында келе жатқан соң байқамаған болар, әйтпесе ол кісі жоғарыдан, біз төменнен бір-бірімізге қарсы бағытта, ортадағы үйді бетке алып келеміз.

	Апам үйге бізден бұрынырақ кірді, одан сайын қысылып, жүгіре басып келемін. «Әттеген-ай! Ұрысқанымызды білдіріп қояр ма екен!..»

	Ұлым екеуміз есіктен кіргенде, пеш түбінде апам түрегеп тұр, бұрқырап сөйлеп, солқ-солқ жылап тұр. Ал жездем мен әпкем, өздері ұрыс-төбелес көрмеген жуас адамдар еді, есі шығып аңырып тұр.

	Есіктен кіргенім сол еді, апам оқтай атылып, қолымдағы баланы жұлып алды, бермей жармасу ыңғайсыз. Енді ғана бірдеңе түсінгендей болған жездем:

	– Құдағи, отырсаңызшы! Келініңіз бір ағаттық жіберген болды ғой! Сіздің ашуланғаныңыз да жөн, ал енді немереңізді құшақтап төрге шығыңыз! Шай ішіңіз! – деді құрақ ұшып.

	Оны тыңдаған апам жоқ, ботаны көтерген бойда, зар еңіреп жылаған беті бұрқырап сөйлеп, есіктен тозаңдатып шыға жөнелді. Бірақ не айтып, не қойғанының бірі де құлағыма кірген жоқ. Сілейіп тұрып қалдым.

	Апамның үйдегі қитұрқы қылығын әлі есігін ашпаған құдасы болып саналатын менің төркініме келіп істегені шынымен де күтпеген жағдай болды. Жездем мен әпкем енді мені қыспаққа алды:

	– Бұл не жағдай? Сен олармен ұрысып келген болдың ғой?

	«Ақай ұрды» деуге сонда да аузым бармады. Не де болса жаманатты болған апама жаптым кінәні:

	– Иә, апама ренжіп, өзі жоқта ботаны алып кеткенмін, – дедім. Апамның бұрқырап сөйлеген көп сөзінен жырғатып ештеңе түсінбегендіктен менің айтқаныма иланды-ау деймін:

	– Өй, ақымақ қыз! Саған қашан ес кірер екен? Еркелігіңді қоятын уақытың болды емес пе? Бір балаға ана болдың, бала құсап үйге қашқаның не? Ертең қайт үйіңе! Ел-жұрттан ұят болады! – деді.

	Ботам мен Ақайсыз өмір сүру мен үшін мүмкін емес еді. Ақыры ауданға қайттым. Сөйтсем, тап бір алдын ала уәделесіп қойғандай, автобекеттің алдында Ақай тұр. Автобустан түскен бетімде, оған тіл қатпастан жолға шықтым. Өзімше үлкен ағамның үйіне баратын көшеге қарай бұрылдым. Бағанадан үндемей еріп келе жатқан ол шыдамады білем, жүгіріп келіп білегімнен ұстады да:

	– Жетер енді! Ол жақты шуылдатпашы! – деді. Мен өзімше сыр бермей, бұлданып тұрмын.

	Ол мені қолтықтаған бойы шағын шайханаға ертіп келді.

	Әлі тарамаған ашуымды білдіре сұрадым:

	– Мені неге ұрдың? Не бүлдіріп қойдым?

	Ақай маған соншалықты бір мейіріммен елжірей қарап отырып:

	– Қаласаң мені боқта, қаласаң төпештеп ұр, әйтеуір өшіңді ал! Бірақ менен неге деп ешқашан сұрамашы! – деді.

	Иә, оған қанша жерден ашуланып, көкейімде қанша айтар сөз дайындасам да, осы бір мейірімді жанарын көргенде бар ашу-ызам із-түзсіз тарап кететін. Бүгін де солай болды, екеуміз қолтықтасып, түк болмағандай үйге келдік.

	Қақпа алдында анадайдан қолтықтасып келе жатқан екеумізді көрген апам да басын шайқап:

	– Ақымақтарым сол! – деп менің бетімнен сүйді.

	Сол құпия таяқтың соңы құт болып, бабам жоғары-төменге шапқылап жүріп, аудандық малдәрігерлік пунктіне Ақайды жұмысқа кіргізді. Сол мекеменің ауласындағы екі бөлмелі жертөлеге бізді бөлек шығарды.

	Кейін апамның бір әңгімесінен іштей түйіп қалғаным, мен бабаммен бір әңгіме үстінде «Баба, сіз қырық жыл үкіметте, әкімшілік салада жұмыс істегеніңізде бір балаңызды жұмысқа орналастыруға беделіңіз болмағаны қалай? Ақай жұмысқа орналасса, біз де көрінген жерде тентіреп асхана ашудан құтылар едік...» деген секілдімін. Ал ол апамның зергер тілімен Асекеңнің құлағына мың құбыла жетіп, әлгі құпия таяққа себеп болған сияқты.

	Иә, біз енді бөлек түтін түтете бастадық. Ақайдың тұрақты жалақысы да бар. Шағын ғана отауымыздан ағайын-дос, қонақ үзілмейтін болды. Менің бір құрбым мен Асхат үйленді. Жақай Азатнұр деген құрбыммен сөз байласты. Сыныптастарым да қысқы-жазғы каникулдарда топ-топ болып іздеп келеді, шағын ғана үйіміз шаттық пен қуанышқа толды.

	Ақай мен Жақай да кейде өз ойларын жасырмай: «Біздің достармен қонақта болсаң, ертесі арақтан басың ауырып, орныңнан тұра алмай мең-зең боласың. Жаннұрдың достарымен бірге отырсаң, ән салып, өлең оқып, керемет демалып қайтасың!» – дейтін. Шынымен де өмірі ән айтпайтын Ақайда да, оның достарында да менің дос-құрбыларыммен қосылып, таңға дейін ән шырқайтын мінез пайда болды. Үйімізде домбыра-гитара үні үзілмейтін, оның үстіне менің достарым арақ-темекі дегенге жоқ болатын.

	Ақай екеуміз сол кезде жастар арасында кең таралған:



	Қия алмадым мен сені кетер шақта,

	Сен де сездің жанымды арман басқан.

	Көргенде алғаш ғашық болдым, сездің бе,

	Күтем сені, жолдан күтем адасқан, –



	деген әнді үнемі бірге айтатынбыз. Оның аса даусы болмағанымен, бұл әннің ырғағы қарапайым болғандықтан, екеуміз еркін қосылып айта алатынбыз.

	Бірде апамды алдап-сулап жүріп ботаны үйге алып келдім, екі жастан асып қалған кезі болатын, сондай тәтті, былдырлап сөйлейді. Екеуміз ежіктеп бірдеңені айтып отырып тамағымызды іштік. Түскі астан кейін ол ұйықтап қалды. Ақай таңертең шығып кеткелі келмеді. Ұлым ұйықтаған соң басымды жуып, үстімдегі киімдерімді ауыстырып, енді айнаға қарап шашымды тарап тұрғам, Ақай келді, сәл қызулау секілді. Арақ ішкенін білдім де, өзімше өкпелеген қабақ танытып:

	– Қайда жүрсің? Тамағың суып қалды ғой, – дедім. Ол нардың шетіне келіп отырғаны сол еді, енді қайта тұрып, бірдеңе ұнамай қалғандағы әдетімен бетіме ала көзімен бір қарады да, есікке беттеді. Мен де оның алдын тосып, тағы да:

	– Қайда барасың? Тамағыңды ішсеңші! – дедім. Ол:

	– Былай тұршы жолдан! – деп итеріп қалды. Өзім де қаңылтақтай едім, нардай жігіттің сермеп қалған қолының екпінімен сенделектеп барып қабырғаға сүйеніп қалдым. Тура сол арада орамал ілетін темір шеге бар болатын, сол басыма тиді-ау деймін, басым дыз етіп ауырғандай болды.

	Ақай да өзінің тым дөрекілік жасағанын енді ғана білгендей, не есіктен шықпай, маған қарап тұрып қалды. Біздің дыбысымыздан оянып кеткен бала көзін тырнап есіней түрегелді де, маған қарай жүрді. Мен де таяй беріп едім, ол шыр етіп жылады да, мойнымнан тас қып құшақтай алды.

	– Менің мамам! Менің мамам! – деп шыр-шыр етеді. Ақай өңі боп-боз болып сілейіп тұр.

	– Ботам, саған не болды, балам? – деп алдыма ала бергенде ұлымның білегіндегі қанды көрдім.

	Сөйтсем, жаңа шегеге тигенде басым аздап жарақаттанған секілді, ақ көйлегімнің жауырын тұсын қан жуып кетіпті. Ал мен шашым да су болған соң ештеңе сезбеген секілдімін.

	Баланың қорқынышының сырын сонда ғана түсіндім де, дереу жұбата бастадым:

	– Қорықпа, балам. Жай шашымды жуып жатып тегенеге соғып алдым, ештеңе де болған жоқ.

	Ақай да жүгіріп барып, төргі бөлмеден менің костюмімді әкеліп арқама жапты да:

	– Бота, біз жанжалдасқан жоқпыз, мамаң басын жуғанда жаралап алды, әне, көрдің бе, шашы су ғой! – деді.

	Екеуміз бірдей ұлымыздың көңілін орнына түсіруге әлек болып жатырмыз. Ботамыз уанып, білегінің қанын сүртіп, тазаладым. Ал әкесі енді менің жарама алаңдай бастады білем:

	– Қан көп ағып тұр, сен ботаны көтер де, аула сыртындағы дәрігерге барып таңғызып келші! – деп қоймады. Жарақатты аса ауырсына қоймағаныммен, қан тоқтаусыз аға берген соң амалсыз дәрігерге кеттім. Бота да мойнымнан тас қып құшақтаған бойы жібермеген соң, оны да көтеріп ала шықтым.

	Қақпадан шыға бергенде алдымыздан Уәлхан мен Мұрат жолыға кетті. Мұрат үлкен ағамның үйімен көрші отыратын, әкесінен ерте жетім қалған бала еді, сондықтан да ағаларым олардың отбасына қарайласып, туыстай болып кеткен еді. Өзі жас шамасы немере інім Екеймен қарайлас болатын. Мені жақынындай санап, қатты сыйлайтын.

	Екеуі амандасты да:

	– Ақай үйде ме? – деп сұрады. Мен де ақымақпын-ау! Жасырмастан:

	– Иә, үйде! – деп кете бардым.

	Көше бойындағы шағын жеке клиникаға келіп, басымның шеге жыртып кеткен жерін тіккіздім де үйге қайттым. Сыртқы қақпадан кіргенде аулада Ақай, Уәлхан, Мұрат үшеуінің қызыл кеңірдектесіп тұрғанының үстінен түстім.

	Негізі таңертең үшеуі бір жерде қонақасыда болған секілді. Қызып алған жігіттер ол жерден шыққан соң және бір жерде отырғысы келіп, ақыры Асекең екеуін үйге шақырған. Өзі ана екі жігіттен бұрынырақ келіп, ас-суды даярлата бермекші болған іспетті. Ал үйге келгенінде менің айнаға қарап шашымды тарап тұрғанымды көрген, қызу адам сол сәтте Уәлханның бір кезде маған сөз салғанын есіне түсірген секілді.

	Мұрат дауласып тұр:

	– Сен не, бізді үйіңе қонаққа шақырып қойып, үйіңе келсек жердің бәрі қызыл-жоса қан. Екейдің әпкесі – менің де әпкем, жолда көйлегінің етегіне қан тамшылап барады. Соны көріп тұрып саған «Оның не?» деуге хақымыз жоқ па? Қызғанатының бар, үйіңе неге шақырасың? – дейді.

	Бәрі де түсінікті болды. Ботаны жерге қойдым да, анадайда жүрген көршіміз Алма апайды айғайлап шақырып, Ақай мен Мұраттың ортасына түстім:

	– Мұрат, қызық адам екенсің! Біздің арамыздағы жағдайда хақыларың не?! Бәсе, аяқ астынан не жетті десем, бәрін бүлдіріп жүрген сендер екенсіңдер ғой! Бізден аулақ жүріңдер!

	Сол сәтте Алма апай да келіп жетті, екеуміз екі жақтап, Асекеңді үйге әрең кіргіздік.

	Көрші апай Асекеңе ақылын айтып жатыр:

	– Бойдақ күнде кімге кім сөйлеспейді? Жаннұрды көріп те, біліп те жүрміз, керек болса сенсіз тамағынан ас өтпейді! – деп біраз сөйлеп, ашуы басылғандай болған соң үйіне кетті.

	Нар шетінде отырған Ақайдың киіміне жұққан шаңды дымқыл орамалмен сүрте бастағаным сол еді, шапалақпен бетімнен шарт еткізді. Әлі де қатты ашулы екенін білдім де, шыр ете түскен ұлымыз қорқып қалмасын деген оймен баланы көтеріп үйден шықтым.

	Не істеймін? Үйде отырып қарадай кінәлі болып, басым жарылып таяқ жедім. Қонақ шақырған өзі, арақ ішкен өзі, тектен-текке қызғанып, шу шығарған тағы өзі, онысын түсінер түрі және жоқ. Ақыры жалғыз төрешім бабама барайын деп, ботамды көтерген бойда үлкен үйге келдім.

	Бабам да, апам да үйде екен, болған жағдайды айта бастадым. Апам сөздің аяғын тоспастан өзіме дүрсе қоя берді:

	– Қақпадан жолығып өте шыққан адамдар басыңды Ақай жарғанын қайдан біледі, өзің бірдеңе демесең?! Олар менің ұлымның үйіне келіп, өз қатынымен ұрысқаны үшін жағасынан алатын кім екен?!

	Апам долдана айғайлап, үйді басына көтере бастады, сол сәтте үстімізге Ақай да келді. Бабам оған ашуланып бірдеңе айтып еді, апам тіпті бұлқан-талқан болып, селкілдеп жынданып, мені үйден айдап шықты.

	– Кет! Қайда кетсең онда кет! Өзің бірдеңе демесең, бөтен біреу Ақайдың жағасынан ала ма?! Қайтып менің ұлыма жолаушы болма! Шық! Кет! Ажырас! – дейді.

	Құдай ақы күйіп барам, кінәсіз қараланғаныма шыдамадым:

	– Кетсем кеттім! Бірақ естеріңізде болсын! Алланың атымен ант етейін! Бұл жерде менің зәредей де кінәм жоқ! Бар кінәм суытпай тамағын ішсін деп, оның жолын тосқаным ғана! – дедім де шығып жүре бердім.

	«Осыларға неге тектен-текке арымды таптатамын? Кет десе кетіп, ажырас десе ажырасып, тыныш болайыншы!» дедім де, салған бойда сотқа бардым.

	Сот кеңсесінің ашық тұрған есігіне келіп, ішке кірмей тұрып қалдым. Себебі судьяның қарсы алдында бір еркек пен әйел отыр. Екеуі бір-бірімен ата жаудай дауласып, айтпағанды айтысып жатыр. Еркек:

	– Ана үйге мен жалақымнан мұнша ақша қосқанмын, үйді мен алуым керек! – десе, әйел де:

	– Мен төркінімнен бәлен ақша әкеп салғанмын, мен алуым керек! – дейді. Шамасы ажырасатындар секілді. Өздеріне бір-бірінен гөрі мал-дүниелері қымбаттау секілді. Денем түршігіп кетті, әйеліне күйеуінің, күйеуіне әйелінің көк тиындық құны жоқтай.

	Шошып кеттім. Масқара! Ажырасқандардың түрі мынау болса, біз де осында ажырасуға келсек, Ақай да мені осындай жек көріп кете ме?

	Ол күнді көргенше тыныш өліп қалғаным жақсы ғой! Сонда жек көргеннің орнына өкініп жылайтын болады!.. Бірақ бұл дүниеде мен үшін оның мені сүймей кетуінен асқан қорқыныш жоқ секілді.

	Жүгіріп қайтадан сыртқа шықтым. Астымда Ақайдың қоңыр велосипеді, көз алдымда жаңағы үрейлі көрініс. Еміл аудандық орталығындағы үлкен көпірге де келіп қалған екенмін, көпір үстінен өтіп келе жатқан дәу КамАЗ көлігін көрдім де, соған қарай велосипедтің басын туралап, екі көзімді тас жұмдым да, бар күшіммен педальды айналдыра баса бердім. Тарс етіп құлағанымды ғана білемін...

	Әттең, дүние-ай! «Қырық жыл қырғын болса да ажалды өледі» деген рас секілді. Көзімді ашсам емханада жатырмын, қолымды қысып Ақай отыр. Бетіме қадала қарап отырған қалпы:

	– Ақымақ, менен өстіп құтылмақшы болдың ба? Сенімен үйге барған соң дұрыстап сөйлесу керек секілді... – деп сәл күлімсіреді де, кірпігін баяу қағып қойды. Зілсіз кінәлағанымен, даусынан еркелеткені білініп тұрды.

	Иә, ертесі емханадан шығып, үйге келдік. Екеуміздің ешқашан тым ұзақ өкпелеуге де, тым ұзақ ерегесуге де шыдамымыз жетпейтін. Татуластық. Қайтадан жанып-күйіп күндер өтіп жатты. Тек апам ғана әлденеге ашуланған сайын: «Осы қатыннан құтылмайтын болдық-ау! Шығарып жіберейік десек, «Өлемін!» деп қорқытып қайта келіп алады, ұлымның басын дуалап алған!» – деп бетіме басатыны ғана сол уақиғаны есімізге салатын.

	Бір күні үйге кіші ағам келді. Менің төркінімдегілер Ақайды қатты жақсы көретін, ол да қайын жұртын қатты сыйлайтын.

	Ақай қайнағасымен әңгімелесіп отырып, оның:

	– Шөп науқаны басталып кетті. Жұмыстан он күнге сұранып шықтым. Үйге барып, шалекеңнің шөбін тасып берейін, – дегенін естіді. Қайын жұртына көмектескісі келді ме, әлде шөпті сылтауратып ауылға ағаммен барып, біраз уақыт жүріп қайтқысы келді ме:

	– Мен де бір жұмаға сұранып шығайын да, сізбен барып шөп тасысып жіберейін, – деді Ақай.

	Сонымен таңертеңгі шайдан кейін мекемесінен жеті күнге сұранды да, ағаммен бірге жолға шықты.

	– Мен келгенше иен үйде жалғыз жатпай, апамдардікіне барып тұр, – деп кетті. Олар кеткен соң түс ауа, тапсырма бойынша, апамдардікіне бардым. Үйдегілер шай ішіп отыр екен, апам да оңай тергеуші ме еді, бәрін сұрады. Мен ақымақ ештеңе бүкпестен:

	– Шөп тасысқалы кетті, – дедім. Жасыруға, ең болмаса жай қыдырып қайтуға кетті деуге болатын еді ғой! Бірақ өтірік айту ойыма да кірмепті.

	Мән-жайды естіген бабам күлімсіреп аз отырды да:

	– Дұрыс болыпты! Ең болмаса күйеу борышын сөйтіп өтесін, – деді. Ал апам сызданған бойы үндемей біраз отырды да:

	– Менің ұлыма шөп тасытып, малайды тапқан екен! – деп бір бұрқ етті.

	Арада екі күн өтті, үшінші күні таңертең бабам кете салып апам тағы да әңгіме бастады:

	– Бұл не масқара?! Қызметтегі адамды жұмыстан қалдырып шөп тасыту сұмдық қой! Менің ұлым олардың малайы ма?! Өзім үйде отын бұтатып көрмеген баланы апарып жұмысқа салғаны не басынғаны?!

	Ақыры апам қоймаған соң:

	– Жарайды, апа, шақыртып берейін, Ақайсыз да жылда істеліп келе жатқан жұмыстары, – дедім.

	Солай айтуын айтқаныммен, ол кезде ұялы телефон жалпыласпаған, такси көліктерінің өзі енді-енді ғана шыға бастаған жылдар еді, қалай шақыртпақпын? Ақыры ары ойланып, бері ойланып:

	– Апа, кеше кеткен жігітке бүгін не деп артынан сәлем айттырамыз? Оның үстіне Ақай да келген соң менен көреді, не болса да бірер күн шыдайықшы, – дедім.

	Апам бір күнді зорға өткізді, ертесі және көк перісі ұстады:

	– Не, сенің төркінің менің ұлымды жұмысқа салатындай ол қолбаласы ма?!. – Тағы да сол дыңғыр.

	– Онда ботаны беріңіз, жалғыз барып Ақайды ерте жөнелгенім үйдегілерден де ұят, – дедім. Апам ұлын тезірек қайтарып әкелту үшін немересін еріксіз қосып берді.

	Біз барғанда әкем де, әпке-жезделерім де үйде екен. Ботаны әкелгенім де өте дұрыс болған секілді, әкемнен бастап жиендеріне айналып-үйріліп қалды.

	Әкем саятшы кісі болғандықтан үйден аң-құс еттері қысы-жазы үзілмейтін. Бірақ әкемнен басқа ешқайсымыз одан аузымызға салмайтынбыз. Әкем де:

	– Е-е, балаларым! Жандарың қаламаса, тәндерің ұшынады. Жегілерің келмесе жемей-ақ қойыңдаршы. Ауру тек ұшықтан пайда болады, – дейтін де қоятын. Сондықтан жазда өзге малды жайлауға малшылар әкеткенде, жаздайғы сойысқа деп он-жиырма тоқтысын, сауынға деп үш-төрт бұзаулы сиырын алып қалатын.

	Шай ішіп бола бергенде әкем тізесінде отырған ботаны көрсете жездеме қарады да:

	– Мына жігітке ертерек ана қызыл тоқтыны әкеп соя берсеңдерші... – дей беріп еді, жездем сөзін бөліп:

	– Екі күннің алдында шөпшілерге сойған малдың еті бар ғой деймін, – деді. Әкем жақтырмай қалғандағы әдетімен, шұңғылдау көзін бағжаң еткізіп жездеме бір қарады да, қайтадан жанарын жиеніне аударып, түсін жылыта қойып:

	– Ой, бұл бала барған жерінде бір құлақ жемесе кімнің жиені болғаны? Маңыратып әкеліп тірі мал жығыңдар! – деді бұйыра сөйлеп.

	Мал сойылып, қазан бір қайнаған шақ, күн ұясына қызарып бата бастаған. Ат арбаға үйеме шөпті қайқайта тиеген шөпшілер де келді. Есік алдында тұрған ұлым екеумізді анадайдан көріп қалған Ақай арба үстінде тік түрегелді де, басындағы шәпкісін бұлғап:

	– Жаннұр! – деп айғай салды. Мен де жалт қарағам, жанында арба айдап отырған кіші ағамды көріп бетім ду ете түсті.

	Бұл ағам дәрігерлік мамандығы бойынша ұзақ жыл оқыды, әлі үйленген жоқ. Жастайымнан күйеуге шығып кеткеніме осы кісінің алдында іштей ұялып жүретінмін. Енді ол аз болғандай, «Мынаның күйеусіген түрін-ай, ә!» деп іштей қысылып тұрғанымда Асекең де арбадан секіріп түсіп, жанымызға жетіп келді. Бағанадан бәрін көріп, аңдып тұрған әзілқой жездем анадайдан дауыстап:

	– Па! Ақай, келіншегіңді әбден сағынып қалыпсың ғой! – деп әкем мен ағама естірте сөйлеп, бажасын оңдырмай ұялтты. Асекең оғаш қылық жасағанын енді ғана білгендей, екі беті құлағына дейін қызарып, теріс айналып үйге зып берді.

	Кешкі ас үстінде жездем оны іліп-тартып мүйіздеуін қоймады:

	– Ақай, сен мұнда келгелі ұзақ болып қалды ғой деймін, ә? – дейді. Ондай сәтте Ақай екі беті қызара, басын жерден алмай, көзінің астымен әкеме қарайды. Мен де ұяла көзімнің астымен ағама қараймын. Дастархан басында әлде бірдеңесін шөпектей жеп отырған ботаға қарап қойып жездем:

	– Ой, мына ботаны-ай, ә! Әкесін сағынып, іздеп келіпті ғой! Түнде қойнына жатып ұйықтайды деші! – дейді. Ақай екеуміз одан сайын қуыстанып, қызарып кетеміз. Ағам ара-тұра әңгімені басқа жаққа бұрған болады. Бірақ әзілін доғармаған жездем бажасын, бажасын ғана емес-ау, бәрімізді ұялтып бітті.

	Ақыры дастархан жиналып, әпке-жездем үйлеріне қайтты. Олар кеткенімен бізді жерге тығып, әбден тұқыртып кетті. Ал енді төсек салып көр! Қайда, қалай саларымды білмей есім шықты. Еріксіз ауызғы бөлмедегі нардың үстіне, әкем мен ағамның ортасына Ақайдың төсегін салдым. Ботамыз екеумізге төргі бөлмедегі темір төсектің үстіне салдым.

	Таңға жуық болса керек, Асекең келіп тұр:

	– Жаннұр, біз үйленіп, баламыз екі жасқа толған ерлі-зайыпты адамдармыз, бірге жатудан неге ұялып жүрміз? – дейді.

	– Қайдан білейін, өзің де ауылды басыңа көтеріп шөптің төбесінде айғай салып нең бар еді? Жездемнің құрығына өзің түскен жоқсың ба? – дей бергенімде ауызғы бөлмедегілердің біреуі сыртқа шыққандай болып есік дыбысы естілді. Ақай ұшып тұрды да:

	– Біреуі оянып кетті! – деп аяғының ұшымен басып, ауызғы бөлмедегі төсегіне қарай тұра жөнелді.

	Таңертең төсек-орындарды жинастырып жүргенмін. Әкем есіне әлде бірдеңе түскендей ойлана қалып:

	– Балам, осында бірер жұма боласыңдар ғой, иә? – деді.

	– Жоқ, әке, бүгін қайтамыз. Әкем жұлып алғандай:

	– Неге? Не асығыс? Бала-шағаларыңмен түгел бастарың қосылып әрең бір келгенде кеткені несі? – деді.

	Мен ойланып қалдым. Не деймін? «Апам төркініңнің шөбін тасытпа ұлыма деп жатыр» дейтін емес.

	– Әке, оны жұмыс орны шақыртып жатыр. Бүгіннен қалмай келсін дейді, мен соған бола келгенмін, – дедім.

	– А-а, солай ма? – деген әкем енді Ақайға қарады. – Балам, онда мал өріске кетпей қораға бар да, ана кішкенелеріңе арнап, бір малға өз қолдарыңмен ен салып кетіңдер. Ал жиен қырық серкешін мал жайлаудан түскенде және ала жатар, – деді де, қынындағы бәкісін алып нар шетіне тастап, өзі құманын көтеріп шығып кетті.

	Ақай маған қарады, мен де әзілдеп:

	– Немене, атаңның малын аяп тұрсың ба? Алсаңшы бәкіні! – дедім. Ол күлді де бәкіні қолына алды. Ұлымыз үшеуіміз мал қораға келдік.

	Айнала атты кісі адасатын көк шалғын болғандықтан, мұндағы малдар жайлауға бармаса да өте семіз болатын. Тайыншадай төрт бұзау енелерінің желініндегі соңғы иіндісін ақ көбігін ағыза, алдыңғы екі аяғын жерге бүге қалып, сорпылдатып жатыр. Шеттегі дәу кер сиырды еміп жатқан, бойы енесінің сауырына таяп қалған көк ала бұзауға көзіміз түсе кетті.

	Ақай тұңғыш рет қайын жұртының қорасында баласына арнап мал құлағын қанатып, ен салып жатты. Әкем құманын көтеріп таяп келді де, сүйінген кездегі әдетімен:

	– А-а, мынау ұрғашы мал екен, бұйырса өсірерсіңдер! Малды-басты болыңдар! Құрбыларыңның алды болыңдар! Алла ғұмыр берсін! Аллаһу акпар! – деп бетін сипады. Ақай да күбірлеп бетін сипады.

	Сонымен апамның бір баласын үйге әкеліп, бір баласын апарып беріп дауынан құтылдым. Күндер бұрынғыша өтіп жатты.

	Бір күні үйге орта мектепті бірге тауысқан сыныптастарым мен достарым келді. Қалида мен Гүлмира Үрімші қаласындағы университетте студент болатын. Гүлмираның сөз байласып жүрген жігіті де бала күннен бірге өскен досым, Санжы қаласында әскери мектепте еді.

	Қонақтар аяқ астынан келді, бірақ бұрынғыға қарағанда жағдайымыз жаман емес болатын. Әкем ауылдан мал сойдырып жіберіп тұратын. Апам да кейде бірер жілігін бізге тықпалап: «Балам, алып кетіңдер, қазір бізге қарағанда қонағы көп сендер үлкен отбасы болдыңдар!» – деп пиғылы түскенде беріп жататын.

	Қазанға ет салып, дастархан жасадым. Шай да қайнап, стол да даяр болды, бірақ Ақай жұмыстан әлі келген жоқ. Жүгіріп есік алдындағы мекемесіне барып едім, елдің бәрі жұмыстан әлдеқашан қайтып кеткен, ол жоқ. Не істерімді білмей келесі көшеде тұратын Жақайға бардым.

	– Мотоциклің бар ғой! Көше жақтан Ақайды тауып келші! Үйге қонақ келді! – дедім де, қайта жүгіріп үйге келіп, шай құйдым.

	Арада бірнеше сағат өткенде Жақай өзі жалғыз келді. Қолында бір блок сырасы бар.

	– Ақайды таппадым, – дейді.

	Біздің қыздардың ішімдікке әуестігі жоқ еді, сыраны жігіттер өздері ішті. Жақай қонақтармен танысып, әңгімелесіп бірге отырды. Әдемі ән, тартымды әзілмен отырып таң да атты. Ақай болса әлі жоқ.

	Таң ата ұйықтаған қонақтар түсте оянып, тамағын ішіп, сағат екі мөлшерінде риза болысып, қош айтысып үйлеріне қайтты. Олар кеткен соң, күндегі әдетімше, үйді тазалап жинадым да, нардың үстіне дөңгелек столды қойып кітап оқып отырғанмын, Ақай келді.

	Өзімше кешеден оған ашулы болатынмын. «Қонақтар келгенде отағасы ретінде төрде қарайып отыруы керек еді, достарым мені не деп түсінді екен? Қаңғып кеткен қылығын-ай!» деп іштей өкпелеп-ақ отырмын. Бірақ ол менің қабағыма қарап өзін кінәлі сезіне қоймаған секілді:

	– Үйге кім келген? – деп қатқылдау сұрады. Екі көзімді кітаптан көтермеген күйі, өзімше әлі де бұлданыңқырап, жауап бермей отыра бердім.

	Оның даусы енді тіпті қатқылдау шықты:

	– Залдағы сыраның құмыралары не?! Үйге кім келген?!

	– Үйге Қалида мен Гүлмира келді, жүретін жігітімен бірге.

	– Сен қашаннан бері үйге өзің әкеп ішімдік құятын болғансың?!

	– Онда не тұр, өзім ішкем жоқ және мен құйғам жоқ, сыраны Жақай әкеліп құйды, сен өзің жоқсың!

	Ол шынымен қатты ашуланып кетті, өңі қап-қара болып түтігіп, анадай жерде тұрған телевизорды көтерді де, жерге бір-ақ ұрды.

	– Маған мынандай бассыз отбасының керегі жоқ! – деді де, мен жазу жазып отырған дөңгелек жер столды да жұлып алып лақтырып жіберді. Мұнда тұра берсем шығын молая беретінін білдім де, үйден шыға жөнелдім. Әрине, менің баратын жалғыз төрешім бабам ғана, екі өкпемді қолыма алып үлкен үйге келдім.

	Апамның қаймақты шайының иісі бұрқырап, құрт-ірімшігін салып шай ішіп отыр екен бабам, ауылға барып, енді келген секілді. Мені көрген бойда:

	– Келе ғой, балам! Ауылдың дәмінен ауыз ти, мен де жаңа келдім, – деп өзі төрдегі орнынан апама қарай сәл қозғалып қойды.

	Дастархан шетіне жайғастым. Апам бетіме қарап:

	– Екінті мен ақшамның арасында неғып жалғыз жүрсің, ей, балам? Жайшылық па? Күйеуің қайда? – деп бірнеше сұрақты қатарынан қойып үлгерді.

	Мен бұл жүрісім жайшылық емес екенін айтып, болған жағдайды қаз-қалпында әңгімелеп болғанымша, сол баяғы әдетімен соңымнан Асекең де келіп жетті.

	Апам бар кінәні маған артып, бабам Ақайды кінәлап, екеумізге екеуі әбден ұрысты. Мен де қоймаймын:

	– Сонда менің кінәм не? Үйге келген қонаққа «Ақай жоқ, кетіңдер!» деймін бе? Ал Жақай сыраны мен тапсырмасам да, өзі алып келіпті, оған «Мынауыңды әкет, үйден шық!» деймін бе? Қыдырып кеткені үшін өзі кінәлі екенін білмей, келіп тағы үйді шағып тастады. Оның үстіне ол телевизорды сегіз жүз юаньға қарызға алғанмын, – деп өзімдікін дұрысқа шығарып әлекпін. Ақыры болмаған соң балалардың біреуін жіберіп Жақайды алдырдық. Стол шетіне үшеумізді қатар отырғызып қойып, апам мен бабам судьядай сұрақтың астына алды. Апам Жақайға шүйілді:

	– Ей, бала, күйеуі жоқ үйге сен неге апарып ішімдік құясың? Жаннұр саған сыра әкел деп тапсырды ма?

	– Жоқ, әкел деген жоқ, өзімше досымның жоқтығын білдірмей, қонақтарын күтісіп жіберейін деген оймен... – деп төмен қарап міңгірлейді ол.

	Бабам сұрақты Ақайға қойды:

	– «Менің отбасыма менсіз ішімдік неге құясың?» деп келіншегіңді жазғыруды білгенде, өзіңнің отағасылық жауапкершілігіңді неге білмейсің сен? Айтпай қайда жоғалып кеттің?

	– Қызылжұлдызға барғанбыз, түсте ғана қонақ болып қайтпақшы едік, мекемедегі жігіттердің біреуінің үйіне шақырған. Түскі қонақасысы кешкіге жалғасты да, жалғыз кетіп қалайын десем, көлік те жоқ, оның үстіне бөлініп кеткен де ыңғайсыз болды... – дейді ол күмілжіп.

	Енді апам мені қайта сұрақтың астына алды:

	– Ей, балам! Үйде күйеуің жоқ болса, Жақайға «Барып іздеп кел» дегенше біздікіне келіп, мына ұлдарды жұмсасаң болмай ма?

	– Енді сіздердікі алыстау, Жақайдың үйі жақын болған соң, оның үстіне бұлар бір-бірінің қайда болатынын жақсы біледі ғой деп ойлаған едім, – деп мен де төмен қарадым.

	Ақыры екі «судья» үшеумізді бірдей кінәлі етіп шығарды. Біз бір-бірімізден кешірім сұрап, сол жерден татуласып тарадық.

	Иә, менің Ақаймен өткен бір күнімнің өзі бағалы бір кітап секілді сезілетін. Жай адамдар оқып түсіне алмайтын бір тамаша кітап сияқты еді!



	Сенсіз ғұмыр жоқ, сірә, менде дейтін,

	Көзедегі жырым ең зерделейтін.

	Күллі әлемнің байлығы сенің ғана

	Табаныңның астында дөңгелейтін, –



	деген жыр жолдары да кейін сондай сәулелі сәттерді аңсаудан, сартап сағыныштан туындап еді-ау!

	Бір күні Ақай жұмыстан келген бойда:

	– Тамағың піскенше ботаға барып келейінші, – деп шығып кетті. Мен бағана барып, ботаны көріп қайтқанмын, апасының кіріп-шығып бірдеңеге айналған орайлы сәтінде иіскеп, сүйіп те үлгергенмін. Ал әкесі кешеден бара алмаған, баласын сағынып, шөліркеп тұрған болар.

	Арада бір сағаттан артық уақыт өтті, Ақай сүлкіні түсіп қайтып оралды. Тамақ салып беріп едім, шұқылап біраз отырғанымен тәбеті бола қоймады.

	– Саған не болды? Бір жерің ауырып тұрған жоқ па? – деп ақырындап сұрай бастадым.

	– Үйге барсам апам жылап отыр, «Үш жылдай болды, төркініме бара алмадым» дейді. Нағашы апамыз сырқат секілді, поштадан телефонмен сөйлескен көрінеді, – деді. Сөйтті де ауыр күрсінді. – Қу кедейлік-ай деші! Бұрынғылар Меккеге анасын жаяу арқалап апарады екен, ал менің мына тұрған мың шақырым жердегі төркініне апарып келуге шамам келмей отырған түрім мынау!

	Айтарға сөз таппай үнсіз қалдым. Жұбатудың да жөні жоқ. Үнсіз орнымнан тұрдым да, ыдыстарды жуып, төсегін салып бердім. Оның жабырқағын түрі арқама аяздай батты.

	Апамның төркіні Іле қазақ облысының арғы жағындағы бір ауылда екен, жол қаражаты, сәлем-сауқатымен мың юань ақша керек дейді. Ал ол кезде мың юань бір жақсы аттың құны болатын, сол кездегі халықтың тұрмыс деңгейімен өлшегенде бұл едәуір көп ақша, яғни кез келген адамның қалтасынан бұндай ақша шыға бермейтін. Былайша айтқанда, ол Ақайдың бес айлық жалақысына тең келетін.

	Не істейміз деп ойландым. Күйеуімнің сырын білемін ғой, енді осыны уайымдап, еңсесі түсіп қиялданады да жүреді. Қалайда бір амалын табу керек болды. Ағаларымнан сұрасам қайтеді? Әрине, Асекең естісе оған жол бермейді, ұят-намысы бар азамат.

	Түнімен санам сан саққа кетіп жатып, таңға жуық ұйықтаған секілдімін. Оянсам ол менен бұрын тұрып, жуынып, киініп алыпты. Таңғы дастарханға самарқаулау отырған оған көңілдене қарадым да:

	– Ақай, апаңды төркініне неге апарып келмейсің? – дедім.

	Ол маған таңырқай қарады:

	– Не айтып тұрсың? Ақшам болса қазір апарар едім ғой!

	– Ботаға атасы берген бұзау бар еді ғой, биыл құнажын болды емес пе? Соны сатсаңшы!

	Ол қуана қалғандай болды да, қайта сабырлы қалпына ауысты:

	– Оны нағашы атасы «Ұрғашы мал, өсіресіңдер» демеп пе еді...

	– Ештеңе етпейді! Бота есейгенше атасының талай малына ен салады. Дүние бір құнажынға байланып қалған жоқ, бар да әкеліп базарға сал, жетпесе бухгалтерден жалақыңды алдын ала сұрап аларсың.

	Ол шынысындағы енді ғана құйылған шайын да ішпестен, тез түрегелді де, балаша қуанып, мені құшақтап шекемнен сүйді.

	– Ақылдым менің! Мен Қарасайға кеттім! – деді де, үйден асығып шыға жөнелді. Ертесі көк құнажынды сатты да, бухгалтерінен бір айлық жалақысын алып, сәлем-сауқатын толықтап, анасы мен ұлы екеуін Іле облысына нағашыларына әкетті.

	Малдәрігерлік пунктінің негізгі күзет жұмысы Ақайдың жауапкершілігінде болғандықтан, бабам оның орнына осында түнеуі керек болатын. Ал мен Асекеңнің орналастырыуы бойынша, апамдардың үйінде қалдым.

	Олар кеткелі де бірер апта өтті. Сағым жазғы каникулда осында болатын, бір күні Сағым, Самал үшеуіміз түскі астың пісуіне байланысты бірдеңеге келісе алмай қалдық. Менің жеңге атым болмаса, жас шамасынан Сағым екеуміз қарайлас едік. Ал дене тұрқымызға қараса, ол екеуі де менен үлкен көрінетін.

	Иә, менің де ақылым шамалы-ау, жаңағы қақтығыстан кейін жұмысты қалдырдым да, екеуіне өкпелеп, тамақ істеспей, телевизор қарап отырып алдым. Сағымның мінезі ауыр көрінгенімен жымысқы қулығы бар еді, күңкілдей сөйлеп, сабан астынан су жүгіртетін де, кісілерді білдірмей қайрай қоятын. Самал өзінің ашушаң жеңіл ауыздығына басып:

	– Сен біздің үйде даяр тамақты ішіп-жеп құр жатасың ба? Тұр, жұмыс істе! Әйтпесе кет үйіңе! – деп өрекпіді. Ортамыздағы алғашқы дау елеусіздеу бірдеңе болғанымен, мына екеуінің екі жақтап қысымға алғанына менің де ашуым келіп:

	– Тамақтарыңды өздерің іше беріңдер! Мен керек болса өзім жасап ішемін, болмаса маған албаты соқтықпаңдар! – дедім де, жастықты алып нардың шетіне жантая беріп едім, Самал одан сайын жынданып жүгіріп келіп:

	– Кет біздің үйден! – деп жағама бір-ақ жармасты. Сағым да арашалаған болып жүгіріп келді де:

	– Кетші үйіңе! – деп, есіктен итере шығарып жіберді.

	Ақай барда бұл қыздардың мұнша бассыздықпен басынғанын көрмеген едім. Иә, Сағымның да, Самалдың да әлденеге апасымен бірдеңеге келісе алмай, жылап-сықтап талып қалатынын немесе зиратқа қашатынын неше мәрте байқағам, бірақ қыз бала бола тұра нақ осындай көк долы екендерін білмеппін.

	Мен өзім де төрт жеңгемнің ортасында жүріп өстім, қанша ерке-шолжаң болсам да, біреуінің бетінен алып, ұрысып-төбелесіп көрмеппін. Тіпті ағаларымнан жасқанбайтын басым жеңгелерімнің алдында өзімді қатты сыпайы ұстайтынмын. Ал мына қыздардың арыстандай ақырған түрінен шынымен кісі жасығандай еді.

	Олар есіктен итеріп шығарып жіберген соң мекеме ауласындағы өзіміздің үйге келдім. Бабам кешкісін келгенде үйде жүрген мені көріп:

	– Балам-ау! Ертерек қайтып, тамағыңды ішсеңші, мұнда неғып жүрсің? – деді.

	– Баба, менің неге, қайда кеткенімді Сағым мен Самал түсіндірмеді ме?

	– Жоға, олар сенің қайда кеткеніңді білмейміз деді ғой. Мен болған жайды түк қалдырмай айтып бердім. Бабам қалтасынан алып елу юань ақша берді де:

	– Болды, балам, ол қыздардың мінезі де оңып тұрған жоқ. Таңертең бар да, базардан көкөніс бірдеңелеріңді әкеліп, осында тұра бер, – деді.

	Бабам енді таңертеңгі және кешкі асты біздің үйден ішіп, тек түскі аста ғана өздерінің үйлеріне барып жүрді.

	Арада бір апта уақыт өтті. Бірде, күн ұясына кірген шақ, кешкі астың әзірлігін жасап жатқанмын, үйге Шалғын келді.

	– Жеңге, апамдар келді, сізді шақырып жатыр, – деді. Ботамды қатты сағынып жүргенмін, балаша жүгіріп жеттім. Апам төркінінен келген соң ба, тым көңілді, ботаны иіскегендерге де кеңшілік беріп отырған секілді. Әкелген сәлемдемесінің ішінен бір үлкен кілемін бізге берді, дастарханын сарқытпен толтырып шай құйды, тым көңілді отырып шай іштік. Әдетте көп ашылып сөйлемейтін бабам да бүгін өте көңілді. Шай ішіліп бола бере Ақай маған қарап:

	– Сен неге ол үйге барып алғансың? Осында қалмап па едің? – деп күңк ете түсті. Мен оның сөзін елемеген кісідей, жауапсыз қалдырып отыра бердім, бірақ оған жақын жерде стол үстіне нарын жайып тұрған Сағым естіп қалды. Не ойлағанын кім білсін, мүмкін үйіне барған соң бәрібір айтады, одан да өзім айтып ақталып қалайын деген шығар, Ақайға жауапты сол берді.

	– Ол үйіне бізге өкпелеп кетіп қалды, – деді күле сөйлеп.

	Апам жалт қарады:

	– Не жетті? Неменеге ұрыстыңдар? Сағым тағы да өзінің қулығына басып:

	– Негізі айта қоярлықтай да нәрсе емес болатын, ендігісін Самал өзі айтсын, – деді де кәрістің телехикаясына телміріп отырған Самалға күле дауыстады. – Жеңгеңді неге қуып шыққаныңды айтсаңшы!

	Үйдегілердің бәрі Самалға сұраулы көзбен қарай қалды.

	Ол өзіне қадала қалғандарды көзімен бір шолып өтті де:

	– Сендер неге бәрің маған қарайсыңдар? Ол екеуі өздері айтсын! – деп ашулана айғайлап, стол шетіндегі сеппелік ұн салулы тұрған кесені жұлып алып, есік жақтағы қабырғаға бір-ақ ұрды.

	Ақай бұл отбасындағы балалардың үлкені болғандықтан, әдетте бәрі оны қатты сыйлайтын, әсіресе қарындастары мұндай мінездерін оның алдында көрсетпейтін.

	– Есің дұрыс па? – деп қарындасына көзін алайта қарады.

	Апам да ана жақтан қостап:

	– Міне, сен бөлек шыққалы мына қыздар әбден өзгерді, ана кәрістің секеңдеген жынды әртістерін көреді де, соларға еліктеп, қолына не түссе соны жерге бір-ақ ұратын мінез тапты! «Мына қылығыңды қоймасаң Ақайға айтамын» деп талай ескерттім, түзелмей-ақ қойды, – деді.

	Сағымға қосылып апамның да өзін кінәлағанына шыдамаған Самал орнынан қарғып тұрды да, стол шетінде жайма кесуге қойған пышақты жұлып алды:

	– Бәрің менен көресіңдер ме?!

	Ақай да орнынан тез түрегеліп, қолынан шап беріп ұстады да:

	– Мынау өзі не болып кеткен?! Ұялсаңшы кіп-кішкене бола тұрып! – деп қарындасын шапалақпен тартып жіберді. Қолындағы пышақты алып жерге қоя бергені сол еді, одан сайын долданған Самал енді терезе алдындағы ет шабуға арналған дәу пышақты бас салды. Ақай қайтадан тез қимылдап, оның қолындағы пышақты ептеп алды да, қапсыра құшақтап:

	– Сен шынымен әбден асып кеткен бала екенсің! Жүрші, ана үйге барып сөйлесейік, – деп сыртқа қарай шығармақшы болып еді, ол одан бетер жұлқынып, күш бермеуге айналды. Ақыры ыза болып кеткен Ақай оны және шапалақпен шарт еткізді де:

	– Қой дедім саған! Жи енді есіңді! – деп сыртқа сүйрей жөнелді. Сол-ақ екен, апам енді маған дүрсе қоя беріп:

	– Міне, енді Ақай мен қарындастарын ұрыстырды, бұл жыланның жүрген жері лаң! Бағана шақырмай-ақ қояйын деп едім, осыны шақырта қойған тағы да менің ақымақ ұлым! Оның басын жадылап алған, міне, енді қарындасына қолын тигізді! – деп үйді басына көшіре айғайлап, қарғап-сілей жөнелді.

	Бабам бағанадан бір ауыз тіл қатпай, үнсіз отырған, шыдамай кетіп:

	– Тәйт ары! Өзіңде ұят бар ма? Балаларыңды дұрыс тәрбиелей алмаған нақ кінәлі адам өзің екенінді неге білмейсің?! – деп зірк ете түсті. Мен отыра берсем, жағдайдың одан сайын ушыға түсетінін сездім де, ақырын сыртқа шыққан болып, үйге кетіп қалдым.

	Әлгі уақиғадан кейін қандай көңіл күй болсын? Келген бойда төсек салып жатыр едім, артымша Ақай да келді. Жаңағы желінбей қалған еттен де ала келіпті, бір қолында ыстық тамақ салынған мескей, бір қолымен ботаны көтеріп алыпты. Екеуін қатар көргенде күн жарқ етіп ашылғандай көңілім көтеріліп қалды.

	– Ботаны неғып берді? – дедім баланы қолынан алып жатып.

	– Атасы «Алып кет, шешесі де сағынып жүр» деген соң апасы да таласып ештеңе дей алмады, – деді қолындағы ыдысын стол шетіне қойып жатып.

	Үшеуміз бір отбасы болып, нар үстіне қойылған дөңгелек жер столға тамаққа отырдық.

	Ұлымыз тамағын ішер-ішпестен ойыншықтары салулы тұрған қағаз қорапты төңкеріп жіберіп, бүкіл асығы мен ойыншық машиналарын алып, төрде ойнай бастады. Ақай барған-келген әңгімелерін айтып, сонда түскен суреттерін көрсетті. Бағанағы келеңсіздік жайлы қайтып екеуміз де тіс жарғамыз жоқ.

	Ол суреттердің ішінен бір жас келіншекті көрсетті.

	– Бұл менің өзімнен үлкен әпкем екен. Кішкентай күнінде нағашы апам бауырына салып алыпты, қазір отбасылы, бір баласы бар. Бірақ кісінің өз бауырында өспеген бала тым салқын болады екен... – деді де, ботаға қарап жеңіл күрсініп қойды. Мен оның не ойлап кеткенін түсіне қойдым. Талайдан айта алмай жүрген ойымды ақырын жеткізуге тырысып:

	– Ақай, сен дұрыс айтасың, кісінің өз бауырында өспеген бала шынымен салқын болады. Оның үстіне ботаң да төрт жасқа таяп қалды, жұрттың баласы екі жасынан балабақшаға барып, әр түрлі өнер, әр ұлттың тілін үйреніп жүр, – дедім.

	Ол азырақ ойланып отырып:

	– Бірақ апасы бермейді ғой, – деді.

	– Бермегенде апасының етегіне қашанғы оранып отырады? Бұлардың қоғамының өресі қазіргіден де күрделі болады, – деп шамамның келгенінше түсіндірдім.

	Ұлымыз өз есімі атала берген соң назарын бөлді ме, әлде шаршап ұйықтайын деді ме, әкесі екеуміздің арамыздағы кішкентай бос орынға жастықты сүйреп әкеп тастады да, менің басымдағы жаулықты жұлып алып жақсылап жайды, өзінше төсек салған түрі. Сосын апасының шытын мұрнына апарып иіскеді де, ұйқыға кетті.

	Ақай маған қарады да:

	– Сонда не ойың бар? Ашық айтшы! – деді. Өзі де көп нәрсені іштей түсініп келген секілді.

	– Мен айтсам, бүйтіп баланың күнін текке өткізбейік, біздің көшенің төменгі қиылысындағы жеке балабақшаға барып сөйлескенмін, айлық ақысы да қымбат емес. Балаға жан-жақты тәрбие мен өнер үйретеді екен! – дедім.

	Ол мырс етіп күлді:

	– Сен соның бәрін іштей ойлап, орын тауып, сөйлесіп те қойыпсың, бірақ маған неге енді ғана айтып отырсың?

	– Апамның мінезін білемін ғой. Оның үстіне сен де дұрыс түсінбей қала ма деп...

	Ол ертесі апасымен өзі сөйлесіп, көндіретін болды да, мен ботаны әлгі балабақшаға тізімге алдырдым. Дүкенге апарып, өзіне шақ кішкентай сумка, қағаз-қарындаштар әпердім. Сәби жүрегі бір жақсылықты сезгендей, мәз болып қуанып жүр. Оның бал-бұл жанған жүзін көріп мен де мәзбін.

	Ботам екеуміз үйге келдік. Ол заттарын сумкасынан бір алып, бір салып есі шығып отырғанда әкесі де келді. Ұлының мына түрін көрген ол да қуанып қалған секілді, сумкасын әдейі қолынан алып еді, бота да жан дәрмен таласып:

	– Менікі! Мамам әперді! – деп шыжақ болып ала қашты.

	– Қызғанған түрін өзінің! – деп күлді әкесі.

	Сол сәтте есіме көнеден келе жатқан бір әңгіме түсті. Баяғыда біреу Мұхаммед пайғамбарымызды іздеп келіп:

	– Ей, Алланың елшісі! Мен дүниедегі ең бай, ең бақытты адам болғым келеді. Ол үшін не істесем болады? – деп сұрапты. Сонда пайғамбарымыз:

	– Ол өте оңай! Қолыңда барыңа қанағат ет! Ең бай адамсың! Жаныңдағы жақындарыңды жан-тәніңмен жақсы көр! Ең бақытты адамсың! – деген екен.

	Біз шынымен де сондай бақытты адамдар едік.

	Ақай ертеңіне ботаны алып, апасынан рұқсат сұрауға кетті, кешегі ұрыстан кейін мен онда барғым келген жоқ. Оның үстіне мына хабарды апасы қалай қабылдауы да белгісіз.

	Олар көп айналған жоқ, ары кетсе бір сағат мөлшерінде қайтып оралды. Сәтін салғанда апам немересінің сенбі-жексенбі күндері өздерінің жанында болатынын айтып, басқа уақытта балабақшаға өзіміз апарып-әкеліп тұруға келісіпті.

	Қуанышымда шек жоқ, ертесі таңертең ертемен ботаны тәрбиешісіне апарып тапсырып, кешке алып қайттым. Келесі күні де солай болды. Үшінші күні баланы алуға барсам:

	– Әжесі алып кетті, – дейді тәрбиеші. Сағынған шығар, бір күн жанында болсын дедік те, ертесі таңертең Ақай барып қайта әкеліп, балабақшаға апардық. Сөйтсек апам менен бұрын барып, тағы да алып кетіпті.

	Сонымен, не керек, біз ботаны балабақшаға апарамыз, екі-үш сағаттан кейін апасы алып кетеді.

	– Оныңыз не? – десек:

	– Өзіміз де оқу оқымай-ақ хат танығанбыз, бала әлі кішкентай, жетіге толғанда оқытсаңдар да жетеді, – дейді.

	Сөйтіп мың түрлі сылтаумен ырың-жырың ұлғая берді. Қыс та түсті, тартыстан біз де шаршадық, тыңдайтын апасы жоқ. Оның үстіне ана жолғы Сағым, Самал екеуімен ұрсысымыздан кейін менің ол отбасымен байланысым да сиреп кеткен.

	Апам күн суығанын сылтауратып, ботаны балабақшаға мүлде жібермейтін болды. Ақай да қажыды.

	– Шыдайық, келесі жазда ботаны үлкен балабақшаға кіргізейік, биылша апасының жанында болсын, – деді.





VI Бөлім


	Махаббат пен ғадауат




	Ақпан айының соңы болса керек, денсаулығымда жайсыздық біліне берген соң емханаға тексерілуге бардым. Ақай да бірге жүрді.

	Әрі-бері біраз тексеріп көрген дәрігер менің ауыраяқ екенімді айтты. Ақайдың не ойлағанын білмеймін, жай бетіме қарап күлді де қойды. Үйге қайтып келе жатқан жолда ол маған сынай қарап:

	– Сен неге көңілсіз бола қалдың? – деді. Мен күрсіндім де:

	– Бұл балаға енді жасанды түсік жасатпаймын! – дедім.

	– Мен саған түсік жасат дегем жоқ қой! – деп ол маған таңдана қарады.

	– Иә, сен әзірше олай деген жоқсың. Бірақ апам солай десе ше? Осының алдында үш бала түсірттік ғой! Апам үнемі «Қазір жағдайларың келмейді, тұрмыстарың төмен, жалғыз жалақы» дейді. Осы сылтаумен қаншасының обалына қалдық, енді жалғыз ботаға таласып, балабақшаға да жібермей, өзімізге де бермей отырған түріміз мынау!

	– Мақұл, сенің қалауың болсын!

	– Ендеше әзірше ешкімге айтпай-ақ қояйық, құрсағым әбден үлкейгеннен кейін бір-ақ білсін, сол кезде ол кісі де амалсыз келісетін болады.

	– Жарайды, кішкентай ханым! Айтқаның болсын! – деді Ақай өз қолтығынан бостау ұстап келе жатқан қолымды сыртынан қатты қысып.

	Арада және он-жиырма күн өтті, қар еріп, жер қарая бастады.

	Бір күні Ақай жұмыстан келді де:

	– Тамағың пысқанша ботаны алып келейін, – деп шығып кетті. Аздан соң тым көңілсіздеу оралды.

	– Бота қайда? – деп едім:

	– Тұмауратып тұр екен, – дей салды.

	Менің көңілім үшін өтірік жалтарғанын сезсем де үндемедім.

	Ертесі таңертең орнынан тұрып жатып:

	– Сен қыздардың ортасындағы Сағым жайлы әңгімелерге араласпай жүрші, ә! – деді қаталдау үнмен. Түк түсінгем жоқ.

	– Қандай әңгіме? Ол жайлы еш әңгіме болған жоқ қой!

	– Мүмкін, жұрт әдейі қайрап айтатын шығар, әйтеуір аузыңа ие болшы! – деді де шығып кетті.

	Ақайдың үлкен қарындасы Сағым университетті тауысып, малдәрігерлік пунктіне жұмысқа тұрғанына бірнеше ай болған. Бір кездегі жанжалдан кейін, бір-бірімізбен жұрт алдында сәлемдескеніміз болмаса, арамыз тым салқындап кеткені рас еді. Бірақ ол жайлы мұнда ешқандай әңгіме айтылмаған, тек есік алдынан қайқайып өтіп кеткенін көргенде «Туған ағасының үйіне бас сұғып кірмейтін қандай кеуделі...» деп ойлап қалғанмын да, соңғы кездері мен де оны осы мекеме ауласынан көрсем де көрмеске салып, амандаспай өтетін болғанмын.

	Қайсы күні осы мекеменің біраз жас қыздарымен бірге қақпа алдында бетпе-бет жолығып қалғам. Өзіме жарқылдай қолын ұсынған қыздардың қолын алып сәлемдесіп, ал оған назарымды салмай өтіп кеткем. Мүмкін, соны анасына мың құбылта жеткізіп барған болар, Асекеңнің кеше ботаны әкеле алмағаны да соған қатысты болса керек.

	«Ауру – астан, дау – қарындастан» дейтін мәтел рас секілді, бұрындары апамның тілі ащы болғанымен, артынан қайта маңдайыңнан сүйіп, бауырына басатын да, өзінің де, біздің де ашуымызды оп-оңай таратып, арамыз жараса қалатын. Ал ана жолғы екі қызбен ұрсысқаннан кейін, ол үйге бара қалсам шеттерінен түюулі қабақты көріп, бойым мұздап кететін болды. Сағым бұл мекемеге жұмысқа тұрғанынан кейін тіпті бөтен адамдар секілді болып алдық. Ақай да соны сезгендей:

	«Ботаны сағынсаң мен алып келейін, сен бармай-ақ қой...» – дейтін бола бастаған.

	Кұрсағымдағы кішкентай тіршілік иесін әзірге ешкімге айтпадық. Екі айға жуық уақыт өтті, тамақ иісі шықса құсып, мазам кете бастады, сұйықтықтан басқа ештеңе ішкім келмейді. Қысқа уақыт ішінде бұрынғыдан бетер арықтап шыға келдім.

	Менің күн сайын жүдеп бара жатқанымды көріп, Ақай не істерін білмей шыжақ болады да жатады. Ақыры қоярда-қоймай қайтадан дәрігерге апарды. Дәрігер бұрынғы босанғаныма қатысты қағаз-құжаттарды тексеріп шықты да: «Жақсырақ күтінбесеңіз баланың жетілуіне қиындық тууы мүмкін», – деп қайтарды. Асекең одан сайын алаңдай бастады.

	Сегізінші наурыз халықаралық әйелдер мерекесі де келіп жетті. Толқынның келіншегі Гүлнұр түс кезінде мерекелік дастархан жайып, біраз қыз-келіншектерді қонаққа шақырды. Қонақасыдан шыққан соң, ботама арнап дастарханнан алған екі-үш тал кәмпит пен екі алманы жолдан қалдыра кетейін деп апамдардікіне келдім. Ботаны алдыма отырғызып, әкелген заттарымды ұстата бергенім сол еді, сырттан кірген апам мені көрген бойда сөйлеп қоя берді:

	– Қаңғыған салдақы! Үйіне барсаң, кесесі есіктен шығып жатыр, ұлым байғұс екі қолы лай-лай болып қабырға сылап жүр! Сол сорлының басын мүжіп тыныш боласың, түбіне жетесің!

	Айтпаған сөзі жоқ, шыдап тұру да қиын, бірақ ол кісіге сөз қайтару да мүмкін емес. Ботаның шекесінен иіскеген бойы үнсіз жылап отыра бердім. Ал апам көгерештеп, арғы-бергі тегіме тіл тигізе бастады. Ақыры ботаны жерге түсірдім де, жылап шыға жөнелдім. Менің жылап бара жатқанымды көрген бота да, бір аяқ киімінің шешіліп қалғанына қарамастан:

	«Мама!» – деп соңымнан тұра жүгіріп келіп, есік алдындағы кептіру үшін төгіп қойған картошкаларды басып-жаншып өтті де, қолымнан ұстады. Маған жаны ашып кетті ме, өзі де кемсең-кемсең етіп әрең тұр. Оның бұл түріне шыдамай жерден көтеріп ала бергенім сол еді, апам қолымнан жұлып алды.

	– Ей, сен қандай ұятсыз әйелсің?! Мына баланы үш айында геморройыңды сылтауратып емізбей тастап едің, енді боқсідігінен арылғанда иемденіп алыпсың ғой! Біресе оқытам деп Ақайды азғырып алдырасың, біресе тәтті-құттыңмен алдап баланы шырғалайсың! Жоламай, аулақ жүр! – дейді.

	Мен бұл кісіні қарсы сөз айтып жеңе алмасымды жақсы білетінмін, тек жылаған бойы қақпадан шыға жөнелдім. Үйге келсем Ақай кешкі тамақты істеп қойыпты, менің жылап келгенімді көрді де:

	– Кешіккеніңнен-ақ сол үйге кетті-ау деп өзім де ойлап едім... – деп басын шайқады. – Бағана сен кеткен соң мына ханзу көрші жақпен аралықты бекітіп тастайын деп, лай жасап, кірпіш тасып жүргенімде апам келіпті. Менің су ішіп, залға қоя салған шынымды көріп, «Ыдыстарың шашылып жатыр ғой!» дегенінен-ақ бір шудың туатынын өзім де сезіп едім. Жарайды енді, ол кісіден бүгін ғана естіген сөзің емес қой. Бетіңді жуып, тамағыңды іш, – деп күлімсіреді. Мен үшін оның бір күлімсірегені-ақ ғаламның бар қайғысын ұмыттырып жіберетін. Бұл жолы да, әрине, солай болды.

	Арада тағы бір апта уақыт өтті, құрсағымдағы балаға екі айдан астам уақыт болды, бірақ менің құсып, лоқсып мазам кеткені қояр емес. Ақай күндегі әдетінше орнынан ерте тұрды да:

	– Сен бүйтіп жүре берсең болмайды, апам бір амалын білетін шығар, қашанғы жасырамыз, мен барып айтайын және сүт алып келейін, тым жүдеп кеттің, – деп шығып кетті.

	Түнімен мазам кетіп, ұйықтай алмай шыққам, оның үстіне көңіл күйім де дұрыс болмаған соң, ол қайта келгенше жата тұрайын деген оймен төсегімнен тұрмай жата бердім. Ұйықтап қалыппын, оянсам сағат екіден кетіпті, сағат сегізде үйден шыққан күйеуім әлі келмепті. Жүрегім зу ете түсті, бір жамандықты сезгендеймін. Ойланып жатырмын: «Апасы бұл баланы тууымызға келіспесе ше? Егер олай болмаса осы уақытқа дейін келсе керек еді ғой!..» Сағат төртті көрсеткен шақта сыртқы есік ашылып, біздің бөлмеге қарай жақындаған аяқ дыбысы естілді. Есіктен Сағым кірді, қолында жарты құмыра сүті бар. Оның бұл келісіне таңдана қарадым:

	– Ақай қайда?

	– Біздікінде жүзім сөресін шығарып жатыр.

	– Таңертеңнен менің ауырып жатқанымды біледі, сүтті енді ғана жібергені қалай? – дедім қабағымды түйе.

	– Өзіңнің бір құмыра сүт алып ішетін табысың болмаған соң, әкеп бергенді үндемей ішсең болды емес пе! – деп зірк ете түсті.

	– Мені сен есіркеп тамақ әпермей-ақ қой! Сүтіңді алып кет! Біздің ортамызға неге осы киліге бересіңдер?! Ақайды шақырып жібер, сүт емес, су болса да өзі әкеп берсін! – дедім мен де оның кекесінді сөзіне шамданып. Ол қолындағы сүт құйылған құмыраны стол шетіне тарс еткізіп қойды да:

	– Ішпесең жат! Ол енді келмейді өле қалсаң да! – деп шығып кетті.

	Өзінше қызметке шыққанына кісімсіген түрі, «Бір құмыра сүт алып ішетін табысың жоқ болса...» дейді. «Жаман атқа жал бітсе жанына торсық байлатпас» деген осы шығар! Әттең, дүниеге көзі тойып өскенге не жетсін! Анамнан естіген бір тәмсіл өлең есіме түсе кетті:



	Құдайдан қорықпас «қардан» қорық,

	Санасы саяз, тардан қорық.

	Дүниеге көзі тоймаған,

	Түк көрмей өскен бардан қорық!



	Ақыры оның кетеріндегі айтқаны келді, Ақай үйге қайтқан жоқ. Ертесі және жоқ.

	Үшінші күні сағат он бір шамасында мекемеге барып едім:

	«Ақай жұмысқа келіп жүр, таңертең де келіп шыққан», – деді қызметтестері. Ал Сағым көрер көзге сабырлы, салмақты қыз болғанымен, сабан астынан су жүгіртетін жымсымалығына әбден мойынсалмын.

	Ақайдан бір хабар алғым келіп үлкен үйге бардым. Қақпа ішінен ілулі тұр екен, ақырын қағып едім, апам шығып ашты. Амандастым да:

	– Ақай келді ме, кешеден үйге барған жоқ... – деп сөйлей жүріп ішке ене беріп едім, апам кеудемнен сарт еткізіп бір-ақ итерді. Жетегімдегі велосипед салдыр етіп құлады да, өзім жалманымнан түстім, ал ана кісінің аузынан ғаламның ең сұмдық қарғыстары мен әйел жыныстыға айтылатын барша боқтық қарша борап кетті. Бұрындары естігенім мен көргенім айналайын екен. Айтқан әр сөзінен төбе құйқаң шымырлап, жан түршігеді. Үстімнің шаңын қағып, орнымнан тұрғанымша мың түрлі былапыт айтып үлгерді:

	– Менің қызымды кет деп өз ағасының үйінен неге қуып шығасың?! Мен енді сені сол үйден қуғызамын! Ұлыма сені шығартып, жоғары жалақысы мен қызметі бар қыз әперемін! – дейді.

	Мұндай қорлық пен арсыздыққа төзбей кеттім:

	– Сүйікті апатай! Ендеше жақсылап тыңдап алыңыз, мен осы босағаға келген бес жылға жуық уақытта қаншама боқтық пен қиянатыңызға төздім! Себебі сіздің жасыңыз үлкен, күйеуімнің анасы болған соң төздім! Ал қызыңыздың менімен жасы қатар болғанымен жолы кіші, онсыз да осы босағадан мені өткенде сүйреп шығарды! Ал Ақайдың күйеуім ретінде маған қолы тигенін көтергеніммен, сіздердің әрқайсыларыңыздың жұлқылағандарыңызды көтере алмаймын! Сағым сіздің аялаған қызыңыз болса, мен де сондай біреудің әлпештеген қызымын. Сыйлағанды білмейтін шеттеріңнен надан екенсіздер! «Ұлыма жоғары жалақысы мен қызметі бар қыз әперем» деп ақ самайыңызбен неше мәрте айттыңыз, көксегеніңіз ақша болса, әперіңіз! Түк көрмеген қайыршылығыңызды келіннің жалақысымен жапқыңыз келсе, содан бақыт, рахат тапсаңыз, сондай келін әпере қойыңыз! Мен бұл босағаға келгенде ешкімінің қызметі жоқ болатын, өйткені маған ақша мен мансап таңсық емес! Ол сіздер секілді бейшараларға ғана мұрат! Маған осынша сөз айттырған да шектен асқан өз қылығыңыз! Алдымда ене басыңызбен осыны тыңдап тұрғаныңыз да өз жамандығыңыздан! Мен өзімнің жалақысыз, қызметсіз де мырза күн кешіре алатыныма сенемін! – дедім де бұрылып жүре бердім.

	Осыншама сөздерді айтуға қалай, қандай батылдық біткенін білмеймін. Ашуланғаным сонша, қол-аяғым қалшылдап кеткен. Апам омырауын жұлып, самайын жұлып, қарғап-сілеп, көшені басына көтере соңымнан еріп келеді. Мен велосипедімді жетелеп жылап келемін.

	Келесі көшеге шыға беріп велосипедке мінбекші болып едім, денемді қатты діріл билеп кеткенге ме, құлап түстім. Орнымнан екі ұмтылып зорға тұрдым, ашуланғаннан екі көзімді қан жауып кеткен секілді. Кенет анадай жердегі үюлі тастарға оқыс көзім түсе кетті.

	Мен бала күнімнен біреумен ұрысып жанжалдассам да, ешқашан қол көтеріп, ұрып төбелеспейтінмін. Тіпті іні-сіңлілеріме де бір шапалақ жұмсамайтынмын. Мінезім шапшаң болғанымен, жүрегім тым жұмсақ еді. Бірақ бүгінгі халім мүлде басқа. Дәу тастың бірін алып, енемді басынан бір-ақ ұрғым келді. Иә, тап солай істегім келді. Өйткені нақ сол сәтте бойымды билеген алапат ашу-ызаны ауыздықтауға мұршам жоқ еді. «Адам қылмысты ашу үстінде жасайды» дейтіні осы шығар. Абырой болғанда апам, мен құлап қалған соң ба, жақындап келмей, сол орнында лағынеті мен қарғысын жаудырып тұра берді.

	Есіме қазақтың «Келін – қайын ененің топырағынан» дейтін аталы сөзі орала кетті де, денем дір ете түсті. «Мен не, сонда ана кісі секілді боламын ба? Әлде шынымен сондай болып қойдым ба?»

	Қайсыбір кітаптан оқыған Адай деген рудың «Келін – өз айнам, қызым – жаттың айнасы» дейтін тәмсілі де ойыма орала кетті. Иә, есеңгіреп тұрсам да басымнан өткен мына жағдайға қайран қалып, ойланып қалдым.

	Қу сүлдерімді сүйреп үйге зорға жеттім. Не істеп, не қойғанымды білмей және үш-төрт күн өтті, Ақай мүлде келмеді, мен де қайтып оны іздегем жоқ. Себебі ол осы мекеменің күзет қызметіне жауапты болғандықтан күндіз-түні бірнеше мәрте осы маңды аралап шығатыны сөзсіз. Бірақ үйге кірмесе менің не амалым бар?

	Бір күні үйге Ақайдың жақын туысы болып келетін Дастан деген інісі келіншегімен қыдырып келді. Мен де ештеңе білдірместен, барымды салып қонақ еттім. Түнде төр алдына келіншегі мен Дастанға төсек салдым да, өзім күндегі орным пеш түбіне жайғастым. Үшеуіміз бір бөлмеде жатқан соң, шам сөнгенімен өткен-кеткенді айтып, ұйықтамай, әңгімелесіп ұзақ жаттық. Кенет үйге Ақай кіріп келді. Мүмкін, түнгі күзетте жүріп даусымызды терезе сыртынан естіген шығар.

	Дастан ағасына:

	– Ассалаумағалайкүм! – деп даусын соза сәлем берді, Гүли де басын көтеріп амандасты. Асекең маған қарап:

	– Қонақтарға тамақ істеп бере алдың ба? Тым ерте жатқызып тастапсың ғой! – деді әзілдеп. Олар болса:

	– Жоға, дәл уақыты, ертең және жұмыс қой! Жаннұрдың лағманын сағынып келген түріміз, – деді.

	Төртеуіміз әлде бірдеңелер жайлы және біраз әңгімелесіп, мен ұйқым келгендей болған соң:

	– Сендер әңгімелесе беріңдер, – дедім де, теріс аунап түсіп, басыма көрпені жауып, енді ұйықтай берген едім, Ақай ақырын келіп көрпемнің шетін ашты да:

	– Тұршы, ана бөлмеге барып біраз сөйлесейік, – деді.

	Мен тұрып жатып:

	– Тамақ ысытайын ба? – деп едім:

	– Жоқ, ішіп келдім, – деді де қолымнан жетелеп қонақ бөлмеге апарды. Есіктен кіре:

	– Кәне, тұр, киін! Апам мен қарындасымның аяғына жығылып кешірім сұрайсың! – деді.

	– Ақай, мен ешкімнің алдына барып кешірім сұрамаймын.

	Өйткені мен кінәлі емеспін! – дедім байыппен.

	– Қанша кінәлі емес болсаң да, ол менің анам! Сен келінсің!

	– Мен осы бес жылда қанша рет келін болып иіліп, керең болып боқтығын естімей шыдадым, енді қолдары тиетін дәрежеге жетті. Жарайды, анаңның жөні бір басқа, ал қарындасыңның «Бір құмыра сүт алып ішетін табысың жоқ» деп қорлайтын не жөні бар?

	– Намыстансаң, онда ағаларың шетінен бастық қой! Жұмысқа орналастыр десеңші!

	– Асеке! Осыны шынымен айтып тұрсың ба? – дедім сенгім келмей.

	– Мен балаларымның жалғыз жалақыма қарап, жоқшылықпен өскенін қаламаймын. Қазір Сағымның ай сайын жалақысы бар, үйдегілер де жақсы күн кешіре бастады. Ал біз ше? Жалғыз менің жалақым ішкен-жегенге жетпей, айына қарызға кіреміз.

	– Ақай, есіңде ме? Мен ағаларымның орналастырған жұмысынан да, ақша мен мансаптан да бас тартып, сені таңдағанмын. Енді қайта олардың алдына барып, «Мені жұмысқа орналастырмасаңдар, олар шығарып тастағалы жатыр» деп айта алмаймын.

	– Сен жасыңнан анаң қайтыс болып, дұрыс тәрбие көрмеген ауыл қызысың. Қалада баланың болашағы үшін ақша мен қызмет болмай өмір сүру өте қиын болатынын қайдан білесің? Бар білетінің бала табу, ал оны қалай бағып, қалай тәрбиелеу миыңа кірмейді. Баланың ертеңгі жағдайы жоқ болса, құр туа берген мақтан ба? Мал мен мал жақындасса да туа береді...

	Мен шынымен өз құлағыма өзім сенбей, аңырып қалдым. Тура осы «Мал мен мал жақындасса да туады» деген сөзді үш жылдың алдында апамнан бір естіп едім.

	– Ақай, шыныңды айтшы, сен сонымен не айтқың келіп тұр? Құрсағымдағы мына баланы алдырып таста дегің келіп тұр ма? Сол күні «Жаңалықты апама айтып, сүт ала келемін» деп барғаныңнан қайта оралмауыңда да, Сағымның келіп «Табысың жоқ» деп тиісуінде де сыр бар екен ғой! Ендеше оң құлағыңмен тыңдап ал, мен бұл баланы қайтсем де дүниеге әкелемін! Иә, менің балаға берер тәрбием мен өмірге көзқарасым сендерге мүлде ұқсамайтыны да рас. Мен ұлыма «Қатыныңның қалтасынан күн көретін еркек болма!» дер едім. «Әйел – жарың, балаларыңның анасы, оны асырау – сенің парызың! Балам, сенің арқалаған жүгің ауырлаған сайын күш-қуатың да тола түседі! Ешқашан әйелдің жалақысына жалтақтап өмір сүретін босбелбеу болма!» дер едім. Ал сенің анаң жоғары жалақысы бар келін тауып, мені мен ұлымның тағдырын табанының астына тастай салмақшы ма?

	– Жаннұр, бәрін түсінген болсаң, таңертең барып, баланы түсір! Одан соң ағаңа барып, жұмыс тауып бер де! Сосын апамның аяғына жығылып кешірім сұра! Саған берілген жалғыз мүмкіндік осы!

	Мен кекесінді бейнемен мырс етіп күліп:

	– Бір аптаның ішінде қалай өзгеріп кеткенсің?! Шынымен сені мүлде танымай тұрмын! Анаңды тыңдағаның, сыйлағаның дұрыс, бірақ мен де сенің ұлыңның анасымын! Менің басым мен құнымды төмендете берме! Ал құрсағымдағы баланы асырау үшін сендер бас қатырып, қиналмай-ақ қойыңдар! – дедім де, бұрылып есікке қарай жүргенім сол еді, оң жақ көзімнен бірдеңе сарт етіп тигендей болды, бас сүйегім қоса зырқ ете түсті де, шалқалап барып құладым. Ол шашымнан ұстады да:

	– Менің балаларыма сен ана болмай-ақ қой! – деп ішімнен тепкілей жөнелді. Жан даусым шығып, ышқына бүктетіліп қалдым. Дастан мен Гүли жүгіріп келіп, оның қолынан мені босатып алды. Екеулеп қолтығымнан көтеріп, орныма әкеліп жатқызды.

	Бұрын балама толғатқандағы қиналғаным жайына қалсын, ішім шеңбектеп бүріп әкетіп барады. Қанша уақыт ыңырана дөңбекшігенімді білмеймін, есімнен танып кеткен секілдімін, көзімді ашсам, төсегім шылқыған қан. Бір көзім ашылмайды, басым қоса солқылдап жатыр. Ақырын сипап көріп едім, шарасынан шыға ісіп, жұмылып кетіпті.

	Орнымнан тұрмақшы болып едім, Гүли басын көтерді де, жүгіріп келіп қолтығымнан сүйемелдеді, түрегеле беріп басым зеңіп, қайта орныма құладым. Гүли Дастанға қарап:

	– Сен сыртқа шыға тұршы, Жаннұрдың далаға баратын шамасы жоқ, шелек бірдеңеге дәрет сындырсын, – деді.

	Қоқыс салып жүрген қоңыр шелекке отыра беріп едім, ішімнен сар етіп төгілген қанмен бірге лоқ етіп жұдырықтай бірдеңе түскендей болды. Құрсағымдағы баламнан айырылғанымды түсіндім. Түсіндім де жүрегім, тұла бойым түгел мұздай болып, кеудеме кек толып кетті.

	Таңертеңгі сағат сегіз шамасы болса керек, Ақай есіктен тарсылдатып асыға кіріп келіп, беті жабық тұрған шелектің қақпағын салдырлата ашты да тарс еткізіп жаба салды. Жаныма жетіп келіп:

	– Жаннұр! Жаннұр! – деп аяғымнан сілки тартты. Мен ояу болғаныммен онымен сөйлескім де, түрін көргім де келіп жатқан жоқ.

	Ол енді бетіме жабулы көрпемнің шетін қайыра ашты. Шоқпардай болып ісіне жұмылып кеткен көзімді көрді де, қарап тұруға өзінің де дәті жетпеді ме, тез жаба салды. «Уһ!» деп ауыр күрсінді де, нар шетіне гүрс етіп отыра кетті.

	Мен үшін енді Ақайдың құны көк тиын секілді. Жылағам да жоқ, ұйықтағам да жоқ, сау жалғыз көзімді төбедегі әлдебір нүктеге қадаған бойы үнсіз жата бердім. Ал ол шығып кетті де, арада жарты сағат уақыт өтті-ау деймін, қайта келді. Шамасы ет әкеліп, сорпа қайнатқан секілді, ас үй жақтан жас еттің иісі шыға бастады. Біраздан соң шағын жер столды маған жақындатты да, үлкенірек кесеге салынған тамақты стол шетіне қойып, өзі үнсіз шығып кетті.

	Күллі дүниеден баз кешіп жатқан мен үшін тамақтың не керегі болсын? Бұл үйдің оң қанатына аудандық егіншілік бақылау мекемесі орналасқан, сол қанаты – Ақайлардың мекемесі. Аула мен әжетхана барлығымызға ортақ біреу ғана, есік алдына шығар болсам, бүкіл жұрттың көзіне түсемін. Оның үстіне мына халде сыртқа шығуға шамам да жоқ. Ақай бағана шелектегі қанды төгіп, тазалап, аяқ жағыма қайта әкеп қойып кетіпті, тек соған ғана зорға жетіп, қайта еңбектеп төсегіме шығамын.

	Сағат кешкі сегіз шамасы болса керек, ол тағы келді. Қолындағы әлдебір заттарын стол шетіне қойып, ақырын маған қарай сырғытты да, ішілмеген тамақты алып жатып және терең күрсініп қойды. Басымды көтермегенмен оның әр қимылын сезіп-біліп жатырмын. Тамақты апарып, қайта ысыта бастады. Сәлден соң өзі сыртқы есікті салдырлата шығып кеткендей болды. Бағанағы стол шетіне қойған заттарына қарап едім, төрт-бес қорап дәрі екен. Жүрегім одан сайын сыздап, жиіркеніп кеттім. Өз қолымен жасаған қанды кінәсін осылай жуып-шаймақ па?

	Шамасы он минуттай уақыт өткен соң қайта кірді. Ысытқан тамағын құйып әкелді де өзі ішті. Бір кезде әлденені шұр еткізіп құйғандай болып еді, бөлменің ішін арақ иісі алып кетті. Ара-тұра ауыр күрсінгені болмаса, тіс жарып тіл қатқан жоқ. Бұрын мұндайда: «Неге ішесің? Ауырасың ғой!» – деп жармаса кететін мен де оның арақ түгілі у ішкеніне де қайғырмастан сұлық жатырмын.

	Сағат түнгі он шамасы болды-ау деймін, сыртқы есік ашылды да, кенже інісі кіріп келіп:

	– Ақай, сені апам шақырып жатыр! – деді.

	– Қазір барам! Шыға бер! – деді де ас бөлмеге қайта кіріп, жаңалап қайнатқан сорпасын менің жаныма таяп қойды да:

	– Мені кешір деп айтпаймын! Өйткені ешқашан кешірмейтініңді білемін. Тек жалғыз өтінішім, маған ерегесіп тамақ ішпегеніңді қойшы! Дәріңді, тамағыңды уағында іш! Іш те, денсаулығың қалпына келген соң, не істегің келетінін өзің шеш. Тіпті мені тастап кетіп қалсаң да енді сені кінәламаймын. Обалың менде, саған не істемедім, не көрсетпедім? Бірақ енді айтқаннан пайда не? Мен бәрібір біткен адаммын, енді ғұмыр бойы ақталсам да сенің алдыңда кінәмді жуа алмаймын. Сенің де менің шаңырағыма қарайлайтын жалғыз ботадан басқа еш себеп қалған жоқ, оны да апам бермейді. Енді маған бола өзіңді қинағанды қой. Мен тірі жүрмін бе, өлімін бе – өзім де білмеймін. Кеудем! Кеудем бос жатыр! – деп кеудесін дүңк еткізіп ұрып-ұрып жіберді.

	Сол сәтте сырт жақтан інісінің:

	– Ақай, кеттік! – деген даусы естілді де, ол ауыр қозғалып есіктен шықты. Мас бола бастағаны білініп тұр.

	Ертесі сағат он бір шамасында үйге Ақайдың мекемесінде жұмыс істейтін Гүлнұр деген құрбым келді. Өзі тұрмыс құрмаған жас қыз, үйі де осы мекеменің жанында, көрші тұратынбыз. «Мен пісіріп бергенмен бәрібір тамағын ішпейді, сен барып қарасшы», – деп Ақай жіберіпті. Қанша айтқанмен қыз бала ғой, біраз сырласып, ақылын айтып, тамағымды қысағандай болып ішкізді. Жарты күн жанымда отырып, біраз көңілімді аулағандай болып қайтты. Енді Ақай таңертең-кешке келіп, шелектегі дәретті төгіп, тазалап кетеді де, Гүлнұр келіп тамағымды жасап беретін болды.

	Бір аптадан кейін, ел жұмыстан қайтқан соң, қараңғы түскенде есік алдына шығатын болдым. Бірақ көзімнің ісігі қайтқанмен, бір жақ бетім шекеммен қоса көкала болып жазылмай жүр.

	Арада бірталай күн өтті, сан қилы ой шар басымда шыр айналады: «Сол күні Дастан мен Гүли келмегенде, ол мені ұрып өлтіріп жіберер ме еді? Мүмкін, бір жерім кем болар ма еді?..» Жанымдай сүйген жарымның осынша жауыздық жасағанына ақылым жетпейді. Бір өкініш аш мысықша жүрегімді тырнап маза бермеген соң Гүлнұрға темекі алдырып шектім.

	Қою түтін өз-өзімді күштеп ішіме жұтқан сайын ащы өксігімді сәл де болса жеңілдеткендей сезілді.

	Ақай соңғы күндері мен далаға өзім шыға бастағалы келмейтін болған. Тән жарасы күн өткен сайын жазыла бастағанымен, жанымның жарасы асқына түсті. Жалғыз ермегім өлең жазу ғана:



	Тасқа аттырып қақпанымның серперін,

	Қында тат боп қылпылдаған семсерім.

	Жер бетіне аспан түнеп жатқандай,

	Көтерілмей қойғанын-ай еңсемнің!



	Нөсерімен жуа алмастан бетіңді,

	Шөгіп қалған қорғасын бұлт секілді.

	Кеудемдегі өкінішім зіл-батпан,

	Жасын керек жидыруға есімді!

	Жарқ-жұрқ еткен найзағайдан сонда мен

	Жер бетіне шапағат боп орнар ма ем?!



	Төрт қабырғада қамалып, ойсырап жата бергенім Гүлнұрға ерсі сезілді ме, бір күні:

	– Жаннұр, есіңді жи! Сол адамдар әуелі сенің осынша қайғырып, құр уақыт өткізуіңе тұра ма? Соны ойла. Менің үлкен әпкем Гүлаш күн сайын кешкі базарға тамақ пісіріп сатады. Сол кісімен бірге жұмыс істе. Бір жағынан ақша мәселесін шешесің, бір жағынан алданыш, уайымыңды сәл де болса ұмытасың, – деді.

	Шынымен де осы айда олардың мекемесі жалақы бермепті, айтуларына қарағанда, келесі айлықпен қосылып беріледі екен. Сірә, әлдебір ауданға көмекке ақша бөліп, жергілікті қазынаға ақша түспей жатса керек. Сондықтан да жұрттың бәрінің қалтасы қағылып жүрген.

	Гүлнұр мекеме жұмысынан босаған кездерінде жол жигіндегі шағын дүкенде ішіпек-жемек сатумен айналысатын пысық қыз еді, нарық заманына көзқарасы өте жоғары екенін білетінмін. Ойланып көрсем, сөзінің жаны бар секілді.

	Сонымен таңертең сағат бесте қасапшылардың сойысханасына барып, ішек-қарын, бас-сирақ сатып әкеліп, күні бойы аршып тазалап, бас-сирағын үйітіп, пісіріп алдық та, кешкі салқында базарға алып шықтық.

	Әрине, тым абыройлы кәсіп болмағанымен, жұмысбастылықтан шаршау уайымды аз да болса ұмыттыратын секілді. Ақайдан, бар дүниеден көңілім қалғанымен, жалғыз үмітім – ботам қараңғы өмір түнегінде алыстан жылтырап көрінген кішкене ғана сәулеге ұқсап ойымда тұрып алды. Ол ойыма түскен сайын жүрегім сыздап, сартап сағыныш жанымды қарабас құртша жей бастады.

	Сол кездегі менің жанымның жәбірі мен шөлдеткен сағынышты дұшпаныма да тілемес едім. Ақыры шыдамадым, түнгі сағат он екілерде кешкі базардан қайтып, ыдыстар мен тамақтар салынған үлкен екі жәшікті велосипед артына теңдеп зорға үйге жеткіземін де, төсекке жатуға дәт етпестен, қанша шаршап тұрсам да, ұры мысықша аяғымды аңдап басып, түнделетіп апамдардың үйінің іштен ілулі қақпасының сыртына келіп, телміре қарап ұзақ тұрамын.

	Мынау есіктің ары жағында, менен бар-жоғы бірнеше метр ғана аралықта бауыр етім балам шырт ұйқыда жатыр-ау! Менің кінәсіз періштем! Анасы маңдайынан бір иіскеуге зар болып, қараңғы түнде аула сыртында жылап тұрғанын ол қайдан білсін! Ана иісінен жаңылтқан әлгі бір шыттың шетін иіскеп, тәтті ұйқының құшағында жатқан шығар? Құлыным! Балапаным сол! Сен бақытты болсаң екен! Әттең, дүние-ай!..

	Велосипед мінсем, салдырлаған даусынан біреулер сезіп қала ма деп жаяу келемін. Бірақ қайтарда күні бойы жұмыстан шаршаған, әрі мынау күйіктен қажыған қу жанымның тірі өлексесін сүйрелеп үйге зорға жетемін. Қаншама күндерімнің дәл осылай азап пен сағынышқа, өкінішке тұншығып өткенін қара түн мен құдіретті Алла өзі ғана біледі.

	Үйге келгеніммен де ұйықтай алмай, ұзақ таңға дөңбекшимін, темекі шегуді әдетке айналдыра бастадым. Қайсыбір ақынның өлеңі ойыма оралады:



	Түңілдім, досым, қызықты сендер көріңдер!

	Сендерді-ақ сүйсін бал тамған епті еріндер!

	Сендерде-ақ болсын сүмбіл шаш, сұлу керімдер!

	Көк темекім қайда? Көк темекімді әкеп беріңдер!



	Арада айға жуық уақыт өтті, көшеде етек-жеңім ішек-қарынның боқ-жынына былғанып, оны әкетіп бара жатқанымды Ақай да, Сағым да талай көрді. Олар да танымайтын адам секілді өтіп кетеді, мен де үндемей өте беретін болдым.

	Мен жалпы оларға емес, тағдырыма, өзімді өзім сорлатқан ақымақтығыма өкпелімін. Ақай екеумізді сыртымыздан көрген адам кеше ғана бір-бірінсіз өмір сүре алмайтын ерлі-зайыптылар болғанымызға мүлде сенбейтіндей.

	Бала күнімде анамның жеңгеме айтқан бір әңгімесін құлағым шалып қалып еді.

	Таңертең сиыр саууға ерте тұратын анам бірде төргі бөлменің терезесі тұсынан өте беріп ағам мен жеңгемнің екі бөлек төсекте жатқанын байқап қалған секілді. Таңертеңгі шайдан кейін, ерлер жұмысқа кетіп, үйде балалар мен әйелдер ғана қалғанда жеңгемді оңаша шақырып алып:

	– Балам, араларыңда не болғанын білмеймін, бірақ ерлі-зайыптылар үш күн бөлек ұйықтаса, орталарына сайтан ұя салады дейді шариғатта. Отбасы болған соң өкпе-наз болмай тұрмайды, күйеуіңе еркелесең де, ашулансаң да, жастығыңда бәрі жарасады, бірақ Алланың қосқан қос жастығын тіріңде екі бұрышқа айырма, балам! Махаббат – сүйіспеншілік, бір текшеге егілген әдемі гүл, ер мен әйел топырақ пен су секілді, біреуі жайсыз болса, жарамсыз болса, сүйіспеншілік салқындап, махаббат ғұмырсыз болады, балам! – деген еді.

	Анамның жеңгеме айтқан осы ақылын естіген кезімде мен небәрі тоғыз жас шамасындағы, секеңдеген кішкентай қыз едім. Естігенімді құлағыма құйғаныммен, мағынасына бертінге дейін мән бермеппін. Бәрін кейін түсіндім. Мүмкін, мен бұрындары бірнеше мәрте Ақайға ашуланып төркініме барғаныммен, екі күннен кейін өзім қайтып келетінім де сол әңгіменің әсері шығар.

	Қазір Ақайға деген бұрынғы махаббатым мен сүйіспеншілігімнің кеудемде ізі де қалмаған секілді. Тіпті көшеден жолықтыра қалған сәттерде елең етіп қарамайтын да болғам. Тек ол маған жолығып қалған күннің ертеңінде жақындарынан біреуі оны үйге іздеп келетін болды. Бірде Қабай деген немере інісі келді. Мен күндегі әдетімше нар шетінде темекі шегіп отырғанмын. Ол есіктен кірген бойда, менің мына түрімді көрді де, аңырып тұрып қалды.

	– Ақай қайда? – деді аздан соң. Мен қабағымды шытынған күйі:

	– Білмеймін! – дедім де, темекімді сораптай тартып отыра бердім.

	– Кешеден үйіне бармапты, анасы алаңдап жатыр, – деді ол маған иланбағандай, төргі бөлмелердің есігін ашып қарай жүріп.

	– Анасы тапқан жоғары жалақысы бар қызына кеткен шығар, неге мұнан іздейсіңдер? – дедім күрсініп. Ол маған және бір таңырқай қарады да, шығып кетті.

	Үйге сенбі-жексенбі күндері олардың әлдебір туысының Ерсінгүл атты қызы келіп жүрді. Апамдардың үйінде жатып оқитын оқушы бала болатын. Бала ғой, сол отбасында өзі көріп қалған барша жаңалықтарды түк қалдырмай айтатын. Мен үшін оның еш маңызы болмаса да үнсіз тыңдайтынмын.

	– Жеңгей, Ақай ағам есіктен кірген бойда апамның айтатын жалғыз әңгімесі тек сіз жайлы, мені «Сабағыңды қара» деп басқа бөлмеге шығарып жібереді. Бірде Ақай аға мас болып келіп, «Мені неге қинайсыңдар? Жақсы келін тапсаңдар, менен басқа ұлдарыңды үйлей берсеңдер болды емес пе? Мен әлі ажыраспаған баламның анасын ол үйден қалай қуып шығам? Неге мені бір уақыт жайыма қалдырмайсыңдар? Онсыз да айтқандарыңа көніп, одан бас тартып, осында келдім ғой!

	Шеше, сенің өмірің үшін, сенің беделің үшін, саған берген уәдем үшін мен өз сүйгенімнен бас тарттым ғой! Сол үшін күнәға да баттым, қолым қанға былғанды! Енді не керек сендерге?!» деп жатып кеп жылады...

	Ерсінгүлдің әңгімесінен ұққаным, Ақай соны айтып, жылағанда бабам қарғып тұрып, велосипедін жетелеп қакпадан шыға жөнеліпті. Ал менің «кемеңгер дана» енем: «Ой, ақымақ сол! Сол жаман қатын үшін жылап отырмысың? Сен балаң үшін осы жолды таңдадың. Бақытты, бай отбасында балаңның ештеңеден таршылық көрмей өсуі үшін осыны таңдадың. Оқып жатқан оқуын тастап, құрсағы шартиып көтіңнен еріп келген сол білімсіз жаман қатынның қимайтын несі бар? Жүр ғой, әне, етегі боқ-боқ болып ішек-қарын сатып. Сондай әйелдің тәрбиесіне мына ботаны қайтіп береміз?» – деп сарнай жөнеліпті...

	Асекең қатты мас секілді, өз басын өзі ашулана столға ұрып, жарып алыпты. Содан: «Мені Арман ұрып жаралады...» – деп Арманннан көрген секілді.

	Осындай бәлду-бәлду, шала-шарпы әңгімелерді Ерсінгүл көп айтып келеді. Ал мен үшін енді бәрібір еді, кім не десе де, білгенін істесін, ал мен өзімнің енді не істейтінімді мүлде ойлағам да жоқ, ойланғым да келмейді. Жалғыз білетінім, бұл мекеменің күзет жұмысын Ақай мен бабам кезек атқарып жүргендіктен, менің сыртымнан екеуі де әр қимылымды бақылап жүргені айдан анық. Ол отбасындағы жалғыз сағынышым ботам болса, қазір көре қалсам сәлемдесетін жалғыз адамым бабам ғана.

	Бабам бірде үйге түнделете мас болып келген секілді, ертесі апам: «Шал басыңмен бұның не? Ана ұлыңның күніне ішіп жүргені жетпей ме?» – десе керек. Әдетте кем сөзді бабам төмен қарап түнерген қалпы: «Өз отауын ойрандаған сен кемпірге сөзімді өткізе алмағаныма қиялданып іштім. Ақайға жақсы әйел әперіп бақытты қыламын деп жүріп, арақкеш қылып тынады-ау деп қорқып іштім. Құдай нысап бермеген соң, саған айтарым жоқ!» – деп орнынан тұрып кетіпті.

	Бір күні сол баяғы тірлігіммен кешкі базарда тамақ сатып тұрғам, Ақай ботаны ертіп, менің тамақ столыма келіп отырды. Ішкі әлем-тапырық болған жанымды сездірместен, ботамды жай ғана құшақтап бетінен сүйдім. Көмейіме тығылған өксік пен көз жасымды тұншыға жұтып, жайбарақат қалып таныттым. Ботам да сағынған секілді, келе мойнымнан тас қып құшақтап алды. Ақай істік басына шаншылған қой құйқалары мен ішек-қарын кесінділерін ащы сорпаға малып жей бастады. Мен де түк болмағандай, мойныма жабысқан ботамды иіскеген күйі үнсіз отыра бердім.

	Ақай мені бұлай сөйлете алмайтынын білді де, анадайдағы сусын сатушыға:

	– Екі құмыра сыра бере салыңызшы! – деді. Өзінде бұрын да аздап қызулық бар секілді, бір құмыра сыраны тауысты да, екіншісінің қақпағын ашып жатып:

	– Иә, сөйлесеңші, тіпті ешкімнің керегі де жоқ секілді ғой саған. Жағдайың жақсы, күнделікті ақша қолыңда, ешкімге жалынбайсың. Қарның тоқ, – деді.

	– Аллаға шүкір, қарным тоқ. Сен не ойлап едің? Бір құмыра сүт тауып ішетін шамасы жоқ, аштықтан аяғыма келіп жығылады дедің бе? Мен сені Алатаудан биік арқа сүйер панам көретінмін. Еш тірлікке араласпай, үйде отырғаным – сенің алдыңа шықпай, дүние боққа қызықпай, сенің тапқаныңа қанағат етер адал жарың болғаным! – дедім мен.

	– Егер менің қабағыма қарайтының шын болса, онда қалауым бойынша неге ағаларыңа жұмысқа орналастыруын сұрамайсың?

	– Өкініштісі сол, екеуміз бес жыл бір отбасында тұрсақ та, бір-бірімізді мүлде танымаппыз. Мен сенің бір-ақ күнде қу дүниеге бола мені қаңғытып кететініңді білмеппін, ал сен менің намысым өмірімнен де қымбат тұратынын білмепсің. Мен қайта айналып ағаларыма алақан жая алмаймын. Бір рет жұмысқа орналастырған, оны саған айырбастап кеткем, ал сен мені кімге айырбастағалы жүргеніңді өзің білесің!

	Ол мырс етті:

	– Жүр онда осылай, етек-жеңің боқ-боқ болып, ішек-қарын сатып. Осы кәсібің өзіңе қатты жарасады екен. Өзіңе лайық кәсіпті енді тауыпсың!

	– Ақай, мынаны айтайын саған, дүниенің қай қиырында, не кәсіп істесем де, Алланың берер ризығы шексіз маған! Өйткені маған сондай жігер, намыс, ар берген! Мен сол үшін өзімді бар байлықтан да қымбат бағалаймын! Мынау кәкүр-шүкір тиындарға сол үшін де еш қызықпаймын!

	– Сен шынымен қатты өзгергенсің бе? Бұрын менің бетіме қарап сөйлей алмаушы едің, әлде шын кеспіріңді жасырып келгенсің бе?

	– Асеке, қазақта аталы сөз бар: «Жақсы жерге түскен келін – келін! Жаман жерге түскен келін – келсап!» дейді. Менің үндемей келгенімді айтарға сөзі жоқ болып жүрген жамандығы деп ойлап келген болсаң, шынымен қателескенсің! – дедім. Әр сөзімді соншама зілмен, қадап-қадап айттым.

	Бағанадан мойнымнан үнсіз ғана құшақтап отырған ботам даусын қаттырақ шығарып:

	– Мама, қарным ашып тұр, манты жеймін! – деді сол кезде.

	Әкесі жеңіл күрсінді де:

	– Не жегің келсе, бәрін айт, шешең әпереді! Барып аралап қайтыңдар! – деді өзі сырасын бокалға құйып жатып.

	Ботамды көтеріп жолдың қарсы бетіндегі дүнген асханасына апара жатырмын. Ол:

	– Мама, мен үлкейдім ғой! Жаяу жүрейін, мені көтеріп шаршаған шығарсың, – деді. Көзімнен жасым бұрқ ете түсті. Бағанадан әкесінің алдында өзімді қатал ұстап отырғаныммен, ботамның мына сөзі бар жүйемді босатып жіберген секілді. Тек оған ештеңе білдірместен, көз жасымды жеңіммен байқатпай сүртіп құрғата қойдым.

	Дүнгендер асханасына жетіп, алдымызға манты салынған тарелка келе бергенде ол:

	– Мама, менің қарным ашқан жоқ, бағана апам тойдырып қойған. Тек әкем екеуіңіз ұрсысып қалған соң сізді ұзаққа ертіп кетейін деп едім! – деді де тұмсығын тамағыма тығып, томпиып жабыса қалды. Оның ақылына тәнті болдым, бағанағы «Жаяу жүрейінші, үлкейдім ғой» деген сөзін дәлелдегендей сезіндім. Еңкейіп бетінен сүйіп, уыз бетіне ернімді басып үнсіз отырмын. Кеудемдегі барша мұң, өкпе-кек еріп кеткендей, көз жасым ағыл-тегіл ағып, жүзімнен сырғып түскен тамшылар ботамның иығына құлап жатыр. Қанша уақыттан бері мұз болып қатқан жүрегім жібіп, ақылды ботамның бір ауыз сөзінен бүкіл дүние қайтадан күлімсіреп, құшағын ашып тұрғандай. Жылап отырмын, ботамның жұпар аңқыған маңдайынан иіскеп сондай бір рахатта отырмын.

	Қанша уақыт өткенін білмеймін, даяшының: «Ханым! Біздің жұмыс уақытымыз аяқталды», – деген ескертуінен соң тиісті ақшасын төлеп, құшағымда әлдеқашан ұйықтап қалған баламды көтеріп асханадан шықтым.

	Ақай да көп күтіп қалған секілді, қайта-қайта қол сағатына қарап түрегеп тұрғанын анадайдан көріп келемін. Ол ботаны қолымнан алып жатып ақырын оятты да, велосипедінің артына мінгізді.

	– Қатты қызу емессің бе? Жығылып қалмайсыңдар ма? – дедім.

	– Мен үшін емес, балаң үшін ғана алаңдап тұрсың ғой, – деді де, жеңіл күрсініп қойып, велосипедіне мініп кете барды.

	Иә, ол анасы мен баласы мауқын бассын деп әдейі әкелген секілді. Қолынан келген жалғыз мүмкіндігі осы шығар.

	Ботамның бұл келіп кетуі менің жүрегімді жібіткен секілді. Ақайға, отбасыма деген бір жылылық қайтадан пайда бола бастады.

	Ойлап көрсем, менің осылай тас болып бекіп, өмірге өкпелеп жүргеніме де екі айдың жүзі болыпты. Көп ойланып, ақыры өзіме бала күнімнен жақын, сырласып өскен үшінші жеңгеме келдім.

	– Ағаларымның құлағына тимей-ақ қойсын, Ақайдың анасымен ұрысып қалғанмын, сосын оны үйге жібермей қойды. Сіз барып, мен үшін кешірім сұрап қайтыңызшы. Қабылдап жатса мен барармын, ал бірден сізбен еріп бармай-ақ қояйын, өйткені жерден ауыр сөздерін естісем, өзімді ұстай алмай, аузымнан тағы бірдеңе шығып кетер, – деп қайын жұртыма жеңгемді жібердім.

	Таңертеңгі сағат онда кеткен жеңешем үйге қас қарая зорға келді.

	– Ештеңе сұрамай-ақ қой! Мен де аузымды былғамай-ақ қояйын. Бағана менімен еріп бармағаның өте дұрыс болыпты, әйел атаулыға тән барша арамдық пен жамандықты сенің басыңа үйіп-төгіп отыр. Адамның дұшпанын да өстіп қаралауға ары бармас! – деп басын шайқады. – Қайтесің енді, Алланың басқа салғанын көрерсің. Ақай ақылды жігіт қой, бір күні өзі қайтып оралар. Мен қақпаларынан кіргенде амандасты да, күлімсіреп, басын изеп шығып кетті. Ол да шешесіне сөзі өтпей әрең жүрген секілді. Мен енеңді әншейін тыңдап қана қайттым, сөйлеуге тіпті мүмкіндік те бермейді, айтқаныңды тыңдағалы да тұрған жоқ.

	Осылай деген жеңгем шарасыз кейіп танытып, хош айтысып үйден шықты. Ал осы жағдай енді ақырындап жұрттың құлағына жайыла бастады. Бірде Ақайдың достары ақылдасып, бізді татуластырмақшы болды. Әрине, олар әуелі оның ең жақын досы Жақаймен сөйлескен екен, ол екі қолын төбесіне қоя қарсы болыпты. «Өткенде Ақайдың анасы шақыртқан соң барып едім, «Бұлар қыз-жігіт кезінде бір рет ажырасып кеткенде Толқын екеуің қайта татуластырыпсыңдар, енді бұндай қадамға барсаңдар, менен жақсылық күтпеңдер!» деп ескерткен, мен де екеуін енді табыстырмасқа уәде бергем. Пәле болады! Жоламаймын!» – депті. Сонымен жұрт арасында өсек сөз де қаптап кетті. Біреулер: «Ақайдың анасы баласына «Егер сен ол әйелге бір күн жақындайтын болсаң, сол күні түнде менің мәйітімді құшақтайсың!» депті...» – десе, тағы біреулер: «Анасы Ақайға жоғары оқу тауысқан, қызметі мен жоғары жалақысы бар қыз тауып беріпті!» – деп шулап жүрді. Сондай күндердің бірінде үйге ауылдық емханада дәрігер болып істейтін кенже ағам келді. Ауданға жиналысқа шақырыпты, жиналысы үш күнге созылды. Басында:

	– Ақай қайда? – дегенде жасырып айтпаған едім. Үшінші күні таңертеңгі шай үстінде:

	– Жаннұр, шыныңды айт, сендердің орталарыңда бірдеңе болып жүрген жоқ па? – деді. Мен бәрін егжей-тегжейлі айта алмасам да:

	– Иә, екі-үш ай болды, ол апасынікінде, енем екеуміз ренжісіп қалып едік, – дедім. Ағам бетіме таңырқай қарап:

	– Сонда не, сен үш айдан бері осында жалғыз тұрып жатырсың ба? Тамағыңды, күнделікті басқа да керек-жарағыңды қалай айырып жүрсің? Есік алдына жалғыз шықпайтын сен осы үйде қалай өзің ғана жатырсың? – деді мүлде сенбегендей.

	– Иә, жалғыз тұрып жатырмын, ол осы мекеменің күзетінде ғой. Сыртымыздан қарап жүрген адам бар деп, қорықпай жата берем, – деп әзілдедім. – Ал ақша мәселесіне келсек, кешкі базарға тамақ сатуға шығып жүрмін.

	Ағамның көзі одан сайын бақырайып кетті.

	– Сен... сен ішек-қарын пісіріп сатып жүрсің бе? Қой, бұлай болмайды! Құдағимен өзім барып сөйлесейін, – деп үйден шыға жөнелді.

	Бұл ағам жасы отыз бес шамасында, көп оқыған, өте мәдениетті, мейірімді азамат еді. Шамасы бір сағат өтер-өтпесте қайта келді. Өңі сұп-сұр болып өзгеріп кеткен, бетіме тіке қараған жоқ.

	– Алла! Алла! Қатты өштесіп алыпты, мені тыңдайтын да емес. Амандасып нар шетіне отырғаным сол еді, ол да пеш түбіне тізерлеп отыра қалып зар еңіреді, самай шашын жұлып қарғанып отыр. Менің байқағаным, ботаны қатты қызғанатын секілді. Сен балалық қылып, бір күні ботаны сағындым деп жетіп барып жүрме! Ана кісі ештеңеден тайынбайтын секілді, мен өзім шошып кеттім. Бірдеңе айтпақ түгілі, есіктен зорға шықтым. Селкілдеп, екі қолын сермеп, айғайлаған түрінен өзі талып қала ма деп шошыдым. Ондай адамдарға қарсы сөз айтуға болмайды, не сені оқыс қылады, не өзі оқыс болады, – деді.

	Соны айтқан соң қалтасынан бір буда ақша алды да, ішінен бір қағазын өзіне алып:

	– Маған қазір жол кіреге осы да жетеді, ал мынау жалақым, кеше алып едім. Ауылда маған ақша керегі жоқ, сенде қалсын, бірдеңе қажет болса хабарлас. Келген-кеткен біреуден мал сойғызып беріп жіберейін, – деп жанашырлық танытты.

	Ағам келіп кеткен соң жаным тағы жабырқап, қайтадан темекі шеге бастадым, ана жолы ботаны көріп, көңілімде өзгеріс болғалы тастап кетіп едім.

	Базарға тамақ сатуға да шыққым келмеді. Халім өткендегіден де жаман, ол кезде ашу-кекпен ширығып жүріппін. Ал соңғы жағдайлардан кейін мен үшін өмір мүлде қараңғы болып кетті.

	Үйге екі күннің бірінде Ақайдың інілері мен туысқандары оны жиі іздеп келетін болды. Тіпті маған сенбегендей, бөлмелердің есігін ашып қарайтын. Мен олардың бұл әрекетінен оның араққа беріле бастағанын сездім. Әйтпесе үйіне неге бармайды, анасы неге алаңдайды? Жасы отызға таяған жігітті кісі жіберіп, үй-үйден тінттіріп іздейтіні қалай? Осы сұрақтар маған маза бермейтін болды. Өсек таситындар мен айтқыштар тіпті көбейіп кетті. Көршіміз Алуа апай:

	– Көшеден апаңа кезіктім, «Жаннұр мына мекеменің үйінен неге кетпей отыр?» дейді. «Ақай барып, қуалап шыға алмадым деп келді, сендер ақыл айтыңдар, мекеменің үйін босатсын да, менің ұлымнан аулақ жүрсін» деп айтты, – деп келді.

	Мен бұл үйді босатып кеткенде қайда барам? Не істеймін? Сонда балам мен күйеуім не болды? Мүлде ештеңе түсініп жүрген жоқпын.

	Бір күні мекеменің бухгалтері Сайра апай кісі жіберіп:

	– Екі-үш айдан бері таратылмаған жалақы түсті, келіп, қол қойып алсын да, мекемедегі бұрынғы қарыздарын жапсын, – депті.

	Мен барғанда Сағым жалақысын алып, қол қойып шығып барады екен. Ақайдың жалақысын есептетіп жатқанымды есіктен қайта қарап, көріп кетті. Екі айлық жалақыны алып, бұрынғы қарыздарды есептетіп жаптым да, дәріханадағы Алуа апайдың қарыздарын да беріп тастадым. Дүкенге ұн-май, тағы бірдеңелердің де қарызы бар еді, енді соны төлейін деп, үйге келіп асықпай киімімді ауыстырып, қақпадан шыға беріп едім, Сағымның велосипедімен ұшыртып келе жатқан Ақайды көрдім. Олар оған не айтып намысына от тастап жібергенін білмеймін, әйтеуір жаныма жеткен бойда велосипедін лақтырып жіберді де, мені шапалақпен шарт еткізді. Шашымнан бас салып ұстады да, үйге қарай сүйрей жөнелді.

	– Менің жалақымды алатын сенің қанша хақың бар?! – деп шапалақпен жол бойы шартылдатып ұрып келеді. Бетіме тиген шапалақтан емес, екі мекеменің кіріп-шығып жатқан қызыметкерлерінен ұялып өліп барамын.

	– Ақай, үйге барып сөйлесейік, қоя бер шашымнан! Ұят болады жұрттан! – деймін.

	– Сенде қайдағы ұят?! Менің жалақым үшін ғана осында отырмын деп бүкіл елге жар салыпсың!

	– Не айтып келесің?! Тағы кім қандай өтірікті ойдан шығарып жүр?! Жібер шашымнан!

	Егіншілік мекемесінің есігі алдында бір топ ерлер тұрған, солардың бірі:

	– Асеке, әйел адамға андағың не?! – деп дауыстады. Оны тыңдаған Ақай жоқ, мүмкін естімеген де шығар, одан сайын құтырына ұрып келеді. Алуа, Сайра апайлар да естіген секілді, олар да жүгіріп жетті.

	Есіктен кіре Ақай мені нар шетіне лақтырып жіберіп, ұруға қайта оқталған, екі апай:

	– Ақай, не болды, айтшы, керегі ақшаң ба? Өткенде апаң кезігіп, сенің жалақыңды ендігәрі Жаннұрға бермеуді тапсырған. Кінә бізден, әлі ажыраспаған заңды әйелің болған соң, оған да жанымыз ашып... – деді де екеуі оның жалақысын қайта санап, менің қолымдағы ақшалармен қосып қайтарып берді. Ақай ақшасын алды да, ана кісілердің алдында еш қысылмастан есіктен шығып бара жатты.

	Ол шығып кетсе де үнсіз отырған апайлар сәлден соң маған қарап:

	– Қайтесің, еркек қой. Сөзге тез ереді, анасы сенімен қатты өштесіп алыпты. Саған айтпай-ақ қояйық дегенбіз, бізге «Мекеменің үйінен шығарып жіберіңдер, жалақыны бермеңдер» деген. Бірақ біз сенің жағдайыңды көріп отырып олай істей алмадық. Ақайға да кінә жоқ, біреу азаннан кешке дейін сені мыжыңдап жамандай берсе, құлақ етін жеп шұқи берсе, қалай тіліне ермейді? Бір жағына шық, бекерге өзіңді қор етпе! – деді.

	Мені ойлантып отырғаны оның жалақысы да, шапалағы да емес, «Енді есік алдына қалай шығам?» деген ой. Расында да жұрт көзіне қайтіп түсемін? Көнек болып ісіп кеткен екі бетімді алақаныммен басқан беті пеш түбіне етпеттеп жатып қалдым.

	Кейде аса бір қиналып, қыстыққанда жылап алу деген де жақсы нәрсе, бірақ мен бұл жолы жылай да алмадым, алқымымды буған құса мен ызадан бойымдағы сезім атаулы өліп қалған секілді. «Не істесем де қараңғы түссін, бүгін бір жағына шығарармын! Мүмкін, бүгін менің ең соңғы жарығым шығар, қас қарайған соң не көрсем де сол босағадан біржолата есеп айырысуға барармын!» деп қана ойладым.

	Бірақ сағат алты шамасында үйге ауданымыздың сол кездегі танымал жас әншісі Бишан Мырзатайқызы мен көршім, өткеннен сырласып, ауырымды бөліскен Гүлнұр келді. Еріксіз басымды көтердім. Бишан:

	– Бәрін естіп әдейі келдік, бізден қандай көмек керек, айт! Дос деген достығын осындайда жасайды, не қалауың бар? Жасырмай айт! – деді.

	«Алла көмегін ең жақсы досыңның бірі арқылы жасайды» дегенді естіп едім, сірә, сол шын шығар. Менің:

	– Еш көмектеріңнің керегі жоқ, ризамын, қайта беріңдер! – дегеніме олар көнбеді.

	– Жоқ, жаным, сені бұлай тастай алмаймыз! – дейді.

	Ақыры олар сол күні менің жаныма қонып қалды. Білген ақылдарын айтты.

	– Жаннұр, өмір осымен тоқтамайды, сен балаң үшін мәңгі керексің! Ешқашан шолақ ойлаушы болма! Олар саған қазір ботаңды бермегенімен, ес білген соң, жігіт емес пе, анасын бәрібір табады! Сен оған алаң болма! – деді. Түнімен сырласып, әңгімелесіп, ішім сәл босағандай болды.

	Ертесі екеуі қызметке кетті. Мен есік алдына да шыға алмай, бетіммен жер басып үйде қалдым.

	Қазақтың «Ерден кетпек болса да, елден кетпек жоқ» деген аталы сөзі шын секілді. Мен енді бұл үйде бұдан ары тұруға хақым жоқ екенін білген сайын қотыр-қотыр жаман пешімнің көзіме сонша ыстық көрінетінін сезе бастадым. Шынымен босағамды қия алмай қатты қиналдым. Алайда үйден шығуға, адамдардың жүзіне қарауға ұялып және бір апта уақыт үйде бұғып жаттым.

	«Дүниедегі күрестің үлкені – өз жан дүниеңмен күресу!» – дейді екен ұлы ойшыл Сократ. Мен өзімді өмір сүруге, бұл босағаның сыртында да өмір бар екеніне сендіруге тырыстым. Жұрт жұмыстан қайтқан, ымырт үйірілген шақ еді, аулада бабама жолығып қалдым. Басымды төмен салған бойда үндемей өте беріп едім:

	– Балам, тоқташы! Әлгі ақымақ шешелерің әбден мазаларыңды алды-ау... – деді де, қалтасынан жүз юань ақша алып ұсынды. Алмайын десем, әкенің ақжарма жүрегі, бұрылып қарамастан, қолымды созып алдым да жүріп кеттім.

	Ертесі түс қайта үйге әкем мен інім келді. Інім мектеп бітірген соң әкем оған жеңіл машина сатып алып берген, ол кезде мекеме басшылары мен саудагерлер ғана болмаса, автокөліктерге кез келген жеке адамдардың қолы жете бермейтін.

	Бір қозының етін ала келіпті. Кешке тамақ піскен уақытта Ақайды сұрай ма деп жаным шығып қысылып жүрмін. Бір таңғалғаным, әкем де, інім де не ұлым жайлы, не Ақай жайлы бір ауыз бірдеңе сұраған жоқ.

	Үшеуіміз тамақ ішіп болған соң карта ойнадық. Бала күнімізде інім екеуіміз әкемнің екі тізесіне отырып алып, тура осылай карта ойнаушы едік. Қазір есейіп кеткенімізбен, бәрібір әкемнің екі тізесіне екеуміз шынтақтай жабысып отырып алыппыз.

	Ертесі таңертеңгі шайдан кейін олар жүруге жиналды. Менің не ойлағаным өзіме де түсініксіз, мүмкін бұлармен бірге шығып кетпесем, бұл босағаны және қиып кете алмай қалам дедім бе, әйтеуір мақсатсыз жиналдым да, бір кісілік төсек-орын мен азырақ ыдысты буып-түйіп, машинаның жүк салғышына салғызып, чемодандағы киімдерім мен кітаптарымды алып бір-ақ шықтым. Ең ғажабы, әкем сонда да «Балам, мұның не? Қайда барасың?» деген жоқ.

	Бір досым таяуда пәтер алып, сонда көшкен, жалғыз бөлмелі жер үйі бос тұр еді, сонда келіп жүктерімді түсірттім. Әкем сол кезде ғана қалтасынан бір бума қалың ақшаны суырып алды да, қолына ілінген бір бөлегін санамастан ұсынып жатып:

	– Балам, киім-кешек қажетіңе жаратарсың. Көзің ашық баласың ғой, не істесең де ойланып істе! – деді.

	Мүмкін, әкем кенже ағамнан бәрін естіген шығар, бәлкім, өзі де апама барып жолығып, түңіліп қайтқан шығар, ол жағы маған қазірге дейін құпия.

	Әкем берген үш-төрт мың юань – ол кезде едәуір қомақты ақша. Салонға барып шашымды әдемілеп, киім-кешек алдым, сөйтіп өзімді-өзім ретке келтірдім.

	Содан соң сотқа барып арыз қалдырдым, жазған арызымның түрі төрт ақ жол: «Мен Ақаймен өз еркіммен некелендім, бес жылға жуық отбасы болдық. Мінез-құлқымыз жараспағандықтан, өз еркіммен ажырасуға арыз жазып отырмын».

	Мекеменің ауласындағы бұрынғы үйде «Сыртымызда Ақай күзетте жүр!» деген сеніммен қорықпаған секілдімін, мына үйде жалғыз жата алмадым. Қорқып мазам кеткен соң түнде тұрып, пошта қызметкері Арзыгүл деген досымның үйі осы маңда еді, сонікіне барып түнеп шықтым. Таңертең Қарасайға барып, үлкен әпкемнің балалары каникулға тарап, үйде бос жүр екен, солардың екеуін алып келдім. Содан соң әулетіміздің негізгі ақылшысы, аудандық әкімшіліктің жемқорлыққа қарсы күрес мекемесінің бастығы болып қызмет істейтін үлкен ағама келдім. Шыны керек, ол кісіге жағдайымды қалай айтуды көп ойландым, қазірге дейін айтуға батпағаныммен, бәрібір бұдан ары жасыруға тіпті де болмас еді.

	Ағам кеңсесінде жалғыз отыр екен, осында айтқаным орынды болар, көп ұрса алмайды деп әдейі кеңсесіне келгенмін. Мені көрген жерден:

	– Келе ғой! Кел, төрлет! – деп орындықты нұсқады. Ешкім келіп қалмай тұрғанда айтып алайын деген оймен, орындыққа отырар-отырмастан, стол үстіндегі әлдебір журналды қолыма ала беріп:

	– Аға, мен сотқа барып, ажырасуға өтініш қалдырып келдім, – дедім. Естімей қалды ма, әлде өз құлағына өзі сенбеді ме, ағам:

	– Немене дейсің? – деп қайта сұрады.

	Мен жаңағы сөзімді әлгіндегіден де төменірек дауыспен қайталадым. Ағам үндеген жоқ. Көзімнің қырымен ақырын қарап едім, астыңғы ернін жымқыра тістеп, төмен қараған беті түнеріп отыр екен. Біраз үнсіздіктен кейін салқындау дауыспен:

	– Сен өзі қаншаға келдің? – деді.

	– Жиырма жетіге... – дедім күмілжи үн қатып. Ағам кекесінді кейіппен мырс етіп күлді де:

	– Мен не, сенің жасыңнан жаңылып отыр ғой деп пе едің? – деді де, орнынан тұрып, бөлме ішінде арлы-берлі жүре бастады. Әлден уақыттан кейін ауыр күрсініп орындығына отырды да:

	– Ал содан? – деп маған қарады. Менде үн жоқ. – Әзірше, жұмысың ыңғайланғанша біздікінде бол! Қалғанын кешке ақылдасармыз!

	– Мен досымның бір бөлмелі үйіне шықтым, жаныма апайымның екі баласын әкеліп алдым. Сіздің үйден қонақ үзілмейді, «Күйеуден қайтып келген қарындасы екен...» дегізіп жұрттың көзіне түскім келмейді.

	– Па! Бәрін өзің реттеп болыпсың ғой! Ары қарай не тірлік істемексің?

	– Білмеймін, өткенде біраз уақыт кешкі базарда тамақ сатқанмын, қолымнан келетін секілді... – дедім басымды жерден көтерместен.

	Ағам күйіп кетті білем, жұдырығымен столды бір-ақ ұрды, сөйтті де алақанымен маңдайын тіреп отырып қалды.

	Жанарыммен жер шұқып мен отырмын. «Шіркін, осындайда кеңсеге біреу жетіп келсе ғой! Мына әңгіме үзіліп қалып, тезірек ана есіктен шығып кетсем!»

	Ағам әлден уақыттан кейін сабырлы қалпына түсіп, бетіме қарап азырақ отырды да:

	– Кешкі базарға тамақ сату дегенді енді естіртіуші болма! Өйтіп өзіңді төмендетпе! Ақша керек болса ағаларыңа сөйлесем, бесеуіміз ай сайын жалақымыздан көмектесіп тұрамыз. Бүгіннен бастап кітапханаға бар да, қажетті кітаптарыңды алып, қаламыңды қолыңа қайта ұста. Ал жұмыс жағын өзім іздестіремін.

	Әңгіме осы араға келгенде біреу есік қақты, мен де:

	– Сау болыңыз! – деп орнымнан тұрып, есікке беттедім. Арада бір апта өткен соң сот шақыртты. Барсам, судья

	Жеміс деген жас қыз бен Әдеш деген қырықтар шамасындағы ер адам екен.

	– Сіздің арызды қарсы тарапқа жеткіздік, олар да соны күтіп отыр екен, ажырасуға бірден келісті. Мынау сіздің үстіңізден жасалған олардың шағым арызы, – деп судья қыз қомақты жазбаны ұсынды. Мен енді орнымнан тұрып ала беріп едім, әлгі Әдеш атты судья:

	– Керек емес, отыра беріңіз! – деп қолымен отыруға ишара жасады да, жанындағы қызға:

	– Көрсетпей-ақ қой, жүрегін ауыртып қайтесің? Онсыз да ажырасуға келісіп отыр, – деді. Ал қыз бала:

	– Өзінің үстінен не жазып жатқанын білуге хақысы бар ғой! – деді де, суырмаға сала беріп қайта алды да, маған ұсынды. – Мына жазу жолдасыңыздікі ме?

	– Мүлде оның жазуы емес.

	– Түсінікті. Енді сіздің қандай талабыңыз бар?

	– Ешқандай да талап қоймаймын, бәрібір ол орындалмайды.

	– Ол не талап? Айтыңыз! – деді екі судя жарыса сұрап.

	– Балам! Баламды алғым келеді! Бірақ олар оны бәрібір бермейді. Егер баламды алам десем, мына сот қанша жылға созылып, ұрыс-керіс әлі қанша мәрте туарын кім білсін. Тек бәрін тезірек аяқтап, сотта баламды апта сайын көруге рұқсат алып берсеңіздер болды.

	– Әрине, балаңызды қалаған уақытта көріп тұруға хақыңыз бар, солай шешім шығырып береміз. Ал ортақ мүліктен не бар?

	– Ештеңе, бізді байланыстыратын басқа ештеңе де жоқ. Маған ол үйден енді ештеңе де керек емес. Тек отбасы болған бес жылдан бері жиналған үш мың юаньға жуық қарызымыз бар.

	– Ендеше, басқа талабыңыз жоқ болса, олардың да талабы сотты тездетіп, ажырасу рәсімін жылдамдатып заңдастыру екен. Келесі сәрсенбі күні сағат үште келіңіздер, екеуіңізді жолықтырып, бетпе-бет сөйлесеміз.

	Айтылған күн де келіп жетті. Сот залында ол екеуміз екі бұрышта отырмыз, бір-бірімізге мүлде жат адамдар секілдіміз.

	Судья бірінші сұрағын қойды:

	– Бұл некенің күшін сақтап қалу туралы ойларыңыз бар ма?

	– Жоқ! – дедік екеуміз де жарыса. Сөйттік те бір-бірімізге жалт қарадық, екеуміздің де жанарымызда өкпе мен егес ұшқыны жалт ете түскендей.

	– Дүние-мүлікті қалай бөлуді қалайсыздар?

	– Маған ештеңенің керегі жоқ, ол қалағанын алсын! – дедік екеуміз де тап бір ақылдасып алғандай.

	– Бұлар қызық екен! – деп екі судья бір-біріне қарап бас шайқап қойды. – Ал енді ортақ қарыздарың бар екен, оны не істейсіңдер?

	Ақай оларға қарап:

	– Оның бәрі арызда айтылып түсіндірілді деп еді ғой? – деді. Осы сәт судья қыз орнынан тұрды:

	– Ақай мырза, мына әйелді мен танымаймын, ал сен менің төл сыныптасымсың. Бұл жерде біреуге жақтасу керек болса, мен саған жақтасар едім. Бірақ білесің бе, мына арызыңды ана келіншегіңе оқытуға біздің арымыз бармады. Аядай ауданда кімнің кім екенін аз ғана қазақ әбден білеміз ғой, сен өз балаңның анасы, бес жыл бір жастықта жатқан жарыңа осынша күйе жаққаныңа сенгім келмейді. Шыныңды айтшы, осы арызды өз қолыңмен жаздың ба?

	Ақайда үн жоқ, жерге қараған беті отыр.

	– Анаңыздың айтуынша, оқуын тастап, үйіңе өзі келіп кіріп алған бұзақы әйел екен, онда одан туған баланың өз қаның екеніне қалай сендің? Ал сен үшін бәрін тастап келген әйелді бес жылдан кейін, бауырындағы баласын алып қалып, үйсіз-күйсіз, қызметі де жоқ күйінде, үш мың юань қарызды арқалатып қалай қаңғыртып жібергелі отырсың?

	Судья қыз сөйлеген сайын Ақай жерге еңкейіп барады. Оған қанша ашуланып, кектеніп тұрсам да, бөтен әйел мұнша жер-жебіріне жетіп еңкейтіп жіберген Ақайды аяп кеттім. Орнымнан атып тұрып:

	– Ханым, кешіріңіз! Барлық қарызды мен төлейін, менің шамам келеді! – дедім.

	Бағанадан үнсіз отырған Әдеш судья:

	– Олай болмайды, кемінде жігіт жартысын төлесін! – деді.

	Ал Асекеңде үн жоқ.

	Екі судья:

	– Негізгі шешім осылай болады, ал ажырасу қағаздарыңды келесі айдың бәленінші күні келіп алыңдар! – деп қайтарды.

	Енді бір айға жуық уақыт күту керек болды. Менің асыға күткенім басқа емес, ботамды қалаған күні көріп тұруға құқығымның бар-жоқ екендігі еді.

	Жаныма апайымның Алаш атты он сегіз жастағы ұлы мен Таңай есімді кенже қызын әкеліп алғанмын, каникул аяқталса ол екеуі ауылға мектебіне кетеді. Ал мұнда маған жалғыз қалу тіпті қиын болмақ, тағы бір уайымым осы болды. Март айынан басталып, бес-алты айға созылған мына жанжал жүйкемді онсыз да әбден тоздырып болған.

	Сөйтіп жүргенде соттың межелі күні де жетті. Судьядан соңғы ажырасу шешімін алып, сот залынан шыға бергенімде, жанына бір жас жігіт пен жас келіншекті ертіп Ақай да кірді.

	Жанындағыларын бірден таныдым, нағашылары бауырына салып алған әпкесі мен жездесі. Ана жолы өзі барып келгенде фотоларын көрсетіп, сырттай таныстырған.

	Мен ертесі жиенім Алашты:

	– Ақайдың апасыныкіне барып, ботаны алып кел, бермесе соттың мына шешімін көрсет! – деп бір көшірме нұсқасын қолына ұстатып жібердім. Біраздан соң ботам жоқ, жиенім өзі келді. Өрімдей бала жігіт есіктен кірген бойда, төсекке етпетінен түсті де өкіріп жылады. Намысты, қайсар бала секілді еді, мына түрін көріп өзім де сасып қалдым.

	– Алаш, не болды саған?! Бота қайда?!

	– Әпке, менен түк те сұрама! Сізге айтатын жалғыз тілегім, ендігәрі мені ол үйге жұмсамаңыз! Сізге айт деген жалғыз сәлемін қарыз қылмай айта кетейін! «Ботаны сылтауратып қайтадан біздің үйді торып, Ақайдың басын айналдырмасын! Түсіргелі отырған оқыған келініміз бар! Баламның бағы енді ашылайын дегенде сайтан боп арамызға кірмесін!» деді. Ал қалған былапыт сөздерін айта алмаймын, қандай сұмырай адам еді! – деді де, жұдырықтай бала жігіт қайтадан етпетінен түсіп, солқылдап жылады.

	Қолындағы екі бөліп жыртылған, әлгінде өзім берген шешім қағазын алдым да, ақырын сыртқа шығып мен де жыладым. Өзегіме өрт толып, баламды енді көре алмайтынымды ойлап, қорлықтан жыладым. Ең соңғы жалғыз үмітім баламды соттың шешімімен көріп тұру еді, көк долы енем оны да қаперіне алмайды.

	Енді түн жамылып, ел шырт ұйқыда жатыр-ау деген уақытта жынды кісіше ботам жатқан үйдің қақпасы сыртында таңға дейін телміріп тұратын болдым.

	Дүниеде баласынан тірідей айырылған ананың күйзелісін екінші бір адамның сезінуі де, түсінуі де мүмкін емес шығар. Мен ақыры өзімнен өзім қорқа бастадым. Өстіп жүріп бір күні есімнен адассам ше?

	Каникул аяқталып, балалар мектепке баратын уақыт басталған соң әпкем мені жалғыз қалдыра алмай, Алашты осы аудандық екінші орта мектепке оқуға берді.

	Бір күні түстен кейін, балалар сабақтан келген шақ, екінші ағамның кішкентай бір баласы да осында келген екен, үшеуіміз дастархан жасап шайға отыра беріп едік, Ақайдың анасының немере сіңлісі болып келетін Қалбынұр есімді қыз жетіп келді. Бөтен қабақ танытқам жоқ, аңқылдап төрге шығарып, шай құйдым. Бір кезде ол сөз арасында:

	– Менің осында келген себебім, Ақайдың анасы «Анау екеуі қайтадан араласып жүрген жоқ па, соны білші» деп еді. Сендер тойларда кездесіп қалғанда бір-біріңмен сөйлесесіңдер ме? – деді.

	Сұрағының түрін! Енді менің артымнан аңдушыны өз үйіме дейін жіберетін болған ба?!

	– Қалбынұр, апаңа сәлем айт! Алаңдамасын, ол кісінің қызғанышы Ақай екеуіміздің махаббатымыз еді, оны құртып тынды. Өз ұлының шаңырағын өз қолымен күйреткен анаға «Жеңісің құтты болсын!» дегенннен басқа айтарым жоқ. Енді өзі берген уәдесін орындап, ұлына жоғары оқу орнын бітірген дипломы бар қызды әперіп кінәсін жуар! Бірақ менің баламның алдындағы кінәсін қалай жуады?! Өз немересін өзі тірі жетім жасаған аппақ самайлы әже енді мені жайыма қалдырсын! Соңыма енді түсе бермесін! – деп шығарып салдым.

	Шынымен де той-томалақта оны көрмейтінмін, көрсем де кездеспеуге тырысатынмын, не ерте қайтып кетем, не қыздармен топтасып бірге шығып жүрдім.

	Айналамдағы құрбы-достарым: «Жаннұр, әлі жассың, бас құрап ал», – деп әлдекімдерді таныстыруға ниеттеніп көрген. Екі қолымды төбеме қойып, ат-тонымды ала қашқам.

	«Пейілдеріңе рахмет, енді ешқашан күйеуге шықпаймын! Бас құрап, оның да қызығын көрдім. Енді тек өзім үшін ғана өмір сүрейін, мазамды алмаңдаршы!» – дегем.

	Кешкісін төсегіме жатқан соң: «Иә, Алла! Бұл дүниеде біреуді шын сүюдің осынша қиын боларын, ал одан айырылудың тіпті де ауыр боларын кім білген?! Енді, құдіретті Алла, өзіңнен тілерім: ешкімді ешқашан сүймесем екен! Тек балам үшін тірі жүрсем болды! Мені енді ешқашан біреуге ғашық қыла көрме!» – деп тілеймін.

	Ал ұлыма деген сағыныш сартап болып кеудемде шөгіп қалды. Кейде өзімнен өзім қорқам, шым-шытырық түс көріп, түн ортасы оянамын да, тағы да солардың үйіне ұрланып барып, қақпа сыртында тұрып таң атырамын.

	Некеден нақты ажырасу қағазын алғанымызға да екі айдан асты. Жалғыз ермегім – кітап оқимын, тіпті болмаған сәттерде ұйқы дәрісін пайдалана бастадым.

	Сондай күндердің бірінде аудандық екінші орта мектептің мұғалімі Салтанат пен Әсеннің үйлену тойы болды. Той аяқталып, бір топ қыздар бірге шығып келе жаттық, анадайда қызыл түсті такси тұрды.

	Биыл ауданымызға осындай такси көлігі жалпыласа бастаған. Біз жанынан ақырын өте бергенде ішінен бір адам түсті де, алдымыздан көлденеңдей тосып, топтың ортасында келе жатқан менің білегімнен келіп ұстай алды. Ақай екен. Қыздар үнсіз ығысып, бір шетке шықты да жүріп кетті.

	Мас па десем, сап-сау. Қолымды жұлып алмақшы болып сілкіп тартып едім, жіберер емес.

	– Есің дұрыс па? Хақың не менде?! – дедім.

	– Жүр, сөйлесейікші! – деп екінші қолымен таксидің есігін ашты.

	Ашуланып кеттім:

	– Қандай сөз?! Қандай әңгіме қалды енді бізде?! Маған жасаған осы жауыздығың мен арсыздығың аз болды ма?! Тағы не ойың бар?! Бұдан кейін менен мүлде аулақ жүр!

	– Жүрші, ботаң үшін бір мүмкіндік берші! Сөйлесейікші, Жаннұр! – деді өтініп.

	Осы сәт той ауласынан шыққан он кісілік шағын микроавтобус жанымыздан өте берді де тоқтай қалды. Ақайдың жиені Жалын екен:

	– Жаннұр, андағың не? Барсаңшы, сөйлессеңші, орталарыңда балаларың бар, жарасып кетсеңдер несі қате? Андағы тартысып тұрғандарыңның өзі жұрттан ұят емес пе?! – деді көлік терезесінен басын шығарып. Мұнда бүйтіп тұрғанымыз шынымен ерсі екенін білдім де, еріксіз таксиге міндім.

	Ол мені өзі жұмыс істейтін мекеменің кезекшілер бөліміне алып келді. Кеңсе залының батыс түкпіріндегі кең бөлме, оң жақ босағада бір кісілік темір төсек, одан бері қызмет столы тұр. Кірген бойда қызмет столының төргі жағындағы арқалы орындықты алдым да, столға әкеліп отырдым.

	Ақайға соншалықты жек көрген жанармен, суық қарап аз отырдым да:

	– Ал не айтасың? Бәрін тезірек айт та, тезірек аяқтатшы! Немене болды, бітпеген тағы қандай алашағың бар менде? Баламды баққандарың үшін қаражат төлейін бе? – дедім.

	Ол да столдың қарсы жағына екінші орындықты әкеліп қойып отырды да:

	– Мені қалай жазаласаң да мейлің! Жаннұр, өтінейін! Тек мынандай көзіңмен қарамашы! – деп сондай жалынышты кейіппен, сонша дәрменсіз үнмен қиналып айтты.

	Кекесінді күлкімен мырс еттім де, одан бетер жирене қарап:

	– Қандай көзбен қарайын? Саған енді менің қандай көзқарасым лайық, өзің айтшы?! – дедім.

	– Ботаң үшін! Оның бақыты үшін қайтшы құдай ақы! – деді ол қабағын шытып.

	– Ақай, менің ботам, әрине, бақытты болады, бірақ сендер ойлағандай, өгей анасының жоғары білім иесі екенін айғақтайтын дипломымен емес, бойындағы менің бір түйір текті, намысты қанымның күшімен! Есіңде ме, өзің айтып едің ғой «Мен анамның жүрегінің астындағы бір түйір қаннан, шикі еттен жаралғанмын» деп. Иә, оның дүниеге келуіне сенің де үлесің бар, оны мойындаймын. Бірақ оның тамырларында менің қаным, жігерім мен арым тулап жатыр, оны сол бақытты етіп, биіктерге жеткізетін болады! – дедім мен.

	Ол екі алақанымен екі бетін шеңбектеп қаттырақ сипап-сипап жіберді де:

	– Қойшы енді! Қояйықшы ерегескенді! Бәрін тоқтатайықшы!

	Бәрін қайтадан бастайықшы! – деді.

	Мына сөзіне әбден күйіп кеттім. Столды алақаныммен шарт еткіздім.

	– Түк болмағандай ма?! Ештеңе болмағандай, бұл не сөзің?! Мені мазақ етіп отырмысың?! Сенің босағаңды аттағалы мен қанша құрсақ көтердім?! Қазір жанымда нешеуі жүр?!

	«Апам осылай деді...» дейсің де, емханаға жетелей жөнелесің. Тіпті болмаса тепкілеп түсіресің! Ал жарық көргенінің де маңдайынан бір иіскейтін хақым жоқ.! Енді маған не сандырақтап отырсың?! – дедім ашулана айғайлап.

	Ақай орнынан тұрды да:

	– Жетер енді! Өзімді де Алла сол үшін жазалап жатқан жоқ па! Сол үшін мені осы жеті ай жазалағаның аз болып тұр ма?! Менің осы уақытты қалай, қандай күйде өткізгенімді білетін бір адам бар ма?! – деп терезе алдына жетіп барды да, цемент қабырғаны жұдырығымен түйгіштей жөнелді. – Бүйте берсеңдер мен жоқ болам! Бәріңе жоқ болам! Бұндай қысымға енді шыдай алмаймын!

	Оның аузынан бұрын ешқашан бұндай сөз шықпайтын, мен тіксініп қалдым. Есіме сол үйдегі оқушы қыз Ерсінгүлдің «Ақай столға басын ұрып...» деген әңгімелері орала кетті де:

	– Отырып сөйлесші, – дедім қайтадан жұмсақтау үнмен.

	Гүлмира деген бір досым: «Мен сенің әңгімелерің мен өзіңнің көңіл күйіңе қарап отырып, Ақайға қатты өкпелеп, кектеніп жүргеніңді біліп отырмын. Бірақ жан дүниеңнің бір түкпірінде оның мәңгі сүйгенің болып қалып қойғанын, оны ешқашан ұмыта алмайтыныңды да сезіп отырмын», – деуші еді. Мүмкін, соның айтқаны шын шығар, мен оны өкпеге қисам да, өлімге қимайтын секілдімін.

	Ақай ақырын жүріп жаныма келді.

	– Не таптық сонша ерегескеннен? Сен-ақ жеңген бол! Мен жеңіліп, өзім жалынған болайын! Құдай ақы, қайтшы үйге! – деді.

	– Мен қайда қайтам? Қайдағы үйіңе? – дей бергенімде ол ту сыртымнан келіп құшақтады да:

	– Жаннұр, ең соңғы рет, жалғыз мүмкіндік берші! Мені ешқашан кешіре алмайтыныңды да білем, кешірмей-ақ та қой! Мен үшін емес, тек ботаң үшін артыңа бір рет қайырылшы! – деді.

	Мен ұлымсыз өмірімді елестете алмас едім, онсыз да баламды сағынып зорға жүргенде қайдан жоқ дей аламын, үнсіз отырып қалдым. Ол шашымнан иіскеп, жеңіл күрсінді де бәсең сөйледі:

	– Енді қайтып бұл иісті иіскей алмайтын шығармын деп қатты қорқып едім...

	Мен біраз ойланып отырдым да:

	– Ендеше ботаны өз қолымызға әкелуге уәде бере аласың ба? – дедім.

	– Иә, уәде беремін! Тек бір ай уақыт берші! Шешемді білесің ғой, өте шолақ ойлайды, ақырындап түсіндірмесем, өзіне қол жұмсаудан да тайынбайды. Ондай жағдай болып жатса, екеуміз Алланың алдында да, ел-жұрттың алдында да кінәлі боламыз. Сондықтан, екеуміз екі жақта жеті ай жүргенде де өлмей шыдадық қой, азырақ шыдашы. Әкем туыстарыңның алдынан өзі барып қайтадан өтетін болады! Мен бәрін де реттеймін!

	Оның жүйелі сөзіне қарсы ештеңе айта алмай, үнсіз отырып қалдым.

	Иә, қашанда осылай, оның мысы баса ма, әлде көзсіз махаббат дегеннің өзі осы ма? Ақайдың құшағында, жүзімді көкірегіне басып, бүкіл өкпе-ренішімді ағыта ағыл-тегіл жыладым. Өмір шыныменен тым ғажайып секілді, біз махаббаттың отына жаңа ғана күйіп-жанып жүрген қыз-жігіттер секілді таңға дейін сырластық.

	– Сені алғаш жоғалтқанымда алты айдан кейін зорға тауып алып едім. Бұл жолы көз алдымда жүрсең де тым алыстап кеткендей, жеті ай дегенде зорға таптырдың ғой! Бұдан кейін бүйтіп жоғалушы болма, ә! – деді көзімнен, маңдайымнан аймалап жатып.

	– Ақай, қазір қай ай, білесің бе?

	– Октябрь айы.

	– Неге екенін білмеймін, әйтеуір осы айды екеуміздің тағдырымызға байланыстыра беремін. Есіңде ме, шекең жараланып емханаға түскенің октябрь айы болатын, екеуміз тұңғыш танысқанбыз. Одан мен Санжыға оқуға аттанатынымды айтқалы келгенде, аяғыңды сорпаға күйдіріп алып, үйден шыға алмай жатқаныңда мені екі күн жібермей қойғаның, октябрьдің екісі күні ботам құрсағымда қалыпты. Енді, міне, неке бұзып ажырасып кетіп, октябрьдің сегізі күні қайта табыстық. Оның үстіне менің ауылымның бұрынғы аты да «Октябрь ауылы» деп аталатын.

	Ол қайран қалып:

	– Шынымен де солай секілді, Алла менің маңдайыма бәрін октябрьмен қатысты етіп жазған сияқты, – деді.

	– Асеке, арақты жақсы ішіп жүрген секілдісің ғой, жүгеншылбыр өзіңе тиіп, ә! – дедім бір сөз кезегінде.

	Ол күлді де:

	– Неге ішетінімді айтайын ба? Сен есіктен кіріп келіп, «Жетер енді! Ауырасың!» деп жұлып алуыңды күтіп отырып, келмеген соң күте-күте мас болып қаламын. Есіңде ме, осыдан алты жыл бұрын Ақтам ауылында осылай бір қатты ішіп жүрген кезімде өзің келіп құтқарып алып кетіп едің, бұл жолы да өзің ие болмасаң, соңы жақсы болмайтын түрі бар, – деді әзілдеп.

	– Ендеше есіңде болсын, ертеңнен бастап көзіме қызу көрініп қалсаң, бөтелкені емес, өзіңді лақтырып жіберем!

	Екеуміз қосыла күлдік. Содан соң:

	– Таң атып қалыпты. Жарық түспей мені жеткізіп таста, – дедім.

	– Неге? Кімнен жасырынамыз?

	– Осы мекемедегі барлық қызметкерлерден, өткендегі уақиға, сенің жалақыға таласып... – дей беріп едім, аузымды алақанымен баса қойды да:

	– Өтінем, соны айтпашы! – деді. «Сумаңдаған қызыл тіл сүйгеніңнен айырар» деген мәтел есіме түсіп, мен де тоқтай қалдым.

	Екеуміз кең асфальтта қолтықтасып қатар келе жатырмыз. Күз айы болып қалған, түн салқын. Ол үстіндегі костюмін шешіп арқама жапты да, қапсыра құшақтап, тұрып жатқан үйімнің алдына дейін жеткізіп салды. Кетерінде тағы да тура баяғыдай қатты құшақтап, шашымнан иіскеді де:

	– Бір айдың ішінде бәрін ретке келтіремін, тағы біраз шыда! – деп маңдайымнан сүйді.

	Ертесі сағат он бір шамасы болса керек, үйге інім келді:

	– Кенже ағамыз үйленеді, келесі айдың он сегізіне құда шақыратын болдық, үйдегілер сені алып кел деп жіберді, даярлық жұмыстарына көмектеспесе жетісе алмаймыз, небәрі сегіз-тоғыз ғана күн қалды, – дейді.

	Үйдегі жиенімді үлкен ағамның үйінде жатып оқуға қалдырдым да, ініммен бірге ауылға кеттім. Көңілім тоқ, дүние сондай сұлу да кең секілді. Бір айдың ішінде Ақай бәрін реттеп, ботаны жанымызға алып, қайтадан бақытты бір отбасы болатынымызға сендім.

	Әйелі жоқ үйдің қай дүниесі толық болушы еді, біресе көрпе-жастығын жуып тазаладық, біресе жасау-жабдығын базардан тасыдық, әйтеуір құда келгенге дейін зорға реттеп үлгердік.

	Құдалар келіп қайтқан соң артын жинастырып, реттеп шықтым да, ауданға қайттым. Келген соң жолға қараумен болдым, бірақ Ақай келмеді, өзі күт деген бір ай уақыты да өтті, еш хабар жоқ. Енді күн санап тағатсыздана бастадым. Тура қырық үш күн өтті. Тап сол күн әнші бір досымның әпкесінің тойы болды.





VII Бөлім


	Күрес




	Ол кезде ұялы телефон жалпыласпаған, көпшілік үн қалдыратын шақырғы пайдалана бастаған. Бишан менің шақырғыма «Тезірек кел, тойда кісі көп, Гымыңгүл екеуіңе екі орын зорға алып қалдым. Көп кешікпе, алғашқы екі адамнан кейін сахнаға сені шақырады, жұртты күттірме» деп хабар жіберіпті.

	Біз келіп, есіктен кіре той да басталып кетті. Екеумізді бейтаныс қыздардың столынан алып қойған екі кісілік орынға жайғастырды. Оң жағымда шай құйып отырған қыз маған күлімсірей амандасып:

	– Мені танымайсыз-ау, бірақ мен сізді жақсы танимын, – деді де құлағыма еңкейе сыбырлады. – Артыңыздағы столға қарамаңыз, сол столда отырған ана бұйра бас сары шашты қыз – сіздің Ақайдың жүріп жүрген қызы...

	Құлағым шың ете түсті, біреу мойныма бір шелек суық су құйып жібергендей, еңсем жер тартып барады. Қол-аяғыма дейін қалтырап қоя берді, қалтырап емес-ау, екі тізем селкілдеп, ырқыма көнер емес. Қас қылғандай, тап сол сәтте асаба: «Емілдің ерке қызы, ақын аруы...» – шұбырта бастады, мені шақыратынын білдім.

	Мына түріммен жұрт алдында жыр оқып жырғатпайтынымды сезіп отырмын, бірақ бас тартуға және үлгермеймін. Жанымдағы шай құйған қызға сыбырлап:

	– Шай кесеге ешкімге білдірмей толтыра қызыл арақ құйшы! – дедім. Айтқанымды дереу орындады. Іштей «Әттең, мына асабаның шақырмайтын уақытта шақыратыны-ай!» деп, әлгі бір кесе арақты шайша жұттым да, жұрттың қайта-қайта дүркірете соққан шапалағымен ортаға шықтым.

	Ол кезде жұрт өнерді, өлең-сөзді қатты құрметтейтін еді ғой, Алла абырой бергенде өлеңімді жаңылмай, сәтті оқып шықтым. Тойдағы бес-алты жүзге жуық адам ысқыра үн қосып, ду қол шапалақ залды кернеп кетті. «Тағы бір өлең!» – деп айғайлап жатқандар да баршылық. Шынымен де дәл сол кезде Еміл аумағы, тіпті Құлыстай өңірінде өлең жазып жүрген жас қыздардың алды мен едім. Бірақ мына жағдайда тағы бір өлең оқитын шама қайда? Жұрттан кешірім сұрап, орныма келіп жайғастым.

	Орныма келіп отыра бере жаңағы қыз әлгі әңгімесін қайта жалғады:

	– Ақайға мына қызды анасы таныстыртыпты, Қалбынұр деген туысының қызының досы екен. Санжы қаласындағы Мұрат есімді бір жігітпен сөз байласып, жеті-сегіз жыл жүрген соң ол бұл қызды тастап, басқаға үйленіп кетіпті. Ол жігіттен ауыраяқ болып қалған соң бұл қыз осы ауданның тоғызыншы дивизиясына келіп, бес айлық баласына жасанды түсік жасаттырыпты. Сол кезде Қалбынұр оны Ақайдың анасынікіне апарып бірнеше күн тұрған екен, содан бастап олар балаңды саған жібермей, осы қызды «мама» деп ататыпты. Бұл қыздың аты Мехргүл, көрші қаладағы малдәрігерлік пунктінде қызмет істейді екен, жоғары оқу орнын тауысқан дипломы мен жақсы жалақысына бола апаң осы қызға Ақайды өзі теліпті! – деді.

	Апамның: «Ұлыма жоғары жалақысы бар қыз әперем!» – деп шіренуінің астарында нендей сыр бары, Қалбынұрдың да жатақханама іздеп барып: «Ақаймен қайта жолығып жүрген жоқсыңдар ма?» – деп тіміскіленуінің себебі енді түсінікті болды. Басқаның бәрін қойшы, бірдеңе етіп көтерер едім, менің балама оны «мама» деп ататқаны жүрегімді тілгілеп кетті.

	Тойдан шығып кетуге Бишанның көңілін қимадым, өйткені басыма күн туғанда жанымнан табылып жүрген, ер мінез қыздардың бірі ғой ол.

	Той өз мәресіне жетіп, енді столдарды жиыстырып, жұрт бірыңғай биге шыға бастады. Мен бағанадан басқа столда отырып қалған өз достарыма келіп қосылдым. Ішім алай-түлей, жан дүнием әлем-тапырық.

	Тура менің алдыма екі орындықты көтеріп әкеліп Қалбынұр мен бағанағы Мехргүл жайғасты, бұлардың не ойы бар екенін түсінбей мен отырмын. Біршамадан соң Қалбынұр артындағы маған бұрылды да:

	– Жаннұр, амансың ба? Көрінбей жүрсің ғой? – деді.

	– Мен қайда кетуші едім, жүрмін Емілдің еліне еркелеп. Өзің ше? Сені жұрт қатты қарбалас дейді ғой! Бірыңғай жеңгетайлықпен айналысып жатыр дей ме? Көшенің қыздарын тікенінен аршып, періште жасайтын өнерің де бар секілді. Біреудің баласына біреуді «мама» дегізіп жіберетін пысықтығың тағы бар екен, ә? – дедім.

	Сөзімді аяқтамастан Мехргүлім орнынан мөңкіп тұрып, сыртқа ата жөнелді. Қалбынұр да досының соңынан қуа шықты. Толқынның келіншегі Гүлнұр, Бақыт, Гымыңгүл төртеуіміз қатар отырғанбыз, олар маған қарап күлді де:

	– Өздеріне де сол керек! Кеуделісін қарашы, тура сенің аяғыңды баса келіп отырып, сөзге тартпақшы! – деп қойды. Сірә, әлгі жайтты менің енді ғана естігенім болмаса, басқалар бұрыннан білетін секілді.

	Бұдан соң топтасып биге шыққанбыз, ортамызға әлдеқайдан Ақай келіп кірді. Аз-кем билеген болды да, құлағыма сыбырлады:

	– Сыртқа шықшы, ана қыздар сенімен сөйлесеміз деп тұр. Мен де оның құлағына аузымды тақап:

	– Қандай қыз, сен үшін ол қыз шығар, мен үшін көшенің жезөкшесі, оның менімен сөйлесуге салауаты жоқ. Мен бала тапқан әйел болсам да, одан арым таза. Онымен қатар тұрып сөйлеспеймін, апаң өзіне лайық келінді енді тапқан екен, – дедім де билеп жүре бердім.

	Үндемей сыртқа шығып кеткен, он минуттай уақыт өткенде Ақай қайта келіп, тағы да менің жаныма таяна беріп еді, Гүлнұр айтты:

	– Ақай, бұның не? Жаннұрды соның алдына жетелеп алып барғың келе ме? Ол кім, көп болса бес-алты айдан бергі махаббатың шығар, ал бұл сенің балаңның анасы. Сен балаңның анасын оның алдына еңкейтіп апарғанша, қолыңнан келсе оны осында шақыр, өзі келсін.

	Ақай енді Гүлнұрға қарап:

	– Жүр, анаған түсіндірші, «Сөйлеспей қайтпаймын» деп тұр, – деді.

	Сыртқа кеткен Гүлнұр аздан соң қайта келді, өзі қатты ашулы.

	– Жаннұр, анау бір сөз ұқпайтын көкайыл екен. Өткеннен саған айтпағанбыз, біз бұлардың жүріп жүргенін біраздан бері білеміз. Саған неге «Жігіт тауып, күйеуге шығып кет» дейміз, осыны есту ауыр болмасын, ертерек біреуді тауып алсын деп едік, ақыры мынау болды. Қызға барып «Сен қыз баласың, бұлардың ортасында бір бала, жеті жылдық махаббат бар, сондықтан қазір Жаннұрды мазаламай қайтып кет. Оның үстіне ол сендердің араларыңдағы жайды бүгін ғана естіген секілді» дедім. Ал ол болса «Қашан естігенінде шаруам жоқ! Ақай, оны сүйреп алып шық!» дейді. Сосын Ақайдың бетіне қарадым да, «Асеке, анаңның бағы енді жанайын деген екен!» деп кіріп кеттім. Сен бар да, айтарыңды айтып жолға салмасаң кетер түрі жоқ! – деді.

	Сол сәт Қалбынұр да келді.

	– Жаннұр, жүр, сөйлесейікші, аналар маған «Сен айтып қойдың!» деп мазамды алып тұр, менен естімегеніңді түсіндірші, – дейді.

	Орыста бір нақыл бар еді, «Сен өзіңнің кім екеніңді айтпа, досыңды көрсет, соған қарап сені өзім таниын» дейді. Мен де Қалбынұр мен досын бір-біріне қарап танығандаймын.

	Оған еріп қақпа сыртына шыққанымда, жол жиегіндегі таксидің алдыңғы есігін сілке ашты да, бір аяғы сыртта, екінші аяғы іште, бағанағы Мехргүл шаңқылдай жөнелді:

	– Әй, саған кім айтты менің бала түсірткенімді?!

	Беті бүлк етіп ұялар емес, оған қарап сөйлеуден шынымен де жиіркеніп кеттім. Таксидің бергі жағында тұрған Ақайға қарадым да:

	– Ол сөзді неге шам алып қуалап жүрсіңдер? Кім айтса да бәрібір емес пе? Ақай, сен білесің ғой менің Санжы қаласында оқығанымды, бұның жігіті де сол санжылық емес пе? Сегіз жыл деген сегіз күн емес қой! Мен ғана емес, жұрттың талайы біледі. Тағы қандай сұрақтарың бар? – дедім.

	Анау онан сайын долданып кетті, құйрығы машинаның орындығында, бірақ енді екі аяғын бірдей сыртқа шығарып алған. Түрегеп тұрған маған қанденше шәбелеңдеді:

	– Әй, білесің бе, Ақай сені ешқашан сүйген емес! Ол мені, мені ғана сүйеді! Көрінген адам тойда ақын деп мақтағанға керемет екенмін деп жүрсің бе?! Сен өзі махаббат дегеннің не екенін білесің бе?! Бес жыл қойнында жатып, күйеуі өзін сүймейтінін біле алмаған сорлы!

	Күлкім келді.

	– Махаббат дегеннің не екенін сен білесің бе? Екеуіңде қандай сүю? Қайдағы махаббат? Сен жігітің тастап, өмірде өкініп қалған кәрі қызсымақсың! Көрінген еркек қолын сүртіп, лақтырып жіберген кір сіңген шытсың! Ал ана сорлы өз ақылы өзіне жетпей, өзгенің тіліне еріп әйелінен айырылып, шаңырағын құлатып алып, кімге не уәде бергенін ұмыта беретін болып қалған жарым көңіл еркек! Сен екеуің екі жарты, бір бүтін болып өздеріңді алдап күн кешірмексіңдер, одан басқа не бар сендердің орталарыңда?

	Мен осыны айтқанда Мехргүл:

	– Сен де «Құрсағымда балам бар» деп сылтауратып, Ақайдың босағасына өз аяғыңмен келіп кіріп алған жәлапсың! – деп қойып қалды.

	Ал мен Ақайға қарап:

	– Көрдің бе, оның аузынан қандай сөздер шығып жатыр? Мен сенімен қанша жыл бірге тұрып, талай ауыр күндерді, ашулы сәттерді басымнан өткерсем де, аузымнан осындай арсыз сөзді шығарып көрдім бе? Міне, Алланың әділдігі, ол екеумізді сенің алдыңда салыстырып тұр! Міне менің тәрбиелі тектілігім! – дедім де, енді анаған бұрылдым. – Сен жаңа не дедің? «жәлап» деген атаудың кімге айтылатынын білесің бе? Мен ол үйге баламды сылтауратып өз аяғыммен кірген болсам, олар неге менің баламды өліп-өшіп өзімнен қызғанады?

	«Жәләп» деген тапқан баласына ие шықпай, тентіреп жүрген сен секілділерге айтылады. Сен әуелі есіңді жи да, көрінген дәретханада құрт-шыбынға жем болып қалған сегіз жылдан бергі бала-шағаңды жинап ал! – дедім тайынбай.

	Бұл әйелдің осынша сеніммен өрекпіп тұрғанынан-ақ Ақайдың анасы әбден қолтығына су бүркіп, мені өлтіре жамандап қойғанын түсініп тұрмын.

	Енді ол жындана дауыстап:

	– Ақай! Мына жәлапқа «Сені сүймеймін, Мехргүлді сүйемін» деп айт та, аузын бұзып жіберші! – деді.

	Бағанадан үнсіз тұрған Ақайым, ол бұйрық бергені сол еді, мені ұруға ұмсынып ұшып келеді. Қара жер дір ете түскендей, табанымнан солқ етіп енген бір ағын өн бойымды аралай жөнелді, тамырымда қатыгез де қатал бір сезім тулап кетті. Сұқ саусағымды шошайта:

	– Ақай, тоқтат! – деп саңқ ете түстім. – Сен сонда нені дәлелдемексің?! «Әйт!» десе ала түсетін мына жезөкшенің қарғыбаулы итіндей, соның алдында маған шапалақ салғанда, соны сүйетініңді, мені сүймейтініңді ме?! Саған сүймеуді қалай дәлелдеу керектігін мен көрсетейін! Өкінуге де үлгертпеймін! Сүймеуді дәлелдеудің тәсілін менен көр! Өз обалың өзіңе! – дедім де мейрамхана қақпасына беттедім.

	Құлағымда саңқылдап «Ақай сені сүймейді! Мені сүйеді! Сен өзі махаббат дегеннің не екенін білесің бе?!» деген әлгі қызсымақтың даусы...

	Оған жауапты кеудемдегі өлең жолдарымен беріп келемін:



	Махаббат деген – рухқа рух от беру,

	Тәңірі жақтан киелі сезім кеп қону.

	Махаббат деген – жан пидалықпен сүюде,

	Бағаламаса, бағаланбаса – жек көру.



	Хақы жоқ маған деуге де оны біреу мұң,

	Хақы жоқ деуге ұқпайды жанын күйеудің.

	Отызға дейін көк етіктіге жолықпай,

	Көшеде қалған көк езу мылжың біреудің.



	Өртенер кезде лапылдап жанып өртендік,

	Еріннен емес, жүректен жұтып өрт емдік.

	Бақыт дегенді атақ-мансаптан биіктеу,

	Ғашықтықпенен, қашықтықпенен өлшедік.



	Қиын да болды, сыйын да көрдім бұйырған,

	Ата-енем қалап, ақ некем сонда қиылған.

	Ақ уыз арым сол босағада жарылып,

	Ақмаңдай ұлым сол шаңырақта туылған.



	Бетке айтар шынды мінезден басқа жоқ мінім,

	Алашқа аян періште көңіл достығым.

	Әйел боп жарға аласарғаным болмаса,

	Тебіреніп кетсем, теңіздей толқыр тектімін.



	Не дейсің, тәйір, жалақың менен айлығың,

	Сыйлап ед Тәңір бөлекше нұрлы ай-күнін.

	Махаббат деген кеудемізде ұлы күш барда,

	Садаға кеткен миллион бақыр байлығың.



	Жарыма жалған дәтім жоқ кінә артуға,

	Бауырына басып, бола да білген тау тұлға.

	Отызға дейін ойсырап жүрген мәңгүрттің

	Толмайды шарты махаббат жайлы айтуға.



	«Сүйемін» дейсің, талайға ол айтқан арзаның,

	Тәніңнің қалған тамтығын тартып алдадың.

	«Жалғыздық» деген өзенге кетіп қалмауға,

	Жан дәрмен болып, жағаны өстіп қармадың.

	Тал қармасаң да, жар қармасаң да бәрібір,

	Осыдан асқан бар ма мұң?



	Тағдыр шебер, тұрса да орның басым боп,

	Менсінбес едім тең тізелесер қасым деп.

	Екі жартысың тұлыпқа теліп байланған,

	Махаббат жайлы айтуға бірақ хақың жоқ!



	Осы күнге дейін бастан кешкен сан алуан уақиғалар жүрегімді мұздай қарып, буынымды тастай бекіткен секілді. Бұрын өзімді жүрегі нәзік, мейірбан, ерке мінезді жас ана сезінуші едім. Дәл осы сәттен бастап қайсар да қатал, есейген әйел сезіндім.

	Залға кірдім де, жаныма жиналып сұраулы көзбен қараған достарыма жай жымидым:

	– Ештеңе емес, ештеңе етпейді. Тек сендерге ескертерім, мен күйеуге шығам! Мейлі, егінші-жалшы болсын, мейлі мүгедек-қарт болсын. Бәрібір бір айдың ішінде бұл қаладан кетемін!

	Алла басыңа салса бәріне де көнеді екенсің, олардың таңдана қарағанын елеместен, түк болмағандай билеп жүрмін. Махаббатымнан, ақ неке қиған ата-ене босағасынан, жанымдай сүйіп, бір жастықта бірге ұйықтаған жарымнан, тіпті бауыр етім баламнан да мүлде күдерімді үздім.

	Қазақ «Іздегенге – сұраған» деп тегін айтпаған секілді, көп ұзамай көрші қаладағы бір қонақасыда әйелінен ажырасқанына екі жылдан асқан бір жігітпен танысып қалдым. Жұрт ол туралы: «Арақты қатты ішеді, жоламағаның дұрыс», – деді. Бірақ менің ондай сөздерді тыңдағым да келген жоқ. Жігітке:

	– Маған үйленуге ұсыныс еткенің рас болса, бір айдың ішінде мен тұрған аудандағы мейрамханаға той жаса. Жалғыз шартым сол ғана, – дедім. Ол:

	– Той жасауға болады, бірақ үлкендерге айтып құда шақырту керек, оның үстіне мен басқа қалада тұрамын, онда жасаған тойға достарым, таныстарым бара алмаса ше? – деді.

	– Айтқаның жөн, бірақ менің жалғыз шартым сол, құдалығыңның керегі жоқ. Әкем мені бір рет ақ батасын беріп, құдалығын алған, екінші рет және біреуге алақан жая қоймас. Ал тойға келсек, ешкім келмей қалса да, мейрамханада жалғыз өзім отырсам да, той менің ауданымда жасалады! Бұған көнбесең өзің біл, – дедім.

	Сонымен жаңа жыл таяп қалғанда өзіміздің ауданда той жасатып күйеуге шықтым. Бұл менің Ақайдан кек қайтару үшін жасаған амалым еді.

	Той залында той көйлегімен отырмын. Өлімін бе, тірімін бе – өзім де білмеймін.

	Әлден уақытта әпкемнің кішкентай қызы Таңай жүгіріп келді:

	– Әпке, Ақай ағам мас, сізді шақырып тұр, – дейді.

	Әрине, бармаймын. Ал оның менің тұрмысқа шығу тойыма осылай мас болып келмеске дәті жете ме? Оны осылай келтіру үшін де тойды осы ауданда жасатып отырған жоқпын ба?!

	– Ақай аға шақырып жатыр! – деп және бір бала келді. Одан кейін тағы біреуі... Балалар бірінен соң бірі келе берген соң:

	– Мазалай бермеңдер мені! Енді келмеңдер! – деп ұрсып жібердім.

	Той қызып, жұрт ән-биге араласа бастаған шақта Күре ауылдық әкімшілігінде қызмет істейтін үшінші ағам маған ымдап, той залының оңаша бұрышына таман шақырды.

	– Жаннұр, есің дұрыс па? Сен мына тойды Ақайға ерегесіп қана жасап жатыр екенсің ғой! Ол саған «Біраз күт, қайта жарасамыз» деп, екеуің келісіпсіңдер ғой. Әне, өзі далада жылап тұр. «Өткен аптада үйімізге қонаққа келген туыстың қызын тойға ертіп барғанмын, соған ерегесіп той жасап жатыр» дейді. Бұл не масқара?! Орталарыңда балаларың бар емес пе?! Шеш андағы көйлегіңді! Қайт үйіңе! Қиын болса жұрт өсек қылар да қояр! – деді.

	– Аға, ол мастықпен айтып тұр. Бұл тойға шынымен қарсы болса, той билеті таратылғалы бірталай күн болды, содан бері қайда жүр? Оның үстіне ол бұл тойды болдырмауға дәрмені жеткенімен, менімен қайта бас құрауға дәрмені жетпейді. Өйткені оның басының билігі өзінде емес. Анасының қолында. Ал өзі айтқан әлгі «қонақ қызының» оған қалай билік жүргізетінін көрсеңіз, маған бұл сөзді айтпас едіңіз. «Біреуді кешіру қиын емес, сенім арту қиын» деген нақыл бар. Мен оған деген махаббатымды емес, сенімімді жоғалтып алдым. Мені кешіріңіз! – дедім.

	Орныма келіп отырған соң Ақайды қайтарып жіберуді кімге тапсырарымды ойластырдым.

	Кек қайтару жоспарымның алғашқы бөлімі өте сәтті өтті. Енді оны үйіне апар деп Жақайға айтсам қалай болар екен? Жоқ, одан қайыр болмас, ол да Ақайдың анасының жағына шығып кеткенін жақсы білем. Оның үстіне бағанадан Ақайдың сыртта тұрғанын көріп жүр, неге жақын досы өзі біліп үйіне апармайды? Не де болса осы тойдың басқарушысы болып жүрген Толқынды шақыртып, өтініш айттым:

	– Ақайды үйіне апарып тасташы. Аздан соң қайта келген Толқын:

	– Машинаға зорға мінгіздім. Үйіне кіргізіп едім, әлгі Мехргүлі сонда екен... – деді.

	Сонымен өзім білмейтін, түсіме де кірмейтін бөтен біреудің босағасына келін болып кірдім. Қайсыбір өлеңде:



	Біріншіден не жаман – өсек жаман,

	Екіншіден, сүймеген төсек жаман, –



	деуші еді, бірақ мен бәріне де көндім.

	Қайын атам бір ферманың басшысы, енем мектепте, абыройлы отбасы екен. Бірақ күйеуім, жұрт айтқандай, қатты ішкіш болып шықты. Сонда да, сонда да шыдадым. Өйткені мен онсыз да өзімді ешқашан бақытты сезінбес едім.

	Арада бір ай уақыт өткен, бір күні үй телефоны шырылдап қоя берді. Енем тұтқаны көтерді де:

	– Жаннұр, балам, сені телефонға шақырады! – деді. Аудандық соттан екен, Ақай екеуміздің баяғы ортақ қарызымыз жайлы мәселеге байланысты ертең сағат үште сотқа баруым керектігін айтты.

	Шақырған уақытында айтқан бөлімге келіп кірдім. Қаржы жұмысымен айналысатын басқа адам екен, орта бойлы, қырықтар шамасындағы ұйғыр әйел. Қазақша жақсы сөйлейді екен. Өзімді таныстырып, құжатқа қол қойып енді бола бергенде есіктен Ақай да кіріп келді. Судьяның алдындағы орындыққа енді оның отырып қол қоятынын ескердім де, орынды босатып, бұрышқа қарай шықтым. Бірақ ол есіктен кірген бетте, менен басқа ешкімді көрмегендей, екі-ақ аттап жаныма жетіп келді де, жағамнан шеңбектей қысып, бұрышқа бір-ақ тықты. Екі көзі қызарып, ісініп кеткен, жанары сондай отсыз, үмітсіз, таусылып тұрғандай. Кеңірдегімнен қыса түсіп, тістеніп тұрып:

	– Сен не, сонда мүлде сүймегенсің бе?! Шынымен мені ешқашан сүймегенсің бе?! – деді.

	Менің де кек кернеген жанымның қалайтыны оның осы халін, аласұра қиналған осындай күйзелісін көру болатын. Сол қалауым орындалып, сондай риза болып, жаным рахаттанып тұрмын. Тіпті оның кеңірдегімнен қатты қысып тұрғанының өзі-ақ менің жеңісімнің, оның аһ ұрып өкінгенінің дәлелі еді. Оған жирене қарап, жанарымды жанарына қадап тұрып:

	– Сен ше? Сен сүйіп көрдің бе? – дедім.

	Екеуміз тіпті қайда тұрғанымызды да есімізден шығарып алған секілдіміз. Сұрағыма тістене жауап берді:

	– Мен бе?! Мен артық! Мен ақымақ тым артық сүйіппін!

	Ашудан жынданып кете жаздадым.

	– Шынымен де бұл өмірде сенен өткен ақымақ жоқ! Осыны енді ғана түсініп тұрмысың?! Сол түні Мехргүлдің алдында мені ұруға тұра ұмтылғанша, осы сөзді неге айтпайсың?! – дедім де, бар пәрменіммен шапалақпен бетінен шарт еткіздім. Тіпті ол кеңірдегіме пышақ тіреп тұрса да, осы сәт өлуге де еш қиналмайтын секілді едім.

	Ол менің шарт етіп тиген шапалағымнан бір жақ беті қып-қызыл болып кеткенін елеместен жаңағы сұрағын қайта қойды. Бағанағыдан да қаттырақ дауыстап, кеңірдегімнен жұлқа сілкіп жіберді де:

	– Сен мені сүйіп көрдің бе?! Шыныңды айт! – деді.

	– Оны білу енді саған тым артық, сен оны білуге де, естуге де тұрмайсың! Өзіңді мазалаған осы сұрағыңның жауабын өмір бойы біле алмай ойсырап, жынданып өтесің! Бұл менің аппақ арымның, сендер қорлаған адал махаббатымның қарғысы! – дедім де шапалақпен беттен екінші мәрте тарттым. Сол сәтте судья жанымызға жетіп келді.

	– Ақай, қойшы, жаным! Оны түсінсеңші, кеше үйлеріңе де бардым, бұл некенің бұзылғанына отбасың дән риза болып отыр, оның үстіне тапқан қызың да қызметте екен. Балаң да өз қолыңда қалыпты, бұл некені бұзудан сен ұтып отырсың ғой! Жаннұрдың сендердің орталарыңа қайта түспей, тұрмысқа шығып кеткеніне қуанбаймысың. Өзінде қызмет те жоқ екен, балаңның анасы көшеде көрінгенге қол жайып жүрсе, оның да, сенің де арыңа дақ болады. Бірақ бәрібір бұл некені бұзудан сен ұтып отырсың ғой! – деп екеумізді ажыратты.

	– Апай, оның қызметі жоқ болса мен қарасар едім ғой! Бас-аяғы бір айдың ішінде, алды-артына қарамай, бір ауыз ескертпестен, жеті жыл бауырыма басқан жарым бір-ақ күнде жалт бұрылуға қалай дәті жетті?! – деді де орындыққа гүрс етіп отыра кетті ол. Мен миым әңкі-тәңкі болып есіктен шықтым да, бағдарсыз сенделіп кете бардым.

	Жынды адамша өз-өзімнен сөйлеп келемін, жылап келемін:

	– Сол түні батылың неге жетпеді осы сөзді айтуға?! «Ақай сені сүймейді» дегенде маған тап бергенше, зәредей батылдық жасап осылай айтқан болсаң, өмір мүлде басқа болар еді ғой!

	Иә, әлі есімде. «Үш түрлі кемшілігім бар, бірінші – анамның айтқанынан шыға алмаймын, екіншісі – қатты кедеймін, үшіншісі – ішімдегіні ашып айта алмаймын» дегенсің. Сол кемшіліктерің үшеуі үш жақтап, ақыры түбімізге жетіп тынды! Көшедегі жанымнан өткен ел маған қарап қалады, шынымен де жынданып кеткен секілдімін, өз-өзімнен дауыстай сөйлеп, жылап келемін.

	Осылайша өмір өз дегенін жасады. Еркелетер, еркелер махаббатымнан айырылған соң мен де ешкімге елжіремейтін болдым. От пен судан тайынбайтын тәуекелшіл мінез пайда бола бастады. Қатал да қатыгез тағдырмен тағыдай тіресіп күн кешіре бастадым. Ақын Сәуле Шатенаның бір өлеңі есіме орала береді:



	Мықты әйел болма бірақ, құрбым-ай,

	Нәзік болу мына сенің қолыңда.

	Мықты әйел болмас едім өзім де-ай,

	Мықты еркек қатар жүрсе жолымда.



	Арада үш жыл уақыт өтті. Біз де дос-дұшпанның алдында сыр бермей, «Бөрі арығын білдірмес» дегендей, ел қатарлы күн кешіріп жатырмыз. Көрер көзге кәдімгі түтіні түзу ұшқан қалыпты отбасылардың біріміз. Қанат арақты үзілді-кесілді қойып кеткен, жап-жақсы ерлі-зайыптымыз.

	Бір күні төркініме барып қайтайын деп жолға шыққам, аудандық автобекетте Ақайға жолығып қалдым, сәл қызулау секілді. Мені көрген бетте жаныма жетіп келді де, аман-сәлем жоқ:

	– Жаннұр, сен білесің бе? Мен қазір сондай бақытты өмір сүріп жатырмын! Қарындастарым мен анам келіншегіме тіпті де тиіспейді! Балам бар, ол да өзіміздің жанымызда! – деп шұбырта жөнелді.

	Мен көзіме толып кеткен жасты оған көрсетпеуге тырысып, жалт бұрылдым да жүріп кеттім. Ол екі-ақ аттап соңымнан жетті де, білегімнен ұстай алып:

	– Сен не, қызғанып кеттің бе? – деді.

	Мен бұрылып қарамаған күйімде қолымды тартып едім, босата алмадым, сосын солай теріс қараған қалпымда жауап бердім:

	– Не айтып тұрсың? Қандай қызғаныш? Тек сенен жиіркеніп тұрмын, түкке тұрмайтын сенімен өткен қайран күндерім үшін сенен жиіркеніп тұрмын. Бөтен әйелдің азғантай жалақысына бола сүйген жары мен тұла бойы тұңғышы ұлының тағдырын сатып кеткен сендей біреуге берген қыруар құрбандығым үшін, адам танымайтын аңғалдығым үшін өкініп тұрмын!

	– Есіңде ме осы жер? Тура осы жерде сен мені мастықта тіліңді алмағаным үшін ғана, бір ауыз тіл қатпастан тастап кеткенсің! Алты айдан кейін, үмітім әбден үзілген шақта зорға тауып едім. Екінші рет оның алдында «Сені сүйем» деп айта алмағаным үшін біржолата тастап, күйеуге шығып кеттің! Сен адамдарды өте ауыр жазалайсың! Өзің соны сезесің бе?!

	– Иә, менің махаббатым мен арым соған тұрарлық! – деп, қолымды сілки тартып жұлып алдым да, анадайда тұрған таксиге мініп кете бардым.

	Кейінгі кездері өзімді қайсар да қатал сезіне бастап едім. Бірақ, бірақ бүгін және жылап келемін, жүрегіммен, жан дүниеммен жылап келемін. Оның «Мен бақыттымын, баламыз өзімізбен бірге, үйдегілер келіншегіме еш тиіспейді» деген сөзі жүрегімнің қарақотырлана бастаған жарасының аузын тырнап жұлып алғандай болды.

	Артыма қайта қайырылып қарағам жоқ, егер бұрылып қарап, оны енді бір көрсем, «Ақай, сені сүйем!» деп мойнына асыла кететінім сөзсіз еді. Такси зулай жүйткіп, одан алыстатқан сайын оған деген бір қимас сезім өзегімді өртеп кетті.

	Иә, бұрын ол менің бақытым еді... Ішкі әлемімдегі сезім арпалысы ақ қағазға өлең болып төгілді:



	Барыммен, жан-тәніммен, сүйегіммен,

	Назын да, наласын да сүйемін мен!

	Басыма қайта қонбас бақытым-ау,

	Тек қана ұя салған жүрегімнен.



	Бір ғұмырды тәрік қып бір кешіне,

	Барсам ба екен қайтадан тілдесуге?

	Тұтқын болып мүддәсіз махаббатқа,

	Түнеп келем кеудемнің түрмесінде.



	Үміті мен күдігі жағаласып,

	Ентелейтін жат ойлар араны ашық.

	Бақытыма байқамай сан сүріндім,

	Сан жолықтым, мен сенен сан адасып.



	Жазбай тағдыр мәңгілік жалғануды,

	Жапырағы үзілген тал да мұңды.

	Сынып кеткен сұлудың жүзігіндей,

	Су құрдымға тастай сап арманыңды,

	Дәтке қуат ететін алдануды,

	Бақытыма бар мұңым таңданулы.



	Мазамды алса сезімнің масы тынбай,

	Тамырымда бір ағын таситыны-ай!

	Саусағыма сән қылып сала алмастан,

	Сақтап қойған қорапта жақұтымдай,

	Қялыма некелі бақытым-ай!



	Еліктірген бір ғұмыр баурап ұнап,

	Бақытым ең, жанымда қалма бірақ.

	Сүйе-сүйе шаршаған жүрегімнен

	Безіп кеткен түрім бұл аулағырақ.

	Биіктен көрін маған, қонба бірақ,

	Ауыр бақыт, басыма жолда құлап.



	Оның бұлайша күйдіргеніне қапа болдым, тағдырымды қайтадан тас-талқан еткендей күй кештім. Енді осынау маңнан мүлде қарамды батырғым келді. «Бақыттымын дей ме? Ендеше бақытын шындап сезінсін!» – дедім де, бас-аяғы екі айдың ішінде бүкіл құжаттарымды реттеп, онымен мүлде кездеспестей шекара асып, Қазақ еліне қоныс аударуға бел будым.

	Шекарадан өтуге екі-үш күн қалғанда Сағымның ұялы телефон номерін тауып, қоңырау шалдым.

	– Мүмкін болса ботамды бір көріп кетейінші! Қайтып ешқашан мазаларыңды алмаймын! Алысқа, тым алысқа кетіп барамын! – дедім. Бірақ, бірақ жүректері еш жібімеді.

	Қазақ еліне келген соң бірден бұрынғы журналистік мамандығым бойынша жұмысқа тұрдым. Семей қаласында жарық көретін «Ертіс өңірі» газетінің Үржар ауданындағы меншікті тілшісі болып қызмет атқардым.

	Бір күні үйге Қытай елінен ортаншы жеңешем қонаққа келді. Әңгіме үстінде ол бетіме қарап күлді де:

	– Өткенде аудандағы қазақ базарының алдынан Ақайды жолықтырып қалдым. Мені көрген жерден «Жаннұрдың телефоны мен адресін беріңізші!» деп өтінді. «Оны қайтесің? Ол қазір сені мүлде ұмытып та кеткен шығар, қоңырау шала қалсаң да сені тани қоймас. Отбасы, бала-шағасы, қызметі бар өте бақытты жан ол! Бекерге әуре болма!» десем болмайды, өзі аздап қызулау секілді. Ақыры қашқандай болып зорға құтылдым, – деді.

	Мен еш сыр бермегеніммен, бір өксік алқымыма тығыла берген соң, әлденені сылтауратып сыртқа шықтым.

	Иә, туыстарым мені «Отбасы, бала-шағасы бар бақытты жан» деп түсінеді. Өмір қандай алдамшы десеңізші! Сырт көз дос-дұшпанды қойып, өзімізді өзіміз алдап өмір сүріп жүрген жоқпыз ба?

	Біреулер: «Өмір әділетсіз», – дейді, меніңше, олай емес секілді, өмір ешқашан өз есебінен жаңылмайды екен. Осыдан бірнеше жыл бұрын Ақай маған: «Балам жанымда, бақыттымыз», – деп жүрегімді қақ айырып еді. Енді, міне, менің жеңгемнің аузымен сол сөзді алдынан шығарып тұрғанын қарашы. Оның сол сәтте қандай күйде болғанын ет жүрегіммен сезініп, екеуміз үшін де күйзелдім.

	Жаз айларының бірі, тамылжыған тамаша күн еді. Жұмыста отырғанмын, кенет ұялы телефоным шырылдай жөнелді. Тұтқаны көтерсем Уәлхан екен. Амандықтан соң:

	– Жаннұр, мен үйленетін болдым, досымсың ғой, тойыма келші! Өтініш! – деді. Менің номерімді үлкен ағамның үйіндегілерден алыпты.

	Уәлхан маған сонау балаңдау кезімізден бастап қанша мәрте сөз салған, тіпті Ақай екеуміз ажырасқан соң да ұсыныс жасаған. Бірақ мен оны дос көріп сыйлағаныммен жігіт, жар ретінде ешқандай да көңілім тартпайтын. Ақыры екеуміз сол кіршіксіз бала көңілмен, Алланың атын ауызға алып ант ішердей, ар аттамаған, таза достар болып қана қалып едік.

	– Тойыңа міндетті түрде барамын! – деп уәде бердім. Бірақ тойдың күнін есіме сақтағаныммен, сағат нешеде басталатынын ұмытыппын. Сөйтсем той түскі сағат он екіде екен, ал мен шекарадан өткенше сағат тілі төртті көрсетті.

	Тойдан шыққан қыздар менің кешігіп келе жатқанымды естіген соң, амандасуға Уәлханның үйіне жас келінмен ере барып, күтіп отыр екен. Бірнешеуі қала сыртына Мәрдән деген досымыздың көлігімен шығып күтіп тұр екен.

	Талай жылдан көріспеген достарыммен жолығып, құшақтаса амандастым. Көңілім толқып, бәрінің құрметіне, достығына дән риза болдым.

	Біз келгенде Уәлханның қонақ бөлмесінде жерге ұзынынан жайылған дастарханға тағамдар тізіліп, отызға жуық достары айнала жайғасыпты. Төрдің қақ ортасында Ақай отыр. Мен есіктен кіргенде мұндағы қыз-жігіттер орындарынан тұрып, құшақтаса амандасты. Ақай қозғалмастан, бетіме қарамастан отыра берді.

	Мен дастарханның екінші қанатына барып жайғастым. Күндізгі тойдан көңілді шыққан қыз-жігіттер ән мен әзілдің тізгінін ағытып, лапылдап отыр. Аудандық оқу-ағарту саласының басшысы болып істейтін Арғын деген азамат үйдек-түйдек бес-алты өлең оқыды да, енді маған кезек беріп, өлең оқуға қолқалады. Жұрттың көзін ала бере ақырын Ақайға қарап едім, ол бір жартыны өзі құйып, өзі жалғыз сілтеп отыр екен. Көңілім тас-талқан болып шыға келді. Осыдан кейін менде өлең оқитын шама қайдан болсын? Уәлхан мен келіншегіне тілегімді білдіріп, тойларына тартуымды ұсындым да жүруге рұқсат сұрадым. Мұндағылар да менің көңіл күйімнің неге түсіп кеткенін түсінген секілді. Құрбыларым:

	– Жаннұр, сонша жерден келгенде бұның не? Асықпа. Әйтпесе әйелдер өзіміз ғана бір мейрамханаға барып отырайық, – десті. Олардың бұл ықылас-ниетіне рахмет айтып, жинала бастадым. Дастархан басындағы біраз кісілер мені шығарып салуға орындарынан тұрды. Ақай да орнынан тұрмақ болып сәл көтерілді де, өзінің қатты мас екенін сезіп, құлап қалам-ау деп намыстанды ма, қолымен жер тіреп барып қайта отырып қалды.

	Қанша алысқа кетсем де мынау қарғыс атқыр өкініс пен наладан құтыла алмай-ақ қойдым. Әйтеуір жарқ етіп көрінеді де, өткенім өзегімді өртеп қоя береді...

	Біраз уақыт елде болдым, туған ауылыма бардым. Ойламаған жерден Қалида досыма жолығып қалдым. Үйіне қонаққа шақырды, қайтар уақытымның таяп қалғанын айтып, бара алмайтынымды түсіндірдім.

	– Ендеше дәмханалардың бірінен бірге ас ішейік, – деп қоярда-қоймай дәмханаға апарды. Досым аңқылдап өткен-кеткен жаңалықтарын айтып отырып, әңгіме тағы да Ақайға келіп тірелді.

	Қалида Асан деген азаматпен отау құрыпты. Қорымсу ауылында бірнеше жыл тұрған көрінеді. Бірде сол ауылда біреудің үйіне құда келіп, бұлар ауыл адамдары ретінде құда күтісуге барыпты. Келген құдалардың бірі Ақай екен. Ол бұларды көрген бойда жылы амандасып, жақын тартса керек. Қалиданың жігіті Асан оның сыныптасы болып шығады. Сонымен ол құдалық жайына қалып, Ақай сыныптасының үйіне түнде ере келеді. Қалида екі жігітке қайтадан дастархан жайып, үшеуі столда отырса, қызып алған Асекең:

	– Иә, Қалида, сенің досың Жаннұр өтірікші болды ғой! Менімен қаншама жыл бірге өмір өткізді, сонда еш сүймепті. Әйел деген қандай қиын! Сүймесе мені неге алдап, маған несіне тұрмысқа шықты екен? – деп қайта-қайта қоймайды дейді.

	Мінезі тік Қалида:

	– Ақай, сені Жаннұр сүймесе, алданып обалды болсаң, ажырасып тыныш болдыңдар ғой! Болды емес пе? Неменеге мыжи бересің?! – деп ұрысып тастапты.

	Ішімнен ойланып отырмын: «Е-е, Асеке, әйел түгілі ермен түс шайыспайтын мінезді жігіттің бірі едің! Білгің келіп шұқылап отырғаның, «Жоқ, ол сені сүйетін, шын сүйетін!» деп айта ма деп дәметіп отырсың-ау! Бірақ сенің ойыңды, жаныңның қажетін менен басқа кім түсіне алушы еді? Өзің де «Мен бірдеңені ашып айта алмаймын, мені ұғынуға сен секілді зерек қыз керек» деуші едің ғой! Әттең, шебер тағдыр-ай!..»

	Күндер жылжып өтіп жатты, біздің ажырасқанымызға да жеті жылдың шамасы болып қалған. Бірде Шәуешек қаласында журналисткадағы біраз азаматтар мен азаматшалар бас қосатын болып шақыртыпты. Белгіленген күннен бір күн бұрын келіп, қаладағы туыстарыммен жолықтым. Ертесі кешкі қонақасыға жақсылап киініп, даярланып үйден шықтым.

	Аймақтық мәдениет мекемесінің бастығы Айымгүл досыма хабарласып едім:

	– Ертерек шық та, біздің үйге қарай келе бер, бірге барамыз, – деді.

	Күз айы, күн сәл салқындағаны болмаса, ауа тұп-тұнық, үп еткен жел жоқ. Бала күннен бірге өскен біраз игі-жақсы ағайын-доспен жолығу өзімнің де көңілімді толқытып келеді.

	Досымның үйі аймақтық емхана жақта еді, сол бағытты бетке алып, жаяу аяңдап келемін. Емханаға екі шақырымдай қалғанда бір шағын көпір бар еді, соған таяй бергенде бір еңгезердей жұпыны киінген ер адам дәл жанымнан өте шықты. Алакеуім ақшам уақыты, алғашқыда оған еш мән бермедім. Шамамен он-он бес метрдей жүрген шығармын, кенет жүрегім тулап сала берді де, еріксіз артыма бұрыла қарадым. Анадай жерде ту сыртымнан қарап біреу тұр. Өзіме де белгісіз бір күштің жетегімен қайта бұрылып жақындап келіп, бетіне үңіле қарадым. Ақай!

	– Жаннұр! – деп таңырқай дауыстады. Бірақ ол көзіме бір бөтен адамдай көрініп кетті, шашы да қауғадай болып өсіп кеткен, әлде ымырт қараңғылығымен солай көрініп тұр ма? Денесі де алпамсадай болып тым олпы-солпы зорайып кеткен секілді. Үстіндегі костюмі де сонша дәу, иығынан асып, екі иіні салақтап тұрғандай... Көз алдыма Мұқағалидың қайсыбір өлеңіндегі кейіпкер елестеді:



	Жыласам ба екен, жырласам ба екен, білмеймін,

	Алдымда тұрған адамды мынау кім деймін?

	Алдымда менің адасып кеткен арман тұр,

	Жұбатсам ба екен, жылатсам ба екен, білмеймін.



	Жастықтан жалғыз қабағы менен қас қапты,

	Қап-қара шашы бурыл тарта бастапты...



	Ақайдың не айтып тұрғанын білмеймін, әйтеуір екі қолын ербеңдете сілтеп бірдеңе айтып жатқан секілді.

	Оның бетіме сәл еңкейіп үңіле қарап:

	– Сен не, жылап тұрсың ба? – деген сөзінен селт еттім.

	Расында да жүзімді көзімнің жасы жуып тұр екен.

	«Ақай, мен... мен сені сүйем! Сен бұл өмірде маған ғана керексің! Сені мендей ешкім де сүйіп, ешкім де бағалай алмайды!» деп мойнына асыла кетуге шақ қалып тұрмын. Бірақ үндеместен бұрылдым да, аяғымды жылдамдата басып кете бардым. Ол тұрған орнында атымды үш қайтара атап дауыстады да қалып қойды. Сәл алыстап қараңғылықтың құшағына кірдім де, жол шетіне жүрелеп отыра кетіп, екі қолыммен бетімді басып, өксіп-өксіп жыладым-ай келіп! Жол жиегіне келіп тоқтаған машинадан Айымгүл мен Сәулеш түсті де, жаныма жүгіріп келіп тұрғызып жатып:

	– Не болды?! Не болып қалды?! – деп абыржи сұрады. Машинаға мінген соң, жасымды сүртіп отырып:

	– Ақайға жолығып қалдым! – дедім еріксіз шынымды айтып. Айымгүл иығымнан қапсыра құшақтады да:

	– Мен де солай межелеген едім, оның үйі осы маңда екенін білуші ем, – деді жеңіл күрсініп.

	Қазір мен сырты басқа, іші басқа адам болып өмір сүруге де көндігіп қалған жанмын. Олай болмағанда қайтейін, оның бүгінде басқа отбасы, бала-шағасы бар, сәл бір ағаттық жіберсем енемнің енді мүлде оңдырмасы анық. Менің аузымнан шыққан бір ауыз сөзден-ақ қанша адамның тағдыры мүлде өзгеріп сала беруі де мүмкін. Бірақ ол бәрібір анау қабат-қабат тас қамалдарды бұза алмасы айдан анық. Оның мойнына киілген темір қамыт тірісінде қайта шешілмесін екеуміз де айқын түсінеміз.

	Бұл 2007 жылдың күзі еді.

	Осы жолы да Қытай елінен қатты жабырқап оралдым. Көз алдымда кешегі мені ғашық еткен сетер жігіт мейірлене күлімсірейді де, лезде жігері жасып, өмірден шаршаған алпамсадай еркек орнына ауысады. Бұл суреттен жаным қатты ауырып, талай уақытқа дейін еңсемді көтере алмай жүрдім. Ақыры енді ешқашан бұл елге келмеуге, оның мынау қалжыраған бейнесін көрмеуге өз-өзіме ант еттім. Және солай жасадым, ол жаққа мүлде ат ізін салмағаныма екі жылдан асқан. Тек түсімде көретін болғам. Том-том өлең жазып шөлімді басам:



	Тіршілік деген ағыны қатты теңізден,

	Жоғалтып алып, таба алмай қойдым сені мен.

	Түн болып түнеп, күн болып сүйіп қайтамын,

	Алып айдынның сен түсіп кеткен ернінен.



	Жоғалып кетіп, түсіме кірдің бүгін сен,

	Біліпсің деймін ғаламның барлық тілін тең.

	Қанша мың тілмен «Сүйемін!» депсің, сенер ем

	Мен жаққа қарай толқындай тулап жүгірсең!



	Тамсанта қоймас лоқсыта тойған бал дәмің,

	Қумайды ешкім қаша алмай қалған арманын.

	Сағынышымның сарқылып кетпесі үшін де

	Мен сені әдейі жоғалттым ба екен, ардағым?



	Жоғалтып алдым, жоғалған жоқсың, естесің,

	Толқыған айдан нұр жауып тұрған кештесің.

	Өрнегін таппай шимайлап отыр әлдекім

	Жоғалтып алған орамалымның кестесін.

	Іздедім сені қуанышым менен қайғымнан,

	Іздедім, күттім келер деп әрбір ай-жылдан.

	Іздеймін сені, теңізге тамған тұнығым,

	Аққуы жүзіп, інжуі шөккен айдыннан.



	Жоғала көрме, жаныма жалғыз керегім,

	Көңілден өшсең, сенімен бірге сөнемін.

	Оқылмайтұғын альбомда кеттің алаулап,

	Жалындап жазып, аяқтамаған өлеңім!



	Күндер солай жылжып жатты. Менің мынау тағдырдан алған сабағым – әркімге алғашқы некесінен қымбат ештеңе жоқ екен-ау!

	Бір күні таңертең жұмысқа жиналып, қақпа алдына шыға беріп едім, інімнің машинасы баяу сырғып келіп тоқтады. Жұмысқа жеткізіп тастар деген оймен машинасына міндім. Інім моторды сөндіріп, бірдеңе айта алмай отырған кісіше аз-кем ойланып қалды да, қолыма әлдебір құжаттар салынған қалта ұсынды.

	– Бұл не?

	– Неке куәлік. Ажырасам, ақылсыз надан қатыннан әбден шаршадым.

	Артқы орындыққа бұрылып қарап едім, бір жастан енді ғана асқан баласын ертіп алыпты. Жағдайдың тым ауырлай бастағанын түсіне қойдым.

	– Иә, сен дұрыс айтасың, сенің әйелің шынымен де надан. От басынан шығып көрмеген жаман. Бірақ ақылсыз, надан, жаман адамды билеуге ақылың жетпесе, ақылды жұрт пен сырттағы ағайын-туысқа сөз тыңдату қолыңнан тіпті де келмейді. Қазақ «Атың жаман болса сатып құтыларсың. Қатының жаман болса қайтіп құтыларсың?» дейді. Ендеше ешқандай еркек әйелімен ажырасу арқылы өмірдің қиындығын жеңілдете алмайды. Өзің айтушы едің ғой, «Өмірдің мәні айналаңдағыларға шарапатыңды тигізіп, жақсылық жасауда» деп. Ендеше жақсылықты өз баласына жасай алмаған еркек басқаға тіпті де жасай алмайды. Ал балаға бұл өмірдегі ең үлкен жақсылық – ата-анасының ортасында өсуі! Қоғамның кішкентай бір бөлшегі іспетті екі-үш адамнан тұратын қарапайым отбасын басқара алмаған еркектің өмірде басқа бірдеңе тындыра алатынына мен мүлде сенбеймін! – дедім де, құжаттарын тастап, машинаның есігін серпе жауып түсіп кеттім. Жолдың қарсы бетіне шықтым да таксиге міндім. Өзімше мінез көрсеткен түрім.

	Кешкісін жұмыстан қайтарда жағдайларын білейін деген ниетпен арнайы сол үйге бұрылдым. Мен есіктен кіргенде, тамағын түсіріп жатқан келінім жарқылдай амандасып:

	– Әпке, тамақтың үстіне келдіңіз! Мақтап жүреді екенсіз! – деді. Төргі бөлмеде креслода телевизор қарап отырған інім мені көріп күлімсіреді де қойды.

	Кейін үш-төрт балалы болып, отбасының базарын қызықтап отырған ініме кейде әдейі:

	– Осы жақсы балаларды қандай жаман қатын тапты екен, ә?! – деп әзілдеймін. Ол:

	– Шіркін, сіздің есте сақтау қабілетіңіздің жақсысын-ай! Ұмытпайсыз сол жағдайды! – деп өзі де басын шайқап күліп қояды.

	Иә, ерлі-зайыптылардың арасындағы өкпе-реніш ешқашан ұзаққа бармайды, тек ортаға сайтан кірмесе. Осы ұстанымым арқылы талай туыс-жақындарымның, таныс-білістердің де шағылғалы тұрған шаңырағын сақтап қалдым. Өз махаббатым, өз тағдырым үшін күресе алмаған өкінішімнің орнын солай ғана толтырып жүрдім.

	Бір күні жұмыстан кештеу келіп едім, қызым алдымнан еркелей жүгіріп шықты:

	– Анашым, үйге Қытайдан нағашым келді! – дейді.

	Мен есіктен кіргенде, немере інім Екей орнынан түрегеп, құшақтаса амандасты. Ел-жұрттың, туыстардың амандығын, берекелі тірліктерін естіп мәз болдық. Дастархан басында Екей өзінің соңғы кезде жазылған әзіл өлеңдерінен оқып, отбасымызды күлкіге қарық қылды.

	Ет желініп болып қалған шақта ас қайырып, бата жасаған ол, енді ғана есіне бірдеңе түсе қалғандай, бетіме жалт қарап үнсіз отырып қалды да:

	– Жаннұр, естідің бе? Ақай қайтыс болды ғой жол апатынан, – деді. Дастархан басындағы менен басқалардың барлығы:

	– Жаны жаннатта болсын! Аллаһу акпар! – деп беттерін сипады.

	Ертесі таңертең Екейді Алматының автобусына шығарып салуға бардым. Ол автобусқа мінер шақта:

	– Екей, сен кеше қайсы Ақайды айттың? – дедім. Ол менің бетіме аңыра қарап:

	– Кешеден байқаймын, сен сол хабарға сене алмай жүрген секілдісің ғой. Қайтыс болған сенің Ақайың! – деді. Қапелімде аузыма түскен сөз:

	– Е-е, телефоны бар ма? – деппін.

	– Өлген адамда қайдағы телефон? Есің дұрыс па? – деді де, анадай жерге жүгіріп барып, бір такси көлігін әкеліп мені мінгізді. Таксиске не түсіндіргенін білмеймін, әйтеуір жүргізуші жігіттің мені үйіме жетелеп әкеп кіргізгенін ғана білемін.

	Төсекке жете құладым да, үйді басыма көтере, бар даусыммен бақырып жыладым! Одан айырылған он жылдан бергі жасырын тұншыққан көз жасым мен құса-наламды әлемге әшкере еткендей, тіпті енді мен үшін ештеңенің де мүлде құны қалмағандай, бар даусыммен айғай салып жыладым! Өкіріп жыладым!

	Бірақ кеудедегі жан бөлек болған соң бәрі бекер екен. Қиналдым, қайғырдым, бірақ өлген жоқпын, одан мүлде айырылғанымды естігенде де тірі қалдым.

	Көз алдымда кешегі аттаған ақ босағам, күңіренген ата-ана, күйзелген ел-жұрт, Ақайсыз қаңырап қалған шаңырақ, менің жетім құлындай шырқыраған ұлым... Қиялым осы араға келгенде жүрегім және қан жылап кетті!

	О, тағдыр, сен қандай қаталсың?! Кеше ғана менен қызғанған аяулы ұлын ана байғұс қайтіп қана қара жерге қиды екен?! Ана жүрегі қалай ғана шыдады екен?!



	Қара құс шүйілді, жемсауы бұзылып,

	Қара орда шайқалды бір уығы үзіліп.

	Кереге басынан қапыда құлады,

	Бейуаз қарылғаш ұясы бұзылып.



	Сынбады, мойылдан шаңырақ, босаға,

	Қос сәби шырқырап, бүгілді қос ана.

	Бір туған бес жүрек «Аға!» деп шырқырап,

	Үндері қосылды-ау қайғылы нотаға!



	Боз інген боздайды ботасын жоғалтып,

	Сөз таппай тұр ма елің ақылға қонар түк?

	Көл болған көз жасқа айбынын тоналтып,

	Әзірейіл де өкінді-ау, қапыда оқ атып.



	Жылама, шешетай, тым осал іс қылып,

	Керек жоқ қайғыға қайратыңды ұттырып.

	Ет-бауыр, қолқаңды бердің бе тік тұрып,

	Ажалмен бетпе-бет келу – бұл мықтылық!



	Жылама, қарт ана, ұйықтасын балаңыз,

	Жарылмай, жазылмай сыздаған жарамыз.

	Қазірге алыстау болғанмен арамыз,

	Бір күні адаспай ізімен барамыз...



	Екі жылдан бері сандыққа лақтырып тастаған шетелге шығу құжатымды виза соққызуға Алматыға салып жібердім. Мұндайда жұмыс қашан мандушы еді, анау-мынау сылтаумен делдалдар уақытын созып жіберді. Құжат бір ай дегенде қолыма зорға тиді.

	Қытай еліне келе Сағымның телефон номерін тауып:

	– Отбасыларыңа, оның сүйегі шыққан босағаға барып құран оқып қайтайыншы, апаңа жылап мауқымды басайын, әрине, ботаны көрмеуге ант етем! – деп өтіндім.

	– Сені көргіміз келмейді, аулақ жүр! – деген жалғыз ауыз жауап естідім. Бұл дүниеде жаныңдай сүйген жарыңа өз босағасынан бір ауыз дұға оқыта алмай, шеріңді шығарып жақындарымен жыласа алмай, далаға келіп, даладан қайтудан үлкен қасірет жоқ шығар!



	Шолпан боп күтетін түнімен,

	Шуағын бұлт тұтқан күнің ем.

	Ғұмырың тым қысқа болған соң,

	Ертерек көктем боп оралып,

	Жолыңда ашылған «гүлің» бе ем?



	Сен мендей, мен өзің құсап ем,

	Кіл бойың ар-ұят, нысап ең.

	Сен менен адасып қалмасаң,

	Ажалға бермейтін құшақ ем.



	Не шара, балаларым үшін өмір сүру керектігін біліп, артыма мойын бұрдым. Тіпті де Қайсар болуым керектігін түсіндім де шалғайдағы үлкен қалаға қоныс аудардым.

	Әттең, өлген адамның қайта тірілмесін білсем де, бір үміт, бір түйсік мені бір құдіретке нандырады да тұрады. Биік мінбелер мен үлкен сахналарға көтерілгенде ең әуелі соңғы қатардағы орындықтарға көзімді қыдыртып шығамын. Бейне ол бір бұрышта сәл күлімсіреген мейірімді жанарымен қадала қарап отырғандай сезінемін.

	«Өмірдің өзі мектеп» демекші, мен осы сәтсіз неке мен кіршіксіз махаббатым арқылы мынаны анық түсіндім: Күллі ғаламның байлығы да, бақыты да адал махаббаттың табанының астында!





VIII Бөлім


	Түйіндеме




	Біреулер айтады: «Шын ғашықтар қосылмайды! Қыз Жібек пен Төлеген, Қозы-Көрпеш пен Баян сұлу өмірде үйленген болса, оларда мәңгілік махаббат болмас еді!» – дейді. Меніңше, бұл мүлде ағат түсінік.

	Шын махаббат тас астында бастырылып жатса да көктеп шығатын құнарлы дән секілді. Шын сүйіскен ерлі-зайыптылардың жүрегінде реніш ешқашан ұзақ өмір сүре алмайды. Тіпті қандай қиямет-қайымды бастан кешірсе де!

	Өмір екіге айырса да, жүректегі шын махаббат ешқашан сөнбейді!



	Арқаның желі аңызақ еді,

	Шашыңның иісі келетін.

	Елжіреп тұрып, бетімнен менің

	Сен болып ептеп өбетін.



	Сен болу үшін тірілер қанша

	Қызығып жүрген, білемін.

	Сендегі мұңның салқыны ұрып,

	Үздірген сонсоң күдерін.



	Мен үшін қазір тоңдырар жанды,

	Суық та емес реңің.

	Жуық та емес, алыс та емес,

	Қадала қарап тұр өңің.



	Махаббат үшін, о, менің ғазал,

	Таулардан биік тірегім!

	Ұйықтатты ма екен әлдилеп ажал,

	Ақынның жастап жүрегін?!



	Сен күлген сәтте күн түспес құздың

	Теріскейі де жылынар.

	Жақсыға, мүмкін, адамдар түгіл,

	Тәңірдің де өзі қызығар.





	Өмір шынымен де тым күрделі болса, адамның жан дүниесі одан да күрделі құбылыс секілді. Ал махаббат ше? Есіме ақын Мұхтар Шахановтың «Он екіден үшті алсаң не қалады?» деген өлең жолдары жиі оралады.

	Иә, он екіден үшті алсаң ештеңе де қалмайды. Бір жылдың алғашқы үш ай көктемінде бүршік жармаған миуа ағашының қалған айларда жеміс бере алмайтыны секілді, 20-25 шамасындағы жастық шақта, өмір көктемінде махаббаттың балы мен уын қатар татып, шаңырақ көтермеген әрбір адам қалған өмірінде біреуді сүйіп те, сүйдіріп те жырғатпайтын секілді. Әлі күнге тұрмысқа шықпаған біраз құрбыларымның:

	«Сағынатын ешкімім жоқ, бейне кеудем бос қалғандай...» – дейтін әңгімесін де жиі естіп жүрмін.

	Көпдеген ата-аналар балаларына: «Жоғары білім алып, жақсы қызметке ілінген соң, асықпай, отызға келіп үйленсең де ештеңеден кеш қалмайсың...» – деп жатады. Бірақ көптеген қыз-жігіттер бұл жасқа келгенде, тұрмыстық ахуалын жақсартып, өзін-өзі материалдық тұрғыдан қамтамасыз еткенімен, махаббаттан құр алақан қалғандарын сезініп жатады. Өкінішті-ақ!

	Бірде Фариза апамыздың бір қонақасыда өлең оқып отырған семейлік ақын қыздардың біріне:

	– Осы сенің өлеңдерің неге кілең мұңға бейім? – дегені есімде.

	– Апай, енді... күйеуіммен түсінісе алмай қалатын сәттерім көбірек болған соң... – деді әлгі қыз қысылып. Сонда Фариза апайдың:

	– Сендер үшін бұл өмірде әйел болудың бақытты азабын татып көруден асқан қандай сый болушы еді? – деп күрсінгені әлі есімде...

	Ақай, маған ащы да болса махаббаттың шынайы дәмі мен ана бақытын, жар бақытын ұғындырған сенсің!

	Бұл кітап – менің мәңгілік махаббатымның саған қойылған ескерткіші! Ал балаларың жайлы келесі кітапта әңгімелейтін боламын.

	Бұған дейін де айтқанымдай, сенің тағдырың неліктен октябрь айымен байланысты екенін білмеймін, 27 октябрьде дүниеден озыпсың. Екеуміз октябрь айында алғаш рет танысып едік. Сенің өміріңдегі барлық ерекше күндер неліктен тек осы айға тән екен? Бұл мен үшін жұмбақ. Иә, өмірдің бізге беймәлім тылсым сырлары мен тұңғиық құпиялары баршылық-ау!

	Топырағың торқа, жаның жаннатта болсын! – деп әңгімесін аяқтады Жаннұр.





	https://t.me/kzkitap





