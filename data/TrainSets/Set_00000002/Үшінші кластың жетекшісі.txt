	Тынымбай Нұрмағанбетов

	Үшінші кластың жетекшісі





	Повесть





	Педсовет мәжілісі созылып кетті. Жетекші мұғалімдер өз кластарының тоқсандық үлгірімін кезек-кезек айтып шықты. Сөз кезегі директорға тиген кезде отырғандар әдеттегісінен тыныштала бастады. Қайта-қайта жөтеліп отырған Қырықбай да қалтасынан бет орамалын шығарып, аузын қалқалай қойды.

	Жайраңғали үстелін сықырлата орнынан түрегелді де, мәжіліс басталғалы әрнені түрткілеп отырған блокнотының қайырылысын алақанының қырымен ысқылап қойып, отырғандарға жағалай қарап алды. Әр жерде селтиіп тұратын директор бөлмесінің 4–5 орындығы жетпеген соң кластардың шиқылдақ орындықтарын жиыстырып, оған да сыймағандары тыстаған сарғыш жапқышы кірден жылтырап, жиектері желіне бастаған көне диванға жапырлай отырысқан мұғалімдерге директор әдейі салмақтап, сүзіле қарап шықты. Педсовет басталарда «Кластардың бірінде өткізсек қайтеді», – деген мұғалімдерге «ішіме жел қармасып, мазам болмай отыр. Менде өтсін», – деп Жайраңғали ыңғай бермеген. Қазір де қаракөл жағалы етегі тобыққа жететін қысқы пальтосын иығына жамылған күйі. Қайта-қайта қымтана түседі.

	Сөзін әуелі, шын іші ауырған адамша, еріне бастаса да, әлдекімдерді сынап, жекуге келгенде кәдуілгі әдетінен жазбай, шапылдап, асығыс сөйлеп кетті. Алғашқы тоқсан қорытындысына байланысты үлгірімі нашар кластардың жетекшілерін біраз жерге қуып алған соң Қырықбайға тиісті.

	– Класта тұрып насыбай атыпсыз... Бір-р... Киімді үтектеп кию деген жоқ. Екі. Галстук – үш-ш... – Жайраңғали бесінші саусағын бүге бергенде, Қырықбай үстін-үстін жөтеліп кетті де, директордың сөзі бөлініп қалды.

	Сонан соң Жүрекбайға ауыз салды.

	– Арамызда мына Жүрекбай деген бала жүр. Инстөтті бітірмесе де, «жас бала ғой, үйреніп кетер» деп алып едік. Мектепте үшінші жыл істеп келеді. Ал енді осы балаға көңіл толмай жүр.

	Осы кезде химия пәнінен беретін мұғалім Қияқбек:

	«Иә, Мәурікбаевтың өзі», – дей беріп, директор сөзін қостағандығын сездіріп, қозғалақтап қойды. Қырықбай да тағы үстін-үстін жөтеліп алды.

	– Иә, көңіл толмай жүргендігін өздеріңіз де сезіп жүрген боларсыздар. Әрине, мен қазір бәрін де дакладтап жатпаймын. Педагогқа лайықсыз істері бар.

	Обшым-м... Тоқ етерін айтқанда, Мәурікбаевтың мәселесін біз арнайы қарағанымыз жөн.

	«Мұным қалай?» дегендей директор жан-жағына қараған сәтте өзгелер үндемеген соң, Қияқбек тағы да «Иә, арнайы-ы», – деп, ыңырси сөйлеп, оқу ісінің меңгерушісі Нұрымбаевқа қарай бұрылыңқырап отырып еді. Ол аз-кем таңырқағандай пішін ғана танытты.

	Педсовет біткен соң, көңілсіздеу болса да, гүрің-гүрің сөйлесіп мұғалімдер сыртқа шықты. Ең соңынан шыққан директорды Қияқбек есік аузында күтіп алып, үйі бұрыстау болса да бірге кетті.

	Жүрекбай біраз жерге дейін Нұрымбаев, Қырықбай – үшеуі бірге жүрді. Бірақ араларында пәлендей ауыз тұшырлық әңгіме болған жоқ. Шалбарының ұзын, кең балағын шаңға тигізбеймін деп, анда-санда көтеріп қойып келе жатып, Қырықбай кеше ғана шығарған «Класс бұрышына» оқушылардың баттастырып сия жағып кеткенін айтып күңкілдеді. Нұрымбаев «Класс бұрышын» бүлдірген оқушыларды анықтау керектігін айтты. Оларға үнсіз ілесіп біраз жүрді де, үйінің тұсына келген соң, Жүрекбай бұрылып кетті.

	Соңғы кезде сырқаттанып жүрген анасы жатып қалыпты. Үйге кіре сала, босағадағы аласа орындыққа отыра сала, бәтеңкесін шешіп, плащының түймесін жүре ағыта кереуетінің жанына келді. Апасының «термоста шай тұр» деген көңілсіздеу үні естілді. Шешініп болған соң, бір-екі кесе шай ішпек болып, термос пен кеселерді сыңғырлата шкафтан ала бастады. Бірақ бір кеседен артық ішпеді. Зауқы болмады. Газеттерді оқымақ болып аударыстырып еді, бұрын оқығандары екен. Ертеңгі болатын сабақ кестесіне қарады. Термос, кеселерді қайта жиыстырды да, сақыр-сұқыр еткізе кереуетіне құлай кетті. Ұйқысы келер емес. Директордың әлгінде айтқан сөздері шыңылдап дәл құлағының маңында жүргендей. Ол жарығын басып қойған ондық шамның әлсіз сәулесімен буалдырланып көрінген аласа үйдің төбесіне қарап жатып, ақырын ғана күрсініп қойды. Қиялымен өткен күндерді шарлады.

	* * *

	Педагогикалық институттың бірінші курсын ғана бітірді. Жалғыз анасы сырқатты болған соң, одан әрі оқуға мүмкіндігі болмады. Амалсыз сырттай оқуға ауысты.

	Жүрекбай үшін мектепке орналасу да оңайға түскен жоқ. Аудандық оқу бөлімінің есігін талай күн күзетті. Анда-санда еріне сөйлейтін қара сұр жүзді, бұжыр бет меңгеруші алғашқы күндері «Сен түгілі, табақтай дипломымен келгендерге де орын жоқ», – деп, Жүрекбайдың өтінішін тыңдағысы да келмеді. Бір апта өтті. Екі апта... Жүрекбай да келуін қоймады. «Ынталы» совхозынан күніне екі рет қатынайтын автобуспен таңертең келеді. Кешкісін қайтады. Әуелгіде салқын сөйлеп жүрсе де, бір күндері «көрерміз» дейтін болды. Соның өзі Жүрекбайға медеу болды. Анасын да «болатын шығар» деп жұбатып қояды. Сөйтіп жүргенде «Ынталы» совхозының алыстағы участогіндегі сегізжылдық мектептен орын табылды. Бұжыр бет меңгеруші «Бала жағдайыңды ескердім. Болмаса осында институтты бітіргендер де өріп жүр», – деп сол орынға рұқсат етті.

	Біраз күннен кейін біржола Қызылтөбеге көшіп те келді.

	Алғашқыда Жүрекбайды Жайраңғали жақсы раймен қарсы алды.

	– Рекең жіберген соң, біз не дейік. Істейсің. Әрине, кадрға пәлендей мұқтаж да емес едік. Дегенмен жас бала екенсің. Коллективке жастар да керек қой. Өзіңе бірінші класты беремін, – деп қамқор бола сөйледі. Тіпті класс бөлмелерін аралатып, мұғалімдермен де өзі таныстырды.

	Сонымен Жүрекбай мұғалім болды.

	...Алғашқы оқу жылының басталған күні. Ол күн Жүрекбайдың ұмытылмастай есінде қалды.

	Оқу жылы басталардан бірер күн бұрын ғана сатып алған ақ нейлон көйлегін киіп, кітап, дәптерлерін газетке орап, қолтығына қысқан күйі мектепке жеткенде әлі ешкім де келмеген екен. Әуелі мұғалімдер бөлмесіне кіріп, кітаптарын қойды. Сонан соң есігіне «1-класс» деп жазылған кластың ішіне кірді. Өзін қуанышты бір сезім билеп жүр. Жүріс-тұрысы да сергек. Кейде жалғыз өзі жүріп-ақ күлімсіреп қояды. Парталарды аралады. Тіпті өзінің орындығына отыра беріп, өз-өзінен қымсынғандай қызарып, абдырап қалды. Ол қайткенмен де өзінің бұл күні абыржулы күйде екенін іштей жақсы сезді.

	Жүрекбай әсіресе өз шәкірттерінің келе бастауын асыға күтумен болды. Дәптеріндегі бүгін бірінші класқа келуге тиісті он жеті баланың тізімін тағы бір оқып шықты. Көпшілігімен оқу жылы басталар алдындағы дайындық сабақтарында танысып алған. Алдымен Түлкібекті ертіп ферма бухгалтері Оңғар келді. Өзі аздап қызулау. Жүрекбайдың қолын қайта-қайта қысып, күле сөйлеп, алдыңғы партаға отыра кетті.

	– Ініш-шек-к мына батырың оқимын-н дейді. А-аздап... ішкен жағдай бар. Қуаныш-ш қой... Бірінші балам, – деп, сұқ саусағын шошайтып, жан-жағына үрке қарап отырған баласының арқасынан қағып қойды.

	Аса қуанышты екенін жасыра алмай отыр.

	– Ініш-шек, жаңадан келіп жатырсың... Ы-ы-ы... Әлі танысармыз... Үйде боласың. Әби-и... әбизәтілні ішеміз...

	– Рахмет Оңқа. Ол мәселе кейін.

	– Жоқ кейін емес. Жуыр-рда... Тіпті бірер күнде. – Оңғар жұдырығымен партаның қақпағын бір ұрып қойды. – Жаман ағаң аман болсын. Мына Түлкібектің ағайларының басын бір қоса алмасам... Иә, үлкенім ғой... Білдің бе? Бұдан кейін де төр-ртеуі-і... Жоқ бесеуі бар-р... Аралары бір жылдан. – Оңғар сұқ саусағын тағы да шошайтып қойды.

	Бұл кезде жұрт класқа балаларын жетелеп, абыр-дабыр сөйлесіп кіріп жатты. Балаларды таниды. Ата-аналардың көпшілігін біле бермейді. Бір кезде қызын жетелеп көрші тұратын Зергүл дейтін әйел де келді.

	– Шырағым-ау, өзіңмен бірге келеміз бе десек, азанымен кетіп қалыпсың...

	– Апай, отырыңыз.

	– Ие, отырамыз ғой. Отырмағанда қайтер дейсің? Мына Күлпашқа «Күнде көріп жүрген ағайың ғой. Өзің-ақ бара ғой, пісетін күбім, ысытатын айраным бар» десем, үй айналып қорсылдап өкпелесе болар ма... Өй, ынжық неме. Әкесіне тартып осындай болды.

	– Жарайды, апай, сәл сабыр.

	– Әрине, сабыр етеміз ғой. Шкүлде отырғанымызды білеміз.

	Зергүл енді маңында отырған кісілермен самбырлап сөйлесе бастады.

	Класқа үстіне қоңыр барқыттан костюм-шалбар киген домалақ қара баланы қолынан жетелеп, қамшысын бел-беуіне қыстырған қалың сақалды шал кірді. Кірген бойда тура Жүрекбайдың жанына келді.

	– Шырағым, біріншіні оқытатын бала өзіңсің бе?

	– Иә, мен...

	– Ендеше мына баланы тізіміңе кірістір. Қойшығараев Табыл деп жаз. Кешеге дейін баламыз тұрмай жүріп көрген пәрзәнт болған соң, іздегеніміз табылды, – деп ырым етіп, атын Табыл қойғанбыз, шырағым.

	– Бұл бала дайындық сабақтарында болмады ғой.

	– Дайындық-майыңдығыңды білеміз бе? Таудан түнде келдік. Қой бағып жүрген қазақпыз. Осы баланы қабылдап алсаң, жүргелі тұрмын. – Баласы әркімге жалтақ-жалтақ қарайды. Жүзінде үрей бар. Атасының қолынан мықтап ұстап алған. Өзгелердей қолында сумкасы да жоқ.

	– Кітап, дәптер алдыңыздар ма?

	– Шырағым-ай, кейде осы оқыған балалардың сөзіне қарным ашады. Таудың арасында кітап, дәптер қайдан болсын? – Шал қалың қауға сақалын алақанымен сипап қойып, Жүрекбайға төне түсті.

	– Құдайға шүкір, ақшасы бар. Ау, мәгәзіннің екі кітап, бір қаламы жетпей қалып па? Сатып алады. Оқып кетеді.

	Әлгі осы ауылдан шыққан Айғырбайдың баласы қазір міністір болды дейді ғой. Әне, сол бала мойнына шүберек пәпке асынып, шкүлге жалаңаяқ қатынап оқыған бала. Көзіміз көрді.

	– Ақсақал, әрине, дұрыс қой.

	– Дұрыс болса, енді не дейсің? Мына Жаңғыр дейтін осы шкүлдің қарауылы менің жақын ағайыным. Табылжан соныкіне жатады. Бұрын далаға шықпаған бала. Апам мен көкемді сағындым десе – жіберіп тұр.

	– Жарайды, ана жерге отыра тұрыңыз.

	Шал баласын жетелеген күйі Жүрекбай нұсқаған соңғы парталардың біріне барып отырды.

	Коридордағы у-шу да басыла бастады. Өзге кластарда сабақ басталып кеткенін де сезіп тұр. Кластағылардың бәрі жайғасып болған соң, Жүрекбай сөзін бастады. Оқушылардың үлгірімі, тәртібіне ата-аналардың ықпалы жайлы айтты. Әуелгіде сөзін тәп-тәуір бастаса да, сәлден соң әлдебір қысылу сезімі пайда болып, асып-сасып та қалды.

	– Саспа, шырағым, саспа. Ойбүй, бала оқыту оңай ма? Өзің де уыздай жас бала екенсің. Мына әр үйден жиылған тентектер миыңды пықыртып жібермесе қайтсін, – деп, Зергүл көршісі аяныш білдірген боп, самбырлап сөйлеп отыр.

	Оңғардың бар ықыласы Жүрекбайда. Көзін бір ашып, бір жұмып отырып, «айта бер» дегендей, басын изеп қояды. Жүрекбай ұзақ сөйлеген жоқ. Айтар ойын жеткізген соң балаларын алып келушілерге: «Қайта берулеріңізге болады», – деді.

	Ата-аналар біртіндеп шыға бастады. Оңғар кетерінде Жүрекбайдың қолын тағы да қысып-қысып қойды. Зергүл көршісі: «Сандалып кетпе. Ауылдың жаман иттері қауып алар, ағайыңмен бірге қайт», – деп, қызының құлағына құйып жатыр. Қойшығара шалдың шығуы тіпті қиын болды. Баласын ұзақ айналып бетінен сүйгіштеумен болды. Сонан соң, шығуға бет алып, есікке қарай жүре бергенінде, баласы шарылдай жылап, соңынан тұра ұмтылды. Шал баласын тағы аймалап есік алдында тұрып алды.

	– Жарайды, ақсақал, шыға беріңіз. – Жүрекбай жақындап келіп Табылдың кішкене қолдарынан ұстады.

	– Оу, оқушы да жылай ма екен? Қане, орныңа отыр. Қазір оқуды бастаймыз. Міне, өзіңдей балалар отыр ғой. – Шал баласына қайта-қайта қарайлап есіктен шықты.

	Атасы кеткен соң да Табыл жылағанын қоймады. Тіпті «партаға отырмаймын» деп әлек салды. Сәлден соң есік қайта ашылып, класқа Қойшығара шал кірді.

	– Айналайын, Табылжан, жыламашы енді... Айналайын шүкірім-м.

	Дауысы қалтырап, иегі кемсеңдеп кетіпті.

	– Ақсақал, қайта беріңіз енді. – Жүрекбай еріксіз езу тартты.

	Шал шығып кеткен соң, ол өз орындығына келді. Отырған жоқ. Түрегелген күйі он жеті оқушысына жағалай қарап шықты. Табыл әлі де солығын баса алмай, соңғы партада жалғыз отыр. Өзгелері де бір-біріне үрке қарайды. Жүрекбай оларға ұзақ, қызыға қарады.

	Күндер өтіп жатты. Жүрекбай жұртпен араласып таныса бастады. Жүріс-тұрысы, сөзі де олпы-солпылау болғанымен, жасы елулерден асып кеткен Қырықбай оған ұнады. Бір жолы мұғалімдер бөлмесінде оңаша қалып, екеуінің ұзақ сырласқаны бар.

	Осы Қызылтөбе мектебін соғыс жылдары оқушыларымен, ауыл әйелдерімен бірге өзі де салысыпты. Алғашқыда төрт жылдық мектепке арналып, ауыз үй арқылы салынған қарама-қарсы екі бөлме екен. Соны Қырекең ерінбестен Жүрекбайға схемасын сызып тұрып көрсетті. Елу бесінші жылдарға дейін жалғыз өзі істеп жүретін де, мектеп сегіз жылдыққа айналған соң да көп жылдар өзі директор болыпты. Осының бәрін бар ықыласымен, өзі де қызыға отырып айтып берді де: «Мінеки, бала, жаман ағаңның бітіргені», – деп, ырсия күліп алды. Жуырда ғана ұстарамен қырғызған басына енді тебіндеген шаштары ала-құла өсіп келе жатқан тарылық сияқты еді.

	Селкілдей күлгенде мойнын тұтас басқан әжімдері жиырылып-жазылып тұр.

	– Әне, сөйткен ағаң енді қол еңбегі мен суреттен сабақ береді. Былтырға дейін дене тәрбиесінен сабақ беріп едім. Әй, жас келген соң, доп қуған балалардың соңынан жүгіруге де ұялады екенсің.

	Сол жолғы әңгімеден соң екеуі араласып кетті. Қолынан келмейтін әлде өзіне ерсілеу көрінген шаруаларын

	«Жүрекбай бала, қайтесің енді», – деп әкеліп тұрады. Жүрекбай да қолынан келгенін аямайды. Шәкірттермен де түсінісе бастады. Әуелгіде көршілерінің: «Шырағым, Жүрекбай-ау, өзің үнстеттен келіп біріншіні оқытқаның нең», – дегеніне кәдімгідей шамданып қалушы еді. Оның үстіне мақтанып сөйлегенді ұнататын апасы көшіп келген соң-ақ: «Баламды үнстет жібермейміз деп қиғылықты жасаған екен, үнстетке сабақ бергіземіз деген екен. Мен қоймадым», – деп әңгімені ушықтырып жіберген. «Балаңыз әлгі мектепке жаңада барған мұрынбоқ немелерді оқытып жүрген көрінеді ғой», – деген сөздерді естіген соң жүні жығылып қалды.

	Арада екі-үш ай өткен соң бәрі де ұмытылды. Шәкірттерінің әрқайсысының мінез-құлқын біліп үйренісіп алған соң, тіпті көңілді болды.

	Класында өткен алғашқы ән сабағы Жүрекбайдың әлі есінде. Еске алғанда еріксіз езу тартады.

	Сабақ басталысымен-ақ оқушылар әдеттегіден тыс ықыласты отырды. Әрқайсысының қабілетін байқау үшін Жүрекбай бірінші сабағында оларға өздері білетін әндерді орындатуды ұйғарды. Бірінші болып Күлпаш қолын көтерді. Көршісі әрі оқушысы болғандықтан өзі Жүрекбайға әбден үйреніп, еркін сөйлейтін болып алған. Сондықтан болар «ағай, бізге қашан ән-күй болады» деп сұрап алғаны да бар.

	– Қане, қайсысың ән айтасыңдар, – деген кезде, «Ағай, ағай, мен айтайыншы», – деп, қолын төбесінен асыра бұлғақтатып болар емес. Оған ілесе Түлкібек, сонан соң он жеті баланың жартысынан көбі тілек білдіріп, қолдарын көтерді. Табыл әуелі көтерді де, қолын қайтадан түсіріп алды. Шамасы дақпыртқа ілесіп, қызды-қыздымен аңдамай көтеріп қалған болса керек. Сонысына қысылғандай, самайын қасығыштап, төмен қарап отыр. Жүрекбай бәріне жағалай бір қарап өтті де, «ал, Күлпаш, сен шыға ғой», – деді. Күлпаш тақта алдында Жүрекбайға бұрыла қысылмай еркін тұрды. Расында да біраз ән біледі екен.

	– Жарайсың, Күлпаш, енді отыра ғой. – Күлпаш жайраңдап, қуанып қалды. Партасына бұлғақтай жүріп барып отыра бере, «естідіңдер ме» дегендей, жан-жағына еркінси қарап алды. Жанында отыратын арық қара бала әлдене айтуға бейімделіп, жақындай түсіп еді.

	– Ағай, мына қараңызшы. Сыбырлай береді, – деп айқай салды. Әлгі бала сасқанынан алдыңғы партадағыларды тасалап етпеттеп жата қалды.

	Екінші болып тақта алдына Түлкібек шықты. Көкшіл көздерін Жүрекбайдан алар емес. Жүрекбай: «Ал енді бастай бер» деген соң-ақ Түлкібек аузын кең ашып, класты басына көтере барылдай жөнелді.



	Бойдақ болып-ып жүрмін-н әлі-і,

	Барады өті-іп...



	– Тоқтат.

	Түлкібек асып-сасып, абыржып қалды.

	– Бұл өлеңді саған кім үйретті?

	– Бұл өлеңді-і... анау... Жора деген тракторшы көршіміз бар.

	– Басқа өлең білесің бе?

	– Анау-у... Көкем үйреткен бір өлең бар.

	– Соны айта ғой. – Рұқсат етсе де, «осыны неге отырғыза салмадым екен» деп, Жүрекбай іштей өкініп қалды. Түлкібек ауылды жерде айтылып жүретін қарадүрсін әуенмен тағы да барқырап кетті.



	Өмір – теңіз, біз – кеме,

	Жүзіп келе жатырмыз-з.

	Қыздар – балық, біз – балықшы.

	Сүзіп келе жатырмыз-з...



	– Оңғаров, отыр орныңа.

	Жүрекбайға ілесе Күлпаш та айқай салды.

	– Ағай, ол өкіметтің өлеңі емес.

	Жүрекбайдың даусы сұстылау шыққандықтан да, Түлкібек абыржып қалды.

	– Ағай, ендеше «жер шарының» жартысын айтайын.

	– Жарайды, жетер.

	Түлкібек бір қолымен ышқырлығын қайта-қайта көтеріп қойып, орнына барып отырды.

	Тағы да біраз оқушы тақта алдына шығып, білетін өлеңдерін айтты. Оқушылардың соңын ала Табыл тағы да қолын көтерді.

	Өзгелерден гөрі жасқаншақ, тұйық Табылға Жүрекбай үнемі жұмсақ сөйлейтін.

	– Табыл өлең айтасың ба?

	– Айтайы-ын-н. – Дауысы ыңырсып әзер шықты.

	– Ендеше шыға ғой.

	Табыл аяғын ақырын басып, тақта алдына шықты. Шығарын шықса да, өзі тіпті үрейлі.

	– Ал айта ғой.

	Табыл аяғын бір-екі басып, Жүрекбайға жақындап тұрды.



	Әкем аты Мейірман,

	Шауып келдім қиырдан-н...



	Дауысын Жүрекбайдың өзі әрең есітіп тұр. Бала одан әрі үндемей, төмен қарап қалды.

	– Айта ғой, әлде ұмытып қалдың ба? Табыл төмен қараған күйі:



	Жаман тоным жалбырап,

	Құлап қалдым сиырдан,



	– деп, егіліп жылап қоя бергені.

	Класс іші шулап күлісіп жатыр. Жүрекбайды да күлкі қысты. Бірақ күлген жоқ. Өйткені оған Табылды жұбатып, орнына отырғызуға тура келді.

	Сол күні түнде ертеңгі сабағына әзірленіп үй ішінде жалғыз отырып көзінен жас аққанша күлгені бар.

	* * *

	...Содан бері де екі жыл өтіпті. Олар да ер жетіп қалды. Жүрекбай кереуетін сықырлата бір аунап түсті. Ұйқысы келер емес. Құманын салдыратып апасы есік аузында жүр.

	– Ища-а, Жүрекбайжан-ау, сыртқы есікті ілмегенің не, – деп сөйлей кірді. Жүрекбай үндеген жоқ. Апасын да аяды. Күйбеңдеп таңертеңнен кешке дейін бір тынбайды. Анда-санда ұстап қалатын сырқаты тағы бар Жүрекбайды сырттай оқуға ауыстырғандағы мақсатының өзі келінді болу еді. Соның реті келмей жүр. Жүрекбай да ойланбайды емес. Қызылтөбенің бір қызына қырындаймын деп күлкі болған да жайы бар.

	Өткен жылы аудан орталығындағы орта мектепті бітіріп келіп, фермадағы дүкенде істеп жүрген Шолпанкүлмен арақатынасы тәп-тәуір болатын. Анда-санда дүкенге барып тұрады. Көбіне кітап, әлде бір зат іздеген боп сылтау табады. Кімге де болса сызылып тұратын ашаң жүзді, бұйығы қызды көңілі қатты ұнатады. Дүкенге барады да, ананы-мынаны қараған боп ұзақ тұрады.

	Кейде дүкен іші оңаша болғанда тиіп-қашып болса да, жылы-жылы сөйлесіп қалатын кездері бар. Қыз да теріс көрмейді. Дүкенге біраз соқпай жүріп барғанында бота көздерін тура қадамай, әлдеқайда алып қашып тұрып: «неге соқпай кеттіңіз?» дейтіні бар. Ондайда Жүрекбай да сасып қалып, аузына алдымен түскен сылтауын айта салады. Шолпанкүл – ферма меңгерушісінің қызы.

	Екеуінің арасындағы осы бір жайларды сезіп, біліп апасының да көкірегіне нан пісіп жүретін. Кейде екеу ара шай ішіп отырып шүңк-шүңк сөйлескенде: «Келін түсіре қойсаң, өйтсек қайтеді, бүйтсек қайтеді?» – деп, қайдағы бір көңілінде жүрген жайларды да айтқыштап кетіп еді. Сөйтіп жүргенде биылғы күзде күтпеген бір жай болды.

	Оқудың жаңа басталған кезі. Жазғы сессиядан келген бойда ферма басшылары ауыл мұғалімдерін «шөп шабуға көмек беріңдер» деп, шабындыққа алып кетті де, содан оқу басталардан бірер күн бұрын алып келді. Шолпанкүлмен кездеспегелі екі айдай өткен. Киноға шақырса, «ауыл адамдарынан ұяламын» деп бармайды. Сонан соң екеуі ауыл сыртындағы қалың бауға қарай қыдыруға шықты. Ымырт үйіріліп төңірек қараңғыланған шақ. Екеуінің қол ұстасқан күйлері өткен-кеткен жайларды сөз етіп, бауға жете бергені де сол еді. Қарсы алдарынан бір арқа жусан арқалап бір әйел шыға келгені. Ақысы қалғандай, екеуіне төніп келіп қарады. Сөйтті де арқасындағы отынын жерге қоя салып: «Үйбай-ау, мұғалім бала мен Шолпанкүл ме деймін», – деп, таңдана үн қатты. Зергүлдің дауысы.

	Жүрекбай үндеген жоқ. Зергүлден қатты қысылған Шолпанкүлді қорғалай жүріп әрі кете берді.

	Сол түні ауыл үрен-сүрен болды. Зергүл үйіне жете арқасындағы отынын тастай сала: «Ойбай, қыз қашты. Несін айтасың, мұғалім бала ферма бастықтың қызын жетелеп қырдан асып барады», – деп айқайды салыпты. Онысымен де қоймай, түн ішінде ауылдың бір шетіндегі Шолпанкүлдің үйіне барады. Екеуі ауылға қайтып оралса – жұрт у-шу.

	Әр жерде гуілдесіп сөйлескен еркек, әйелдер. Оталған мотоциклдер.

	Бар қызығы ертеңіне болды. Шолпанкүлдің шешесі де азулы, қызуқандылау кісі еді. Ертемен мектепке барыпты. Өздерінің мектеп директорымен жақындықтары болатын. «Мынау мектеп екен-ау» деп қаймыққан жоқ.

	– Қайда, әлгі менің қызымды жетелеп қашатын немелерің? Оны көрейін мен! – деп айқайлай кірді. Жүрекбай сабақта отырған. Тағы бір құқайдың басталғанын сезіп сыртқа шықты. Мектеп директоры, Қырықбай, Нарымбаевтар да коридорда жүр екен.

	Әйел Жүрекбайды көрген соң тіпті долданып кетті.

	– Е, мына неме ме едің? (Жүрекбайға «неме» дегені-ақ қатты батты.) Кәстөмінің жеңі шашақтанып, қыстан әзер шыққан тоқтыдай ілмиіп жүргенге құдайдан тілейтін момын ба десем... Мұның ойы көкте екен. Ойбай-ау, мен сенің Шолпанкүлдің білегінен ұстағаныңды көрейін.

	Мұғалімдер басу айтып, әйелді әзер қойғызды.

	Сол күні мектеп іші де гу-гу әңгімеге толды-ау. Мұғалімдер түгілі, оқушылардың да шет-жағасы есітіп қалды. Жүрекбай әбден қысылды. Оның үстіне, үлкен үзілісте Жайраңғали кабинетіне шақырып алып, мұғалімдердің көзінше жерден алып, жерге салсын бір...

	– Сен педагогқа тән іс жасап жүрген жоқсың. Өзіңді ғана емес, бүкіл коллектив намысын қор еттің. Бұл ісің аяқсыз қалмайды... – Әйтеуір айтылған сөзде есеп жоқ.

	Арада екі айдай уақыт өтсе де, Жүрекбай үшін сол жай күні кеше болғандай. Ойлайды да өз-өзінен қысылады. Бәрін де бүлдірген Зергүл. Болмаса осынша әңгіме, күлкі болмас та еді.

	Бүгінгі жиналыста Жайраңғалидың бұған тісті басыңқырап сөйлеуінің де сыры осында. Әуелгіде қамқорсып жүретін директордың Жүрекбайға суынып қалған тағы бір себебі бар.

	Өткен қыста болған бір педсоветте Қырықбай туралы сөз болды. Жайраңғали: «Педагог болуға лайықсыз. Сабақты жүйелі өткізбейді. Қалай болса солай жүреді», – деген пікірлер айтты. Директордың бұл пікіріне «Бұл бізді оқытып жүргенде де осылай еді», – деп, Қияқбек қосыла кетті. Олардың пікіріне Нұрымбаев пен Жүрекбай қарсы шықты. Әр түрлі жайлар сөз болды.

	Содан кейін-ақ Жайраңғалидың Жүрекбайға көзқарасы өзгерген болатын.

	* * *

	Жүрекбай ой құшағынан арыла алмай, оқта-текте есінеп жатып, қабырға сағатының тілі бірден аса берген кезде барып мызғып кетті.

	Кеш жатса да таңертең ерте оянды. Бұл күндегі әдеті. Жеңіл киініп сыртқа шықты да, қора ішін айналып біраз жүгіріп алды. Алғашқы кезде Жүрекбайдың бұл жүгірісіне ерте тұрып мал сауып жүрген әйелдер қасқыр көргендей едірейісіп қарайтын. Келе-келе көздері үйренді ме, оншалықты таңырқамайтын болды.

	Жүгіріп болған соң, есіктің алдындағы қараталдың бұтағына қағылған ернеуі қабысқан қолжуғышқа құдықтан әкеліп су құйды. Апасы да тұрыпты. Сары самаурынды көтеріп сыртқа шықты. Екеуінің шай ішкендері де қызық. Бір-біріне көп сөйлей бермейді. Сөйлесе де апасы көбіне қабақ шытып, кейістік білдіріп отырады. Шолпанкүлмен арадағы іс сәтсіздікпен тынғалы осылай.

	Жүрекбай шайды асығыс ішті де кітап, дәптерлерін орап, қолтығына қысқан күйі мектепке қарай жүрді.

	Үйден тым ерте шығыпты. Қарауыл Жаңғыр шал ұзын шеңгел сыпырғысымен мектеп алдын сыпырып жүр екен. Кемпірі Табылды ертіп мектептен енді шығып барады. Шамасы, кластарды тазалап енді болған сияқты. Еден сүрткіштер салған шелегінің түбі жерге тиер-тимес болып, Жүрекбайға ұрлана қарап алып, Табыл мектепті айналып кетті. Ер жетейін дегені ғой, осы күні еден жуатындығына қысылатын болыпты, Қайсы бір күні «өзіміздің класты неге дұрыстап жумайсың», – деп Түлкібек бастаған бір топ балалар ортаға алып жүр екен. Табыл жарылардай болып ашудан түтігіп кетіпті. Төбелесіп те қалар ма еді. Жандарынан өте бере «Табылдыкі дұрыс. Үлкен кісілерге солай көмектесу керек» – деп, Жүрекбай жұбату айтқан соң барып, оның көңілі жайланғандай болды.

	Мұғалімдер бөлмесіне кіріп өз орындығына отырды да, бүгін оқушыларына таратып беретін шығарма дәптерлерін реттей бастады.

	Өткен аптада оқушыларына «Менің демалысым» деген тақырыпта өз беттерінше шығарма жазып келуді тапсырған болатын. Жиылып алып оқығанда Жүрекбай өз шәкірттерінің жаңа әуендерінің сазын тыңдап, жан дүниелерін бір рет аралап шыққандай болды. Өзіне айрықша ұнаған екі шығарманы газетке бөлек орап қойған. Солардың бірін қолына қайта ұстап, оқи бастады.



	«Ағай, мен демалысымды жақсы өткіздім. Азанда ерте тұрып, Жаңғыр атам екеуміз жоңышқа ордық. Ол кісі орды, мен жинадым. Сосын әжем, атам үшеуміз шай іштік. Шай ішіп отырып: «Қақалып-шашала бергенің не? Аңызда отырған жоқсың, дастарқанның басында отырсың», – деп, әжем Жаңғыр атама ұрсып алды. Әжемнің ашуын білесіз ғой. Ана жолы «Жаңа жуған еденнің үстімен жүріп былғадың» – деп, өзіңізге қандай айқайлады. Ал Жаңғыр атама тіпті қатты ұрсады. Кейде атамның әжеме өкпелеп қалатыны да бар.

	Шай ішіп болған соң әжем маған біраз ойнап келуге рұқсат етті. Сосын мен дүкенге бардым. Шолпанкүл дүкенді жаңа ашып жатыр екен. Қалтамда атам (өзімнің Қойшығара атам ше) берген ақша бар еді. Сол ақшаға Қабылға бәтеңке алайыншы деп ойладым. Сосын үйден біреу келсе беріп жіберемін ғой. Сіз Қабылды білмейсіз. Ол оқуға келесі жылы келеді. Шолпанкүлдің жанына жақындап тұрып:

	– Ініме бәтеңке беріңізші, – деп едім, Шолпанкүл әуелі күлді.

	– Ініңнің қандай бәтеңке киетінін қайдан білемін.

	– Мен өзім білем.

	– Інің қанша жаста?

	Мен алты саусағымды көрсеттім. Шолпанкүл сықылықтап күлді де, бір әдемі қара бәтеңкені алып берді.

	Аяғыма киіп көріп едім, сыймады. Сосын Шолпанкүлге «Осы болады» дедім. Шолпанкүл таңырқай қарады.

	– Маған сыймаған бәтеңке оған сия береді, – деп ақшамды ұсындым. Шолпанкүл ақшамды алып, күлімсіреген күйі басымнан сипады.

	– Нешінші класта оқисың?

	– Жүрекбай ағай оқытады, – деп, үш саусағымды шошайттым. Ол қызарып күлімсіреген күйі төмен қарады. Түсте әжем күріш ботқа жасапты. Ботқа жеп отырып Жаңғыр атам деректір ағайды жамандап еді, «Деректірді жамандап, пенсияға қоса жалғау етіп отырған мына жұмысыңнан құтыла алмай жүргенің бе, сорлы-ау», – деп әжем ұрсып тастады.

	Түс қайта есебімді шығардым. Есебімді шығарып жатқан кезімде Жаңғыр атам: «Табыл шырақ, қашан боласың? Екеуіміз істейтін бір жұмыс бар екен», – деп, қайта-қайта күле берді. Сосын атам екеуіміз мал қораның ішін тазаладық. Кешке әжемнің құйып берген бір тостақ үзбен көжесін ішіп бола, жастыққа жантайып жатып өзіміздің үйді ойладым. Әсіресе Қабылды қатты сағындым. Оған алған бәтеңкені кімнен беріп жіберуді ойластырдым. Сосын қалғып кетіппін...

	Қойшығараев Табыл. 3-класс».



	Жүрекбай үлкен әріптермен дәптердің төрт бетін толтыра жазған шығарманы күлімсірей отырып тағы бір шолып өтті.

	Екінші шығарма Түлкібектікі болатын. Ол демалыста апасына күні бойы көмектескенін тізіп жазып, соңынан өлең құрастырған болыпты. Жүрекбайға ұнағаны да осы өлеңі болды.



	«...Жатыр едім кешкісін,

	Бір шапанға оранып.

	Мияулап ала мысық та,

	Ұйықтатпады-ау, ойпырмай.

	Кіріп келді бір кезде,

	Көкем үйге мас болып.

	Апама картоп қазысам деп,

	Кетпенді тасқа шауып ап,

	Жүзін қайырдың-ау.

	«Мияулап кеттің неге?» – деп,

	Ала мысықтың мойнын бұрады.

	Түлкібек, Биғаш, Забаш – бәріміз

	Қашып жүрміз дүркіреп.

	Әй, көке-ай, көке-ай,

	Арақты қашан қоясың?»



	Жүрекбай еріксіз езу тартты. Өзі оқыған шығармаларды айрықша ұқыптылықпен бөлек орап қойды.

	Мұғалімдер де жинала бастады. Коридорда ерсілі-қарсылы жүгірген оқушылардың дабыры естілді. Қырықбай сары жез қоңырауды алып шығып, есік аузында тұрып ұзақ ұрды. Жанына жапырлай барып: «Ағай мен... мен-н ұрайыншы», – деп таласқан оқушыларға қоңырауды берген жоқ.

	Мұғалімдер кластарына ене бастады. Жүрекбай да өз класына беттеді.

	Үзіліс кезінде «Несін айтасың. Бүгін облонодан инспектор келеді екен» деген сөз тарады. Жұрт сенер-сенбесін білмей аңтарылып қалды. Біреулер «Қызыл-төбеден облононың инспекторы не жесін?» – дегенді айтты. Бірақ сөз расқа шықты. Жайраңғали Қияқбекті ертіп автобусты күтуге кетті. Қырықбай бастаған бір-екі мұғалім үйлерінде қалған күнделік жоспарларын әкелуге жүгірісті. Үйі қашықтау Қырықбайға бұл да оңай іс болған жоқ. 20 минут дегенде қара терге түсіп, борсаңдап әзер жетті. Келе сала дәптерін парақтай бастады. Бәрі де абыр-сабыр. Жазылмағандары қайта толтырып әлекке түсті.

	Бірақ бұл жолы инспектор келмей қалды. Бұл хабарға біреулері қуанды. Біреулері өкінді. «Япырмай, үйге дейін жүгірген еңбегім-ай!» – деп, Қырықбай айрықша кейістік білдірді.

	Сабақтан соң Жүрекбай түскі асын ішті де, ата-аналары бірінші тоқсан қорытындысы бойынша табельге қол қоймаған үйлерді аралады.

	Осыдан біраз күн бұрын ата-аналар жиналысына шақыртса, Оңғар мен Жаңғыр ғана келіпті. Сонан соң Жүрекбай оларды қайтарып жіберіп, жиналыс жасамай-ақ, үйлерді өзі аралап шығуды ұйғарған болатын.

	Зергүл көршісі Жүрекбайдың есіктен кіріп келе жатқанын көре сала, иіріп отырған ұршығын асыға жиыстырып, сөйлей жөнелді.

	– Шырағым, мұғалім бала-ау, ауыл үйдің қонағы айында-жылында деген рас екен. «Осы Күлпаштың ағайын бір тоқты сойып шақырамыз ба, қайтеміз» – деп шалымызбен екеуміз бүгін түнде ғана ақылдасып шығып ек. Төрлете ғой, шырағым!

	Зергүл төрге көрпеше, жастық сала бастады,

	– Рақмет, апай, мен асығыспын. Бүгін біраз үйге кіріп шығуым керек еді.

	– Шырағым-ау, шай ішіп, дәм татып дегендей. Өзіңнен ұялыс тауып та жүрген жағдайымыз бар. Түнеугүні «Ферма бастықтың қызын жетелеп барады» деп, ауызыма сайтан салғандай, ел-жұртты дүрліктіргенімді айтсайшы. Естіп жатырмын, шырағым, ферма бастықтың қатыны да жетістірмеген көрінеді. Әдіра қал-ау... Осы күнгі бастықтың әйелдері де мас қой. Сенен артық қызын ханның баласына бере ме? Ойпырмай, саған айтқан сөздерін осында естіп зығырданымның қайнағаны-ай. Әй, өзім де зорға шыдадым-ау.

	Әңгіме десе есі шығып кететін Зергүлдің әзір тамамдайтын түрі жоқ. Қызды-қыздымен самбырлай сөйлеген күйі босағадағы бір құшақ жусанның үстіне отыра кетті.

	– Жарайды енді. Мына қызыңыздың бағасын көріп, табеліне қол қоя қойыңыз.

	– Иә, шырағым, осы әңгіме десе есім шығып кететіні бар. Өзің де білесің ғой. Менің сырыма қанық болатындай кезің болды.

	Зергүл дудырап кеткен самай шашын жаулығының астына қарай саусақтарымен ысырып қойып, Жүрекбай ұсынған қағазға үңіле бастады.

	– Қызыңыздың тәртібі нашар. Сабақ үстінде жан-жағына қарап сөйлесе береді.

	– Енді менен туған қыз ғой, шырағым-ау. Қалай үндемей отырсын. Сөйлесе береді дегеннен шығады-ау... Сендер баласыңдар, кешегі соғыстан кейінгі ауыр жылдарды білмейсіңдер ғой. Мына біздер сол кезде уыздай келіншек едік. Әйелдер жаз кезінде шөмеле жасаймыз. Құдай-ау, жас келіншектердің жүрген жері әңгімесіз болған ба? Көлеңкеде жасырынып жатып әңгімені әйда кеп соқ... Шалғынбай деген біригәдіріміз бар еді. Жер барып айтпасын, марқұм мазасыздау кісі болатын. Алдыңғы жылы ғана қаза болды. Айтайын дегенім, шырағым-ау, күнара жиналыс болады. Ұрысатындары мен. «Әңгімесі бітпейді. Жұртқа жұмыс істетуді қойды. Өсек айтпаса іші ауырады...» Мен де үйреніп кеттім. Жиналыс болса-ақ қасқайып әдейі алдына таман отырамын. Содан «Зергүлдің жиналысы» деген сөз елге мәтел боп тарап кеткен.

	– Жарайды, мен енді шығайын.

	– Шай ішіп шығатын жөнің бар еді. Мен де самбырлап басыңды ауырттым ба, қайдам.

	Зергүл тағы да сөйлеп жүріп, Жүрекбайды сыртқы қораның аузына дейін шығарып салды.

	Жүрекбай Түлкібектің үйіне келді. Оның сыртқы қорадан кіргенін көрген кішкене екі қыз: «Ағай келді. Ағай келді», – деп, өздерінше қуана дабырласып үйге кіріп кетті. Жүрекбай ішінен Түлкібектің өлеңіндегі Биғаш пен Зибаш болар деп ойлады. Ауызғы бөлмеде апасы ұстарамен Түлкібектің шашын алып жатыр екен. Түлкібек екі қолымен жер тірей шөкелеп отырыпты. «Ауырды ғой, апа-а» – деп, жыламсырай ыңырсып қояды. Түлкібектің апасы Қыздаркүл жылы жүзді, мейірімді кісі. Көре сала «Жүрекбаймысың шырағым, төрлет» – деп өзі етегіндегі шаш қылшықтарын қаққыштап, асып-сасып қалды.

	– Ертең-ақ алып берейін десем, жоқ ағайдан үшінші рет ескерту алдым» деп көнсейші қане.

	– Оқасы жоқ. Ала беріңіз. Мен күте тұрамын ғой. – Жүрекбай босаға жақта тұрған орындыққа жайғасты.

	Бүгін Түлкібекке ескерту айтқаны рас еді. Сол ескертуін есінде ұстаған шәкіртіне риза болды. Үнемі осылай шашы өсіп жүретіндіктен, өткен жылы Түлкібекті оқушылардың алдына шығарып кейіген болатын. Әбден қысылған Түлкібек: «Қайтем, көкем күнде мас болып келеді. Басымды қолы қалтырап, кесіп ала ма деп қорқамын», – деді де жылап жіберді. Әуелі кейісе де, енді не деп жұбатарын білмей, Жүрекбайдың өзі абдырап қалды. Оған іші жылып, аяп кеткендігі болар, шашын алдырып келген күні үзілісте оңашалап: «Шашыңды кімге алдырдың?» – деп сұраған болатын. Түлкібек сыбырлап қана: «Апама алдырдым», – деді.

	Содан кейін оған қатты айтпайтын болды. Жай ғана:

	«Түлкібек шашың өсіп қалыпты-ау», – дей салады.

	...Шашын алдырып болған соң тып-тықыр басын алақанымен сипап-сипап қойып, Түлкібек ішкі бөлмеге кіріп кетті. Жүрекбай ораулы қағаздардың ішінен Түлкібектің табелін алды.

	– Балаңыздың тоқсандық бағаларын көріңіз. Екі ғана төрттігі бар. Өзгесі өте жақсы – Қыздаркүл қуанышын жасыра алмай, күлімсіреп келіп табельді қолына алды.

	Қол қойдырып болған соң Жүрекбай шығуға бет алды.

	– Отырмадың ба, Жүрекбай-ау. Үнемі асығып келесің.

	– Қыздаркүл шын көңілімен бәйек болып жүр.

	Оңғармен үйді айнала бетпе-бет ұшырасып қалды. Қолтығына есеп-шоты мен бір буда қағазын қысып, асыға басып келе жатыр екен. Мұны көре сала:

	– Оу-у, Ж-Жүрекбайжан, – деп ақсия күліп тұра қалды. Жүзі албырап, көзі қысылыңқырап тұрған қалпына қарағанда, аздап та болса тамақ жібіткенге ұқсайды.

	– Оқушылардың табеліне қол қойдырып жүр едім.

	– Оу-у, ендеше біз де көрейік. Сол баланың әкесіміз ғой.

	Жүрекбай ұсынған табельді көзіне жақындата ұзақ үңіліп тұрып:

	– Жар-райсың, Оңғар-ровым, – деді. Сонан соң ризалық пішінмен табельді қайта ұсынды.

	– Ал, ендеше ішейік. Только жүз грамнан. – Оңғар сұқ саусағын құлағының түбіне тақап қойды.

	– Рахмет, аға. Мен асығыс едім.

	– Жо-о, жоқ. Менің Түлкібекті қандай жақсы көретінімді білесің ғой. Ол менің тұңғыш-ш балам. Орысшалағанда пер-ру-уай. Білдің бе? – Оңғар қолындағы есеп-шотын салдыр еткізіп бір ырғап қойды.

	– Байқадың ба? Ол өлең жазып жүр. Кәзитке де жіберемін дейді. Құдай-ау, оның өлеңін басса, кәзиттің де күні қараң екен. – Оңғар кеңкілдеп күліп алды.

	– Ойбай-ау, өлеңі бар ғой... Өлең емес. Оқ-қышы әгәрі... бар ғой ішегің түйілгенше күлесің. Мен оқыдым. Құдай ақы, күлкіден өле жаздадым. Мына мені өлеңге шығарыпты.

	«Мысықтың басын бұрап алдың. Кетпеннің жүзін қайырдың», – дейді. Әніки, өлеңінің пошымы. «Арақты қашан қоясың», – депті. Онаң қара-а... Сол ма екен қойғызатын. Совхоздың, ферманың басшылары-ақ қойғызып алсын. Шешесіне оқып бергем. «Дұрыс, әдемі жазған», – дейді. Әдемісіне болайын, хе-хе-хе... Әй, өзің оқышы, қы-қызық. Ішегің бар ғой. Ішегің түйіледі.

	Оңғар кеңкілдеп күлген күйі Жүрекбайдың қолынан ұстап, үйге қарай еркінси тартты.

	– Давай, енді жүресің, 100 грамнан...

	– Жоқ, рахмет. Болмайды.

	– С-сәпсім бе?

	– Асығыс едім.

	Оңғар үйге қарай тағы да сүйрелеп, мазалай ма деп еді. Бірақ олай етпеді. «Ендеше шығарып салайын», – деп, тәлтіректей басып соңынан жүрді. Үйден ұзағанша соңынан ере жүрді.

	– Жүрекбайжан, сен ренжіме мазалағаныма.

	– Жоқ, аға, ол не дегеніңіз.

	– Құдай ақы, мен сені жақсы көремін. Ана Түлкібекке бар ғой... Мен ше... Күніне он айтам. «Әтеңе нәлет, егер Жүрекбайды ренжітсең, мойныңды үзіп аламын» деп-п. Менікі дұрыс па?

	Жүрекбай не дерін білмей, сасып қалды. Сонан соң сасқалақтап, «дұрыс қой» дей салды.

	– Ендеше, давай...

	Оңғар Жүрекбайдың қолын қайта-қайта қысып, үйіне қарай бұрылды.

	Ертеңіне облыстан шыққан инспектор тағы да келген жоқ. Қияқбекті ертіп автобусты күтуге кеткен Жайраңғали тағы да қайтып келді. «Қалайда келеді. Олай-бұлай шашырап кетіп қалып жүрмеңдер», – деп, кетерінде мұғалімдерге қайта-қайта ескертіп, қоразданып кеткен еді. Әуре болып аялдамада бір сағат күткеніне әрі мұғалімдердің: «Жайреке, не болды!» «Бекер әңгіме шығар». «Басқа мектепке өтіп кеткен ғой» деген сөздері шымбайына батқан болуы керек. Мұғалімдер бөлмесіне соқпай, өз кабинетіне кетті.

	Жүрекбай сабағын бітіріп, енді үйге қайтқалы тұрған кезінде мектепке жеңіл машинамен аудандық жастар комитетінің бірінші хатшысы Мақан келді. Жүрекбайдың онымен танысқанына екі жылдай болды. Өзі педагогикалық институтты сырттан оқып, биыл бітірді. Ақкөңіл, бауырмал Мақан мен Жүрекбай танысқан күннен бастап-ақ ағалы-інілі кісілердей араласып кеткен. Әсіресе жазғы сессия кездерінде бірге жүріп, бірге тұрады.

	Әуелгіде «инспектор келді», – деп, Жайраңғали бастаған бір топ мұғалім сыртқа тоғытыла шықты. Соңын ала Жүрекбай да ере жүрді. Есік алдына шықса, кабинадан Мақан түсіп келеді. Мұғалімдермен жағалай сәлемдесті де, есік алдында тұрған Жүрекбайға қарай жүрді.

	Инспектор деп күткені басқа біреу боп, оның үстіне өзіне емес, Жүрекбайға ілтипат жасап кеткен соң, Жайраңғали, «бірі қырдан, бірі сырдан келгендей», шұрқырасып жатқан екеуіне жаратпаған пішінмен алара бір қарады да, мектепті айналып кетіп қалды.

	Мақан ферма жастарына байланысты жұмыстармен келіпті. Кешке дейін Жүрекбайдың үйінде болып, біраз сыр шертісті. Мақанның бұл келісіндегі тағы бір жұмысы Жүрекбайды жуырда босаған аудандық жастар комитетіндегі мектептер бөліміне қызметке шақыра келіпті. Бұл жағдайды алғаш естігенде Жүрекбай иығын қиқаң еткізіп күлді де қойды. Ол үшін күтпеген жай еді. Бірақ кесімді ештеңе айта алған жоқ. «Ойланып көрейік», – деді. Мақан қайтарда соғатынын айтып, кешке қарай ферма отарларын аралап кетті.

	Жүрекбай түн бойы ой құшағында болды. Басқа қызметке ауысу туралы бұрын-соңды ойы болмағандықтан да: «Әй осының жөні келе қояр ма екен. Қызылтөбеден не деп кетемін?

	Мақанның сол қызметке мені лайық көргені де қызық екен», – деп, өз-өзінен күдіктене күңкілдеп те қойды.

	Бірақ ол күдігін басып-жаншып тағы бір ой легі санасын билеп алды. «Сол қызметке егер барар болсам... Мақанның айтуынша, мұғалімдікке қарағанда көзге түсетін әрі қызықты жұмыс көрінеді. Жастар – оқушылар емес. Қызылтөбеде мені қимайтын кім бар. Жайраңғали мен Қияқбектер қолдарын шапаттап қуанар. Олар келген адамға болмаса, кеткенге нали қоймас. Оқу жылының басында сағат бөлу кезінде Қияқбектің «Жаман Қызылтөбенің өзінде мұғалімнен ит батпақтайды. Бөліс көбейген соң, сағат дегенің не болсын. Мына жастардың біреужарымын басқа мектептерге жытыру керек», – дегені әлі есінде. Сол жытырғысы келгендерінің бірі – осы Жүрекбай. Ал мен кетейін ендеше... Бөліссін. Қарық болсын...

	Жүрекбайды кәдімгідей ыза билеп кетті. Қызметке өздері шақырды. Тіпті Мақанның өзі пәтер алуға көмектесемін дейді. Бұрынғыдай отын жарып, ағаш тасымас та еді. Апасы ауырып қалған күндері ауылдың қақ ортасындағы құдықтан су тасудан-ақ азар болушы еді. Енді барлық жағдайымен пәтері болса, одан артық не керек? Жүрекбай ауысуды қалады.

	Таңертеңгі шай үстінде апасына ойының шет-жағасын суыртпақтай шығарып көріп еді. Қарсылық білдірген жоқ.

	Ауданға барамын деген соң, «шамасы, үлкейетін болды ғой» деп те түсінген болуы тиіс. Баласының бұл ұсынысын қайта көңілдене қоштайтындай ыңғайын танытты.

	Ауданға қарай өтіп бара жатып соққан Мақанға, сабақ арасындағы үзілісте жолығып, Жүрекбай келісімін берді. Мақан да қостады. Жуық арада ауданға бару керектігін ескертті.

	Инспектор «бара жатыр» деген хабар жеткеннен кейін төрт күн өткен соң келді. Жанында аудандық оқу бөлімінің методисі бар. Екеуі Қызылтөбеге түс кезінде келетін автобустан түсті.

	Үш күн күтіп, өзі де ығыр боп әрі өзгелер күлкі ете бастаған соң, Жайраңғали автобусқа шығуды қойған. Инспектор бесінші сабаққа кіруге қоңырау соғылып, мұғалімдердің алды кластарға ене бастаған кезде мектепке келді. Оны әуелі көрген Жүрекбай мен Нұрымбаев болды. Екеуі коридорды бойлап келе жатқан, аудандық оқу бөлімінің методисі таныс кісі еді. Бұрын да мектепке бірнеше рет келген болатын. Бұлар әуелі сол методисті таныды. Сонан соң көзілдірік киген ұзын бойлы, қолына қара папка ұстаған кісіні көріп, солай қарай жүрді. Бұлар енді жүздесіп, сәлемдесіп тұрғандарында Жайраңғали мен Қырықбай да келіп қалды. Әлгінде екеуі «мектеп жанындағы тәжірибе участогін аралап қайтамыз» деп кеткен. Асығып жеткендері жүздерінен білініп тұр. Ауыр денелі Жайраңғалидың маңдайы жіпсіп, өзі ентігіп қалыпты. Қонақтарды күтіп алмағандығына аз-кем ыңғайсызданып тұрған қалпы бар. Бір кезде коридорды тасырлатып, сыбағасынан құр қалғандай, Қияқбек те жетті.

	Инспекторлар директор кабинетіне кірген соң, мұғалімдер кластарына тарасты.

	Ертеңіне Жүрекбай Нұрымбаевқа шаруасының шет жағасын ескертті де, автобуспен ауданға кетті.

	Мақан көңілді қарсы алды. Келе сала аппарат қызметкерлерімен таныстырып, сонан соң кабинетіне келіп, Жүрекбайдың болашақ жұмыстары жайлы ақыл-кеңестерін айтты. Бұрын мектептер бөлімінде істеп, облыстық жастар комитетіне ауысып кеткен қыздың екі бөлмелі пәтеріне кіретін болды. Тіпті бәрі де күтпеген жерден сәтті шешіліп жатқандай. Ендігі қалғаны көшіп келуі ғана. Бұл жөнінде де Жүрекбайға салмақ түскен жоқ. Екі күннен соң Мақан автобазадан машина сұрап алып жіберетін болды. Жүрекбайдың қуанышында шек болған жоқ. Келген шаруасының тез біткеніне қуанғаны сонша, «қызметке орналасу да мұндай оңай болады екен-ау» деп өзінше қайран қалды. Аудан орталығы мен «Ынталы» совхозының арасында автобуспен селкілдеп талай күн жүргені есіне түсті.

	Жаңа қызметі оған барынша ұнады. Өздері кілең жарқын жүзді жастар екен. «Бұл кім өзі?» – деп тосырқаған да жоқ. Енді тек ертерек көшіп келуге асықты.

	Жүрекбай кешкі автобуспен Қызылтөбеге келді. Апасына бар жайды баяндады. Ол кісі сенер-сенбесін білмегендей, аңыра тыңдап отырды да, «Екі күннен кейін машина келетін болды», – дегенде, «Не дейді, шынымен көшеміз бе?» – деп қуана асып-сасып қалды. Жүрекбайдың ауданға қызмет ауыстыратындығын мақтаныш еткендей. Тіпті екеуі оны-мұныларын жиыстырып, ара-арасында сағынысып көріскендей шүйіркелесіп, түннің жарымына дейін жүрді.

	Ертеңіне Жүрекбай өз класына ең соңғы сабақтарын беруге келді. Бір күн болмағанның өзінде сағынысып қалғандай, шәкірттері: «Өзіміздің ағай келді», – деп шуылдасып жүр.

	– Ағай, бізді кеше Қияқбек ағай оқытты.

	– Күлпашқа орыс тілінен екі қойды.

	– Иә саған, журналға қойған жоқ қой. – Күлпаш шап етіп екі алғандығын хабарлаған балаға жабыса кетті. Бірінші сабақ еркін, көңілді өтті. Екінші математика сабағына инспектор, аудандық оқу бөлімінің методисі, Жайраңғали – үшеуі кірді. Қияқбек жоғарғы кластарға химия, биология пәндерінен ғана беріп жүргендіктен болар, оқушыларға есеп тәсілдерін дұрыс түсіндіре алмапты. Оқушылардың көпшілігі үйге берілген тапсырманы орыңдай алмаған. Жүрекбай едәуір қысылды. Оның үстіне, екі-үш оқушысы тәртібі үшін қайта-қайта ескерту ала берді. Табыл сабақ басталғалы әлденені көшірумен болды. Тіпті болмаған соң, жанынан өте бере көшіріп жатқан қағазын алып қойып, класс журналының арасына салып қойды. Оқушыларына өткен жолы үйге берілген есеп тәсілдерін қайта түсіндіруге мәжбүр болды.

	Сабаққа қанағаттанбаушылық, келген кісілердің қай-қайсысының да қабағынан білініп тұрды. Шамасы, өзіне айтпай, Нұрымбаевқа ғана ескертіп, Жүрекбайдың ауданға барып келгеніне жарылардай болып отыр.

	Жүрекбай сабақ бітіп, оқушылар шығып кеткен соң да жалғыз өзі ұзақ отырды. Мектеп директорының атына асығыс өтінішін жазды. Табыл әлгінде алып қойған қағазын қайтарып бере ме дегендей, біраз маңайлап еді, Жүрекбай мән бермеген болды. Сәлден соң мектеп директорының кабинетіне кіріп, өтінішін берді. Әуелі алара қарап, әлдене айтуға оқтала берген Жайраңғали арызды оқи сала Жүрекбайға таңырқай қарады.

	– Сен-н... Немене бас-сқа жаққа... – Үздік-создық сөйлеген күйі орындығын сықырлата бір қозғап қойды.

	– Иә, ауысуды ұйғардым.

	– М-мм... көрерміз.

	– Ертең кешкісін көшемін...

	– Солай-ай-й... – Жайраңғали арызға тағы бір көз жүгіртіп шығып, үстел үстін саусағымен бір-екі сыртылдатып қойды.

	– Жарай-ды-ы...

	Жүрекбай одан әрі сөйлесуді артық деп санады да, кабинет есігін нықтап жауып, шығып кетті.

	Коридорда Қырықбайға ұшырасты. Өзі бүгін сәнді киініп келіпті. Көкала галстук таққан. Шалбарын да үтіктеген екен. Бір балағының қыры қисайып кетіпті. Жалтыр маңдайын бір сипап алып, сұқ саусағын иығынан асыра сырт жағына шошайтып тұрып «Жүрекбай бала, ана жігіттер кетеді екен», – деді.

	– Сонымен не дейсіз?

	– Сонымен не дейін. Ертең автобусқа шығатын көрінеді. Кеше директордыкінде болды. Түсте Нұрымбаевтыкінде, кешке біздің кезек болып тұр. Үйде өзің де боласың...

	Жүрекбай жай ғана бас изеді де қойды. Сонан соң мектептен шықты да, үйіне қарай кетті. Апасы тамақ әзірлеп жатыр екен. Өзі көңілді.

	– Жүрекбайжан-ау, келіп қалдың ба? Әлгі бір-екі көршіні шақырып жіберсек пе деп едім ғой. Ұрланып көшкендей болмайық.

	– Өзіңіз біліңіз... – Жүрекбай үйге кіріп оқулықтарын үстел үстіне қойды да, қайта шықты. Елеусіз ғана үй айнала беріп, дүкенге қарай беттеді.

	Шолпанкүл дүкенін жабайын деп жатыр екен. Қолына үлкен қара құлыпты ұстаған күйі шығып келе жатқан бетінде есік аузында Жүрекбайға ұшырасып қалды. Әуелі «шынымен сен бе?» дегендей, таңырқай қарады да, қызарақтап, алабұртқан жүзін бұрып әкетті. Ойда жоқта ауылды шулатқаннан кейінгі кездесулері осы.

	– Сәлем бердік.

	Шолпанкүл жауап орнына күлкі лебі есіп, жайнаң қаққан жанарымен бір қарап өтті. Сонан соң бір қырын қараған күйі қолындағы құлпымен есіктің ернеуін ұрғыштай берді.

	– Үзіліске шығасың ба?

	Ол басын изеді де қойды. Тағы да үнсіздік басталды.

	– Мен ауданға ауысатын болдым.

	– Есіттім. – Үні ақырын ғана естілді.

	– Кімнен?

	– Әлгінде Зергүл келіп еді... – Жүрекбай үндемеді.

	Іштей «Көп жасағыр Зергүл-ай» деп, күлді де қойды.

	– Кететін болған соң келіп едім. – Жүрекбай «енді есігіңді жаба бер» деген кісіше кейін шегінді.

	Шолпанкүл дүкеннің үлкен қара құлпын сақыр-сұқыр еткізе салып кілттеді. Сонан соң екеуі қабаттаса жүрді.

	– Ертең кешкісін машина келеді, – Шолпанкүл де әлгіндегі ұялшақ қалпынан арылайын деді.

	– Мен де алдағы демалыста ауданда болуым керек еді. Екеуі үн-түнсіз келеді. Шолпанкүл үйіне қарай бұрылатын болды. Жүрекбайдың тағы да біраз жүргісі келіп-ақ тұр.

	– Асығыссың ба? – Шолпанкүл үн қатпады. Шаң жұқпаған ақ туфлиінің өкшесімен кесек түйірлерін ұнтап тұрып қуаныш пен күлкі ұялаған жанарымен Жүрекбайға еркінси, еркелей қарады. «Тағы да кездесеміз ғой» дегенді сол қалпымен-ақ айтып тұрғандай.

	Үйге келсе, апасы үш-төрт әйелмен тамақтанып отыр екен. Орталарында Зергүл. Дауысын үйге жақындай бере-ақ таныған болатын. Жүрекбайды көрген соң әңгімесін қайта үдете түсті.

	– Шырағым, мұғалім бала-ау. Қайырлы болсын! Ауданға ауысатын болыпсың. Естіп жатырмыз. Кеше аптобозға мінгеніңді көріп-ақ Күлпашыма айтып едім. «Әй, осы сенің ағайың бір жағына кетейін деп жүр-ау», – деп. Құданың құдіреті, «жаманның айтқаны емес, сандырағы келеді» деп бекер айтпаған ғой. Бәрекелде! Қуанып жатырмыз. Әй, бізге бірақ мұғалім болғаның дұрыс еді ғой. Айналайын, Күлпашжанымды оныншыдан асқанша оқытса деп едім.

	Әңгімеге шын берілгенде Зергүлдің жұртты артистерше ұйытып, өзін де ұмытып кететіні бар.

	– Е, қызың да бітірер. Бұл бала қайсыбірінің оныншы бітіргеніне қарап жүрсін?

	– Алланың бұйрығы дағы. Аудан шақыртып жатса, барғаны дұрыс қой. – Зергүл өзгелердің жамырасқан дауыстарын басып-жаншып, қайта серпіліп шыға келді.

	– Ауданға барған соң бізді ұмытып жүрме. Қызылтөбеде бір бәдік жеңешем бар еді деп айта жүрерсің. Құдай берген мінезімді несіне жасырайын, – деп, аузын алақанының сыртымен қапқа үйкегендей етіп бір сүртіп алды.

	– Әлгінде ғана дүкеннен шығып келе жатып әлгі ферма бастықтың қатынына кездесіп қалып, кететініңді айтып салдым. Қадірін білмейді екенбіз ғой. Бір бәдік, бір долы боп ит талағандай етіп едік. Есіттің бе, мұғалім бала рәйкөмге ауысатын болыпты, енді оның есігінен перме бастықпын деп қоқиланып жүрген сенің байың да қарай алмас деп едім. Үндемей қалды. Әй, өзі де жерге қарады-ау. Неге қарамасын? Ол түгілі, менің өзім де ұялғанымнан көргенде бетімнің оты шығып, өртеніп, дуылдап кетеді.

	Жүрекбай Зергүлдің әңгімесінің жуық арада бітпейтінін біліп, әлдеқашан ішкі бөлмеге кіріп кеткен.

	Бірақ Зергүлдің самбырлаған үні бәрібір есітіліп жатты. Шешініп болған соң кітаптарын реттеп жиыстыра бастады. Тамақтанды. Үй-ішінде олай-бұлай жүрді. Кәдуілгісіндей емес, сергек. Ысқырып әндетіп жүр. Таңертеңгі сабақ үстінде Табылдан алған екі парақ қағазы есіне түсті. Ірі әріптермен жазылған хат екен.

	Қайсыбір жолғы жазған шығармасы есінде тұрғандықтан, ықыластана оқи бастады.



	«Қызылтөбеден хат.

	Басқадан артық көруші көкеміз Қойшығара, қалай шауып жүрсіз бе? Анамыз Қилыборан, сіз де шауып жүрсіз бе? Інілерім Қабыл, Абылдар, сендер де шауып жүрсіңдер ме? Менен амандық білмек болсаңдар, мен де шауып жүрмін. Аман-сау Қызылтөбе сегізжылдық мектебінің үшінші класында оқып жатырмын. Бірінші тоқсан қорытындысын өздеріңе айтып едім ғой. Өлең – төрт, қалғаны – бес.

	Көке, Қабылға бәтеңке алып қойып едім. Соны алып кетсең. Жаңғыр атам барып қайтам деп жүр еді. Тағы да бара алмайтын болыпты. Көке, сосын бар ғой, Түлкібекпен күресемін деп, пальтомның жағасын жыртып алдым. Бірақ жығылғаным жоқ. Әуелі жығыла жаздап қалып, шалып жіберіп үстіне мініп алдым.

	Көке, сосын бар ғой, келсеңіз ескі қолғабымның біреуін Қабылға беріп жіберейін деп едім. Менікі екеу ғой. Әнеугүні Қабылдың өзі «Қыстың күні қолым жаурайтын шығар», – деп жүрген.

	Көке, сосын бар ғой, біздің Жүрекбай ағай басқа жаққа кететін болды. Күлпаш дейтін бізбен бірге оқитын қыз айтты. Соның білмейтіні жоқ. Біз сенбей жүрміз.

	«Бір барғанда жолығамын», – деп едіңіз ғой. Енді тезірек жолығыңыз.

	Көке, сосын бар ғой...»



	Хат аяқталмай қалыпты. Шамасы, осы араға дейін ғана көшіріп үлгірген. Жүрекбай күлімсірей отырып, хаттың әр жеріне қайта көз жүгіртіп оқыды да, бүктеп костюмінің ішкі қалтасына салып қойды.

	Кешкісін апасымен екеуі үй жиыстырды. Кітаптары мен киімдерін сандықтарға салып, көрпе-төсектерін буды. Әр жерде қалай болса солай тұрған ыдыс-аяқтар жуылып, жинастырылды. Екеуі де көңілді, ықыласты болғандықтан да, осының бәрін тез арада бітірді. Қырықбайдың үйіне шақырғаны есіне түсті. Әуелгіде барғысы да келмеді. Бірақ Қырықбайды сыйлайтындықтан, «қалай да баруым керек» деп ойлады.

	Әні-міні дегенше түн де болып қалды. «Бейуақытта қайда бара жатырсың? Шай да әзір еді», – деген апасына да жүре үн қатып, пальтосын қолына ұстаған күйі сыртқа шықты. Кешкі ауа тап-таза. Терістіктен жайлы самал бар. Есік алдында төңірекке зер салып біраз тұрды да, жазда әр түрлі дақылдар еккен кедір-бұдыр егістік жерді қиып өте Қырықбайдың үйіне қарай жүрді.

	Қырықбайдың үйі тура жүрсе қашық та емес. Бірақ үй-үйдің арасын жұрт қора, бау-шарбақ үшін қырық бөліп қоршап алған. Қараңғыда арық, шұқырлардан жүру де оңай емес.

	Жүрекбай екі арадағы үйлерді айналып өтіп, Қырықбайдың үйінің жанына келді. Қырықбай есігінің алдындағы құдықтан су тартып ішіп тұр екен. Әуелгіде «Қара күзде құдықтың мұздай суын қалай ішеді?» деп таңырқай қарап тұрды да, шарбақтың аласа есігінің ішкі ілгегін өзі ағытып, ішке кірді.

	Қырықбай шелекті салдыр еткізіп жерге қоя салды да, қараңғыда терезеден түскен жарыққа шағылысқан жүзін төмен сала үнсіз қарап тұра берді. Әуелгіде танымады. Жүрекбай ілгекті сыңғырлата ағытып ішке кірген соң барып, самбырлай сөйлеп қарсы жүрді.

	– Әу, сен Ж-Жүрекбай... Қалай кешігесің? Ән-ні келеді-і... Мін-ні-і келеді... Жоқ. Қонақтар кетіп қалды. Асығыс-с... – Қырықбай аздап теңселе басып Жүрекбайдың қарсы алдына келіп, тұтыға сөйлей бастады.

	– Ек-кі сағат отырды. Жаң-ңа ғана... Осы... кеткені. Ол сұқ саусағын шарбақтың сыртына қарай нұсқады.

	Қызу екені көрініп-ақ тұр. Бұрын Қырықбай жұрт жалынса да ішпейтін. Қазіргі қалпына Жүрекбай қызыға қарады.

	– Жүрекбай, ш-шырақ, екі рөмке ішіп ем. Өртеп кетті. Әй, у ғой өзі-і... Инспектор-р: «Давай, давай, Шонабаев» десе, қағып салыппын. Мәс-саған... Жаңа су ішкенімді көрдің бе? Қара күзде... Ха-ха-ха-а... Жасым елуден асқанда хах-ха-ха-а... Әй, өзіміз де қорқақ халықпыз ғой. Құдай ақы, қалай ішкенімді білмеймін. Ж-жанымда отырған кемпірім бүйірімді бұрап алғанда барып ойлаппын. Мәс-саған.

	Екеуі бұрын да ашық-жарқын сөйлесетін. Ал қазіргі ақтарылып тұрған қалпына қарап, аздап қызулық әсері деп ұқса да, Жүрекбай оны ден қоя ықыласпен тыңдады. Бір иығы түсіп кеткен костюмін иығына түзеп жауып жібергенде, шын ризалықпен күлген Қырықбайдың тістері терезеден түскен жарықпен жалтырап көрінді.

	– Әй, Ж-Жүрекбай. Қандай жақсы-а... – Сол ақсия күлген қалпы аспанға қарады.

	– Нені айтасыз?

	– Мына түнгі ауаны айтам-м... Айды қарашы... Қ-қалқып тұр... Шіркін, осындайда Абай-екеңнің өлеңін айтқым келеді.

	Қырықбайдың бұл сөзіне Жүрекбай езу тартты.

	– Әй, осы былай-былай жүрсек қайтеді?

	– Жүрсек те болады.

	Екеуі тізіле шарбақтан сыртқа шықты. Қырықбай Жүрекбайдың қолтығынан ұстап алған. Көңілді сөйлеп келеді.

	– Әй-й сен кел-лмедің ғой. Мен айтайын, инспекторың құдай сияқты екен ғой. Жайра-аңғалиларың қасында мысық сияқты. Құд-дай ақы... Үлке-ен мысық болады ғой. Сол... ха-ха-ха-а...

	Қырықбайдың бұл жолғы күлкісі түнгі ауаны жарып, тіпті шаңқылдап кетті.

	– Қыреке, мен ауданға ауысатын болдым.

	– Есіттім, Нұрымбаев айтқан. Үн-түнсіз кеткеніңде бар ғой. Өкпелейтін едім. Білдің бе-е...

	Дауысы бұзыла, еңкейіп кеп Жүрекбайдың маңдайынан иіскеді.

	– Мен сені баламдай көремін. – Сонан соң еңкеңдеп өзі тұрған маңайды сипалай бастады.

	– Мына жерге біраз отырайықшы.

	Екеуі де суы тартылған құлақ арықтың жиегіне отыра кетті.

	Жақын маңнан көңірсіген көң исі келеді. Әлдекімнің мал қорасының жаны екен. Қора ішінен сиырдың күйсегені, сонан соң соза баяу мөңірегені естіліп тұр.

	Қырықбай Жүрекбайға қарай бұрыла бір қолымен жер тірей отырды.

	– Сонымен кетесің ғой енді... С-солай болады кейде. Баяғыда менің де кеткім келетін. Соғыстан соң мұғалім болдым ғой. Оқушыларымның көбі өзіме тете. Солармен жағаласып мезі болған күні қолымды төбеме қойып кеткім келетін. Трактор айдау да ойда болды. Тұз-дәм деген осы. Әлі жүрміз. Енді бар ғой, ит қосып қуса да кетпеймін. Солай... Кетемін де-е... Кейде мектеп дегенің де қызық. Оқытқан шәкірттерімнің алды сақал қоя бастады. Енді солардың балаларын оқытып жүрміз. Міне, осыны ойлап күлесің... Кейде көзіңе жас аласың... Қырықбай Жүрекбайға бұрынғыдан да тақала түсіп, қызулана сөйлеп кетті.

	– Көктемдегі хикаяны білесің ғой. Жоқ, сен естімеген шығарсың. Әлгі жетіншідегі (Қырықбай сол класқа жетекші болатын). Жылқышиевтың әлегін айтамын. Аудандық олимпиадада хорда өлең айтып тұрып мұрнын қайта-қайта сүрте берген...

	Сол үшін жюри мүшелері хорға бағаны төмендетіп қойыпты. Олимпиададан келген соң Жайраңғали соңымнан қалсайшы. «Жиналыс жасап Жылқышиевтің тәртібін қара. Сол үшін бірінші орыннан айрылдық», – дейді.

	Менің амалым қанша? Класс жиналысын жасадым. Ата-анасы келсін деген соң шешесін шақырттым. Балалар шығып сөйлеп, «Жылқышиевтың мұрны класта да ағып отырады», – деді. Шешесі де намыстанып кетті-ау.

	– Жүгермегім-ау, әкең сорлының да мұрны мені алған соң зорға тыйылып еді. Енді сен шықтың ба? – деп, шешесі баласын құшақтай алып, жылап қоя бергені.

	Әне, қызық... Жаудай сасып әзер жұбаттым. Ал мені солай боларын алдын ала сезбеді дейсің бе? Сезгенде әдемі сездім. Амалым қанша...

	Қайсыбір күні бірінші сабаққа кешігіңкіреп жеттім. Сыртқы есіктен кіре берсем, оқушыларым: «Ура-ра, Қырықбай ағай бүгін ауырып қал-лыпты», – деп, дүркірей жүгіріп шығып келеді. Әзер қайырып класқа кіргіздім. Әне бір сары пұшық бар ғой. Құдай-ау, пәмилісі кім еді?.. Сол: «Ағай сізді ауырып қалды» деді ғой, – деп шіңк-шіңк етеді.

	Сол күні кешке үйде шай ішіп отырып, балалардың әлгі істері есіме түсіп, ал күлейін. О-ойпырмай, бір күлкі қысты. Жеңгең «бірдеңе қағып кеткен бе?» – деп ұрсады.

	– Ау, ештеңе қақпаса күлмейміз бе?..

	Қырықбай кеңкілдеп күліп, Жүрекбайдың арқасынан дүрс-дүрс қағып қойды. Жүрекбай да күліп отыр.

	– Жүрекбайжан, Чеховты оқып па едің?

	– Оқыдым.

	– Әне мұғалімдерді түсінген жазушы. Қалай, ә...

	– Бізде, әрине, ондайлар жоқ.

	– Қыреке, жоқ деген жарамас.

	– Жо-оқ, нағыз Чеховты айтамын. Болмаса мұғалімдер жазылып жүр ғой. Ана кім еді... Әлі-ігі-і жазушы бар ғой. – Қырықбай сол қолының сұқ саусағын ербеңдеткен күйі отырып қалды.

	– Әлі-гі Кірпішбай физругті жазған ше? Кірпішбай көкейге қонады. Мына өзіміз сияқты. От-т, мәселе бізді жаза білу керек.

	Қырықбай біраз үнсіз қалды. Қазір масаңдығы да тарап кеткендей. Сөздері де, ойлары да анық. Жүрекбай оған тіпті сүйсініп отыр.

	Уақыт та біраз болса керек. Қырықбайдан сағаттың қанша болғандығын сұрап еді. Ол костюмінің жеңін шынтағына дейін түріп жіберіп, сағатты көзінің алдына тақап, әрі үңілді, бері үңілді. Сонан соң құлағына апарды.

	– Тұрып қалыпты. Әттеген-ай, ә... Ал ендеше. Жүрекбайдың денесі тоңазиын деді.

	– Қыреке, тұрамыз ба?

	– Тұрайық. – Қырықбай Жүрекбайға сүйене тұрып, үстін қаққыштады.

	– Сонымен кетесің.

	– Ертең көшеміз.

	–Жө-өн... Кетемін дейсің. Ал мен кетпеймін. Келер жылы пенсияға шығамын. Құдай біледі, той жасаймын. Той жасасам несі бар. Отыз жыл істеппін. Менің оқытқандарымның ішінде де міністір бар. Райс-сполком бар. Пойыз айдап жүрген тағы біреу... Сонан соң... Қырықбай саусақтарын бірінен соң бірін бүгіп жатты.

	– Сен де келесің ғой

	– Әрине, Қыреке...

	– Әне, сол жетеді. Айтпақшы, тағы бір ақыным бар екен ғой, – деп, Қырекең мәз бола жайраңдай күлді. Ойбай, ол қырғын. Табан астынан өлең шығарып кетеді. Әй, өзі бар ғой, оқып жүргенде-ақ бірдеңелерді шатпақтап жүретін.

	Осы сәтте Жүрекбайдың ойына Түлкібек түсті. Бәлкім, үлкен мұрат сол Қырекең айтқан шатпақтардан-ақ басталып кетер...

	Екеуі қабаттаса Қырықбайдың үйіне қарай жүрді. Ай тас төбеден ауып кеткен. Төңірек жап-жарық. Барлық үйлердің дерлік жарықтары сөнген. Әр жерден әупілдей үрген беймаза иттердің дауыстары естіледі.

	– Қыреке, демаламыз ба?

	– Демалайық. Осы мен қызулықпен бос текке сөйлеп кеткен жоқпын ба?

	– Ол не дегеніңіз? Ойлай көрмеңіз?

	Екеуі шарбақты жағалап, үй жанына келді.

	– Қыреке, мен үйге кеттім.

	– Жақсы-ы. Айналайын, жақсы енді.

	Жүрекбай ұзап кеткенше, ол сол орнында тапжылмай тұрды да, сылдыратып шарбақтың есігінің ілгегін ағытып, жол-жөнекей тұрған ескі шелекті қағып кетіп, қаңғыр-қаңғыр еткізе үйіне кірді.

	* * *

	Ертеңіне үй көшіретін жүк машинасы келді. Жиналып қалған көршілерімен бірге Жүрекбай жүк тиеуге кірісті. Апасы тойға баратындай киініп алған. Үстінде су жаңа барқыт костюмі мен көйлегі. Аяғында жазда Жүрекбай әкеліп берген әміркен мәсі. Өзі де көңілді жүр.

	– Мұғалім баланы рәйкөм бұрыннан-ақ шақыртып жүреді екен ғой. Бұлтартқанына ақыры қоймапты, – деп Зергүл жиналғандарға біраз сықпыртып алды.

	Оған да ден қойып тыңдап жүргендер бар.

	Бір кезде Түлкібек пен Табыл бастаған оқушылары келді. «Солар келіп менімен қоштасады-ау» деген ой Жүрекбайда болған жоқ-ты. Сондықтан ба, олар келгенде өзі іштей шалқып та кетті. Өздері бұрынғыдан да сүйкімді болып кеткендей. Табыл бір жақ түймесі үзіліп кеткен пальтосының белбеуін қалтасына салып алыпты. Мұрнын тартқыштап қойып, үйден жүк көтеріп келе жатқан Жүрекбайдан қалысар емес. Жүрекбай жүгін жерге қоярда бір шетінен демеп, көмектескен болады.

	– Ағай, менің атам келіп сізге жолығамын деп еді. – Жүрекбай алақанымен баланың маңдайынан сипады. Есіне кешегі сабақ үстінде алып қойған хаты түсті де, ішкі қалтасынан суырып алып, Табылға ұсынды.

	– Қажеті жоқ, ағай. Мен түнде басқа хат жазып, сол жаққа баратын мал доғдыр кісіден беріп жібердім.

	Жүрекбай күлімсірей, іштей әлдебір ризалық сезімімен қарап біраз тұрды да, хатты қайтадан ішкі қалтасына салып қойды.

	– Ағай, бүгін бізді тағы да Қияқбек оқытты. Сабақ білмегендеріңнің төбелеріңді тесемін, – дейді.

	– Иә, саған тесемін деген жоқ, оямын, – деді ғой. Түлкібек Табылдың сөзіне түзету енгізді.

	– Ағай, сіз енді Қызылтөбеге қашан келесіз?

	– Бізді енді сіз оқытпайсыз ба?

	Жүрекбай әуелі не дерін білмеді. Шәкірттерінің мейірбан, кіршіксіз жанарына жағалай қарап шықты.

	– Келемін-н... Әлі оқытуым да мүмкін. – Одан әрі айтар ойлары кілкіп көкейінде қалды. Дауысы да қалтырап кетті ме, қалай?

	Жүк тиеліп болды. Апасы жүргізушімен бірге кабинаға жайғасты да, Жүрекбай кузовқа шықты. Машина қатарласа салынған үйлердің ара-арасынан өтіп, үлкен жолға түсті. Жүрекбай жан-жағына қараумен отыр. Жүрегі дүрс-дүрс соғады. Қуаныш па, қимастық па... Әйтеуір бір алапат сезім бойын билеп алды.

	Мектеп маңында ешкім жоқ екен. Әне, үйінің жанында әлгінде топырлап тұрғандар да тараса бастады. Ең соңынан есік алдында қалған екі-үш тақтайды иығына салып Зергүл кетті.

	Машина үй жанынан қозғала бере-ақ, шеткі көшеден асыға басып келе жатқан бір тұлға көрінген. Қырықбай екенін бірден байқаған. Ол жүгіре басып Жүрекбайдың үйіне қарай біраз жүрді де, машинаны көрді білем, алақанымен маңдайын қалқалап біраз жүріп, кері бұрылды.

	Дүкен жанынан өте бере Шолпанкүлді көрді. Жалғыз өзі үйіне қарай беттеп барады екен. Жанынан зу етіп өте шыққандықтан, жөнді қоштасу ишаратын да жасай алмады. Бар болғаны біразға дейін көз алмай қараумен болды.

	Машина ауылдан шыға қырдан асатын тас жолға қарай бұрыла бергенде, шұбатылып қалып жатқан будақ-будақ шаңның арасынан домалана жүгіріп келе жатқан балаларды көрді. Шәкірттерін бірден таныды. Жүрегі алып-үшып кетті. Тіпті оларға айқайлағысы келіп, орнынан көтеріліп барып, қайта отырды.

	«Жарайды, қалыңдар енді... Қалсаңдаршы...» Ол домалана жүгірген күллі балалардың алдында келе жатқан Түлкібек пен Табылды анық таныды.

	Қалтасынан бет орамалын іздеді.

	«Жо-жоқ, мен сендерді ұмытпаймын. Сендер менің алғаш айтқан жырымсыңдар. Менің енді басталған қырық тарау жолымның жиегінде сендердей ақ гүлдер өссін, іздер қалсын...»

	Өзіне де байқалмай, жүрегінде қоламталанып қалған бір маздаған шоқ бойын алаулатып барады.

	«Япырмау, бұл алау, алапат сезім бұрын қайда жүрген. Қалай байқамағанмын... Мен сендерге ұстаз екем ғой. Кешіріңдер, мен жаңа ұқтым...»

	Тағы да орнынан көтеріліп, әлгінде домаланып келе жатқан шәкірттерін іздеп, ауыл жаққа қарағанда ұстаз жігіттің жанарында мөлтілдеген жас тамшылары тұрды.





