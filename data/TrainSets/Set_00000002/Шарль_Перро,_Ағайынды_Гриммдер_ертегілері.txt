	Шарль Перро


	Ертегілер



	Аударған: Күләнда Ұзақбаева





ҚЫЗЫЛ ТЕЛПЕК




	Ертеде сүп-сүйкiмдi бiр қыз болыпты. Шешесi оны өте жақсы көредi екен, әжесi де оны жанындай жақсы көрiптi. Бiрде мейiрiмдi кемпiр немересiне қызыл телпек тiгiп берiптi. Телпек оған сондай жарасады екен. Содан жұрт қыздың өзiн де Қызыл Телпек деп атап кетiптi.

	Бiр күнi шешесi күлше нан пiсiрiп, Қызыл Телпекке былай дейдi:

	– Әжең науқас көрiнедi. Барып көңiлiн сұра, мына күлше мен бiр құмыра майды соған апарып бер.

	Қызыл Телпек дереу жолға шығады. Баратын жерi алыс едi, әжесi орманның арғы жағындағы екiншi бiр ауылда тұрады екен.

	Қызыл Телпек орман iшiмен жүрiп келе жатады. Бiр кезде қарсы алдынан қасқыр шығады. Қасқыр оны жеп қойғысы келедi, бiрақ қорқады, себебi өте жақын жерде отыншылар жұмыс iстеп жүр екен. Қасқыр Қызыл Телпектен:

	– Қайда барасың? – деп сұрайды.

	Қасқырдың зұлым екенiн және онымен сөйлесудiң қауiптi екенiн бiлмеген аңқау қыз:

	– Әжемнiң халiн бiлуге бара жатырмын. Оған апамның сәлемдемесiн, мына күлше мен бiр құмыра майды апарып беремiн, – дейдi.

	– Әжең алыста тұра ма? – дейдi Қасқыр.

	– Өте алыс тұрады, – дейдi Қызыл Телпек. – Анау диiрмендi, сол диiрменнiң арғы жағындағы ауылды көрiп тұрсыз ба, әжем сол ауылдың шет жағындағы бiрiншi үйде тұрады.

	– Бiлесiң бе? – дейдi Қасқыр.– Мен де сенiң әжеңнiң халiн бiлгiм келедi. Бiрақ сен ана соқпақ жолмен жүр, ал мен мына соқпақ жолмен кетейiн. Қайсымыз бұрын барар екенбiз?

	Қасқыр өзiне ең төте жолды таңдап алып, бар пәрменiмен жүгiре жөнеледi.

	Ал Қызыл Телпек асықпай, ең алыс жолмен жүрiп кетедi. Ол жолшыбай жаңғақ жинап, көбелек қуып, гүл тередi.

	Қасқыр лезде кемпiрдiң үйiне келiп, есiгiн қағады:

	– Тық-тық!

	– Бұл кiм? – дейдi кемпiр.

	– Бұл мен, сiздiң немереңiз Қызыл Телпекпiн, – дейдi Қасқыр даусын жiңiшкертiп. – Мен сiзге апамның сәлемдемесiн, күлше нан мен бiр құмыра май әкелдiм.

	Кемпiр шынында да науқастанып төсекте жатыр екен. Сол себептi орнынан тұрмастан:

	– Жiптi тартып қалсаң, есiктiң iлгегi ашылады! – деп айқайлайды.

	Қасқыр жiптi тартып қалған кезде, есiк ашылып кетедi.

	Үш күн бойы нәр татпай, қатты ашыққан қасқыр кемпiрдi бас салып, жұтып қояды.

	Содан кейiн ол есiктi жауып алып, кемпiрдiң төсегiне жатады да, Қызыл Телпектiң келуiн күтедi.

	Бiраздан соң Қызыл Телпек есiк қағады:

	– Тық-тық!

	– Бұл кiм? – дейдi Қасқыр даусы қырылдап.

	– Бұл мен, сiздiң немереңiз Қызыл Телпекпiн. Мен сiзге апамның сәлемдемесiн, күлше нан мен бiр құмыра май әкелдiм, – дейдi.

	– Жiптi тартып қалсаң, есiктiң iлгегi ашылады, – дейдi Қасқыр даусын жiңiшкерте сөйлеп.

	Қызыл Телпек жiптi тартып қалған кезде, есiк ашылып кетедi.

	Қызыл Телпек үйге кiрiсiмен-ақ Қасқыр көрпенiң астына жасырынып:

	– Күлше мен құмыраңды сандықтың үстiне қой да өзiң менiң төсегiме жатып, бiраз дем ал,– дейдi.

	Қызыл Телпек төсекке жатады.

	– Әже, мынадай үлкен қолдың не керегi бар сiзге?– дейдi ол Қасқырдың серейген ұзын қолдарына таңырқай қарап.

	– Сенi қаттырақ құшақтау үшiн, балам.

	– Әже, ал мынадай үлкен аяқтың сiзге не қажетi бар?

	– Жылдам жүгiру үшiн, балам.

	– Әже, ал мынадай үлкен құлақтың сiзге не керегi бар?

	– Жақсырақ есту үшiн, балам.

	– Әже, ал мынадай үлкен көздiң сiзге не қажетi бар?

	– Жақсырақ көру үшiн, балақайым.

	– Әже, ал мынадай үлкен тiстiң сiзге не керегi бар?

	– Сенi жеп қою үшiн! – деп, Қасқыр Қызыл Телпектi бас салады да, жұтып қояды.

	Тап сол кезде үйдiң жанынан жұмыстан қайтқан отыншылар өтiп бара жатыр екен.

	Олар айқай-шуды естiп, үйге жүгiрiп кiрген бойда кемпiрдiң төсегiнде жатқан Қасқырды көредi.

	Отыншылар оны өлтiрiп, көп ойланбастан iшiн жарады. Қасқырдың iшiнен аман-сау кемпiр мен Қызыл Телпек шығады.





БАРМАҚТАЙ БАЛА




	Ертеде бiр отыншы әйелiмен өмiр сүрiптi. Олардын жетi баласы болыпты. Ең кенжесi жетiге жаңа ғана толыпты.

	Кенжесi титтей болғандықтан, оған Бармақтай бала деп ат қойыпты. Ағалары үй iшiнiң бүкiл лас жұмысын соған iстетiп, ылғи жәбiрлей берiптi. Жетi баланың iшiндегi ең зерегi және ақылдысы әлгi Бармақтай бала болыпты. Ол аз сөйлеп, көп тыңдайды екен.

	Отыншы өте кедей екен, оған мұндай үлкен отбасын асырау тым ауыр болса керек.

	Бiр жылы егiн шықпай ел ашаршылыққа ұшырайды. Ендi кедейлерге өмiр сүру мүлде қиынға соғады.

	Бiр күнi кешкiсiн балалары ұйықтап жатқан кезде, отыншы әйелiмен от басында отырады. Ол қатты қайғырып, әйелiне былай дейдi:

	– Бiздiң ендi балаларды асырапбағуға жағдайымыз келмейдi. Ертең оларды орманның алыс түкпiрiне апарып тастағым келiп отыр. Мұны iстеу тiптi де қиын емес, олар шөпшек терiп жүргенде, ақырын бiлдiрмей кетiп қаламыз.

	– Өй, сен не деп отырсың?! Өз балаларыңды өзiң өлтiргiң келе ме?!– дейдi әйелi еңiрей жылап.

	Бiрақ күйеуi өздерiнiң тақыр кедейлiгiн, балаларының көз алдында аштан өлгенiн көрiп отыру ауыр тиетiнiн айтып, қақсай бередi. Ақырында әйелi оның дегенiне көнедi.

	Ал Бармақтай бала дәл сол кеште ұйықтамай, ата-анасының айтқандарының бәрiн естiп жатады. Ол ендi не амал iстеу керек деп ойланып, таң атқанша көзi iлiнбей шығады.

	Бармақтай бала таң сәрiден тұрып, бұлақтың жағасына кетедi. Содан қалтасына кiшкентай ақ тастарды толтырып алып, үйiне қайтып келедi. Түнде естiгенi туралы ағаларына ешнәрсе айтпайды.

	Отыншы балаларын орманға алып бара жатқанда, Бармақтай бала барлығының соңынан жүрiп отырады. Ол кiшкене ақ тастарды бiр-бiрлеп қалтасынан алып, жол бойы тастай бередi.

	Ақыры олар қалың орманға жетедi. Отыншы балаларын шөпшек жинауға жұмсап, өзi ағаш кесе бастайды. Балалар жұмыспен шұғылданып жүргенде, әкесi мен шешесi ақырындап кейiн қарай жылжи бередi, ұзаңқырап шыққан соң, бiр сүрлеу жолға түсiп қашып кетедi. Ата-анасы өздерiн орманға тастап кеткенiн сезген балалар бақырып жылай бастайды.

	– Қорықпаңдар, бауырларым! Мен сендердi орманнан алып шығып, үйге бастап апара аламын! Кәне, ерiңдер соңымнан! – дейдi Бармақтай бала.

	Ағалары оның соңынан жүрiп отырады. Бармақтай бала орманға келген жолмен ағаларын тұп-тура үйiне ертiп келедi. Балалар үйге бiрден кiрiп баруға қорқып, әкесi мен шешесiнiң не сөйлесiп отырғанын тыңдау үшiн, есiктiң сыртына келiп жасырынады.

	Отыншы әйелiмен орманнан қайтысымен-ақ қожасы бұларға он алтын теңге жiбередi. Ол көптен берi қарыздар екен. Ал байғұс отыншы бұл ақшаны қолына тиедi деп ойламаған көрiнедi. Әйелi дереу базарға барып, көп ет сатып алады.

	Екеуi етке әбден тойып алғаннан кейiн әйелi күйеуiне былай дейдi:

	– Бiздiң сорлы балаларымыз қазiр қайда жүр екен? Бәрiне сен кiнәлiсiң! Орманға апарып тастауды сен ойлап шығардың. Бұл үшiн талай рет өкiнермiз деп, мен саған айтпап па едiм. Ойпыр-ай, олар ендi не iстеп жүр екен? Мүмкiн оларды қасқыр жеп қойған шығар! Ой, қайда екен менiң бейшара балапандарым?– деп жылайды.

	Есiктiң тасасында тұрған балалар мұны естiп:

	– Бiз мұндамыз! Бiз мұндамыз!– деп жарыса айқай салады. Шешесi есiктi ашып жiбередi де, балаларын құшақтап сүйе бастайды:

	– О, айналайындар-ай, сендердiң қайтып келгендерiң қандай жақсы болды! Сендер шаршап-шалдыққан шығарсыңдар, ашыққан боларсыңдар?!

	Балалар үстелдi жағалай отырып алып, тамақ iшуге кiрiскен кезде, әкесi мен шешесi төбелерi көкке жеткендей қатты қуанады. Тамақтанып алғаннан кейiн, жетеуi кезек-кезек жарыса орманда қалай қорыққандарын айта бастайды.

	Ата-ананың балаларымен қауышқан осынау бақытты сәттерi он теңге алтын жеткен күнге шейiн ғана созылады. Ақшалары таусылып, қайтадан аштыққа ұшырағанда, екеуi не iстерiн бiлмей, балаларын тағы да орманға апарып тастамақшы болады. Балаларын бұл жолы үйге қайтып келе алмайтындай етiп, бұрынғыдан алысырақ жерге апарып тастауды ұйғарады. Отыншы әйелiмен бұл туралы жасырын сөйлеседi, бiрақ Бармақтай бала олардың сөздерiн тағы да естiп қояды.

	Таңертең ол тас жинап алу үшiн ерте тұрады. Алайда әке-шешесi есiктi бекiтiп қойған екен, үйден шыға алмайды. Бармақтай бала ендi не iстерiн бiлмей қиналады. Бiрақ дәл жолға шығарда шешесi олардың әрқайсысына бiр-бiр үзiмнен нан бергенде, ол қуанып кетедi. Сөйтiп, Бармақтай бала тас орнына пайдалану үшiн, нанды жемей қалтасына салып алады.

	Әкесi мен шешесi балаларын ит тұмсығы өтпейтiн ну орманға апарады да, өздерi жасырынып кетiп қалады.

	Бармақтай бала бұған аса көп қайғырмайды. Ол жол бойы өзi бiртiндеп тастап келген нанның қоқымдарын қуалай отырып, үйге жетiп-ақ барамыз деп ойлайды. Бiрақ iс жүзiнде олай болмай шығады. Нанның бiрде-бiр түйiрiн жолдан таба алмайды, бәрiн құстар жеп кетiптi.

	Балалар қатты сасады. Iлгерi жүрген сайын жолдан адасып, нудың iшiне бойлап кiре бередi.

	Ақыры түн болады. Қатты жел тұрады. Балалар жаман қорқады. Оларға жан-жақтан қасқырлар ұлып, тап қазiр жеп қоятындай көрiнедi. Балалар сөйлеуге де, жан-жағына қарауға да сескенедi.

	Көп ұзамай нөсер жаңбыр жауып, үстi-бастары малмандай су болады. Аяқтары басқан сайын сүрiнiп, батпаққа құлап, бiр тұрып, бiр жығылады.

	Бiр кезде Бармақтай бала ағаларын тоқтатып, өзi жақын маңда жол жоқ па екен деп, соны қарау үшiн ағаштың басына шығады. Жан-жаққа көз салып, орманның шетiнде шырақтай жанған кiшкене отты көредi.

	Бармақтай бала ағаштың басынан түсiп, ағаларын жарық көрiнген жаққа қарай ертiп жүредi.

	Олар ұзақ жүредi. Жолшыбай ауық-ауық жарықтан көз жазып қалады. Акырында орманның шетiне шығып, терезесiнен жарық түсiп тұрған бiр үйдi көредi.

	Бұлар келiп есiк қағады. Бiр әйел есiктi ашып, сендерге не керек деп сұрайды.

	Бармақтай бала өздерiнiң орманда жүрiп адасып кеткенiн айтып, түнеп шығуға рұқсат сұрайды.

	– Бейшара балалардың жеткен жерiн-ай! Мұнда кiшкентай балаларды жейтiн бiр жалмауыз тұрады! – дейдi әйел зар жылап.

	– Ой, апатай, ендi не iстеймiз?! – дейдi әрi тоңған, әрi қорыққан Бармақтай бала дiр-дiр етiп.– Егер сiз осында түнетпесеңiз, бiздi бәрiбiр орманда қасқырлар жеп қояды... Сондықтан одан да сiз жақсылап өтiнсеңiз, мүмкiн әлгi жалмауыздың мейiрiмi түсер...

	Ал жалмауыздың әйелi: «Бәлкiм, балаларды таң атқанша бiрдеңе ғып күйеуiмнен жасырып қоярмын»,– деп ойлайды. Сөйтедi де, оларды үйге кiргiзiп, жалмауыздың кешкi тамағын әзiрлеп жатқан оттың жанына жылынуға отырғызады.

	Балалар ендi-ендi жылына бастаған кезде, бiреу есiктi дүрсiлдете жөнеледi. Бұл үйiне қайтып келген жалмауыз едi. Жалмауыздың әйелi балаларды кереуеттiң астына жасырады да, есiк ашуға кетедi.

	Жалмауыз iшке кiрген бойда: «Тамақ дайын ба, шараптың тығыны ашылды ма?» – деп сұрайды да, бiрден үстелге келiп отырады. Қазандағы ет әлi пiспей, қаны сыртына шығып тұрған-ды. Бiрақ бұл тағам оған өте дәмдi болып көрiнедi.

	Бiр кезде ол ауаны иiскелеп, адамның иiсiн сезiп отырғанын айтады.

	– Оның рас, әсте бұзау етiнiң иiсi болар, өйткенi жаңа ғана терiсiн iреп алғанмын,– дейдi жалмауыздың әйелi.

	– Мен саған тiрi адамның иiсi туралы айтып тұрған жоқпын ба! Сен не, менен жасырмақшысың ба?! – деп жалмауыз әйелiне сезiктене қарайды.

	Ол орнынан атып тұрып, тура кереуетке қарай жүредi.

	– Ә, сен менi алдағың келген екен ғой! – дейдi ол тiстерiн қышырлатып.

	– Негiзiнен сенiң өзiңдi баяғыда-ақ жеп қоюым керек едi! Әттең қартайып кеттiң, о да сенiң бақытың...

	Жалмауыз кереуеттiң астына қолын созып, балаларды бiрiнен соң бiрiн суырып алады.

	– Мына көгершiндердiң нақ керек кезiнде қолыма қона кеткенiн қарашы! Таяу күндерi үш жолдасым қонаққа келмек едi, мiне бұлар соған тәп-тәуiр қонақасы болатын болды!

	Шошып кеткен балалар оның аяғына жығылып, кешiрiм сұрайды. Бiрақ бұл жалмауыздардың iшiндегi ең барып тұрған қаталы едi. Оның балаларға жаны титтей де ашымастан, тек қомағайлана тамсана бередi.

	– Тұздығын жақсылап дайындасаң, қуырдағы сондай тәттi болар едi! – дейдi ол әйелiне.

	Жалмауыз үлкен пышақты алып, тасқа жани бастайды.

	– Түн iшiнде осылармен әуреленудiң не қажетi бар! – дейдi әйелi, балалардың бiреуiн жалмауыз алқымынан алған кезде.– Ертең-ақ соймайсың ба? Әне, қарашы, қанша ет пiсiп жатыр! Тұтас бiр бұзаудың, екi қойдың етi мен бiр шошқаның жартысы қазанға салынды!

	– Иә, мұның да жөн екен...– дейдi жалмауыз. – Балаларды жүдеп қалмауы үшiн жақсылап тамақтандыр, сосын ұйықтауға жатқыз.

	Мейiрiмдi әйел қатты қуанып, балалардың алдына тамақты тез келтiредi. Бiрақ зәресi ұшқан балалардың тамағынан ас жүрмейдi. Достарына беретiн қонақасыға көңiлi толған жалмауыз рақаттана шарап iшуге кiрiседi. Қуанғанынан шарапты артығырақ iшiп, мас боп ұйықтап қалады.

	Жалмауыздың жетi қызы болатын. Кiшкентай жалмауыз қыздар да әкесi сияқты шикi ет жей беретiн, сол себептi олардың беттерi үнемi қызара бөртiп тұратын. Жалмауыз қыздардың көздерi кiшкентай, боп-боз, дөп-дөңгелек болатын. Мұрындары имек, ал жайын ауыздарынан ұзын, өткiр сирек тiстерi сорайып шығып тұратын. Қыздар төсекке ерте жататын. Жетеуi үлкен бiр кереуетте ұйықтайтын, олардың әрқайсысының басында алтын тәждерi болатын.

	Сол бөлмеде тағы сондай үлкен бiр кереует бар екен. Жалмауыздың әйелi сол кереуетке жетi баланы жатқызады.

	Жатарда Бармақтай бала жалмауыздың қыздарының басында алтын тәждiң бар екенiн байқайды. Ол түнде тұрып, ағаларының басындағы қалпақтарын шешiп алады да, оларды жайлап жалмауыз қыздардың басына кигiзедi, ал олардың алтын тәждерiн өзiне және ағаларына кигiзедi. Ол түнде жалмауыз келiп, өздерiн бауыздап кете ме деп қорыққан едi.

	Iстiң бәрi Бармақтай баланың ойлағанындай болып шығады. Жалмауыз түн ортасында оянып, бүгiн iстейтiн iстi ертеңге қалдырғанына өкiнедi. Ол төсектен атып тұрып, пышағын қолына алады.

	– Анда барып, жас қуырдағымды байқап көрейiн, – дейдi жалмауыз.

	Ол аяғын ептеп басып, қыздарының бөлмесiне кiредi де, балалар жатқан кереуеттiң жанына барады. Бармақтай бала ояу едi. Жалмауыз оның басын сипалаған кезде, ол қорыққаннан тырп етпей жата бередi. Бiрақ жалмауыз алтын тәждi сипап көредi де:

	– Қателесе жаздағанымды қарашы! Кеше кешкiсiн артығырақ iшiп жiберген болуым керек, – дейдi.

	Содан кейiн ол қыздарының кереуетiне келiп, бастарындағы қалпақтарын сипалайды.

	– Еһе, балапандар мұнда жатыр екен ғой! Ендi тездетiп жұмысқа кiрiсу керек!– дейдi жалмауыз.

	Осы сөзден кейiн көп ойланбай-ақ, өзiнiң қыздарын түгел кескiлеп тастайды да, қайтадан ұйқыға кiрiседi.

	Бармақтай бала жалмауыздың қорылдағанын ести сала, ағаларын оятып: «Тез киiнiңдер, қашу керек!»– деп бұйрық бередi. Балалар ақырындап баққа кiрiп, дуалдан секiрiп өтедi. Олар түнi бойы басы ауған жаққа қарай қаша бередi.

	Жалмауыз таңертең оянып, әйелiне:

	– Жоғарыға шық та, кешегi балаларды киiндiр, – дейдi.

	Жалмауыздың әйелi күйеуiнiң мұндай мейiрбандығына таң қалады. Өйткенi балаларды үйiне қайтарғалы жатқан шығар деп ойлайды. Тек жоғарыға шығып, қыздарының қырылып жатқанын көргенде есiнен танып құлайды.

	Жалмауыз әйелiнiң қайтып келуiн күтпестен оның соңынан iле-шала өзi барады да, сұмдық оқиғаны көрiп, мелшиiп қатып қалады.

	– Ойбай, мен не iетегенмiн! – дейдi ол айқайға басып. – Ах, оңбағандар, тап осы үшiн сендердiң сазайыңды тартқызамын! Әй, қатын, менiң желаяқ етiгiмдi әкел, оларды қазiр-ақ қуып жетемiн!

	Сөйтiп, жалмауыз балаларды қуа жөнеледi. Ол көпке дейiн арлы-берлi сенделiп жүрiп, ақырында олардың iзiне түседi. Бұл кезде балалар өздерiнiң үйiне жақын қалған едi. Екпiнi қатты жалмауыз болса, таудантауға секiрiп, үлкен өзендерден опоңай қарғып өтiп, оларға жақындай түседi.

	Жалмауыздың тым таяп қалғанын байқаған Бармақтай бала бiр кiшкентай үңгiр тауып алып, соның iшiне ағаларын жасырады да, өзi қуғыншы ендi не iстер екен деп аңдып жатады. Сол уақытта әбден шаршаған жалмауыздың дем алғысы келедi. Ол балалар жасырынған жартастың үстiне келiп отырады да, көп кешiкпей ұйықтап кетедi.

	Жалмауыз ұйықтап жатып қатты қорылдайды. Байғұс балалар кеше ғана оның үлкен пышағын қайрағанын көргендегiден де жаман қорқады. Тек Бармақтай бала ғана еш қорықпайды. Ол ағаларына, жалмауыз қатты ұйықтап жатқанда тезiрек үйге жетiңдер деп ақыл бередi. Ағалары оның тiлiн алып, үйлерiне қарай жүгiре жөнеледi. Ал Бармақтай бала жалмауыздың қасына келедi де, жайлап қана оның желаяқ етiгiн аяғынан шешiп алып, өзi киедi. Бұл кең, үлкен етiк бiрде кеңейiп, бiрде тарылып, кiм кисе соның аяғына дәл келетiн ғажайып етiк едi. Сондықтан да етiк Бармақтай баланың аяғына құйып қойғандай қона кетедi.

	Бала желаяқ етiктi киiп алған соң, бiрден патшаның сарайына тартады. Бұл кезде патша көршiлес бiр елмен соғысып жатыр екен. Әрi осынау қырғын соғыстың немен тынарын ешкiм бiлмейтiн көрiнедi. Өйткенi әскердiң орналасқан жерi өте алыста, тiптi ең жүйрiк деген аттың өзiне айшылық жерде екен.

	Мұны естiген Бармақтай бала аяғына өзiнiң ғажайып етiгiн киiп, патшаға шабарман болып жалданады. Сөйтiп, ол сол кеште-ақ патша әскерiнiң жеңiсi туралы жақсы хабар әкеледi. Бұған қатты қуанған патша оған мол сыйлық бередi. Бармақтай бала әке-шешесiне қайтып оралады. Содан бастап олар ешуақытта мұқтаждық көрмейтiн болады.





КҮЛБИКЕШ




	Бiр бай әйелi өлгеннен кейiн өркөкiрек, тәкаппар бiр жесiрге үйленедi. Әйелдiң өзiне ұқсаған мақтаншақ екi қызы болыпты. Ал байдың әрi сабырлы, әрi қайырымды, мiнезi өлген шешесiне тартқан бiр қызы бар екен.

	Үйлену тойы бiтер-бiтпестен өгей шешенiң өрескел тiк мiнезi бiрден байқалады. Ол өгей қызының сұлулығын, мейiрiмдiлiгiн күндеп, оны жек көре бастайды. Оның қасында өзiнiң туған екi қызы тым жексұрын едi. Соры қайнаған қызға өгей шеше үй жұмысының ең ласын iстеткiзедi. Қыз ыдыс-аяқ жуып, табалдырықты сыпырып, едендi тазалайды.

	Өгей қыз үй шатырының астындағы шөптiң үстiнде ұйықтап жүредi. Ал әпкелерi әп-әдемi, жиһазы мол сәндi бөлмелерде тұрып жатады.

	Бейшара қыз әкесiне мұңын шағуға бата алмай, осылайша жапа шегiп жүре бередi. Тiптi мұңын шаққанның өзiнде әкесi бәрiбiр оның өзiне ұрысқан болар едi, өйткенi ол кейiнгi әйелiнiң айтқанынан шықпайтын.

	Қыз үйдiң бар шаруасын бiтiргеннен кейiн ошақтың бұрышына тығылып, нақ күлдiң үстiне отырады екен, сол себептi оны Күлбикеш деп атап кетiптi. Ал әпкелерiнiң ең үлкенi, ең залымы оны тiптi Ласбикеш деп атапты.

	Күлбикеш тозығы жеткен ескi көйлек киiп жүрсе де, үнемi құлпырып киiнетiн әпкелерiнен жүз есе сұлу болыпты.

	Бiр күнi корольдiң баласы үлкен бал ұйымдастырып, оған сол елдiң бай, беделдi адамдарын түгел шақырады. Күлбикештiң әпкелерiн де шақырады. Бұған қатты қуанған екi әпкесi киiм таңдап, шаштарын әдемiлеп, сәндене бастайды. Не керек, Күлбикешке тағы бiр қосымша жұмыс табылады: әпкелерiнiң көйлектерiн үтiктеп, жағаларын крахмалдайды.

	Қуанышы қойындарына симаған әпкелерi белiмiз жiңiшке көрiнсiн деп, екi күндей тамақ iшпейдi, шыр айналып, айнаның алдынан шықпай қояды. Олардың бар ойы, тек қалайда жақсы киiну болады.

	– Мен өзiмнiң шiлтерлi қызыл барқыт көйлегiмдi киемiн! – дейдi үлкенi.

	– Ал менiң үстiмде алтын оқалы, гауһар белдiктi желбегей көйлегiм болады! – дейдi кiшiсi.

	Ақырында әпкелерi Күлбикешпен ақылдасады, себебi ол қандай киiмнiң қонымды келетiнiн жақсы бiлетiн. Күлбикеш көп-көп ақыл-кеңес айтып, тiптi екеуiнiң шаштарын өрiп бермек болады. Әпкелерi мұны қуана құп алады.

	Кiшi әпкесi шашын тарап жатқан сiңлiсiне:

	– Күлбикеш, сауық-кешке барғың келе ме? – дейдi.

	– Түу, мазақтағаныңды қойшы, маған онда не бар...

	– Дұрыс айтасың, Ласбикеш, сауық-кешке барсаң, саған жұрттың бәрi күлген болар едi!

	Әрине, басқа бiреу болса бұлардың мына сөздерiне ашуланып, шаштарын тарамай қояр едi. Бiрақ Күлбикеш мейiрiмдi ғой, ол бастаған жұмысын үн-түнсiз жалғастыра бередi. Қайта әпкелерiнiң шаштарын бұрынғыдан да әдемiлеп өруге тырысады.

	Кешке қарай балға баратын уақыт жеткенде, апалы-сiңiлiлi екеуi қоңыраулы күймеге отырады да, король сарайына жүрiп кетедi. Күлбикеш көпке дейiн олардың артынан қарап тұрып, күйменiң қарасы үзiлген кезде жылап жiбередi.

	Сол сәтте Күлбикештiң жеңгесi қыздың қасына келiп, оның не үшiн жылап тұрғанын сұрайды.

	– Ба... ба... барғым келедi...

	Еңiреп жылаған қыз әрмен қарай ештеңе айта алмайды. Оның жеңгесi сиқыршы екен. Сонда ол:

	– Сенiң сауық-кешке барғың келедi ғой, солай ма?– дейдi.

	– Барғым келгенде қандай!– дейдi көз жасына булыққан Күлбикеш.

	– Жақсы,– дейдi жеңгесi.– Айтқанымды тыңдайтын болсаң, сенi балға жiберемiн. Сондықтан қазiр бақшаға бар да, маған бiр асқабақ әкелiп бер.

	Күлбикеш бақшаға жүгiрiп барады да, асқабақтың ең жақсысын жұлып алып, жеңгесiне әкеп бередi. Бiрақ асқабақтың балға баруға қандай көмегi тиетiнiн бiле алмайды.

	Сиқыршы әйел асқабақты ойып, iшiн тазалайды да, тек сыртқы қабығын ғана қалдырады. Сосын өзiнiң сиқырлы таяғымен салып кеп қалғанда, асқабақ алтынмен апталған тамаша күймеге айналады.

	Содан кейiн сиқыршы әйел тышқан аулайтын торға қарайды, сөйтсе, оның iшiнде алты тышқан отыр екен, алтауы да тiрi. Әйел Күлбикешке тор-қақпанның есiгiн аздап аш деп әмiр етедi. Тордан шыққан әрбiр тышқанды әйел өзiнiң сиқырлы таяғымен ұрады. Тышқандар сол мезетте-ақ арғымақ атқа айналады. Лезде алты арғымақ әзiр болып, арбаға жегiледi.

	Содан соң сиқыршы әйел арбакештi неден жасасам екен деп бiраз ойланып қалады.

	– Қақпанға егеуқұйрық түспедi ме екен, барып көрейiншi. Егер түссе, нағыз арбакеш сол болады,– дейдi Күлбикеш.

	– Дұрыс-ақ, ендеше тез қарап келе ғой! – дейдi әйел.

	Күлбикеш барады да, үш егеуқұйрық түскен қақпанды көтерiп алып келедi.

	Әйел үшеуiнiң iшiндегi мұрты ұзын бiреуiне сиқырлы таяғын тигiзуi мұң екен, егеуқұйрық мұртты, сымбатты арбакеш боп шыға келедi.

	Содан кейiн ол Күлбикешке:

	– Ендi баққа бар, сондағы су сепкiштiң астынан алты кесiртке табасың, соларды маған алып кел!– дейдi.

	Қыз кесiрткелердi алып келген соң, сиқыршы оларды малайға айналдырады. Алты малай алтын күйменiң артына жайғасып отыра қалады.

	Сонда сиқыршы Күлбикешке:

	– Мiне, ендi балға баруыңа болады.

	Разымысың? – дейдi.

	– Әрине, жеңеше! Бiрақ мынадай кiр-кiр көйлекпен қалай барамын?

	Сиқыршы әйел таяғын Күлбикешке тигiзуi мұң екен, үстiне кигенi алтынкүмiспен оқаланған, асыл тастармен әшекейленген тамаша көйлек болады да шығады. Содан соң ол қызға бiр пар жалт-жұлт еткен әдемi кебiс бередi.

	Құлпыра киiнген Күлбикеш күймеге отырады.

	Сиқыршы қоштасып жатып, оған сауық-кештен түн ортасынан қалмай керi қайт деп ескертедi. Егер сауықкештен бiр сәт кешiгiп шықса, күймесi бұрынғы асқабақ қалпына түсiп, аттары қайтадан тышқанға, малайлары кесiрткеге, оқалы көйлегi ескi көйлекке айналады екен.

	Күлбикеш сауық-кештен кешiкпей уақытында қайтуға уәде бередi де, сарайға қарай жүрiп кетедi.

	Ешкiм танымайтын бiр жас ханым келiп тұр деп, король баласына хабар берiледi. Ол жедел сыртқа шығып, күймеден түсiп жатқан қызға қолын бередi де, оны қонақтар билеп жүрген залға ертiп апарады.

	Қыздың сұлулығына таңданған жұрт тым-тырыс бола қалады: залдағы би кiлт тоқтап, сыбызғылардың үнi өшедi. Бұрыш-бұрыштан:

	– Қандай сұлу бикеш! – деген сыбыр-сыбыр сөздер естiледi.

	Тiптi корольдiң өзi де қасындағы ханымына сыбырлап, көптен берi мұндай сүйкiмдi, мұндай сұлу қызды көрген жоқ едiм, дегендi айтады.

	Нақ сондай тамаша мата мен шебер тiгiншi табылса, өздерiне осындай көйлек тiктiрмек болып, әйелдердiң бәрi оның көйлегiн мұқият зерттей бастайды.

	Король баласы Күлбикештi төрге отырғызып, артынша оны билеуге шақырады. Қыздың жақсы билегенi соншалық, жұрт бұрынғыдан бетер таңдана түседi.

	Дастарқанға небiр дәмдi тағамдар әкелiнгенiмен, король баласы олардың бiрiне де қарамастан, тек қасындағы сұлу қызды тамашалаумен болады.

	Күлбикеш бiр кезде әпкелерiнiң жанына барып отырады да, олармен сыпайы сөйлесiп, король баласы берген апельсиндi бөлiсiп жейдi. Алайда екi әпкесi оны еш танымағандықтан, бейтаныс бикештiң өздерiне айрықша кұрмет көрсеткенiне бұрынғыдан да таңдана түседi.

	Осылай әңгiмелесiп отырғанда, қыз сағаттың он екiге таяп қалғанын көредi. Ол қонақтарға басын иiп, дереу сыртқа шығады. Оның балдан кетiп қалғанын көпшiлiк сезбей де қалады.

	Күлбикеш үйiне қайтып келгесiн сиқыршы әйелге алғысын айтады. «Ертең де балға барғым келедi, себебi король баласы және келуiмдi өтiндi...»– дейдi ол.

	Қыз сиқыршы әйелге король сарайында болған тамашаны айтып үлгергенше, әпкелерi де келiп есiк қағады. Күлбикеш оларға есiк ашып:

	– Ту, қалай көп жүрдiңiздер! – деп, жаңа ғана оянған адамша көзiн уқалап, ұзақ есiнейдi.

	– Егер сен балға барғаныңда ғой, қызыққа әбден кенелетiн едiң! – дейдi оған кiшi әпкесi тамсанып. – Сауықкешке бiр бикеш келдi, тап ондай сұлу дүние жүзiнде жоқ шығар! Ол бiзбен өте сыпайы сөйлестi, апельсин бердi.

	Күлбикеш төбесi көкке жеткендей қуанып, әпкелерiнен ол бикештiң аты кiм екенiн сұрайды. Оның атын ешкiм бiлмейдi, қыздың аты-жөнiн бiлген адамға король баласы не сұраса да беруге әзiр дегендi айтады әпкелерi.

	Күлбикеш жымиып күледi.

	– Апырай, ол соншалық сұлу ма? Оны көрген сiздер қандай бақытты едiңiздер! Маған да көруге болмас па екен? Егер сонда бара қалғандай болсам, әпкетай, маған күнделiктi үйде киетiн сары көйлегiңiздi бере тұрыңызшы, – дейдi Күлбикеш кiшi әпкесiне жалынғандай болып.

	– Қарай гөр өзiн! – дейдi әпкесi оның сөзiн жақтырмай. – Көйлегiмдi сендей кiр-қожалаққа қалай берем! Немене, мен соншалық есiмнен таныппын ба?!

	Күлбикеш оның бермейтiнiн бiлiп, әдейi айтқан едi. Сондықтан бермегенiне қуанбаса ренжiген жоқ. Ал егер әпкесi көйлегiн берсе ше, ертең не iстеген болар едi?

	Келесi күнi әпкелерi тағы да балға кетедi. Олардың артынан iле-шала кешегiден де құлпыра киiнген Күлбикеш те жолға шығады.

	Король баласы қыздың қасынан шықпай, жылы-жылы сөздер айтумен болады. Күлбикеш мейлiнше көңiлденiп, сиқыршы әйелдiң ескертпесiн ұмытып кетедi. Оған сағат әлi он бiр тәрiздi болып көрiнедi... Бiр кезде сағат он екiнi соға бастайды. Күлбикеш орнынан ұшып тұрады да, сыртқа ата жөнеледi. Король баласы оның артынан қуады, бiрақ жете алмайды.

	Күлбикеш жүгiрiп бара жатқанда, аяғындағы әдемi кебiсiнiң бiреуi шешiлiп қалады. Король баласы кебiстi жерден көтередi де, сарай қақпасының түбiнде тұрған күзетшiден қыздың қалай қарай кеткенiн сұрайды. «Киiмi нашар бiр жас қыздан басқа ешкiм сыртқа шыққан жоқ!»– дейдi күзетшi.

	Күлбикеш күймесiз, қызметшiсiз, ескi көйлегiмен үйiне жүгiрiп келедi. Оның сыңар кебiсiнен басқа сән-салтанат киiмдерiнен түк те қалмайды.

	Әпкелерi үйiне келгесiн Күлбикеш:

	«Бүгiн жақсы ойнап-күлдiңiздер ме, белгiсiз сұлу қыз тағы келдi ме?»– деп сұрайды.

	Әпкелерiнiң айтуынша, сұлу қыз бүгiн де келiптi, бiрақ сағат он екiнi соққанда қаша жөнелiптi, жолда аяғынан әдемi кебiсiнiң бiрi түсiп қалыпты. Ал король баласы қыздың кебiсiн қолына алып, сауық-кештiң аяғына дейiн соған қараумен болыпты. Қысқасы, жас жiгiт қызға өлердей ғашық болып қалған сыңайлы...

	Әпкелерiнiң айтқаны рас едi. Бiрнеше күн өткеннен кейiн король баласы жаршыларға жалтыраған әдемi кебiс кiмнiң аяғына дәл келсе, соған үйленетiндiгiн айтып, ел-жұртқа хабар таратуды әмiр етедi.

	Кебiстi әуелi жас ханымдардың, содан кейiн герцогинялар мен король сарайындағы қызметшi қыздардың аяғына кигiзiп көредi, бiрақ кебiс бұлардың бiрде-бiрiнiң аяғына шақ келмейдi.

	Кебiстi Күлбикештiң әпкелерiне де алып келедi. Олар кебiстi киюге қанша тырысқандарымен, ебедейсiз үлкен аяқтарына еш сыйғыза алмайды.

	Мұны көрiп отырған Күлбикеш өз кебiсiн танып, күлiм қағады.

	– Маған бере тұрыңыздаршы, аяғыма шақ келмес пе екен? – дейдi ол бәсең дауыспен.

	Әпкелерi қарқылдай күлiп, оны мазақтай бастайды.

	Қыздардың аяғына кебiстi өлшеген сарай қызметшiсi Күлбикешке зер сала қарап, оның жап-жақсы қыз екенiн бiрден бiле қояды. Қызметшi маған бұл кебiстi король өзiнiң қол астындағы елдiң қыздарына түгел өлше деп бұйрық берген дейдi. Сосын Күлбикештi отырғызып қойып, аяғына сыңар кебiстi кигiзiп көредi. Кебiс оның аяғына дәл келе кетедi.

	Әпкелерi аң-таң. Күлбикеш қалтасынан екiншi кебiстi суырып алып, аяғына кигенде, олар тiптi қайран қалады.

	Тап сол кезде сиқыршы әйел келедi де, өзiнiң таяғымен Күлбикештiң көйлегiн түртiп жiбередi, сол-ақ екен, оның көйлегi құлпырып шыға келедi.

	Әпкелерi балда болған сұлу қыздың Күлбикеш екенiн сонда ғана бiледi. Олар оның аяғына жығылып, өздерiнiң өрескел қылықтарына кешiрiм сұрайды. Күлбикеш әпкелерiн жерден тұрғызып, беттерiнен сүйедi де, шын жүректен кешiрдiм, бiрақ менi әруақытта жақсы көрiңiздер деп өтiнедi.

	Күлбикештi құлпырған сән-салтанатты киiмiмен король сарайына алып келедi. Корольдың баласына қыз бұрынғысынан да әдемi болып көрiнедi. Сөйтiп, бiрнеше күннен кейiн олар үйленедi.

	Өзi қандай мейiрiмдi болса, нақ сондай сұлу болған Күлбикеш көп ұзамай әпкелерiн сарайға шақырып, оларды да король сарайының беделдi екi қызметшiсiне күйеуге ұзатады.





ҰЙҚЫДАҒЫ АРУ




	Ертеде бiр король мен әйелi болыпты. Олар бiр перзентке зар екен. Екеуi бала сүймегендерiне қатты қайғырыпты.

	Алайда күндердiң күнiнде корольдiң әйелi қыз табады. Сол кiшкентай нәрестенiң құрметiне сарайда үлкен той болады. Тойға король қол астындағы елдiң сиқыршы әйелдерiн түгел шақырады. Сиқыршы әйел небәрi жетеу-ақ екен.

	Сол замандағы әдет-ғұрып бойынша әрбiр сиқыршы әйел корольдiң қызына тамаша бiр қасиет дарытатын бата беруге тиiс көрiнедi.

	Кешкiсiн корольдiң сарайында тамаша той болады. Әрбiр сиқыршы әйелдiң алдына бiр-бiрден сап алтыннан жасалып, асыл тастармен әшекейленген қасық, шанышқы және пышақ қояды. Мұнын бәрi алтын қобдишаға салынған-ды.

	Жұрт ендi ғана орын-орындарына жайғаса берген кезде, шақырылмаған тағы бiр қонақ келедi. Бұл елу жылдай өзiнiң үйiнен шықпай отырған сиқыршы кемпiр екен. Сондықтан оны ендiгi өлiп қалған шығар деп, тойға шақырмапты.

	Король және бiр алтын қобдишаға салынған қасық, шанышқы, пышақ әкелiңдер деп әмiр етедi. Бiрақ амал не, мұны табу мүмкiн болмай шығады, себебi жетi сиқыршыға арнап, тек жетi қобдиша iстелген екен.

	Көңiлi қалған сиқыршы кемпiр кiжiнiп, бiрдеңелердi айтып мiңгiрлей бастайды. Жанында отырған жас сиқыршы әйел мұны байқап қалып, бұл кемпiр корольдiң нәрестесiне кесiрiн тигiзбесе игi едi деп мазасызданады. Үстел басынан барлығы тұрған кезде, әлгi жас сиқыршы әйел перденiң артына барып тығылады. Өйткенi ол егер кемпiр қастық ойлайтын болса, өзiнiң сәбиге деген бата-тiлегiн ең соңынан айтпақшы болады.

	Сиқыршы әйелдер корольдiң қызына бата бере бастайды. Ең жас сиқыршы әйел корольдiң қызы дүниедегi қыздардың бәрiнен сұлу болады дейдi. Екiншiсi қыз өте мейiрiмдi болады дейдi. Үшiншiсi он саусағынан өнер тамған шебер болады дейдi. Төртiншiсi тамаша бишi болады дейдi. Бесiншiсi бұлбұлша сайрайтын әншi болады дейдi. Алтыншысы музыка аспабының кез келгенiн тартатын күйшi болады дейдi.

	Кезек сиқыршы кемпiрге келедi. Ол кәрiлiктен емес, бойын ашу қысқандықтан басын селкiлдетiп, корольдiң қызының қолына ұршық кiредi, содан кейiн өледi дейдi. Осындай қорқынышты сәуегейлiктi естiгенде, жұрттың бәрi үрейленiп, көздерiнен жас ытыпытып кетедi.

	Дәл сол кезде перденiң артында тұрған жас сиқыршы әйел шыға келiп, былай дейдi:

	– О, мәртебелi әмiршiм, еш қорықпаңыздар, сiздiң қызыңыз өлмейдi! Рас, үлкен кiсiнiң батасын түгелдей терiске шығару менiң қолымнан келмейдi. Сондықтан қызыңыз қолына ұршықтың сабын түйреп алады. Бiрақ өлмейдi, тек қатты ұйқыға батады, ал бұл ұйқы жүз жылға созылады. Жүз жыл өткеннен кейiн бiр ер жүрек король баласы келедi де, оны ұйқысынан оятады.

	Сиқыршы кемпiр айтқан бақытсыздықты болдырмау үшiн король ұршық иiргендер өлiм жазасына бұйырылады деп, дереу жарлық шығарады.

	Он алты жыл өтедi. Бiр күнi король әйелiмен өзiнiң қала сыртындағы қамалына барады. Бөлмелердi аралап жүрген жас қыз мұнараның басындағы кiшкентай бiр үйшiкке кiредi. Онда жападан жалғыз бiр кемпiр ұршық иiрiп отыр екен. Соған қарағанда, бұл кемпiр корольдiң ұршық иiрмесiн деген бұйрығын естiмеген болу керек.

	– Сiз не iстеп отырсыз, әже? – дейдi король қызы.

	– Ұршық иiрiп отырмын, балам, – дейдi кемпiр алдындағы король қызы екенiн бiлмей.

	– Ой, қандай тамаша едi!– дейдi қыз қуанып. – Сiз мұны қалай iстеп отырсыз? Бере тұрыңызшы, мен де байқап көрейiн.

	Ұршықты иiре берiп, корольдiң қызы сабын қолына түйреп алады да, есiнен танып, құлап қалады.

	Кемпiр қорқып кетiп көмекке кiсi шақыра бастайды. Жан-жақтан король сарайының қызметшi әйелдерi жүгiрiп келедi. Олар қыздың бетiне су бүркiп, көйлегiнiң жағасын ағытады, алақанын уқалап, самайына дәрi жағады, бiрақ мұның бәрiнен ештеңе шықпайды.

	Сол кезде тойдағы екi сиқыршы әйелдiң жорамалы корольдiң есiне түседi. Ол қамалдың iшiндегi ең әдемi бөлмеге алтынмен әшекейленген күмiс кереует қоюға бұйырады. Король қызы көзiн жұмып жатады, бiрақ сәл пысылдаған дем алысына қарағанда, оның өлмегенi анықталады. Сиқырлы ұйқы қыздың реңiн өзгертпейдi: екi бетi қызара бөртiп, ернi алқызылданып жатады. Король оянатын күнi жеткенше, тынышын алмауға бұйрық бередi.

	Бұл кезде тойда король қызының өмiрiн сақтап қалған мейiрiмдi әйел алыстағы сиқыршы әйелдер патшалығына енедi. Бiрақ ол болған уақиғаны сол сағатта-ақ бiледi. Көп уақыт өтпей-ақ айдаһар жеккен от арбамен қамалға жетедi. Король оның алдынан шығып, арбадан түсiрiп алады.

	Сиқыршы әйел ұйқыда жатқан король қызына қарап: «Жүз жылдан кейiн оянғанда, ескi қамалдың iшiнде бұл жалғыз өзi не iстемек?» деп ойлайды.

	Содан кейiн сиқыршы әйел король мен оның әйелiнен басқа қамалдағылардың бәрiн өзiнiң сиқырлы таяғымен түртiп өтедi: бала күтетiн әйелдердi, сарайдың қызметшi әйелдерi мен жiгiттерiн, үй жұмысын атқарушыларды, қақпа күзетшiлерiн, сақшыларды, малайларды, атқорадағы әрбiр атты, әрбiр атшыны, қора күзететiн төбеттi, тiптi король қызының қасында жатқан кiшкентай ит Пуфикқа шейiн таяғымен түртiп өтедi.

	Сиқырлы таяқ тигендердiң бәрi король қызымен бiрге оянып, бiрден оған қызмет ету үшiн, сол сәтте ұйықтап қалады. Тiптi от алдындағы iстiкке шаншылған шiл мен қырғауылға шейiн, оттың өзi де ұйқыға батады. Осының бәрi сиқырдың күшiмен көздi ашып-жұмғанша iстелiнедi.

	Содан кейiн король мен әйелi ұйқыда жатқан қызының бетiнен сүйедi де, қамалдан шығып кетедi. Король қамалға ешкiм жақын бармасын деп жарлық шығарады. Тiптi мұның қажетi де жоқ едi, себебi бiрнеше минуттен кейiн қамалдың айналасына үлкендi-кiшiлi көптеген ағаштар өседi, тiкенектер мен қара бүлдiргендер бiр-бiрiне өрiлiп, одан не адам, не аң өте алмайтындай етiп бұтақтарын жаяды. Ағаштардың арасынан мұнараның тек төбесi ғана көрiнедi, онда да алыстан көрiнедi. Көруге келген жұрт король қызының ұйқысын бұзбасын деп, мұны да iстеген мейiрiмдi сиқыршы әйел екен.

	Осылай жүз жыл өтедi. Бiр күнi көршiлес елдi билейтiн корольдiң баласы осы араға келiп аң аулап жүредi.

	Ол өзiнiң нөкерлерiнен, қалың орманның арасынан көрiнiп тұрған бұл нендей мұнара деп сұрайды. Олардың әрқайсысы бұл туралы өздерiнiң естiгендерiн айтады. Бiреулерi, бұл арғы замандағы қамал, оны аруақтар мекендейдi десе, екiншi бiреулерi, бұған әр жерден мыстандар келiп тұрады дейдi. Олардың көпшiлiгi, қамалды адам жейтiн жалмауыздар мекендейдi, оған орманды жарып өтiп ешкiм бара алмайды деседi.

	Король баласы кiмге нанарын бiлмейдi. Сол арада оған бiр қарт шаруа келiп, былай дейдi:

	– Мырза, бұдан елу жыл бұрын әкемнен естiген едiм, бұл қамалда мына әлемде ешбiр теңдесi жоқ, асқан бiр сұлу қыз ұйықтап жатыр. Ол жүз жыл ұйықтауға тиiс, ал оны оған үйленетiн корольдiң баласы оятады.

	Мұны естiген король баласы қайткенде де қамалға барып, оның сырын ашуға бел байлайды.

	Жiгiт орманға жете бергенде, зәулiм ағаштар мен тiкенектi шоғыр екi жаққа жарылып, оған жол бередi. Алыстан мұнартып қамал көрiнедi. Жiгiт соған қарай бет түзейдi. Бiрақ нөкерлерiнiң бiрде-бiрi оның артынан iлесе алмайды, өйткенi король баласы өткен бойда-ақ ағаштар бiр-бiрiне қайта түйiсiп, жабылып қалады. Король баласы бұған таң қалады, бiрақ еш қорықпайды, алға қарай қаймықпай жүре бередi.

	Король баласы көп кешiкпей қамалдың ауласына кiредi. Айнала жымжырт, өте үрейлi едi. Барлық жерде өлген тәрiздi сұлап жатқан адамдар мен хайуанаттар. Жiгiт қақпа күзетшiлерiнiң қызара бөрткен мұрындары мен беттерiне қарап, олардың ұйықтап жатқанын түсiнедi. Олардың қолдарындағы ыдыстардың түбiндегi шараптардың сарқындыларынан, тойдың кезiнде ұйықтағаны белгiлi болады.

	Король баласы мәрмәр төселген үлкен ауладан өтiп, баспалдақ арқылы жоғары көтерiлiп, сақшылар қолдарына мылтықтарын ұстап, қатты қорылмен түрегелiп ұйықтап тұрған бiр дәлiзге келiп кiредi.

	Әрмен қарай ол көп бөлмелердi аралайды, олардың iшiнен бiреулерi отырып, екiншi бiреулерi тiк тұрып ұйықтаған қызметшi еркектер мен әйелдердi көредi. Жiгiт ақыр соңында ең әдемi, ең үлкен бөлмеге тап болады. Мұнда бар сән-салтанатымен жиналған кереуеттiң үстiнде бiр сұлу қыз ұйықтап жатыр екен. Түрiне карағанда оның жасы он алтыдан артық емес.

	Король баласы жүрегi лүпiлдеп, қыздың төсегiне жақындап барады да, тiзесiн бүгiп отыра кетедi. Сол сәттеақ сиқырдан құлан таза арылған король қызы ұйқыдан оянады. Ол жiгiттiң бетiне әдеппен жымия қарап:

	– Менi осынша көп күтуге мәжбүр еткен король баласы сiз боласыз ба? – дейдi.

	Бұл сөзге шаттана қуанған король баласы, қызды өте жақсы көретiнiн айтып, сендiруге тырысады.

	Король қызымен бiрге қамалдағылардың бәрi оянады. Ұйқыдан оянған бала тәрбиелеушi әйелдер, сарай қызметкерлерi, үй қызметiндегi әйелдер, аспазшылар, қақпа күзетшiлерi, сақшылар бiрден өздерiне тиесiлi жұмыстарына кiрiсiп кетедi.

	Король баласы қыздың төсектен тұруына көмектеседi. Король қызының киiмi өте сәндi едi. Негiзiнен жiгiт дәл осындай тiк жағалы көйлектi өзiнiң қарт әжесiнiң суретiнен көрген болатын. Бiрақ ол бұл туралы қызға ештеңе айтпайды. Себебi оның үстiндегi көйлегi өткен ғасырдың үлгiсiмен тiгiлгенiмен, одан қыздың сұлулығына ешқандай нұқсан келiп тұрған жоқ болатын.

	Король баласы мен король қызы айналы залға барып, тамақ iшуге отырады. Қыздың нөкерлерi оларға қызмет көрсетедi. Ал қобызшылар мен сырнайшылар ескi ән-күйлердi ойнауға кiрiседi. Бұл ән-күйлер бұдан жүз жыл бұрын орындалып жүргенiмен, құлаққа өте жағымды естiледi.

	Король баласы тамақтан кейiн король қызымен некеге тұрып, оны өз елiне алып кетедi.





ЕТIК КИГЕН МЫСЫҚ




	Бiр диiрменшi үш баласына мұраға бiр диiрмен, бiр Есек және бiр Мысық қалдырыпты. Балалары мұраны лезде бөлiсiп алады: үлкенiне – диiрмен, ортаншысына – Есек, ал ең кiшiсiне Мысық тиедi. Кенже бала өз үлесiне мұндай түкке тұрғысыз нәрсенiң тигенiне қатты налиды.

	– Менiң ағаларым үлестерiн дұрыс пайдаланып, адал еңбек етсе, нандарын тауып жей алар-ау,– дейдi ол.– Ал мен ше, мен өз үлесiмдi не iстеймiн? Мысығымды жеп, оның терiсiнен өзiме қолғап тiгем... Содан кейiн, сiрә, аштан өлуге тура келетiн шығар...

	Бұл сөздердi естiген Мысық:

	– Қожам, еш қайғырма, – дейдi түк те абыржымастан.– Маған тек бiр бос қапшық пен бұта-бұтаның арасымен жүруге ыңғайлы бiр пар етiк берсең болғаны. Сосын, үлесiме түкке тұрмайтын нәрсе тиiптi деп қынжылта қоймаспын...

	Қожасы оның уәжiне пәлендей сенбегенiмен: «Апыр-ай, осы Мысық маған шынымен-ақ көмектесе алар ма екен?» деп ойлайды. Оның үстiне, ол Мысықтың тышқан мен егеуқұйрықты айламен ұстап алғанын талай рет көрген болатын.

	Мысық сұрағандарын алысымен-ақ етiктi киiп, қапшықты иығына салып, қояны көп тоғайға тартып кетедi. Ол қапшыққа кебек және қояндар жақсы көретiн капуста салып алған едi. Тоғайға келгесiн қапшықтың iшiне аңқау көжек түсiп қалар деп, өлген тәрiздi сұлап жата қалады.

	Бiр ғажабы, оның ойлағаны сол замат орындала кетедi. Ол жерге жатысымен-ақ бiр ақымақ көжек қапшықтың iшiне кiрiп, ұсталып қалады.

	Олжасына разы болған Мысық әмiршiнiң сарайына барып, өзiнiң келгенiн корольға хабарлауды өтiнедi.

	Мысықты корольдiң бөлмесiне ертiп келедi. Ол басын иiп, тәжiм етедi де, былай дейдi:

	– Уа, алдияр! Маркиз Карабас (Мысық өзiнiң қожасына Карабас деп ат қойып алған) маған өзiнiң атынан сiзге мына көжектi сыйлыққа тартуды бұйырды.

	– Өзiңнiң мырзаңа жеткiз, оның маған көрсеткен құрметiне үлкен рақметiмдi айтамын! – дейдi король.

	Мысық келесi жолы да осындай әдiспен қапшығын әзiрлеп, бидайдың арасына жасырынып жатады. Қапшыққа екi құр келiп кiрген кезде, бауын тартып қалып, оларды да ұстап алады.

	Ол қайтадан корольға келiп, олжасын және сыйлайды. Король ризашылықпен оны қабыл алып, Мысықты қонақ қылыңдар деп әмiр етедi.

	Мысық дәл осылай бiрнеше рет, қожам берiп жiбердi деп, корольға әртүрлi құстың етiн әкелiп бередi.

	Бiр күнi Мысық, король теңдесi жоқ сұлу қызымен бiрге серуенге шығып, өзеннiң жағасында қыдырып жүредi екен дегендi естидi. Сол-ақ екен Мысық өзiнiң қожасына келiп:

	– Егер сен менiң айтқан ақылыма көнсең, бақытты боласың!– дейдi көздерi жайнап.– Ол үшiн бүгiн менiң көрсеткен жерiме барып, өзенге шомылуың керек. Ал арғы жағын өзiм реттеймiн...

	Қожасы Мысықтың не ойлағанын түсiнбесе де, оның айтқанын тыңдап, өзенге келедi.

	Ол суға түсiп жатқан кезде оның жанынан король өтiп бара жатады. Мысық сол кезде бар даусымен:

	– Жәрдемдесiңдер! Жәрдемдесiңдер! Маркиз Карабас суға батып барады! – деп айғай салады.

	Король айқайды естiп, күймесiнен басын шығарып қарайды. Ол өзiне сыйлық әкелiп жүрген Мысықты танып қызметшiлерiне Маркиз Карабасқа көмектесуге тез жүгiрiңдер деп, бұйрық бередi.

	Бейшара Маркиздi өзеннен шығарып жатқанда, Мысық күймеге келiп, суға түсiп жатқан кезде қожамның киiмiн ұрылар алып кетiптi дейдi. Ал шындығында, киiмдi Мысық қудың өзi үлкен тастың астына тығып қойған едi.

	Мұны естiген король қызметшiлерiне Маркиз Карабасқа менiң ең жақсы киiмдерiмнiң бiрiн алып келiңдер деп әмiр етедi.

	Маркиз корольға өте ұнайды. Әмiршi онымен сыпайы сөйлесiп, күймеге мiнiп, бiзбен бiрге серуендеп қайтыңыз деп өтiнiш жасайды.

	Маркиз корольдiң қызына да қатты ұнайды, себебi ол әдемi, сымбатты жiгiт болатын. Ал корольдiң берген сәндi киiмi оған мейлiнше жарасып тұр едi. Карабас қызға бiрнеше рет күлiмдеп қараған бетте-ақ, қыз оған ғашық болып қалады.

	Мысық iстiң бәрi өзiнiң ойлағанындай болып шыққанына қуанып, күйменiң алдына түсiп жүгiре жөнеледi.

	Ол шабындықтағы шөп шауып жүрген кiсiлердi көрiп:

	– О, iзгi адамдар, егер сiздер корольға бұл шабындық жер Маркиз Карабастың меншiгi демесеңiздер, ол қазiр-ақ бәрiңiздi қылышымен кескiлеп тастайды! – дейдi.

	Король, әрине, шөп шауып жатқандардан, бұл кiмнiң шабындығы деп сұрайды.

	– Маркиз Карабастiкi!– дейдi олардың бәрi бiр ауыздан, өйткенi Мысық оларды алдын ала қорқытып қойды емес пе.

	– Жерiңiз қандай тамаша! – дейдi король Карабасқа.

	– Иә, бұл шабындықтан жыл сайын мол шөп шауып алуға болады!– дейдi Маркиз.

	Осы кезде Мысық егiн орып жүрген орақшылардың қасына жүгiрiп келедi де:

	– О, iзгi адамдар, егер сiздер осы егiннiң барлығы Карабастың меншiгi демесеңiздер, король бәрiңiздi қылышымен кескiлеп тастайды! – дейдi.

	Король орақшылардың жанынан өтiп бара жатып, бұл кiмнiң егiнi деп сұрайды.

	– Маркиз Карабастiкi! – дейдi орақшылар.

	Король Маркиздiң егiнiн де мақтайды.

	Ал Мысық күйменiн алдында жүгiрiп отырып, кездескендердiң барлығына сол бәз-баяғы бiр сөзiн қайталап отырады. Король болса Карабастың байлығына таңғалады.

	Ақырында Мысық бiр жалмауыздың тамаша сарайына келедi. Жол бойында король көрген шабындық пен егiстiктiң бәрi осы жалмауыздың меншiгi едi.

	Мысық онымен танысып, қошемет көрсету үшiн келгенiн айтады. Сосын бiрнеше сауал беруге рұқсат сұрайды.

	– Сiздi әртүрлi хайуанатқа, мысалы, арыстанға, пiлге айналып кетедi дейдi. Сол рас па? – дейдi Мысық.

	– Ол рас, – дейдi жалмауыз, – бұған сенi сендiру үшiн, қазiр көз алдыңда арыстанға айналамын!

	Мысық дәл алдында тұрған арыстанды көрiп, қорыққанынан жалмажан су ағатын құбырға өрмелеп, үйдiң шатырына шығып кетедi. Әрине, үйдiң төбесiне етiкпен шығу оңайға соқпағаны белгiлi ғой.

	Жалмауыз қайтадан өз қалпына келедi. Сонда ғана Мысық төбеден түсiп, өзiнiң қатты қорыққандығын айтады.

	– Сiздi тiптi ең кiшкентай жәндiктерге, мысалы, егеуқұйрыққа немесе тышқанға да айналады деп едi, бiрақ бұған илану қиын-ау, өйткенi бұл мүмкiн емес нәрсе ғой, – дейдi Мысық.

	– Ә, нанбайсың ба?! – дейдi жалмауыз қоқиланып. – Ендеше қазiр-ақ осыны өз көзiңмен көресiң!

	Ол көздi ашып-жұмғанша тышқанға айналады да, еденде арлы-берлi жүгiрiп жүредi.

	Ал Мысық тышқанды көрген беттеақ бас салып ұстап алады да, жеп қояды.

	Осы кезде король жалмауыздың тамаша сарайының жанынан өтiп бара жатып, оны көргiсi келедi. Мысық үйге жақындаған күйменiң алдынан шығып, корольға:

	– О, тақсыр, Маркиз Карабастың қамалына қош келдiңiз! – дейдi.

	– Маркиз мырза, бұл сарай да сiздiкi ме?! – дейдi король бұрынғыдан да қатты таңырқап. – Мұндай тамаша сарай тiптi менiң өзiмде жоқ қой! Жүрiңiз iшiне кiрейiк!

	Маркиз қызға қолын берiп, екеуi корольдiң соңынан баспалдақпен жоғары көтерiледi. Олар түрлi тағамдар қойылған үлкен залға келiп кiредi. Жалмауыз сол күнi өзi сияқты жалмауыздарды қонаққа шақырған едi. Бiрақ қонақтар сарайда корольдiң жүргенiн естiп, iшке кiруге батылдары жетпептi.

	Бес-алты ыдыстағы шарапты босатқан король Маркиз Карабастың байлығы мен адамгершiлiгiне одан сайын сүйсiнiп:

	– Маркиз мырза, егер қаласаңыз, менiң күйеу балам болуыңызға болады!– дейдi.

	Маркиз король көрсеткен құрметтi тағзым етiп қабылдайды да, сол күнi корольдiң қызына үйленедi.

	Ал Мысық сол күннен бастап маңғаз күйге көшiп, тышқанды тек ермек үшiн ғана аулайтын болады.





ТҰЛЫМДЫ РИКЕ




	Ертеде бiр патшайым болады, ол сондай ұсқынсыз, әрi қолапайсыз бiр ұл табады. Сондықтан жұрт: «Апырау, осының өзi адам ба?» – деп сезiктене бастайды. Алайда бала туғанда қасында болған сиқыршы әйел:

	«Ұлыңнын ұсқынсыздығы халықтың жүрегiн өзiне тартуға бөгет жасамайды, өйткенi ол өте ақылды болады»,– деп сендiредi. Содан кейiн ол тағы да:

	«Принц кiмдi көбiрек жақсы көрсе, соған ақылынан бөлiп беруге өзiм күшқуат беремiн», – дейдi.

	Осының бәрi дүниеге кейiпсiз бала келтiргенi үшiн қатты қайғырған бейшара патшайымның көңiлiн аздап жұбата бастайды.

	Шынында да бала былдырлап сөйлей бастасымен-ақ жұртқа сүйкiмдi көрiнедi, оның сөздерi мен қылықтарынан ұшқыр ойлылығы байқалады.

	Мен айтуға ұмытып кетiппiн, бала дүниеге келгенде, оның төбесiнде тұлымы бар екен, сондықтан оны Тұлымды Рике деп атап кетедi. Ал Рике баланың өз есiмi.

	Жетi-сегiз жылдан кейiн көршiлес елдегi бiр патшайым егiз қыз туады. Олардың дүниеге бiрiншi келгенi күннен де сұлу болады.

	Тұлымды Рике туғанда жанында болған сиқыршы әйел әлгi патшайымға келiп: «Бұл принцесса ақылдан мүлде айырылған, сондықтан ол өзi қандай сұлу болса, нақ сондай есуас болады», – дейдi.

	Патшайым мұны естiп қатты қапаланады. Бұл аздай екiншi қызының ұсқынсыз болып туғанын көргенде, ол бұрынғысынан бетер қайғырады.

	– Қайғырмаңыз, патшайым, – дейдi оған сиқыршы әйел, – сiздiң қызыңызға бұдан келер-кетер жаманшылық жоқ, есесiне ол сондай ақылды болады, сондықтан оның ажарсыз екенi ешкiмге байқалмайды.

	– О, Құдайым, тiлегiмдi бере көр! – дейдi патшайым. – Үлкен қызымды аз да болса ақылдырақ ететiн лаж жоқ па екен?

	– Ақыл жағына келетiн болсақ, ол жөнiнде ештеңе iстей алмаймын, ал сұлулық – ол екiншi мәселе. Қыз қай жiгiттi сүйсе, соны сұлу етiп шығаратын қуат-күштi менен ала алады, – дейдi сиқыршы әйел.

	Қыздардың екеуi де тез есейiп, үлкен қыздың сұлулығы, кiшi қыздың ақылдылығы жөнiнде барлық жерге сөз тарайды. Шынында да, жыл санап екi қыздың кемшiлiктерi көзге айқын көрiнiп: кiшiсi өскен сайын ұсқынсыздана бередi де, ал үлкенi күнненкүнге есуастана бастайды. Қыздардың үлкенiнен бiрдеңе сұраса, ол мүлде жауап бермейдi, немесе аузына келгенiн айта салады. Оның үстiне, ол өте қолапайсыз болады. Бiр стақан судың жартысын көйлегiне төкпей, iше алмайды.

	Жас қыз үшiн, әрине, сұлулықтың мәнi зор, бiрақ солай бола тұра, кiшi принцесса қандай ортада болмасын үлкенiнен әлдеқайда асып түсiп жатады.

	Алғашқы кезде жұрт сұлу қыздың маңына топырлап, оған қарап тамсана сүйсiнумен болады, бiрақ көп кешiкпей олар ақылды қыздың жанына ауысып, оның құлаққа жағымды сөздерiн тыңдайды. Сөйтiп, ширек сағат өтпей жатып-ақ, үлкен қыздың қасында ешкiм қалмайды. Оның есесiне, бүкiл жұрт кiшi қыздың айналасына жиналады.

	Үлкен қыз қаншалықты ақымақ болғанымен, мұның бәрiн iштей жақсы түсiнедi, сондықтан да өзiнiң бар сұлулығын сiңiлiсiндегi ақылдың жартысына еш өкiнбестен айырбастай салуға әзiр едi. Оған, әсiресе, шешесiнiң өз кемшiлiгiн жиi бетiне басатыны өте ауыр тиетiн. Мұндайда сорлы принцесса қайғыдан өлiп кете жаздайтын.

	Бiр күнi қыз өзiнiң бақытсыздығы туралы жылап, шерiн тарқату үшiн орманға барады. Сонда бiр ұсқынсыз, бiрақ тамаша киiнген жас жiгiтке кездеседi. Бұл принц Тұлымды Рике едi. Ол принцессаға суретiнен көрiп ғашық болып қалса керек. Содан қызды кездестiрiп, онымен бiр сөйлесу үшiн әкесiнiң патшалығынан кетiп қалған көрiнедi. Принцессаны кездестiргенiне қуанған Тұлымды Рике король баласына тән әдептiлiкпен сөйлесiп, қыздың қасына келедi. Әдеттегi бiрсыпыра сыпайы сөздердi айтқаннан кейiн, корольдiң баласы принцессаның қайғылы халде жүргенiн көрiп, былай дейдi:

	– Принцесса, сiз қандай тамаша адамсыз, солай бола тұра, нелiктен қайғылысыз? Мен толып жатқан сұлуларды көрдiм деп мақтануыма болады, бiрақ сiз секiлдi сұлуды кездестiрген емеспiн!

	– Бұлай деу оңай ғой, принц... – дейдi де, қыз әрi қарай түк айта алмай, мүдiрiп қалады.

	– Сұлулық деген орасан зор артықшылық! – дейдi Тұлымды Рике. – Сұлулық басқаның бәрiнiң орнына жүре алады, осындай қасиетке ие болып жүрген адамның не үшiн қайғыратынын түсiне алмаймын...

	– Менiмше, сұлу болып, алайда мен сияқты ақымақ болғанша, сiз сияқты ұсқынсыз, бiрақ ақылды болған әлдеқайда артық! – дейдi принцесса.

	– Жоқ, принцесса, сiздiң ақылым жоқ дегенiңiздiң өзi ақылдылықтың белгiсi ғой.

	– Бұл жағын бiлмеймiн, мен өзiмнiң ақымақ екенiмдi ғана бiлемiн. Мiне, сондықтан да қайғылымын, – дейдi принцесса.

	– Егер, принцесса, сiз тек осыған ғана қайғыратын болсаңыз, онда мен сiздiң қайғыңызға оп-оңай көмектесе аламын.

	– Қалай көмектесе аласыз? – дейдi принцесса.

	– Олай ету менiң билiгiмде,– дейдi Тұлымды Рике,– кiмдi көбiрек жақсы көрсем, сонымен ақылымды бөлiсе аламын. Демек, принцесса, бәрiнен де сiздi көбiрек жақсы көргендiгiмнен, қалауыңызға қарай ақылды болу өзiңiзге байланысты. Тек маған күйеуге шығамын деп ризалық бiлдiрсеңiз болғаны.

	Принцесса абыржып, не айтарын бiлмей қалады.

	– Менiң ұсынысыма қысылып тұрғаныңызды көрiп тұрмын, оған таңданатын түк жоқ,– дейдi Тұлымды Рике.

	– Мен сiздiң ойлануыңызға тұтас бiр жыл уақыт беремiн.

	Принцесса сондай ақылсыз, бiрақ ақылды болуға сондай ынтық едi. Сол себептi ол жiгiттiң сөзiне ризашылығын бiлдiредi.

	Қыз дәл бiр жылдан кейiн Тұлымды Рикеге күйеуге шығатынын айтып үлгiрместен-ақ өзiнде бiр өзгерiс бола бастағанын сезедi. Не туралы сөйлесе де, оп-оңай және орынды сөйлеу қабiлеттiлiгi пайда болады.

	Ол сол жерде жiгiтке сыпайы әңгiмелер айтып, қысылып-қымтырылмай сөйлей бастайды. Мұны көрген принц: «Апыр-ау, мен ақылымның көбiн осыған берiп, өзiме аз қалдырып қойған жоқпын ба?» – деп ойлайды.

	Принцесса сарайға келгенде, сарай қызметкерлерi оның ойда жоқ жерден өзгергенiне қайран қалады. Өйткенi бұрын одан тек өрескел сөздердi ғана еститiн, ендi сирек кездесетiн ақылды сөздердi естидi. Бұған бүкiл сарай адамдары қуанады.

	Бұл өзгерiс туралы әңгiме барлық жерге тарайды. Ендi көршiлес елдердегi жас принцтер қызға сүйкiмдi болып көрiнуге тырысады, сөйтiп олар бiрiнен соң бiрi оған құда түсе бастайды. Бiрақ қызға олардың ешбiреуi айтарлықтай ақылды болып көрiнбейдi.

	Ақырында сондай сымбатты, сондай бай, сондай ақылды әрi сұлу бiр принц келедi, мұны көргенде принцессаның жүрегi тебiренедi.

	Мұны байқаған әкесi: «Қызым кiмдi сүйсе соған тиедi!»– деп жариялайды.

	Бiрақ адам неғұрлым ақылды болған сайын, мұндай iстер жөнiнде тұрақты тоқтамға келу, соғұрлым қиынға соғады екен. Прицесса әкесiне рақмет айтып, ойлануға уақыт бер деп өтiнедi.

	Ойлануына ешкiм бөгет жасамау үшiн, ол серуенге шығады. Сөйтiп жүргенде, ойда жоқ жерде Тұлымды Рикенi кездестiрген орманға келiп қалады. Орманда терең ойға шомып, ұзақ қыдырады. Бiр кезде жердiң астынан әбiгерге түскен көп адамдардың даусын естидi. Принцесса еңкейiп тыңдаған кезде, бiреудiң:

	– Маған ана құмыраны әкеп бершi! Екiншi бiреудiң:

	– Маған қазанды әкеп бершi!

	Үшiншi адамның:

	– Отқа отын салып жiбершi!– деген сөздерiн естидi.

	Дәл сол кезде жер қақ айырылып, аяғының астында тұрған үлкен үйдi, семiз аспазшыны, сондай-ақ ас пiсiретiн әртүрлi қызметшiлердi көредi. Олардың бәрi бiр әннiң ырғағымен ұзын үстелдiң айналасында жұмыс iстеп тұр екен.

	Мұндай көрiнiске таңданған принцесса олардың кiм үшiн еңбектенiп жатқанын сұрайды.

	– Тұлымды Рике үшiн, – деп жауап бередi оған аспазшылардың iшiндегi ең жуан, ең маңғаз бiреуi.– Ертең оның үйлену тойы ғой.

	Тек сонда ғана Тұлымды Рикеге күйеуге шығамын деп уәде берген күннен бастап, тура бiр жыл өткенi принцессаның есiне түседi. Сол-ақ екен оның дәл алдына шат көңiл, күйеуге лайықты әдемi киiм киiнген Тұлымды Рике келiп тұра қалады.

	– Көрiп тұрсыз ғой, принцесса, мен уәдемдi бұлжытпай орындадым және сiздiң де өз уәдеңiздi орындау үшiн осында келгенiңiзге ешқандай күмәнданбаймын, – дейдi принц.

	– Шынымды айтсам, мен әлi бiр тоқтамға келгем жоқ, сондықтан сiздiң тiлегiңiздi орындай алар ма екенмiн,– дейдi принцесса

	– Мен сiзге таңданып тұрмын, принцесса, – дейдi Тұлымды Рике.

	– Айтқаныңыз нанымды,– дейдi принцесса.– Сiздiң орныңызда дөрекi, ақылсыз бiреу болса, әрине, маған оңай соқпас едi. Онда ол маған:

	«Принцесса өз сөзiнде тұруға тиiс. Сiз маған уәдеңiздi бергеннен кейiн, менiң әйелiм болуға тиiссiз!» деген болар едi. Бiрақ мен өте ақылды кiсiмен сөйлесiп тұрмын, ол менi түсiнедi ғой деп сенемiн. Мен ақымақ кезiмде де сiзге күйеуге шығуға бел байламағанымды өзiңiз бiлесiз. Мен қазiр ақылдырақ, бұрынғыдан анағұрлым естiрек болдым, ендеше бұрын келмеген тоқтамға, ендi қалай келмекпiн? Сiз маған шын үйленгiңiз келген болса, маған ақылыңыздан бөлiп берiп, зор қата жасағансыз.

	– Менi бақытты еткелi тұрғанда, сiз уәдеңiзден не үшiн бас тартасыз? – дейдi Тұлымды Рике.– Тек кемтарлығымнан басқа, сiзге ұнамайтын менде бiрдеме бар ма? Мүмкiн менiң ақылыма, мiнезiме, сыпайылығыма көңiлiңiз толмайтын шығар?

	– Тiптi де олай емес, – дейдi принцесса. – Бойыңыздағы қасиетiңiздiң бәрi маған ұнайды.

	– Олай болса, мен бақыттымын, – дейдi Тұлымды Рике,– өйткенi менi сұлу еркек етiп шығару сiздiң қолыңызда!

	– Сонда бұл қалай болмақ? – дейдi принцесса.

	– Бұл тiптi оңай, тек менi сүйсеңiз болғаны, – дейдi Тұлымды Рике.– Принцесса, сiз күмәнданбауыңыз үшiн, мынаны бiлiп қойыңыз: мен туған күнi кiмдi сүйсем, соны ақылды етiп шығаруыма ерiк берген сиқыршы әйел, өзiңiз сүйсеңiз, соны сұлу етiп шығаруға, сiзге де ерiк берген болатын-ды.

	– Егер олай болса, өзiмнiң ажарымнан сiзге көрiк бөлiп беруге мен дайынмын, сiздiң дүние жүзiндегi ең тамаша принц болуыңызды шын жүректен тiлеймiн! – дейдi принцесса.

	Принцесса осы сөздi айтуы мұң екен, Тұлымды Рике оған бұрын-соңды көрмеген сондай сұлу, сондай сымбатты болып көрiнедi.

	Бұл тiптi де сиқыршының араласуымен болған нәрсе емес, ғашықтықтың iсi деседi кейбiреулер. Олардың айтуынша, принцесса Тұлымды Рике өзiн бар ынтасымен сүйгенiндiктен, оның кiшiпейiлдiлiгiн, бойындағы барлық тамаша қасиеттерiн, ақылдылығын жете бiлгендiктен, оның кемтарлығын да, ұсқынсыз түрiн де сезбеген көрiнедi. Сондықтан да, егер әкемнiң рұқсатын алсаң, мен саған күйеуге шығамын деп уәде бередi. Король қызының Тұлымды Рикенi қатты құрметтейтiндiгiн көрiп, екеуiнiң үйленуiне рұқсат етедi.

	Жiгiттiң той жабдығына күнi бұрын әзiрленiп қойғаны белгiлi, сөйтiп, ертеңiне олар үйлену тойын жасайды.





ҮШ ТОРАЙ




	Баяғыда ағалы-iнiлi үш торай болыпты. Ағасы – Наф-Наф, iнiлерi – Нуф-Нуф және Ниф-Ниф екен. Сарғайып күз түседi.

	– Тастан үй соғып, үшеуiмiз бiрге тұрайық, – деп, Наф-Наф iнiлерiне ұсыныс жасайды.

	– Саған керек пе, сен сал! – деп екеуi тiл алмай қояды.

	Бiраз уақыт өткен соң күн суытып, Ниф-Ниф ойлана бастайды. Сөйтiп, «Мен бәрiнен де ақылдымын» деген оймен өзiне сабаннан үй тұрғызып алады. Ендi мiне, қақаған қыста қыстап шығатын баспанасы бар. Нуф-Нуф да өзiн ақылды санайтын. Ол өзiне солқылдаған көк шыбықтардан үй тұрғызады. «Ауыр тастардан үй салудың қажетi не? Мiне, үй мәселесi опоңай шешiлдi!» – деп, ол өзiнше мәз болады. Бiр күнi Ниф-Ниф пен НуфНуф серуенге шығады. Кенет екеуiнiң алдынан араны ашылып, жем iздеген аш Қасқыр шыға келмесi бар ма. Екеуi қаша жөнеледi. Олар Ниф-Нифтiң сабан үйiне келiп тығылады.

	Екi торай сабан үйде қорыққандарынан дiр-дiр етiп отырады. Қасқыр жүгiрiп келiп:

	– Кәне, шығыңдар! Мен «фф-у» деп үрлесем, мына үйлерiң шашылады да қалады! – дейдi.

	Торайлар үндемей отыра бередi.

	Қасқыр кеудесiн толтыра ауаны жұтып алып, ал кеп үрлесiн. Сабан үй бiр сәтте-ақ желмен ұшып кетедi. Торайлар сопиып далада қалады. Олар Нуф-Нуфтың үйiне безе жөнеледi. Ағайынды екеуi көк шыбықтан тұрғызылған үйге келiп тығылады.

	– Шығыңдар! Мен қазiр бұл үйдi бiр қойып, тас-талқанын шығарамын!– дейдi ашуға мiнген Қасқыр.

	Торайлар дыбыстарын шығаруға шамалары келмей, үндемей отыра бередi. Қасқыр бар күшiмен үрлеп едi, үй әрi-берi шайқалады, бiрақ құлай қоймайды. Қасқыр алдыңғы аяғымен үйдi дәлдеп тұрып теуiп жiбередi. Сол кезде шыбық үй қирап қалады. Торайлар жан дәрмен ағаларының үйiне жүгiре жөнеледi.

	Олар Наф-Нафқа келедi. Ол iнiлерiн үйiне кiргiзiп, есiктiң iлгегiн жауып үлгередi. Есiгi мықты, қабырғасы қалың үйде торайларға келер қорқыныш жоқ едi.

	Қасқыр оларды қайткен күнде де қолға түсiрудi ойлайды. Үйдiң қабырғалары тастан, есiгi мықты ағаштан жасалған. Әрине, мұндай үйдi оңайшылықпен қирата алмайсың.

	Қасқыр тас үйдiң кең мұржасын көрiп, сол арқылы түспек болады. Ол шатырға шығып, мұржаға түседi.

	Торайлар осыны күтiп отыр едi. Қасқыр мұржа арқылы тура пеш үстiнде қайнап тұрған қазанға топ ете түседi. Ыстық суға күйген Қасқыр атып шығып, орманға қаша жөнеледi.

	Мiне, содан бастап ағалы-iнiлi торайлар не iстесе де ақылдасып, бiрлесе тiрлiк iстейтiн болыпты.





Ағайынды Гриммдер


	Ертегілер



	Аударған: Әлижан Тауұлы





ҚАСҚЫР МЕН ЖЕТI ЛАҚ




	Ертеде бiр кәрi ешкi өмiр сүрiптi. Оның жетi лағы болыпты. Ол өзiнiң төлдерiн өте жақсы көредi екен. Бiрде ешкi жейтiн азық-түлiк әкелу үшiн сыртқа жиналып жатып, балаларын қасына шақырып:

	– Айналайын қарақтарым, мен орманға кетiп барамын, ал сендер қасқырдан сақ болыңдар. Егер ол үйге кiрiп кетсе, сендердiң барлығыңды терiлерiңмен, жүндерiңмен қоса жеп қояды. Ол жауыз әртүрлi айла-шарғы қолдануы мүмкiн, бiрақ сендер оны жуан даусы мен қара табанынан тани аласыңдар, – деп ақыл-кеңесiн айтады.

	– Апатай, бiз өте сақ боламыз, сондықтан сiз еш алаңдамай жүре берiңiз! – дейдi лақтар жарыса тiл қатып.

	Балаларының жауабынан кейiн көңiлi орнына түскен кәрi ешкi бiр маңырап қойып, алаңсыз жолға шығады.

	Бiраздан соң бiреу сыртқы есiктi қағып:

	– Айналайын қарақтарым, кәне, есiктi аша қойыңдар, бұл аналарың ғой сендерге базарлық әкелген!– деп дауыстайды.

	Бiрақ лақтар жуан даусына қарап, оның қасқыр екенiн бiрден бiлiп қояды.

	– Жоқ, бiз есiктi ашпаймыз, өйткенi сен бiздiң анамыз емессiң! – дейдi олар жамырай шулап. – Бiздiң анамыздың үнi жұмсақ әрi жiңiшке, ал сенiң даусың жуан, сен – қасқырсың!

	Жолы болмаған қасқыр дереу саудагерге барып, ақ бордың үлкен бiр кесегiн сатып алып жейдi. Сөйтiп, даусын қолдап жiңiшкерткен ол жылдам керi оралып, қайтадан есiктi қағады.

	– Айналайын қарақтарым, кәне, есiктi аша қойыңдар, бұл аналарың ғой сендерге базарлық әкелген!– деп дауыстайды қасқыр.

	Есiк тез ашыла қоймаған соң, шыдамсызданған қорқау алдыңғы аяғын көтерiп, терезенi тоқылдатады. Сол сәтте оның қап-қара табанын байқап қалған лақтар:

	– Жоқ, бiз есiктi ашпаймыз, өйткенi бiздiң анамыздың аяғы қара емес, сен – қасқырсың!– деп жарыса маңырайды.

	Тағы да жолы болмаған қасқыр ендi наубайшыға жүгiрiп барып:

	– Мен аяғымды ауыртып алдым, соған қамыр жағып бершi! – деп өтiнiш айтады.

	Наубайшы оның аяғын қамырмен сылап бередi. Қасқыр ендi диiрменшiнiң алдына келiп:

	– Аяғыма ұн сеуiп бершi! – деп өтiнедi.

	Алайда диiрменшi: «Әсте, мына қасқыр бiреудi алдап соққалы жүр-ау!» деп ойлайды да – келiспей қояды. Бiрақ қасқыр:

	– Егер осы айтқанымды iстемесең, мен сенi жеп қоямын! – деп қорқытады.

	Сол-ақ екен шошып кеткен диiрменшi қасқырдың аяғындағы қамырдың үстiне ұн сеуiп бередi.

	Ойлап тапқан айла-шарғысына масаттанған қасыр үшiншi рет ешкiнiң үйiне келiп, және есiктi қағады.

	– Айналайын қарақтарым, кәне, есiктi аша қойыңдар, бұл аналарың ғой сендерге орманнан базарлық әкелген! – дейдi ол даусын сызылта созып.

	Жiңiшке дауысқа елеңдеген лақтар:

	– Бiздiң анамыз екенiңе көзiмiздi жеткiзу үшiн, сен ең алдымен аяғыңды көрсетшi! – дейдi.

	Қасқыр аяғын жоғары көтерiп, терезеге тосады. Лақтар оның аяғының ақ екенiн көрiп, оның сөзiне сенедi де, есiктi ашып жiбередi. Сол замат iшке ентелей қасқыр кiрiп келедi.

	Қорқып кеткен лақтар жан-жаққа тұра қашады. Олардың бiреуi үстелдiң астына тығылса, келесi бiреуi – кереуеттiң, үшiншiсi – пештiң үстiне шығып кетедi. Ал төртiншi лақ – асханаға, бесiншiсi – шкафтың iшiне, алтыншысы – қол жуғыштың артына жасырынады. Ең кенже – жетiншi лақ қабырға сағатының қорабына бой тасалайды. Алайда есiрген қасқыр оларды шетiнен тауып алып, еш ойланбастан апыл-құпыл жұтып қояды. Аузын арандай ашқан ашқарақтың өңешiне тек бiр лақ – сағаттың қорабына жасырынған кенже лақ қана түспей қалады.

	Әбден кеңiрдектей тойған қасқыр бұдан кейiн көгалды тоғайға барып, бiр талдың түбiне жатып, қалың ұйқыға кiрiседi.

	Көп кешiкпей кәрi ешкi үйiне оралады. Сол кезде ол байғұс ненi көрдi десеңшi! Сыртқы есiк айқара ашық қалған... Үйдiң iшi ойран-ботқа... Үстел, орындықтар төңкерiлiп, қол жуғыш сынып жатыр. Жастық, көрпелер еденге лақтырылған... Шошып кеткен ешкi зыр жүгiрiп балаларын iздей бастайды. Бiрақ оларды еш жерден таба алмайды. Ол ендi жеке-жеке аттарын атап шақырады. Алайда бұған да ешқандай жауап болмайды...

	Тек бiр кезде сағаттың қорабының iшiнен жiп-жiңiшке дауыс естiледi:

	– Апатай, мен мұнда тығылып жатырмын!

	Анасы кенже лақты қораптың iшiнен тез шығарып алады. Ол қасқырдың қалай келгенiн, өздерiн қалай алдап соққанын, түгел баяндап бередi... Иә, қандай өкiнiштi десеңшi! Байғұс ешкi баларын жоқтап, зар еңiрейдi...

	Жылай-жылай көзi iсiп кеткен ешкi ақыры өзiн-өзi жұбатып, далаға шығады. Оған кiшкентай лақ iлеседi. Ешкi сол бетiмен жүрiп отырып, көгалды тоғайдағы талдың түбiнде ұйықтап жатқан қасқырды тауып алады. Қасқырдың қатты ұйықтағаны соншалық, оның қорылынан талдың бұтақтары шайқалады. Ашқарақ жауызды сырттай айнала барлап шыққан ешкi, оның шермиген қарнының iшiнде бiрнәрсенiң тыпырлап қозғалғанын байқайды. «Апырай, шынымен-ақ менiң бейшара балақандарым әлi тiрi болғаны ма?!» деп ойлайды қатты таңырқаған ол. Сол-ақ екен ешкi қасындағы кенже лақты тезiрек үйге барып, қайшы мен ине-жiп әкелуге жұмсайды. Сөйтсе, расында ешкi қателеспептi, лақ әкелген қайшымен қасқырдың iшiн жара бастағаннан-ақ алты лақ бiрiнен соң бiрi сыртқа атып-атып шығады.

	Байқаса, көзi тұнып кеткен ашқарақ қасқыр уысына түскен жас лақтарды тiрiдей шайнамастан жұта берген көрiнедi. Ендi мiне, қандай қуаныш! Ажалдан құтылған лақтар аналарын құшақтап, мәз-мейрам болады. Ал кәрi ешкi iстiң әлi толық бiтпегенiн аңғартып:

	– Тезiрек жылтыр тастар жинаңдар, қарғыс атқыр хайуан ұйқысынан оянбай тұрғанда iшiн солармен толтырып тастайық! – дейдi сабырлы қалып сақтап.

	Жетi лақ жүгiрiп жүрiп жинаған тастарымен қасқырдың iшiн нығыздай толтырып бередi де, кәрi ешкi оның жарылған қарнын тездетiп тiгiп шығады. Сосын бәрi тайып тұрады.

	Түк сезбеген қасқыр әбден ұйқысын қандырып, орнынан тұрса қатты шөлдеп жатыр екен. Ол дереу құдыққа қарай желе жөнеледi. Сол кезде iшiндегi тастар бiр-бiрiне соғылып, сақыр-сұқыр қозғалып кетедi. «Бұл не пәле, менiң iшiмде шақырлап жатқан? Мана өзiм жұтып қойған алты лақ па десем, сатырлаған тастар ма, қалай өзi?!» – деп қасқыр аң-таң болады.

	Содан құдыққа келген қасқыр су iшуге еңкейе бергенде, iшiндегi тастардың ауыр салмағы оны төмен қарай тартып кетедi. Сөйтiп, ашқарақ жауыз құдыққа құлап түседi. Мұны көрген жетi лақ жүгiрiп аналарына келiп:

	– Қасқыр өлдi! Қасқыр өлiп қалды! – деп шаттана айқай салады.

	Олар аналарын ертiп әкелiп құдықты көрсетiп, бәрi сол жерде қуанғаннан асыр салып билейдi.





ЖIП ИIРУШI ҮШ ӘЙЕЛ




	Баяғы заманда жiп иiрудi жек көретiн бiр жалқау қыз болыпты. Шешесi қанша тырысқанымен оған бәрiбiр жұмыс iстете алмапты.

	Содан әбден шыдамы таусылып, ашу қысқан анасы бiр күнi қызын шықпыртып сабайды. Қыз үйдi басына көтерiп, өкiрiп жылайды. Дәл сол кезде патшайым жақын маңнан өтiп бара жатса керек. Ол дереу күймесiн тоқтатып, үйге кiредi де әйелден не үшiн қызын ұрып жатқанын сұрайды.

	Алайда қызының жалқаулығы туралы айтуға ұялған әйел:

	– Бiлесiз бе, мен қызымды ұршықтан айыра алмаймын, ол күндiз-түнi жiп иiре бергiсi келедi, иiре бергiсi келедi... Ал бiз тым кедей тұратындықтан соншама көп зығырды қайдан алмақпыз? – дейдi ақталғандай кейiппен.

	Сонда көздерi жайнап кеткен патшайым:

	– О, мен үшiн бұл сөздердi есту қандай жағымды десеңiзшi, өйткенi ұршықтың шыр айнала зулағанын көру маған үлкен қуаныш сыйлайды! Сондықтан сiзден өтiнемiн, қызыңызды патша сарайына берiңiз, бiзде зығыр жағы жеткiлiктi, қанша иiремiн десе де ерiк өзiнде болады! – дейдi.

	Шешесi бұған қатты қуанады. Сөйтiп, патшайым қызды өзiмен бiрге алып кетедi. Патша сарайына келген соң, ол қызды жоғары қабатқа шығарып, ең таңдаулы зығырмен толтырылған үлкен үш бөлменi көрсетiп:

	– Мiне саған қажеттi мол зығыр, осыларды маған иiрiп бер, – дейдi. – Егер осы жұмысты ойдағыдай атқарып шықсаң, онда саған өзiмнiң үлкен баламды үйлендiремiн. Мен сенiң кедейлiгiңе де қарамаймын.

	Қыз шошып кетедi, өйткенi ол осынша көп зығырды таңертеңнен кешке дейiн қозғалмай отырып, үш жүз жылда да иiрiп бiте алмас едi.

	Көз жасына ерiк берген қыз үш күн бойы бiр орнында тапжылмай отыра бередi. Ал төртiншi күнi қайтып оралған патшайым түк iстелмегенiн көрiп, қайран қалады. Бiрақ қыз өз үйiн сағынғандықтан жұмысқа қолының бармағанын айтып ақталады. Патшайым бұған иланып, тек кетерiнде:

	– Жарайды, сөзiңе сендiм, бiрақ бүгiн жұмысқа кiрiс! – деп ескерту жасайды.

	Қыз тағы да жалғыз қалады. Iстi неден бастарын бiлмеген ол мұңға батып, терезеге жақындайды. Сыртқа қараса, үш әйел келе жатыр екен. Олардың бiреуiнiң табаны тым жалпиып, екiншiсiнiң астыңғы ернi тiптi салбырап, ал үшiншiсiнiң саусақтары айрықша быртиып көрiндi.

	Әйелдер терезенiң қасына тоқтап, қыздан не үшiн мұңайып тұрғанын сұрайды. Қыз өзiнiң басына түскен қайғысын айтып бередi. Әйелдер оған көмектесуге ықылас бiлдiрiп:

	– Егер сен бiздi өзiңнiң тойыңа шақырып, әрi айналаңдағылардан еш қысылмай тәтелерiм деп таныстырып, жаныңдағы орындықтарға отырғызатын болсаң, онда бiз сенiң бар зығырыңды тез-ақ иiрiп беремiз!– дейдi.

	– Жарайды, мен келiстiм,– деп жауап қайтарады қыз, – тек тезiрек iске кiрiсiңiздер!

	Қыз сырт көзге қораш, тiптi жиiркенiштi көрiнетiн үш әйелдi iшке кiргiзiп, зығыр сақталған бiрiншi бөлмеге ертiп әкеледi. Олар сол замат жұмысқа қызу кiрiсiп кетедi. Бiреуi жiптi тартып, ұршықтың дөңгелегiн айналдырса, екiншiсi оны сулап, үшiншiсi ширатып тұрады. Ал дайын жiптер жерге тау болып үйiле бередi, үйiле бередi... Бiрақ қыз бұл әйелдер туралы патшайымға ештеңе айтпайды. Патшайым жiп-жiңiшке сапалы жiптердi көрiп, қызды күн сайын мақтаумен болады. Осылайша аз уақыттың iшiнде бiрiншi бөлмедегi зығыр, сосын екiншi... сосын үшiншi бөлмедегi зығыр түгел иiрiлiп бiтедi.

	Жұмыстарын ойдағыдай аяқтаған әйелдер:

	– Бiзге берген уәдеңдi ұмытпа, сонда бақытты боласың! – дейдi қызбен қоштасарда.

	Олар кеткен соң қыз патшайымға зығырдан босап қалған бөлмелер мен тау-тау иiрiлген жiптердi көрсетедi. Ал патшайым сөзiнде тұрып, тойға әзiрлене бастайды. Бұған күйеу жiгiт те қуанады. Ол өзiнiң өнерлi де еңбекқор қызға үйленгелi жатқанын мақтан тұтады.

	Тойға санаулы күндер қалғанда қыз:

	– Менiң үш тәтем бар, олар кезiнде маған көп жақсылықтар жасаған едi. Ендi мiне, бақытыма қол жеткiзген сәтте мен де оларды ұмыт қалдырғым келмейдi. Сондықтан тәтелерiмдi тойға шақырып, дастарқан басында оларды қасымызға отырғызуға рұқсат етсеңiздер, – деп өтiнiш айтады.

	Патшайым мен ұлы:

	– Әрине, бiз бұған қарсы емеспiз! – деп жарыса жауап қайтарады.

	Сөйтiп, той басталған күнi патша сарайына сырт көзге қораш, тiптi жиiркенiштi көрiнетiн үш әйел келiп кiредi. Ал қалыңдық болса:

	– Қош келдiңiздер, аса қадiрлi тәтелерiм менiң!– деп олардың алдарынан шығады.

	Сонда түкке түсiнбеген күйеу жiгiт:

	– Ау, бұл не сөз, сен мынадай ұсқынсыз әйелдерге неге бұлай сөйлейсiң?! – дейдi аң-таң күйде. Сосын табаны жалпиған әйелдiң қасына жақындап:

	– Сенiң табаның неге тым жалпиған? – деп сұрайды.

	– Ұршықпен жұмыс iстегендiктен ғой, – деп жауап қайтарады ол, – ұршықпен тынымсыз жұмыс iстегендiктен...

	Күйеу жiгiт ендi екiншi әйелдiң қасына таяп барып:

	– Ал сенiң астыңғы ернiң неге тiптi салбырап кеткен? – деп сұрайды.

	– Зығырды сулап тұрғандықтан ғой, – деп жауап қайтарады ол, – зығырды үнемi сулап тұрғандықтан...

	Ол ендi үшiншi әйелден сұрайды:

	– А-а, сенiң саусақтарың неге айрықша быртиған?

	– Жiптi ширатып тұрғандықтан ғой, – дейдi әйел, – жiптi үздiксiз ширатып тұрғандықтан...

	Олардың сөздерiнен шошып кеткен патша ұлы:

	– Жо-жоқ, бүгiннен бастап менiң аяулы қалыңдығым ұршықтың жанына мүлдем жақындамауы тиiс! – деп айтып салады.

	Сөйтiп, жiп иiрудi жек көретiн жалқау қыз ұршықтан бiржола құтылған екен.





БАҚА ПАТШАЗАДА




	Баяғы өткен заманда бiр бай патша өмiр сүрiптi. Оның жар дегенде жалғыз қызы болыпты. Ол әрi құнды, әрi сәндi бұйымдарды өте жақсы көредi екен. Сондықтан да оның ойыншықтарына дейiн алтын мен күмiстен жасалып, неше түрлi асыл тастармен, iнжумаржанмен өрнектелетiн көрiнедi.

	Сол қыздың ең сүйiктi ойыншығы кiшкентай алтын шар болатын. Патшаның сарайы да алтын кiрпiштерден қаланған. Сарайдың айналасында неше түрлi ағаштар мен гүлдер өсiп тұратын. Бұлбұлдар сайраған әсем бақта су бұрқағы бар-тын. Патшаның қызы ыстық күндерi сол жерде отырғанды ұнататын. Сондағы ермегi – алтын шары. Шарды аспанға бiр атып, бiр қағып алып, уақытын сонымен өткiзетiн.

	Су бұрқағына жақын маңда үлкен тоған бар едi. Бiр күнi қыз қолындағы шарын байқамай тоғанға түсiрiп алады. Еңкейiп алайын десе, тоғанның түбi терең екен.

	– О, Құдайым, алтын шарымды қалай шығарып аламын?! – деп қыз жылап жiбередi.

	Сол кезде бiр дауыс:

	– Неге жылап отырсың? – деп сұрайды.

	Дауыс шыққан жаққа бұрылып қараған қыз судан басын шығарып, өзiне қадала қарап тұрған бақаны көредi.

	– Ой, бақа да адамша сөйлейдi екен-ау! – дейдi қыз таңырқап.

	Содан соң көзiнiң жасын сүртiп:

	– Менiң алтын шарым тоғанға түсiп кеттi. Сол үшiн жылап отырмын,

	– деп сөзiн жалғастырады.

	– Мен оны тоғаннан шығарып берсем, еңбегiмнiң өтеуiне не бересiң? – дейдi бақа.

	– Не қаласаң, соны ал. Егер қаласаң, iнжу-асыл бұйымдарымды ал.

	Тiптi алтын тәжiмдi алуыңа болады, – дейдi қыз сый-тартуын үйiп-төгiп.

	– Маған тәждiң қажетi қанша? – дейдi бақа бұған келiспей.– Егер сен менiмен дос болуға уәде етiп, үйiңе түскi асқа шақырып, бөлмеңнен маған орын тауып берсең, алтын шарыңды судан шығарып берер едiм.

	– Жарайды, – дейдi қыз ойланбастан келiсiмге келiп.

	Сол-ақ екен бақа тоғанға сүңгiп кетiп, көп ұзамай су бетiне қайта шығады. Аузында шар.

	– Мiне, алтын шарың,– дейдi бақа аузындағы шарды оның аяғының астына қойып.

	Қуаныштан қыздың жүзi жайнап кетедi.

	– Ендi менiң шартымды орындайтын шығарсың,– дейдi бақа.

	Ал ойындағысын орындатқан қыз шарды iлiп алып, рақмет те айтпастан үйiне қарай жүгiре жөнеледi.

	– Жайырақ, мен қатты жүгiре алмаймын ғой! – деп бақа артынан айқай салады.

	Бiрақ қыз оған бұрылып та қарамайды. Жаңа ғана қиналған сәтте көмек қолын созған бақаны әп-сәтте ұмытып кетедi.

	Бұл түс мезгiлi болып қалған кез едi. Қыз сарайға кiргенде, қызметшiлер түскi асты қамдап жатыр екен. Патша:

	– Қызым, қайда жүрсiң? Дастарқан басына отырайық, – дейдi қызын еркелете тамаққа шақырып.

	– Қазiр, әке, қолымды жуып келейiн.

	Қыз қолын жуып, үстелге қарай беттейдi. Сол кезде оның құлағына бiреудiң баспалдақпен көтерiлiп келе жатқаны естiледi. Артынша:

	– Ау, есiктi ашыңдар! – деген даусы естiледi.

	Қыз есiктi ашады. Қараса, дәл алдында әлгiнде ғана алтын шарын тоғаннан шығарып берген бақа тұр. Мұндайды күтпеген қыз қорқып кетiп, есiктi жылдам жаба қояды.

	Осының бәрiн көрiп отырған патша:

	– Ол кiм келген, тыныштық па?– деп сұрайды.

	– Жә, бәрi жақсы... Бiр жиiркенiштi бақа ғой келiп тұрған...

	– Е, сенi ұрлап кетуге бiр дәу келiп тұр ма десем! – дейдi әкесi сөзiн әзiлге бұрып. – Ал ол не үшiн келiптi?

	Қыз әкесiне болған оқиғаны айтып жатқанда тағы да есiк қағылады.

	Есiктiң сыртында тұрған бақа қызға:

	– Менi iшке кiргiзшi, – деп ендi жалына бастайды.

	Бiрақ iштен ешқандай жауап болмайды.

	– Қалайша сен тоғанның басында маған берген уәдеңдi ұмыттың, а? – дейдi бақа артынша қызды кiнәлай сөйлеп.

	– Уәде – Құдайдың сөзi. Берген уәденi орындау керек, қарағым. Сондықтан бақаны үйге кiргiз,– дейдi патша.

	Қыз iштей әкесiмен келiспесе де оны тыңдап, есiктi ашуға кетедi.

	Сөйтiп, бақа сарайға кiредi. Үстел басына отырғысы келген ол:

	– Менi көтерiп қасыңа отырғызшы, – дейдi қызға.

	Әкесiн ренжiткiсi келмеген қыз бақаның айтқанын орындайды. Бақа қыздың алтын ыдысынан тамақ iшедi. Ал қыз болса, бақа қолын салған тамақты iшкiсi келмей қалады.

	Әбден тойып алған бақа:

	– Ендi жатып демалайын, менi бөлмеңе апаршы, – дейдi.

	Бақаның бұл сөзiне қатты ашуланған қыз:

	– Ендi жетпегенi осы едi, бақамен бiр бөлмеде қалай ұйықтаймын?! – деп жыларман болады.

	Алайда сабырлық сақтаған патша:

	– Басыңа қиын iс түскенде өзiңе көмектескен жанның тiлегiн қашанда орындау керек, ботам! – дейдi қызын жұбатып.

	Әкесiнiң осы сөзiнен кейiн қыз тағы да басылып қалады.

	– Жарайды, әке... – деп ол бақаны саусағының ұшымен ғана ұстап, өз бөлмесiне бет алады.

	Қыз өзiнiң бөлмесiне кiрген соң бақаға:

	– Жетер ендi, сен әбден басындың ғой! Осымен мен уәдемдi толық орындап шықтым! Құдай қаласа, таңертең ұйқыдан оянғанда сенi қайтып көрмейтiн болайын! – деп ұрсады да, төсегiне жатып қалады.

	Қыз түнде ұйықтап жатып түс көредi. Түсiнде бақаны жыртқыш аңдар жұлмалап жатыр екен. Қыз шошып оянады. Жан-жағына алақтай қараған ол жылап отырған бақаны көредi.

	– Саған не болды? – деп сұрайды қыз.

	– Мен тоғанда жалғыз өмiр сүремiн. Сондықтан өзiме дос тiлеген едiм. Алайда арманым орындалмады. Сен менi жек көретiн сияқтысың... Әсте, маған тоғанға қайту керек шығар... – деп мұңын шағады бақа.

	Көрген түстiң әсерiнен бе, жоқ әлде бақаға жаны ашыды ма, қыз жiберген қателiктерiн түсiнiп, қатты ыңғайсызданады. Кереуеттiң шетiне отырып:

	– Ендеше мен сенiң досың болуға уәде беремiн! – дейдi.

	Бұл жолы ол уәдесiн шын көңiлiмен айтады. Тiптi еш жиiркенбестен бақаны қолына алып, тұмсығынан сүйедi.

	Сол-ақ екен, ұсқынсыз көк бақа сұлу да сымбатты патшазадаға айналып шыға келедi.

	Мұны күтпеген қыз қатты таңғалады. Аяқ астынан бақа-жiгiтке ес-түссiз ғашық болып, әлгiндегi қылықтары үшiн ұялып, кешiрiм сұрайды.

	Ал жiгiт қызға: «Маған тұрмысқа шығасың ба?»– деген ұсыныс жасайды. Сөйтсе, қыздың бақа деп жүргенi сиқырланған патшазада екен. Сиқырдың күшi қыз бақаны сүйгенде ғайып болса керек.

	Ертеңiне жiгiт пен қыз патшаның батасын алып, жолға шығады. Патша өзiнiң ең сүйiктi сәйгүлiктерi мен алтыннан жасалған күймесiн сыйға тартады. Патшазаданың әкесi билiк құрып жатқан патшалыққа дейiн шығарып салу үшiн олардың қастарына өзiнiң әскербасын қосып жiбередi.

	Сөйтiп әскербасы күйеу мен қалыңдықты өз елдерiне дейiн шығарып салады. Екеуiнiң келе жатқанын алыстан көрген патшалықтың халқы оларды сырнайлатып күтiп алады. Баласының аман-есен оралғанына, әрi өзi ғана емес, қалыңдығын ерте келгенiне қуанған әкесi жас жұбайларға арнап отыз күн ойын, қырық күн тойын жасайды. Кейiн патша қартайған шақта, патшазада елiнiң әмiршiсi болып, әйелi екеуi ұзақ әрi бақытты ғұмыр кешедi.





БҰРҚАСЫН ПАТШАЙЫМ




	Баяғыда бiр әйелдiң екi қызы, өз қызы және өгей қызы болыпты. Өгей қыз еңбексүйгiш әрi сұлу, өз қызы көрiксiз әрi жалқау екен. Әйел өз қызын ерекше жақсы көредi. Өте жақсы көргендiктен оны үй тiрлiгiне де араластырмайды. Ал есесiне өгей қыз үй iшiндегi барлық шаруаны бiр өзi атқарып жүредi. Байғұс қыздың күн сайын iстейтiн көп тiрлiгiнiң бiрi ауладағы құдықтың жанында отырып алып, жiп иiру едi. Иiруге тиiстi жүннiң көптiгi сонша, келе-келе қыздың саусақтары тiлiнiп, қан сорғалайтын болады.

	Осылай ауыр азап шегiп жүргенде, бiр күнi қыздың ұршығы қызыл қанға боялады. Қыз оны жумақ болып, құдыққа еңкейгенде, ұршығын суға түсiрiп алады. Ендi не iстерiн бiлмеген ол жылап жiбередi. Сосын жүгiрiп өгей шешесiне келедi де, болған жайтты айтып бередi.

	Қатыгез әйел бұған қатты долданып:

	– Ұршықты қалай түсiрсең, солай судан алып шық! – деп бақырады.

	Қыз құдықтың басына қайтып келедi. Бiрақ не iстерiн бiлмей дал болады. Құдыққа түсу өте үрейлi едi. Ал түспейiн десе, өгей шешесiнен қорқып барады. Ақыры көзiн жұмып, құдыққа секiрiп түседi. Қанша өткенi белгiсiз, бiр уақытта көзiн ашса, көк шалғынның үстiнде жатыр екен. Төбеде күн жарқырап тұр. Төңiрек алуан түрлi гүлдерге толы. Ол орнынан тұрып, бiр соқпақ жолға түсiп, алға қарай жүредi. Бiр кезде алдынан үлкен пеш кездеседi. Пештiң iшi толған нан екен. Нандар:

	– Ой-ой, бiздi пештен шығаршы, әйтпесе күйiп кетемiз! Бiз әбден пiстiк! – деп айғайлайды.

	Қыз нандардың барлығын бiртiндеп пештен шығарып алады. Содан соң, әрмен қарай жүрiп кетедi. Ендi алдынан алма ағашы кездеседi. Ағаштың басындағы алмалардың көптiгi сонша, бұтақтары майысып, сынып кеткелi тұр екен. Белi қайысқан ағаш қызға:

	– Aх-х, менi сiлкiп жiбершi, алмаларым әбден пiстi ғой! – деп өтiнiш жасайды.

	Қыз бұтақтарды ақырын қозғай бастағаннан-ақ, алмалар топырлап бұршақша жауады. Ағаштың басында бiрде-бiр алманы қалдырмай түгел түсiрiп, оларды бiр жерге үйедi де, қыз тағы да әрмен қарай кетедi.

	Бiр кезде ол шағын үйшiктi көредi. Жақын келiп қараса, терезенiң алдында кәрi кемпiр отыр екен. Кемпiрдiң аузындағы сойдиған тiстерiн көрiп, қорқып кетедi. Жалма-жан қашуға ыңғайлана бергенде, оны байқап қалған кемпiр:

	– Балақай, қорықпа, қайта үйге кiрiп, менiмен бiрге тұр. Егер үй шаруасын тыңғылықты iстесең, өзiңе жақсы болады. Тек байқа, маған төсектi дұрыстап салуың керек, жастықтарды ұрып, әбден көпсiткейсiң. Ұрған кезiңде мамық жүндерi аспанға ұшатын болсын. Сол уақытта бүкiл әлемде қар жауады. Өйткенi мен Бұрқасын патшайыммын...– дейдi.

	Кемпiрдiң үнi жұмсақ естiлген соң, қыздың жүрегi орнына түседi. Сол үшiн де оның қасында қалып, шаруасын атқаруға келiсiмiн бередi. Сөйтiп, кемпiрдiң үйiнде қалған қыз Бұрқасын патшайымның көңiлiнен шығуға тырысады. Ол кереуетке төселетiн құс жастықтарды бар күшiн салып ұрады. Сонда мамықтар қар сияқты жанжаққа бұрқырай ұшып жатады. Бұл кемпiрге керемет ұнайды. Сондықтан екеуi тату-тәттi тұрады. Қыз патшайымнан бiрде-бiр ауыр сөз естiмейдi. Қуырылған, пiсiрiлген небiр дәмдi тағамдар қашанда дастарқан үстiнде жайнап тұрады.

	Осылайша қыз Бұрқасын патшайыммен көп уақыт бiрге өмiр сүредi. Алайда күндердiң күнiнде оның көңiлiн мұң басады. Неге екенiн алғашқыда өзi де түсiнбейдi. Сөйтсе, үйiн сағынған екен. Бұл жер оның өз үйiнен мың есе артық болса да, үйiне қайтқысы келедi. Ақыры кемпiрге:

	– Мен үйiмдi сағындым. Мұнда, жердiң астында маған бәрi ұнады. Бiрақ бұдан әрiге қала алмаймын, үйiме кеткiм келедi, – дейдi.

	Бұрқасын патшайым:

	– Сенi үйiңе тартып тұрғаны маған ұнайды. Шын пейiлiңмен осында жақсы қызмет еткенiң үшiн мен сенi өзiм шығарып саламын,– дейдi де, қызды жетектеп, үлкен қақпаның алдына әкеледi.

	Қақпа ашылады. Қыз қақпадан өткенде төбеден алтын жаңбыр жауады. Бiр ғажабы басынан аяғына дейiн сорғалаған алтын тамшылар сол күйiнде үстiне жабысып қалады.

	– Бұл сенiң маған жақсы қызмет еткенiң үшiн,– дейдi кемпiр қоштасып жатып.

	Сосын құдыққа түсiрiп алған ұршығын қолына ұстатады. Қақпа жабылған кезде қыз жер үстiнде, үйiнiң қасында тұр екен. Ол өзiнiң ауласына кiргенде, құдықтың басында қонақтап отырған әтеш айғай салады:

	– Ку-ка-ре-ку! Ку-ка-ре-ку! Бiздiң Алтын қызымыз келдi!

	Қыз үйге кiредi. Бастан-аяқ алтынға малынған қызды көргенде өгей шешесi мен әпкесi жылы қарсы алады.

	Қыз оларға бастан кешкенiн түгел баяндап бередi. Адам сенгiсiз мол байлыққа қалай қол жеткiзгенiн естiген өгей шешесi өзi жалқау, өзi көрiксiз өз қызының да осындай байлыққа қол жеткiзгенiн армандайды. Сөйтiп, қызын құдықтың жанына жiп иiруге жiбередi. Ұршық қан болуы үшiн қыз өз саусағын әдейi жаралайды. Сосын ұршықты суға лақтырып жiберiп, өзi артынан қоса секiредi. Содан жердiң астына түскен ол сiңiлiсi айтқандай соқпақ жолмен алға қарай жүре бередi. Жол пешке алып келедi. Пештiң iшiндегi нандар:

	– Ой-ой, бiздi пештен шығаршы, әйтпесе күйiп кетемiз! Бiз әбден пiстiк! – деп шулайды.

	Бiрақ жалқау қыз:

	– Қойшы, қолымды былғап жүремiн бе! – дейдi де, әрмен қарай кетедi.

	Бiраздан соң алдынан алма ағашы кездеседi. Алма ағашы:

	– Ах-х, менi сiлкiп жiбершi, алмаларым әбден пiстi! – деп өтiнiш жасайды.

	Қыз:

	– Жо-жоқ, сiлкiп жатқанда алмаларың басыма түсiп кетуi мүмкiн ғой! – дейдi де, қайырылмай жүре бередi.

	Бұрқасын патшайымның үйiне жақындағанда ол ешқандай қорқынышты сезiнбейдi. Өйткенi кемпiрдiң сойдиған тiстерi туралы алдын ала сiңлiсiнен естiп алған болатын. Бiрден оған үй қызметшiсi болып жалданады. Қыз бiрiншi күнi Бұрқасын патшайым не айтса, соны орындап, жұмысты жақсы iстейдi. Бiрақ екiншi күнi оны жалқаулық баса бастайды. Үшiншi күнi одан сайын ерiнедi. Ал содан кейiнгi күндерi тiптi таңертең орнынан тұрғысы келмейдi. Бұрқасын патшайымның құс жастықтарын дұрыстап көпсiтпейдi, мамықтарын ұшырып, қар жауғызбайды. Мұның бәрi, әрине, бұрқасын патшайымға ұнамайды. Сондықтан оны жұмыстан босатады. Жалқау қыз үстiме алтын жаңбыр жауатын уақыт келдi деп, қатты қуанады.

	Бұрқасын патшайым бұл қызды да қақпаның алдына алып келедi. Бiрақ қақпадан өте бергенде оның үстiне алтын емес, қара май төгiледi.

	Бұрқасын патшайым:

	– Бұл сенiң жұмысыңның төлемi!– деп қайыр-хош айтпастан қақпаны жауып алады.

	Басынан аяғына дейiн қара майға шыланған жалқау қыз үйiне келедi. Құдықтың басында қонақтап отырған әтеш оны көрген бетте айғай салады:

	– Ку-ка-ре-ку! Ку-ка-ре-ку! Бiздiң Күйелеш қызымыз келдi!

	Сөйтiп, жалқау қыз жазасын тартады. Оның үстiндегi қара май қанша жуынса да, өле-өлгенше еш кетпей қояды.





ЖЫЛАННЫҢ ҮШ ЖАПЫРАҒЫ




	Қайбiр замандарда жер бетiнде бiр кедей адам өмiр сүрiптi. Оның тақыр кедейлiгi соншалық, ең соңында қолындағы жалғыз ұлын асырауға мүмкiндiгi болмай қалыпты. Осыны байқаған бозбала бiрде әкесiне:

	– Әкетай, сiзге тым ауыр екенiн түсiнемiн, сондықтан мен үйден кетiп, өз күнiмдi өзiм көрейiн... – дейдi.

	Осы сөздерден кейiн әкесi ұлына ақ батасын берiп, үлкен қимастықпен жолға шығарып салады. Дәл сол кездерi бiр қуатты елдiң патшасы сыртқы жауларымен соғысып жатқан едi. Жас жiгiт патшаның сарбаздарының қатарына қабылданып, көп ұзамай кезектi жорыққа аттанады. Содан олар дұшпандарына жақынырақ барып, қан майданға кiрiп кетедi. Тұс-тұстан атылған оқтар бұршақтай жауып тұр. Айнала аламан-тасыр... Оқ тиген жауынгерлер қанға бөгiп, бiрiнен соң бiрi қатардан шығып жатады... Кенет найзағайдай күркiреп, қалың әскердi бастап келе жатқан қолбасшыға оқ тиедi. Мұны көрген сарбаздар ендi өз бастарын сауғалап, жан-жаққа бытырап қашуға айналады. Сол сәтте алға қарай ұмтыла шыққан жас жiгiт:

	– Уа, бауырлар, бiз отанымыздың күйреуiне жол бермеймiз! Кәне, алға! Алға-а! – деп жауынгерлердi шабуылға бастай жөнеледi.

	Сөйтiп, сол жолы жау қатты жеңiлiске ұшырайды. Мұны естiген патша жiгiтке мол байлық сыйлап, оны өзiне бiрiншi кеңесшi етiп алады.

	Патшаның айдай сұлу бiр қызы болыпты. Мiне, сол қыз өз-өзiне: «Егер кiмде-кiм мен өлгеннен кейiн, өзiн менiмен бiрге тiрiдей көмуге келiсiмiн беретiн болса, мен сол адамға күйеуге шығамын!» деп серт берген көрiнедi.

	– Егер ол менi шын сүйетiн болса, мен өлгеннен кейiн оған әрмен қарай өмiр сүрудiң қажетi қанша!– дейдi екен ол өзiнiң осынау шешiмiн жұртқа түсiндiрiп.

	Сондай-ақ қыз, ал егер күйеуi өзiнен бұрын өлетiн болса, онда ол да онымен бiрге көрге тiрiдей кiруге әзiр екенiн айтыпты. Көңiлге қонымсыздау көрiнетiн мұндай серт қызға ықыласы ауған талай талапкерлердi бiрден үркiтiп жiберетiн. Алайда бойжеткеннiң сұлулығына қатты қызыққан жас жiгiт әлгi сертке тiптi де назар аудармастан, патшадан қызын өзiне ұзатуын сұрайды.

	Мән-жайды нақтылап алғысы келген патша:

	– Жарайды, қолыңды қақпайын, бiрақ сен бұл үшiн қандай уәде беру керек екенiн бiлесiң бе? – деп сұрайды.

	– Әрине, бiлемiн, егер ол менен бұрын өлетiн болса, онда мен де онымен бiрге тiрiдей көрге кiруiм керек,– дейдi жiгiт ешбiр бұлтақсыз нық-нық сөйлеп. – Бiрақ оны шексiз сүйгендiктен, мен бұл туралы тiптi ойламаймын да!

	Бұл сөзден кейiн патша келiсiмiн берiп, екi жастың үйлену тойы өткiзiледi.

	Олар бiршама уақыт бақытты ғұмыр кешедi. Алайда күндердiң күнiнде жас патшайым өте бiр қауiптi дертке шалдығып, оған бiрде-бiр емшi көмектесе алмайды. Ақыры ол қайтыс болады да, болашақ жас патша өзiнiң уәдесiн есiне алып, шошып кетедi. Бiрақ оның әйелiмен бiрге көрге тiрiдей кiруден басқа амалы қалмаған едi... Өйткенi патша барлық қақпаларға қатаң күзет қойғандықтан басқа жаққа қашып кету мүмкiн емес болатын.

	Ертеңiне мәйiт патша сарайының арнайы қабiрiне қойылған кезде жiгiттi де iшiне кiргiзiп, сыртқы есiктi құлыптап тастайды.

	Табыттың жанындағы үстелдiң үстiне төрт шам, төрт нан және төрт бөтелке шарап қойылыпты. Күндер жылжып өткен сайын нан мен шарап бiртiндеп азая бередi... азая бередi... Бұл – нан мен шарап таусылғаннан кейiн жiгiт аштан өледi деген сөз едi... Мұңға батып, әбден әлсiреген ол ендiгi жерде өз өмiрiн ең құрығанда бiрер күнге болса да ұзарту үшiн, күнiне бiр түйiр нан мен бiр жұтым шарапты қанағат тұтады. Алайда бұл да оған жұбаныш бола алмайды. Өйткенi сұм ажалдың таяп қалғаны айдан анық болатын...

	Ажалын күткен бейшара жiгiт ертелi-кеш бiр нүктеге қадалады да отырады. Бiр күнi ойламаған жерден қабiрдiң бұрышынан шыға келген ұзын сұр жылан сумаңдай жылжып, табытқа қарай бет алады. Е-е, бұл жылан мәйiттi талғажау етпекшi екен ғой деп ойлаған жiгiт, қылышын суырып алып:

	– Жоқ, мен тiрi тұрғанда сен сүйiктiме тиiсе алмайсың! – дейдi де, оны үшке қақ бөлiп тастайды.

	Содан көп ұзамай қабiрдiң әлгi бұрышынан екiншi жылан шығады. Бiрақ ол iштегi үшке бөлiнген серiгiн көрiп, тез керi қайтып кетедi. Сөйтiп, бiраздан соң аузымен үш жасыл жапырақты тiстеп, қайта оралады. Ол ендi кесiлген жыланды бiрiктiрiп, қылышпен шабылған үш жерiне үш жапырақты қояды. Сол-ақ екен көздi ашып жұмғанша, сiлейген жыланға жан бiтiп, қозғала бастайды. Сосын екеуi қатарласа сырғи жылжып, сыртқа шығып кетедi. Ал өлген жыланды тiрiлткен үш жапырақ сол жерде қалып кетедi.

	Осылардың бәрiн өз көзiмен көрiп отырған бақытсыз бейшараның басына өлген жыланды тiрiлткен үш жапырақтың осынау құдiреттi күшi қайтыс болған жанға көмектеспес пе екен деген ой келедi. Осыған үмiт артқан ол орнынан тұрып, жердегi жапырақтарды алады да, бiреуiн мәйiттiң аузына, ал қалған екеуiн көздерiне қояды. Мiне, ғажап! Iле-шала өлi дененiң бойына қан жүгiрiп, орнынан қозғалақтай бастайды. Сосын ол көзiн ашып:

	– О, Құдайым, мен қайдамын? – деп сұрайды.

	– Сен менiң қасымдасың, аяулы жарым! – дейдi жас жiгiт.

	Сөйтiп ол барлық болған жағдайды бастан-аяқ баяндап бередi. Жiгiт әйелiне қалған нан мен шараптың ең соңғы бөлiгiн ұсынады. Кiшкене тамақтанып, әлденiп алған ол орнынан тұрады. Екеуi есiкке барып, қатты тоқылдатып, айқай салады. Олардың дауыстарын естiген күзетшiлер дереу патшаға хабар жеткiзедi.

	Патша қабiрге келiп, есiктi аштырады да қызы мен күйеу баласының тiрi екенiн көрiп, қатты қуанады. Ендi барлық қайғы-мұң артта қалған едi. Олар патша сарайына қайтып оралған кезде, жiгiт жыланның үш жапырағын өзiмен бiрге ала келiп:

	– Мыналарды мұқият сақтап қой, әрқашан жаныңда жүретiн болсын! Кiм бiлсiн, мүмкiн бұлар әлi де қажет боп қалар... – деп ең сенiмдi қызметшiсiне тапсырады.

	Бiр өкiнiштiсi, жарық дүниеге қайта оралған әйел аяқ астынан өзгерiп сала бередi. Оның күйеуiне деген жалынды махаббаты бiртiндеп сөнiп бара жатқандай көрiнедi. Кейiн жiгiт өзiнiң кәрi әкесiнiң жағдайын бiлiп қайту үшiн кемеге келiп мiнгенде, оның қасындағы әйелi азғырылуға ұшырап, кемешiге көңiлi ауады... Сөйтiп, бiр күнi күйеуi ұйықтап жатқанда ол кемешiнi шақырып алып, екеуi жiгiттi суға лақтырып жiбередi. Содан соң бұзық ойын iске асырған әйел кемешiге:

	– Ал ендi тез керi қайтып, үйге барайық та, оны жолда өлiп қалды деп айтайық. Сосын мен сенi мақтап-мақтап әкемдi көндiремiн де, батасын алып, екеумiз үйленемiз. Ол сенi өз тағының мұрагерi деп жариялайды! – дейдi бар жақсылықты оның басына үйiп-төгiп.

	Жiгiттiң сенiмдi қызметшiсi осының бәрiн бақылап тұрған едi. Ол тездетiп кемедегi қайықты суға түсiредi де, өзiнiң қожасын құтқаруға ұмтылады. Ақыры жанталасып жүрiп жiгiттiң өлi денесiн судың iшiнен тауып алады да, қайығына жатқызып, үнемi өзiмен бiрге алып жүретiн жыланның үш жапырағын оның аузына, көздерiне қояды. Жiгiттiң бойына жан бiтiп, көзiн ашады.

	Олар ендi бар күштерiн сала күндiз-түнi жүзiп отырып, патша сарайына үлкен кемеден бұрын жетедi. Екеуiнiң аузынан барлық оқиғаны естiп бiлген кәрi патша:

	– Сендердiң мына сөздерiңе сенудiң өзi қиын екен, бiрақ көп кешiкпей ақиқат шындыққа да көз жеткiзермiз! – деп, оларға әзiрше ешкiмнiң назарына түспей, құпия бөлмеде жасырына тұруды тапсырады.

	Ұзамай үлкен кеме де жетедi. Арам пиғылды әйел ауыр қайғыға душар болған кейiппен әкесiнiң алдына келедi.

	– Сен неге жалғыз оралдың? Қасыңдағы күйеуiң қайда? – деп сұрайды патша.

	– Ох, әкетай, мен үлкен қасiретке тап болдым ғой!.. – дейдi қызы көзiне жас алып. – Жолда күтпеген жерден күйеуiм қатты ауырып, ақыры көз жұмды емес пе... Қайта, әйтеуiр кемешi өте бiр жақсы адам екен, сол қайғыма ортақтасып, көп көмектестi. Егер ол болмағанда, менiң жағдайым тiптi қиындап кетер едi...

	Қызының мына сөздерiнен кейiн бар шындыққа көзiн бiржола жеткiзген патша:

	– Ендеше, мен сенiң өлген күйеуiңдi тiрiлтiп берейiн! – деп, құпия бөлменiң есiгiн ашып жiбередi.

	Iштен дiн аман шығып келе жатқан күйеуiн көрген әйел төбесiнен жай түскендей жерге құлай кетiп, өкiре жылап кешiрiм сұрайды. Бiрақ қаһарына мiнген патша:

	– Жоқ, бұл жерде кешiрiм туралы сөз болу мүмкiн емес! Өйткенi ол саған деген адалдығын сақтап, кезiнде сенiмен бiрге өлуге әзiр болды, оны аз десең, сенi мәңгiлiк өлiмнен құтқарды! Ал сен соның бәрiн ұмытып, сатқындық жасадың! Сол үшiн сен қатаң жазалануға тиiссiң! – дейдi өз үкiмiн шығарып.

	Сөйтiп қызы мен оның сыбайластарын түбi тесiк қайыққа отырғызып, теңiзге жiберткiзедi. Олар, әлбетте көп ұзамай-ақ суға батып кетедi...





ТӘТТI БОТҚА




	Ерте заманда бiр кiшкентай қыз болыпты. Оның жалғыз шешесi бар екен. Екеуiнiң тұрмыстары өте нашар көрiнедi. Кейде тiптi үйлерiнде iшерге ас табылмай қалатын болса крек.

	Бiрде қыз орманда серуендеп жүрiп, қарт әжейдi жолықтырады. Әжей қыздың басындағы ауыр жағдайды естiгесiн, оған түбi жалпақ, ауызы кең құмыра бередi.

	Мiне, қызық! Құмыра ғажайып ыдыс екен. Оған тек: «Құмыра, ас пiсiр!»– десең болғаны, сол сәтте-ақ бүлк-бүлк қайнатып, дәмi тiл үйiрген бидай ботқасын дайындай бастайды. Ал тамақ әбден пiскен кезде: «Құмыра, тоқтай ғой!»– десең, қайнағанын кiлт тоқтата қояды.

	Қыз қатты қуанып, ғажайып құмыраны үйiне әкеледi. Сөйтiп, сол күннен бастап шешесi екеуi аштық пен кедейшiлiктiң не екенiн ұмытады. Олар қарындары сәл аша бастаса болғаны, құмыра дайындаған тәттi ботқаға тойып алады.

	Күндердiң күнiнде қыз тағы да орманға серуендеуге шығады. Үйдегi шешесi оның оралуын ұзақ тосады. Ақырында қарны ашып, ботқа жегiсi келедi. Ол ғажайып ыдысты пештiң үстiне қойып:

	– Құмыра, ас пiсiр! – дейдi.

	Сол-ақ екен ғажайып құмыра бүлкiлдей қайнап, бидай ботқасын пiсiре бастайды. Әйел тамсана отырып, дәмдi ботқаны мақтай-мақтай жеп алады. Тек ендi тоқтатайын десе, қандай сөз айту керек екенiн ұмытып қалыпты. Ал құмыра болса, пiсiрiп жатыр, пiсiрiп жатыр... Бiр кезде ботқа ыдыстың ернеуiнен асып, жерге төгiле бастайды. Сәлден соң ас үйдiң iшi ботқаға толады. Одан кейiн бүкiл бөлмелерге жайылады... Алайда құмыра шаршайтын емес. Бiраздан соң ботқа көршi үйлердi, әрмен қарай бүкiл көшенi басып қалады. Ендi не iстеу керек? Бiр адам да оны тоқтатудың жолын бiлмейдi екен.

	Бiр уақытта ботқа тасып-тасып көшенiң бойындағы ең соңғы үйге жеткен кезде, қыз да оралады. Ол:

	– Құмыра, тоқтай ғой! – дейдi қатты дауыстап.

	Құмыра сол замат басыла қалады.

	Мiне, осы оқиғадан соң қалаға қыдырып келген әрбiр адам жолай ботқа жеп, қарнын тойдырып алатын болыпты.





ҚҰСТҰМСЫҚ КОРОЛЬ




	Ертеде бiр король өмiр сүрiптi. Оның ай десе аузы, күн десе көзi бар, теңдессiз сұлу қызы болыпты. Алайда, қанша сұлу болғанымен, қыздың мiнез-құлқы нашар, өркөкiрек, тәкаппар екен. Ол сөз салған жiгiттердi менсiнбегендiктен, олардың бiрдебiреуiн өзiне тең көрмептi. Келгендердi бiрiнен соң бiрiн керi қайтарып, онымен қоймай, мазақ етiптi.

	Бiрде әкесi қызметшiлерiне үлкен ойын-сауық ұйымдастыруды бұйырады. Сөйтiп, алыстағы, жақындағы күйеу бала болудан үмiтi барлардың бәрiн шақыртыпты. Талапкерлер жиналған соң, барлығын шенi мен атағына қарай қатар-қатар сапқа тұрғызып, алдыңғы қатарға корольдарды, олардың артына герцогтарды, олардан соң князьдер, графтар, барондарды, ең соңына дворяндарды қояды.

	Ұйғарым бойынша корольдiң қызы қатарларды аралап, өзiне күйеу жiгiт таңдауы тиiс болатын. Алайда сапты түгел сүзiп шыққан қыз тiзiлiп тұрғандардың ешқайсысын жақтырмайды. Олардың әрқайсысының бойынан, әйтеуiр бiр кемшiлiк табады.

	Болашақ күйеу жiгiттердiң бiреуiне қарап:

	– Ой, мынау бөшкедей екен!– десе, екiншiсiнiң қасына келiп. – Өй, мынасы тым сырықтай екен, өзi ұзын, өзi арық, жүргенде ұсқынсыз көрiнетiн шығар! – деп келеке етедi.

	Үшiншiсiнiң бойы аласа екен.

	– Ту-у, қандай аянышты, өзi семiз, бойы тапал! – деп оған мұрнын тыржитады.

	Төртiншi жiгiттiң бетi боп-боз болса керек.

	– Ей, мынаның орны табытта ғой! – деп қыз оған iшек-сiлесi қата күледi.

	Бесiншi жiгiт қызыл шырайлы екен.

	Қыз:

	– Еһе, мынау күркетауыққа ұқсайды ғой! – деп оған да сөз табады.

	Осылайша ол мазақ етiп, күлкiге айналдырмаған ешкiм қалмайды. Бәрiнiң бiр кемшiлiгiн тауып, сөзбен түйрей бередi. Әсiресе, жүзi жылы бiр жас корольға тiлi қатты батады. Оның иек сүйегi аздап имек көрiнедi.

	– Пәлi, мынаның иегi сайрауық құстың тұмсығынан аумай қалыпты ғой!– деп қыз әбден күледi.

	Сол сол екен, әлгi король Құстұмсық атанып кетедi.

	Осының бәрiн өз көзiмен көрiп тұрған қыздың әкесi қатты ашуланады. Содан ол, қызымды бiрiншi болып есiк қаққан ең кедей адамға күйеуге беремiн деп, өз-өзiне серт бередi.

	Арада бiрнеше күн өтедi. Бiрде бiр қайыршы терезенiң алдына келiп, жарапазан айта бастайды.

	Король оның даусын естiп:

	– Ана кiсiнi iшке кiргiзiңдер! – дейдi.

	Жарапазаншы үстiндегi албажұлба, кiр-қожалақ киiмiмен король мен оның қызының алдына келiп, жырын жалғастырады. Айтып болған соң, садақа тiлеп, қолын жаяды.

	Сонда король:

	– Сен тамаша жырладың, маған ұнады! Сондықтан саған қызымды беремiн!– дейдi.

	Қыз шошып кетедi. Әкесi:

	– Мен сенi бiрiншi есiк қаққан ең кедей адамға күйеуге беремiн деп өзiме серт бергенмiн. Сондықтан сөзiмде тұруым керек! – дейдi.

	Қыз, райыңыздан қайтыңыз деп, қанша жалынып-жалбарынса да, әкесi еш көнбейдi. Сөйтiп, сол замат шiркеуден дiндар әкейдi алдыртады да, қайыршы екеуiнiң некесiн қидырады.

	Содан соң король:

	– Ендi сен қайыршының әйелi болғандықтан, менiң сарайымда қала алмайсың. Күйеуiң екеуiң қайда барсаңдар да, жолдарың ашық, – дейдi.

	Тақыр кедей қызды қолынан жетелеп, сарайдан алып шығады. Олар жүре-жүре бiр қалың орманға жетедi. Сол жерде қыз:

	– Мына ну орман кiмдiкi? – деп сұрайды.

	– Құстұмсық корольдiкi,– дейдi қайыршы сөзiнiң соңын өлеңдете жұптап.– Егер сен өткенде оны қумасаң, Тиесiлi болар едi мұның бәрi тек саған.

	Оның сөзiн iлiп әкеткен қыз да өлеңдете жөнеледi:

	– Қап, әттеген-ай, қайтсем екен, жетсем бе екен, Алдынан Құстұмсықтың өтсем бе екен?

	Олар әрмен қарай тағы жүредi. Бiр уақытта алдарынан жайқалған көк шалғынды алқап пен егiстiк кездеседi. Қыз күйеуiнен және сұрайды:

	– Мына жасыл алқап кiмдiкi?

	– Құстұмсықтiкi, – дейдi қайыршы сөзiнiң соңын өлеңдете. – Егер сен

	өткенде оны қумасаң, Тиесiлi болар едi мұның бәрi тек саған.

	– Қап, әттеген-ай, қайтсем екен, жетсем бе екен, Алдынан Құстұмсықтың өтсем бе екен? – дейдi қыз да өлеңдетiп.

	Екеуi жүре-жүре ендi бiр қалаға келедi. Қыз тағы да сұрайды:

	– Мына үлкен шаһар кiмдiкi?

	– Құстұмсықтiкi, – дейдi қайыршы жаттанды өлеңiн және қайталап. – Егер сен өткенде оны қумасаң, Тиесiлi болар едi мұның бәрi тек саған.

	– Қап, әттеген-ай, қайтсем екен, жетсем бе екен, Алдынан Құстұмсықтың өтсем бе екен?

	Қыз өлеңiн аяқтай бергенде қайыршы:

	– Мына сөздерiң маған тiптi ұнамай барады! Сонда қалай, сен жол бойы басқа адамды ойлап келе жатырсың ба? Шынымен-ақ, менi қаламайсың ба?!– дейдi түсiн суытып.

	Ақыр соңында екеуi бiр кiшкентай лашыққа жетедi.

	Корольдiң қызы оған таңырқай қарап:

	– Құдайым-ау, осындай да үй бола ма?! Мұнда адам тұра ма, әлде мал тұра ма?! – дейдi.

	– Бұл менiң үйiм, – дейдi күйеуi жайбарақат дауыспен.– Нақтырақ айтқанда, бұдан былай сенiң де үйiң. Бiз ендi осында бiрге тұрамыз.

	Лашықтың аласа есiгiнен еңкейiп, зорға өткен қайыршының әйелi:

	– Ал сонда сенiң малайларың қайда? – деп сұрайды.

	Кедей жiгiт:

	– Менде қайдағы малай?! Қажет нәрсенiң бәрiн өзiң iстейсiң! – дейдi басын шайқап.– Кәне, тезiрек пешке от жағып, маған ас әзiрле. Мен әбден шаршадым...

	Алайда корольдiң қызы от жағуды да, тамақ iстеудi де бiлмейтiн. Аш қалмас үшiн тамақты кедейдiң өзi пiсiруiне тура келедi. Тамақтанып болғасын олар ұйықтауға жатады.

	Келесi күнi таң қылаң бере әйелiн төсектен ерте тұрғызып алған күйеуi, оны үй тiрлiгiне жегiп қояды. Осылайша бiрнеше күн өтедi. Келе-келе үйдегi азық қоры таусылады.

	Сол кезде күйеуi әйелiне:

	– Өзiң қарашы, бiз үйдегi бар азықты жеп таусып жатырмыз, бiрақ ешқайсымыз тамақ тауып жатқан жоқпыз. Бұлай болмайды, сұлуым! Сондықтан сен себет тоқуға кiрiс, – дейдi. Өзi тоғайға барып, жас талдың бұтақтарын қиып әкеледi. Әйелi себет тоқуға кiрiседi. Бiрақ бұрын мұндай жұмыс iстеп көрмеген оның нәзiк саусақтары тiлiм-тiлiм болады.

	– Байқаймын, бұл сенiң қолыңнан келмейдi екен, – дейдi күйеуi. – Бұдан гөрi жiп иiруге кiрiс. Мүмкiн сол оңайырақ шығар...

	Әйелi ендi жiп иiруге отырады.

	Алайда жiп те саусақтарын қиып, қанын шығарды.

	– Сенiң қолыңнан мұндай iстер келмейдi екен. Байқаймын, сенiмен өмiр сүру маған қиынға түсетiн сияқты! – дейдi күйеуi қатты налып. – Дегенмен, ендi саудамен айналысып көрейiк. Құмыралар мен қыш ыдыстарды мен шеберден сатып аламын. Ал сен оларды базарға шығарып, сататын боласың.

	Мұны естiген әйелi: «Қап, базарда бiздiң патшалықтың адамдары менiң ыдыс сатып отырғанымды көрсе, масқара боламын-ау! Олар маған әбден күлетiн шығар?!» деп қатты уайымдайды.

	Алайда бiрiншi күнi әйелдiң жолы болады. Саудасы жақсы жүрiп, жұрт апарған ыдыстарын талап әкетедi. Тiптi кейбiреулерi сатушының сұлулығына қызығып, ақшаларын ұсынып, құмыраларын алмай тастап кетiп жатады.

	Кешке қарай үйiне мол ақшамен қайтқан әйелiн көрiп, күйеуi келесi жолы шеберден ыдыстарды көбiрек сатып алады. Оларды базарға алып шыққан әйелi жұрт көбiрек өтетiн бiр бұрышқа отырып алып, құмыраларын тiзiп қояды. Бiр кезде аяқ астынан астындағы атын ойнақтатып шыға келген бiр мас сарбаз ыдыстарын таптап өте шығады. Құмыралардың сау-тамтығы қалмайды... Әйел не iстерiн бiлмей, қорыққанынан жылап жiбередi.

	– Аһ-һ, менiң күнiм ендi не болады?! Күйеуiм не дер екен?! – деп еңiрейдi.

	Үйiне келiп, күйеуiне болған жайтты айтып бередi.

	– Жә, жылама...– дейдi күйеуi сабыр сақтап. – Байқаймын, сен бұл жұмысқа да жарамайды екенсiң. Сондықтан мен саған бiр оңайырақ жұмыс тауып қойдым. Кеше бiздiң корольдiң сарайында болғанмын, оларға ыдыс жуатын қызметшi керек екен. Сол жұмысқа сенi алатын болды. Сосын еңбегiңе қарай тамақ беретiн көрiнедi.

	Сөйтiп, корольдiң ақ саусақ қызы ыдыс жуушы болып жұмысқа тұрады. Ол сондай-ақ, арагiдiк аспазшыларға көмектесiп, асханадағы қара жұмыстарды қатар атқарады. Әйел жұмысына өзiмен бiрге дорбаға салып, екi тостақ әкелiп жүредi. Соған тамақтың қалдықтарын жинап, кешке қарай үйiне әкелiп, күйеуi екеуi соны қорек етедi.

	Күндердiң күнiнде корольдiң үйлену тойы болады. Әйел соны қызық көрiп, той өтiп жатқан үлкен залдың есiгiнен сығалап қарап тұрады.

	Жиналған қонақтар әдемi, салтанатты киiнген едi. Тiптi бiрiнен бiрi асып түседi. Әкесiнiң сарайындағы өз өмiрi көз алдына келiп, байғұс әйелдiң жүрегi сыздап қоя бердi. Ол өзiн осындай мүсәпiр күйге түсiрген өркөкiректiгi мен астамшылығын егiле қарғайды. Даяшылар салтанатты кең залға алуан түрлi тамақтарды иiсiн бұрқыратып, бiрiнен соң бiрiн алып кiрiп жатыр, тоқтаусыз кiрiп жатыр... Ал iштен шыққан даяшылар қонақтардың қалдығын оқта-текте итке тастағандай оған лақтырып кетедi. Әйел оны дереу дорбасындағы тостағанына салып алады.

	Бiр кезде залға жас король кiредi. Ол мейлiнше сәндi киiнiптi. Мойнында алтын алқа, саусағында жақұт жүзiк. Ол есiкке таяп келiп, әйелдi биге шақырады. Әйел шошына кейiн шегiнедi... Өйткенi оны бiрден таныған едi. Бұл сонау кезде өзi бүкiл жұрттың алдында мазақ қылып, күлкi еткен Құстұмсық король болатын.

	Король қарсылығына қарамастан әйелдi залға алып кiредi. Тап сол сәтте дорбасының жiбi үзiлiп кетiп, iшiне қалдық тамақтар салынған екi табағы еденге құлап түседi... Мұны көрген қонақтар ду күледi. Әйел ұялғанынан жерге кiрерге тесiк таппайды. Не iстерiн бiлмей, бетiн басып алып, есiкке қарай тұра жүгiредi. Бiрақ баспалдақпен төмен түсiп бара жатқанда, артынан бiреу қуып жетiп, қолынан ұстай алады. Қараса, тағы да сол Құстұмсық екен.

	Құстұмсық оған:

	– Қорықпа, жаман лашықта сенiмен бiрге тұрған кедей жарапазаншы менмiн. Сенi қатты жақсы көргендiктен осылай iстедiм. Базарда құмыраларыңды сындырып кеткен сарбаз да мен болатынмын. Осының бәрiн сенiң өркөкiректiгiң мен тәкаппарлығыңды қойғызып, тәубаңа түсiрейiн деп iстедiм, – дейдi.

	Сонда әйел өз iсiне өкiнiп жылап жiбередi:

	– Мен сенi о баста қатты кемсiттiм, жаныңды жараладым. Ендi сенiң әйелiң бола алмаймын, саған лайық емеспiн...

	Құстұмсық король:

	– Жә, жылама, сабыр ет, басымыздан өткерген бар жаман күндерiмiз артта қалды. Қазiр ендi бiз бәрiн жаңадан бастап, үйлену тойымызды тойлаймыз! – дейдi.

	Сол замат қызметшi әйелдер келiп, қалыңдыққа асыл тастармен әшекейленген әдемi көйлек кигiзiп, шашын тарап, үстi-басын ретке келтiредi. Осы аралықта қыздың әкесi де, онымен бiрге бүкiл сарай қызметкерлерi де келiп жетедi. Сөйтсе, оларға да жағымды жақсы хабар тез жеткiзiлген көрiнедi.

	Тойға жиналған барлық қонақтар Құстұмсық король мен оның айдай сұлу әйелiне ұзақ та бақытты ғұмыр тiлейдi.

	Иә, бұл ерекше той едi! Сол тойға барған да арманда, бармаған да арманда!





АҚШАҚАР МЕН ЖЕТI ГНОМ




	Қыс мезгiлi болатын. Аспаннан аппақ қар мамық жүндей қалықтап, жерге қонып жатыр. Жақтаулары қара ағаштан жасалған ашық терезенiң алдында кестесiн тiгiп патшайым отыр. Ол сырттағы керемет көрiнiстi тамашалаймын деп, саусағына ине кiргiзiп алады. Үш тамшы қан ақ қардың үстiне тамады. Қар бетiндегi қызыл тамшылар оған сондай әдемi болып көрiнедi. Сонда ол: «Шiркiн, мына қардай аппақ, бетiнiң ұшы мына қандай алқызыл, шашы мына терезенiң жақтауларындай қап-қара бiр нәресте тусам ғой!» деп армандайды.

	Соның артынша, көп ұзамай патшайым өмiрге қыз әкеледi. Ол қыздың денесi қардай аппақ, бетiнiң ұшы қандай алқызыл, шашы терезенiң қара ағашындай қап-қара болады. Сол себептi ата-анасы оған Ақшақар деген ат қояды. Тек бiр өкiнiштiсi, патшайым нәресте туылған кезде қайтыс болып кетедi.

	Бiр жыл өткен соң патша басқа әйелге үйленедi. Ол өте сұлу, тәкаппар әрi өркөкiрек болатын. Ешкiмнiң сұлулығы өзiнен асып кеткенiн қаламайтын. Оның ғажайып айнасы бар екен. Ол сол айнаға қарап отырып:

	– Айнам менiң, айтар ма екен, Бұл дүниеде менен асқан сұлуды байқар ма екен?– деп үнемi сұрайтын.

	Сонда айна оған:

	– Патшайымым менiң, бұл дүниеде сiзден асқан сұлу жоқ, – деп жауап беретiн.

	Патшайым бұған мәз болатын. Өйткенi айнасы өтiрiк айтпайтынына кәмiл сенетiн.

	Бұл уақытта Ақшақар да әдемi қыз боп бойжетiп келе жатқан. Жетi жасқа келгенде жүзi нұрланып, сұлулана түседi.

	Бiр күнi патшайым айнасынан:

	– Айнам менiң, айтар ма екен, Бұл дүниеде менен асқан сұлуды байқар ма екен? – деп сұрайды.

	Сонда айнасы:

	– Патшайымым менiң, бұл дүниеде сiздiң сұлулығыңыз елден артық. Бiрақ Ақшақардың сұлулығы сiзден мың есе озып тұр, – деп жауап бередi. Мұны естiген патшайым ашуға булығып, бiресе көгерiп, бiресе сазарады. Осыдан кейiн Ақшақарды көрсе, жүрегi шаншитын болады. Қызды жек көрiп кеткендiгi соншалық, күндiз күлкiден, түнде ұйқыдан айырылады.

	Ақыры бiр күнi аңшыларының бiреуiн шақырып алады да, оған:

	– Мына қызды орманға апарып, өлтiр. Өлтiргенiңнiң дәлелi ретiнде маған оның өкпесi мен бауырын алып кел! – деп тапсырма бередi.

	Аңшы қызды ертiп, орманға келедi. Қанжарын суырып алып, бейкүнә қыздың жүрегiне ендi сұққалы жатқанда, Ақшақар:

	– Ағатай, менi өлтiрмеңiзшi! Мен өзiм-ақ алысқа, қалың орманның iшiне кетiп қалайын... Ешқашан үйге оралмаймын! – деп еңiреп жылап жiбередi.

	Қыз сондай сүйкiмдi болғандықтан, аңшы аяп:

	– Жарайды, сенiң айтқаның болсын, тек тезiрек қаш! – деп оны босата салады.

	Қыз алды-артына қарамай жүгiре жөнеледi. Жазықсыз жанды өлтiрмегенiне аңшының өзi де қуанып, бiр жеңiлдеп қалады. Ол керi қайтып келе жатқанда, алдынан бiр елiк кездеседi. Аңшы оны атып алып, өкпесi мен бауырын патшайымға әкелiп көрсетедi. Ал патшайым болса, оларды аспазшыларға пiсiрткiзiп, Ақшақардың өкпесi мен бауыры деп жеп алады.

	Қалың орманда жалғыз қалған бейшара қыз безiп келе жатып, бiр кiпкiшкентай үйшiктi байқайды. Ол аздап тынығып алмақ оймен үйшiкке кiредi.

	Үйшiктiң iшiнде аппақ дастарқан жаюлы тұр екен. Дастарқанның үстiне жетi кiшкентай табақ, әр табақтың жанына кiшкентай қасықтар мен жетi пышақ, жетi шанышқы қойылыпты. Үйдiң қабырғасын бойлай жетi кереует тұрады. Олардың үстiне аппақ жамылғылар жабылыпты.

	Кеш батып, қараңғы түскенде үй иелерi келедi. Олар жетi гном екен. Тауда кен қазып, жұмыстан оралған беттерi көрiнедi. Әрқайсысы өз шамдарын жаққанда, үйдiң iшi жарық бола бастайды. Олар iштегi заттардың орнынан қозғалғанын, өздерi жоқта үйде бiреудiң болғанын бiрден сезе қояды.

	Бiрiншi гном:

	– Менiң орындығыма кiм отырған? – дейдi.

	Екiншiсi:

	– Менiң табағыммен кiм ас iшкен? – дейдi.

	Үшiншi гном төсегiндегi ақ жамылғының қыртыстанып тұрғанын көрiп: – Менiң кереуетiме кiм жатқан? – дейдi.

	Сол-ақ екен басқа гномдар да жүгiрiп барып, төсектерiн қарай бастайды. Жетiншi гном өз кереуетiне жақындаса, төсегiнде Ақшақар ұйықтап жатыр екен.

	Ол дереу достарын қасына шақырады. Барлығы жүгiрiп келiп, аң-таң болады. Шамдарын әкелiп, қыздың бетiне жарық түсiредi.

	– О, қандай ғажап!

	– Неткен сұлу қыз!

	Гномдардың қуанғаны соншалық, қызды оятқылары келмейдi. Сөйтiп, жетiншi гном таң атқанша достарының қасына кезек-кезек ұйықтап шығады.

	Таң атады. Ақшақар ұйқысынан оянады. Ол кiшкентай адамдарды көрiп, шошып кетедi. Бiрақ гномдар жылы қабақ танытып:

	– Сенiң атың кiм? – деп сұрайды. Қыз:

	– Менiң атым Ақшақар, – деп жауап бередi.

	– Бiздiң үйiмiзге қалай тап болдың? Ақшақар өгей шешесiнiң қалай өлтiргiсi келгенiн, алайда аңшы аяп, өзiн босатып жiбергенiн, күнi бойы қашып жүрiп, осы үйшiктi тапқанын бастан-аяқ айтып бередi. Гномдар:

	– Үй шаруасын iстей бiлесiң бе? Тамақ iстеу, төсек жинау, кiр жуу, тiгутоқу қолыңнан келе ме? Үйдi таза ұстай аласың ба? – дейдi жан-жақтан сұрақтарын жаудырып. – Егер осыларды iстей алсаң, осында қалуыңа болады. Ештеңеден таршылық көрмейсiң, бiзде бәрi бар, бәрi жеткiлiктi!

	Ақшақар:

	– Жарайды, мен келiстiм, үй тiрлiктерiн iстеуден еш қам жемеңiздер! – деп қуанып кетедi.

	Сол күннен бастап Ақшақар гномдармен бiрге тұрады. Гномдар таң қылаң бере тауға алтын кенiн қазып, қорытуға кетедi. Содан үйге кеш бата бiр-ақ оралады. Сол уақытта Ақшақар кешкi асты дайындап, күтiп отырады. Үйдi жинап, бәрiн ретке келтiрiп қояды.

	Гномдар қызға өте риза болады.

	Олар оған жандары ашып:

	– Өгей шешең сенiң осында екенiңдi бiлiп қоюы мүмкiн... Сондықтан байқа, бiз жоқта үйге бөтен ешкiмдi кiргiзбе, – деп үнемi ескертiп отырады.

	Патшайым болса, ендi жер бетiнде менен асқан сұлу жоқ деп алаңсыз жүредi. Бiрде ол:

	– Айнам менiң, айтар ма екен, Бұл дүниеде менен асқан сұлуды байқар ма екен? – деп айнасынан сұрап қалады.

	Сонда айнасы:

	– Патшайымым менiң, бұл дүниеде сiздiң сұлулығыңыз елден артық. Бiрақ жетi таудың ар жағында, Жетi гномның қасында жүрген Ақшақардың сұлулығы сiзден мың есе озып тұр, – деп жауап бередi.

	Айнаның өтiрiк айтпайтынын бiлетiн патшайым шошып кетедi. Аңшының өзiн алдағанына, Ақшақардың амандығына көзi жетедi. Әлемдегi бiрiншi сұлу өзi емес, кiшкентай Ақшақар екенiн естiп, ашуға булығады. Ендi ол қызды қалай да тауып алудың жолын ойластыра бастайды.

	Ақыры оның жолын да табады. Саудагер кемпiрдiң кейпiне енiп, киiмiн ауыстырып, бет-ауызын бояп алады. Сөйтiп, жетi тау асып, жетi гномның үйшiгiн тауып, есiгiн қағады.

	– Жақсы заттар әкелдiм, сатып алыңыздар, – дейдi ол жылы-жылы сөйлеп.

	Ақшақар:

	– Бiзге ештеңе керек емес, үй иелерi бөтен ешкiмдi кiргiзбе деген, – деп жауап бередi.

	Кемпiр iште қыздың жалғыз екенiн түсiне қойып :

	– Сатып алмасаң да, ең құрығанда, жай қарап көрсеңшi, – деп дорбасынан уланған тарақты шығарып, терезеден көрсетедi.

	Тарақ қызға ұнап қалады да, есiктi ашып жiбередi. Екеуi тiптi бағасына да келiседi. Сол екi арада кемпiр:

	– Кәне, қарағым, тарағымның жақсы екендiгiне көзiң жетсiн, тап осы жерде шашыңды тарап бере қояйын, – дейдi жылмаң қағып.

	Аңқау Ақшақар кемпiрге шашын тарауға рұқсат етедi. Сөйтiп, тарақ қыздың шашына тиген сәтте-ақ, ондағы у бойына тез тарап, есiнен тана жерге құлап түседi.

	– Ә-ә, ендi осы жолы ажалдан құтыла алмассың! – деп өз iсiне сүйсiнген кемпiр алды-артына қарамай зыта жөнеледi.

	Бiрақ қыздың бақытына орай, бұл оқиға кешке таман болған едi. Көп ұзамай гномдар жұмыстан келедi. Ақшақардың еденде сұлап жатқанын көрiп, бұл өгей шешенiң тiрлiгi екенiн бiрден түсiне қояды. Олар арлы-берлi қарап, қыздың шашына қадалған тарақты көрiп, оны тез ажыратып алған кезде Ақшақар да басын көтередi. Ол болған оқиғаны түгел айтып бередi. Гномдар бөтен адамға есiк ашпауды және ескертедi.

	Бұл уақытта үйiне жетiп үлгерген патшайым айнасын қолына алып:

	– Айнам менiң, айтар ма екен, Бұл дүниеде менен асқан сұлуды байқар ма екен? – деп сұрайды.

	Айна бұрынғысынша:

	– Патшайымым менiң, бұл дүниеде сiздiң сұлулығыңыз елден артық. Бiрақ жетi таудың ар жағында, жетi гномның қасында жүрген Ақшақардың сұлулығы сiзден мың есе озып тұр, – деп жауап бередi.

	Мұны естiген әйел ызадан қалшқалш дiрiлдеп кетедi.

	– Ақшақардың көзiн құрту керек! Мен оны қайтсем де өлтiремiн! – деп айғай салады.

	Өгей шеше дереу құпия бөлмеге кiрiп алып, iске қауырт кiрiсiп кетедi. Көрген жанның сiлекейiн шұбыртқандай қып-қызыл алманың бiреуiн таңдап алып, оны улайды. Удың күштiлiгi соншалық, бiр тiстеген адам сол жерде сеспей қататындай едi.

	Алма дайын болған соң, ол жұмысшы әйелдiң кейпiне енiп, Ақшақарға тартып кетедi. Жетi таудан асып, жетi гномның үйшiгiне келiп, есiктi қағады. Ақшақар терезеден басын шығарып:

	– Үйге ешкiмдi кiргiзбеймiн, өйткенi жетi гном бөтен кiсiге есiктi ашуға рұқсат етпейдi, – дейдi.

	– Олар өте дұрыс айтады, – деп жауап бередi әйел. – Бiрақ мына алмаларды мен не iстеймiн? Егер қаласаң, саған бiреуiн тарту етейiн.

	– Жоқ, маған ешкiмнен ештеңе алушы болма деген.

	– Бәлкiм, уланып қаламын деп қорқып тұрған шығарсың? – дейдi әйел жымиып.– Бiрақ сен еш қорықпа, бұлар тап-таза алмалар. Сенбесең, мiне қара, алманы екiге бөлейiн де, бiр жағын сен же, ал бiр жағын мен жейiн.

	Ол мұны тегiннен-тегiн айтқан жоқтын. Өйткенi әйел алманың тек бiр жағын ғана улаған болатын.

	Ақшақар алмаға қатты қызығады. Әсiресе, әйел алманы екiге бөлiп, бiр бөлiгiн тiсiмен қарш еткiзiп, шырынын ағыза жей бастаған кезде тiптi шыдай алмайды. Терезеден қолын созып, жарты алманы алады. Сөйтiп, тiстегенi сол екен, жерге құлап түседi. Қыздың қимылсыз жатқанын көрген залым патшайым:

	– Денесi қардай аппақ, бетiнiң ұшы қан секiлдi алқызыл, шашы қара ағаштай қап-қара сұлу қыз! Гномдарың ендi сенi ешқашан оята алмас! – дейдi сақ-сақ күлiп.

	Ол өз сарайына жеткесiн айнаның алдына отыра қалып, былай деп сұрайды:

	– Айнам менiң, айтар ма екен, Бұл дүниеде менен асқан сұлуды байқар ма екен?

	Айна:

	– Патшайымым менiң, бұл дүниеде сiзден асқан сұлу жоқ, – деп жауап бередi.

	Мiне, оның көптен зарыға күткен сөзiн айна ақыры айтады. Соны естiп, патшайымның жүрегi орнына түседi.

	Кеш батып, үйшiктерiне оралған гномдар жерде сұлап жатқан Ақшақарды көредi. Олар оны тiрiлтiп алу үшiн көп әрекет жасайды: шашын тарап, денесiн сумен, сосын шараппен жуады. Алайда оған еш нәрсе көмектеспейдi. Қыз кiрпiк қақпастан сұлқ жата бередi. Тек бiр ғажабы, түрiне қарасаң, тiрi сияқты: бетiнiң ұшы бұрынғысынша алқызыл әрi сол сүйкiмдi қалпында.

	Сонда гномдар:

	– Мынадай сұлу қызды жерге көмуге қалай ғана көзiң қияды?! – деп қайғырады.

	Сондықтан олар Ақшақарды үнемi көрiп жүру үшiн шыныдан табыт жасайды. Сонан соң қызды табытқа жатқызып, сыртына алтын әрiптермен оның есiмiн, патша қызы екенiн жазып қояды.

	Бiрде бiр патшазада орманда серуендеп жүрiп, түнеп шығу үшiн гномдардың үйiне келедi. Үйге жақындағанда таудың ең төбесiндегi табытты, оның iшiнде жатқан сұлу Ақшақарды көредi. Сыртындағы алтын әрiптермен жазылған жазуды оқиды.

	Сонда ол гномдарға келiп:

	– Мен ендi Ақшақарды көрiп тұрмасам, өмiр сүре алмаймын. Оны маған берiңдер. Мен оны жақсы көрiп қалдым... – дейдi.

	Гномдар жiгiттi аяп, табытты алуына рұқсат етедi.

	Патшазада нөкерлерiне табытты иықтарына салып, көтерiп жүруге әмiр бередi. Бiраз жүргесiн нөкерлер көлденең бұтаға сүрiнiп қалады. Сол сәтте табыт қатты шайқалақтап, кезiнде жұтылмай қалған алма қыздың аузынан шығып кетедi. Артынша оның өзi де оянып, табыттың қақпағын ашады да, кеудесiн көтередi.

	Ақшақар:

	– Құдайым-ау, мен қайда жатырмын?! – дейдi жан-жағына таңырқай қарап.

	Қызға жан бiткенiн көрген патшазада:

	– Сен менiң қасымдасың... – дейдi.

	Патшазада болған жайтты түгел баяндап бередi.

	Содан соң ол:

	– Сен маған қатты ұнайсың! Маған күйеуге шықшы! – деп ұсыныс жасайды.

	Ақшақар оған келiсiмiн бередi. Сөйтiп, патшазаданың әкесi ұлан-асыр той жасайды.

	Тойға Ақшақардың өгей шешесi де шақырылады. Ол ең сәндi көйлегiн киедi де, айнаның алдына келiп:

	– Айнам менiң, айтар ма екен, Бұл дүниеде менен асқан сұлуды байқар ма екен? – деп сұрайды.

	Сол кезде айна:

	– Патшайымым менiң, бұл дүниеде сiздiң сұлулығыңыз елден артық. Бiрақ жас патшайымның сұлулығы сiзден мың есе озып тұр! – деп жауап бередi.

	Мұны естiгенде ол қатты долданып, бастапқыда тойға бармаймын деп шешедi. Бiрақ жас патшайымды көргiсi келiп, мазасы кетедi. Ақыры шыдай алмай,той болып жатқан патша сарайына келедi. Есiктен кiрген бетте қалыңдықтың Ақшақар екенiн бiрден таниды. Қатты шошып кеткен ол есiнен танып, жерге құлап түседi. Сөйтiп, залым әйел сол жерде жан тапсырады.





ЖЕТI ҚАРҒА




	Бiр адамның жетi ұлы болыпты. Бiрақ бiрде-бiр қызы болмапты. Ол қыз перзентiм болса екен деп қатты армандайтын көрiнедi.

	Сөйтiп жүргенде әйелi бiр қыз туыпты. Қуанышы қойнына сыймаған әке-шешесi бұған мәз болады.

	Бiрде қызын тез шомылдырып ала қояйын деп шешесi баласының бiреуiн құдықтан су әкелуге жұмсайды. Сонда оның қасына қалған алты баласы да iлесiп, суға барады.

	Балалар құдықтан су алып жатып, құмыраларын құдыққа түсiрiп алады. Ендi не iстеу керек? Үйге құмырасыз қайтуға шешелерiнен қорқады. Балаларын күтiп-күтiп, тез келе қоймаған соң, шешесi ыза болып:

	– Бәрiн ұмытып, тағы да ойнап кеттi-ау, жұқсыз немелер! Бүйткенше қара қарға боп ұшып кетсе-шi! – деп қарғайды.

	Шешесiнiң аузынан осы сөздердiң шығуы мұң екен, аспанда суылдай ұшқан құс қанатының дыбысы естiледi. Бұл көмiрдей қап-қара қара қарғалар едi. Олар төбеде айналып-айналып жүредi де, бiраздан соң басқа жаққа ұшып кетедi.

	Әке-шешесi қанша қайғырғанмен қолдарынан ештеңе келмейдi. Олардың қолында ендi жалғыз қыздары ғана қалады. Ол күннен күнге есейе бередi. Ата-анасы бұдан былай қызы отырған жерде қарға боп ұшып кеткен балаларын ауызға алмауға келiседi. Сондықтан қыз да көпке дейiн өзiнiң ағалары бар екенiн бiлмей жүредi.

	Бiр күнi өзi туралы сөйлесiп отырған бiр адамдардың сөздерiн қыздың құлағы шалып қалады.

	– Осы қыз жақсы-ау, бiрақ ағаларының бақытсыздыққа ұшырауына себепкер болды ғой... – деседi олар.

	Мұны естiген қыз қатты мұңайып, әке-шешесiне келiп:

	– Менiң ағаларымның болғаны рас па? Олар қазiр қайда? – деп сұрайды.

	Әке-шешесi, бұл қыз бәрiн естiп, бiлiп алған екен ғой, ендi одан несiне жасырамыз деп ойлайды. Олар болған оқиғаны түгел айтып бередi де, бұған оның кiнәлi емес екенiн түсiндiредi. Бiрақ осы әңгiменi есiткеннен кейiн қыз қатты күйiнiп, iштей өзiн-өзi жазғырумен болады. Қайткен күнде де ағаларын тауып әкелуге бел байлайды.

	Сөйтiп, бiр күнi қыз жайлап үйiнен шығып кетедi. Үйден шығарда, әкешешесiн есiне алып жүру үшiн екеуiнiң сақинасын, аштан өлiп қалмау үшiн бiр үзiм нан, шөлдеп қалмау үшiн бiр құмыра су, жолда дем алып отыру үшiн бiр кiшкентай орындық алады.

	Сөйтiп, қыз жүре-жүре жер дүниенiң бiр шетiне жетедi. Сол жерде қыз күндi көрiп, жақындағысы келедi. Бiрақ күн өте ыстық екен, күйдiрiп жiбере жаздайды. Қыз қорыққанынан айға қарай жүгiредi. Бiрақ ай өте суық екен. Қыз ендi жұлдызға қарай жүгiредi. Жұлдыздар қызды күлiмдеп жылы қарсы алады. Таң жұлдызы оған жақындап, қолына бiр кiшкентай сүйек шыбық ұстатады.

	– Сенiң ағаларың Шыны таудың iшiнде, ол тауды тек осы шыбықпен ғана аша аласың, – дейдi.

	Қыз сүйек шыбықты орамалына орап алып, әрмен қарай жүрiп кетедi. Содан тоқтамай жүрiп отырып, Шыны тауға жетедi. Шыны таудың қақпасы жабық екен. Қыз сүйек шыбықпен қақпаны ашайын деп орамалын жазып қараса, iшiнде ештеңе жоқ. Әсте, оны жоғалтып алса керек. «Ендi қайттiм? Ағаларымды қалай құтқарамын?» – деп, қыз уайымдай бастайды.

	Бiрақ бұл өзi бауырмал, өзi тапқыр қыз едi. Ол аз-кем ойланып тұрады да, сосын пышақпен өзiнiң шынашағын кесiп, қақпаның құлыпын ашып көредi. Құлып бiрден ашыла кетедi. Қыз таудың iшiне кiрiп, бiр кiшкентай ергежейлiнi көредi.

	– Бұл жерде не iздеп жүрсiң, қарағым? – дейдi ол.

	– Өзiмнiң ағаларымды – жетi қарғаны iздеп жүрмiн, – деп жауап бередi қыз.

	– Олар қазiр үйде жоқ, егер тосамын десең, үйге кiрiп отыра тұр, – дейдi ергежейлi.

	Содан соң, ол қарғаларға жетi тостақ тамақ, жетi стақан cу әкелiп қояды. Қыз тостақтағы тамақтың әрқайсысынан ауыз тиiп, стақандағы сулардан бiр-бiр ұрттайды. Ең ақырында соңғы стақанның iшiне өзi үйден алып шыққан қос сақинаны салып жiбередi.

	Сол сәтте аспанда ұшқан құстардың дауыстары естiледi.

	– Бұл үйге қайтқан қарғалар ғой, – дейдi ергежейлi.

	Қарғалардың қарны қатты ашса керек. Олар iшке кiрген бетте ас салынған ыдыстарға ұмтылады.

	– Менiң тостағымнан тамақ iшкен кiм?

	– Менiң стақанымнан кiм ұрттаған?

	– Сiрә, бұл жерде адам баласы болған-ау?!

	Дастарқан басына отырған қарғалар шулап қоя бередi.

	Жетiншi қарға стақанындағы суды iшiп бола бергенде iшiнен қос жүзiк шыға келедi. Әке-шешесiнiң жүзiгiн бiрден таныған қарға:

	– Ой, дүние-ай! Егер осы жерде бiздiң қарындасымыз болса, бiз қазiр қайтадан адам кейпiне түсер едiк-ау! – деп аһ ұрады.

	Бұл кезде қыз есiктiқ сыртында жасырынып тұр едi. Ағасының әлгi сөздерiн естiген ол iшке кiрiп келедi.

	Сол-ақ екен қарғалар қайтадан адам кейпiне енедi. Бiрiн-бiрi сағынған бауырлар қайта-қайта құшақтасып, мәз-майрам болады. Содан соң бәрi жиналып жолға шығады. Сөйтiп, көп ұзамай ата-аналарымен қайта табысады.





АҚ ЖЫЛАН




	Ертеде, сонау ерте заманда, даналығымен шартарапқа аты жайылған бiр патша өмiр сүрiптi. Бейне бiр әлдекiм көктен құлағына сыбырлап тұрғандай-ақ оның бiлмейтiн нәрсесi жоқ екен. Және бiр ерекшелiгi, сол патшаның өзiндiк таңғаларлық ұстанымы бар көрiнедi: күн сайын түскi ас iшiлiп, жұрттың бәрi дастарқан басынан тұрып кеткен кезде, ең сенiмдi қызметшiсi оның алдына тағы бiр ас әкелiп қояды екен. Бiрақ ыдыстың бетi жабық болғандықтан оның қандай тамақ екенiн әлгi қызметшiнiң өзi де бiлмептi. Жан баласы бiлмейтiн осындай жұмбақ асты патша тек оңашада жалғыз өзi жеп жүрiптi.

	Алайда осының сырын шешсем деген құштарлыққа бой алдырған қызметшi ақыры төзiмi таусылып, бiр күнi патшаның оңашада жейтiн тамағын өзiнiң бөлмесiне алып барады. Есiктi жақсылап жауып, ыдыстың қақпағын ашып қараса, iшiнде уылжып пiскен ақ жылан жатыр екен. Мiне, ғажап! Өзiн-өзi тежей алмаған қызметшi жылан етiнiң шетiнен бiр кесiп алып, аузына салады. Сол сәтте ол терезенiң сыртынан естiлген нәпнәзiк дауыстарды құлағы шалады. Жақынырақ барып тыңдаса, кiшкентай екi торғай әңгiмелесiп отыр екен. Олар далада және орманда көргендерiн бiрбiрiне жарыса айтып жатады. Тегi жылан етiнiң құдiретi болса керек, қызметшi құстардың тiлiн түсiнiп, олардың сөздерiн әрмен қарай сүйсiне тыңдай бередi...

	Дәл сол күнi патшайымның ең әдемi жүзiгi жоғалады. Күдiк, әрине, сарай iшiнде жүрiп-тұруына толық еркiндiк берiлген сенiмдi қызметшiге түседi. Патша оны шақырып алып, егер ертең таңға дейiн кiнәлiнiң атын атамаса, оның өзiн ұры деп танып, сотқа беретiнiн айтып қорқытады. Бiрақ ол өзiнiң жазықсыз екенiн дәлелдеуге тырысып, ақталумен болады. Әйткенмен де патша өз шешiмiн еш өзгертпейдi.

	Амалы таусылған қызметшi аулаға шығып, басына түскен пәледен құтылудың жолын iздестiре бастайды. Уайымға батқан ол бiр кезде жан-жағына қараса, анадай жердегi бұлақтың жағасында екi үйрек әлсiн-әлсiн тұмсықтарымен денелерiн қасып қойып, қызу әңгiмеге кiрiсiп кетiптi. Қызметшi қастарына жақынырақ барып, сөздерiне құлағын түредi. Ал олар бүгiн таңертең қайда қыдырғандарын, қандай дәм жегендерiн тiлге тиек етедi. Бiр кезде үйректердiң бiреуi аяқ астынан мазасызданып:

	– Мен мана асығып жүрiп, патшайымның терезесiнiң алдында жатқан бiр жүзiктi жұтып қойыппын, ендi сол iшiмдi ауыртып жатқаны... – дейдi қасындағы серiгiне мұңын шағып.

	Қуанып кеткен қызметшi сол замат үйректi шап берiп ұстап алады да, асханаға әкелiп:

	– Қарашы, мына үйрек қандай семiз, осыны маған сойып бершi! – дейдi аспазшыға.

	– Иә, өзi әбден-ақ семiрген екен! – дейдi аспазшы үйректi қолына ала салмақтап тұрып.– Тегi қазанға қуырылу кезегiн көбiрек күтiңкiреп қалған-ау!..

	Азпазшы үйректiң басын шауып, денесiн паршалай бастайды. Мiне, осы кезде оның асқазанынан патшайымның жүзiгi де табыла кетедi. Ендiгi жерде қызметшiге өзiнiң кiнәсiз екенiн дәлелдеу оп-оңай едi. Ал патша болса, оны текке жазғырғанын жуып-шаю үшiн оған ең беделдi қызметтердiң бiрiн ұсынып, мол сый-сияпат жасауды уәде етедi.

	Бiрақ солардың бәрiнен бас тартқан қызметшi, тек бiр ат пен азын-аулақ ақша беруiн өтiнедi. Оның жер көрiп, ел аралағысы келедi. Патша жiгiттiң тiлегiн сол замат орындайды да, ол көп кешiкпей алыс сапарға аттанады.

	Жолда бiр көлдiң қасынан өтiп бара жатып, жiгiт жағадағы қамысқа шырмалып қалған үш балықты көредi. Олар қанша тырбаңдап аласұрғанмен, суға жете алмай қиналып жатыр екен. Жолаушы балықтардың сөздерiнен, мiне ендi, бiзге осы құрғақ жерде қаталап өлуден басқа ештеңе де қалған жоқ деген әңгiменi ұғады. Ауыздары ашылып, әрең тыныстап жатқан байғұстарға жаны ашыған ол жылдам атынан түсiп, оларды қайтадан суға түсiрiп жiбередi. Азаптан құтылған үш балық судан бастарын қылтитып:

	– Бiз сенiң бұл жақсылығыңды ешқашан ұмытпаймыз! Әрi мiндеттi түрде бұның қарымтасын қайтарамыз! – дейдi қуана дауыстап.

	Ол әрмен қарай жүрiп кетедi. Бiр кезде оның дәл аяғының астынан бiреу сөйлегендей болады. Жiгiт құлағын түрiп тұра қалады. Байқаса, сөйлеп жатқан құмырсқалардың патшасы екен.

	– Туһ, тым құрығанда адамдар бiздi таптамаса ғой!.. – дейдi ол күрсiне күңiренiп.

	Жолаушы бiрден атының басын шетке бұрып, құмырсқалардың илеуiн айналып өтедi. Мейiрiмдi адамның iс-әрекетiне риза болған құмырсқалардың патшасы:

	– Бiз сенiң бұл жақсылығыңды ешқашан ұмытпаймыз, мiндеттi түрде қарымтасын қайтарамыз! – дейдi шаттана дауыстап.

	Ұзақ жол ендi жiгiттi қалың орманға алып келедi. Бiр үлкен ағаштың қасынан өтiп бара жатқанда ол ұясының жанында шоқиып отырып, балапандарын жерге қарай лақтырып жатқан екi қарғаны байқап қалады.

	– Кәне, жоғалыңдар, жалқау немелер! – дейдi олар орманды бастарына көтере қарқ-қарқ бақырып. – Сендердi қашанғы асырай бермекшiмiз?! Бұдан былай өз күндерiңдi өздерiң көрiңдер!

	Жерге құлаған байғұс балапандар әлсiз қанаттарын сабалап:

	– Бiз әлi кiшкентаймыз ғой, тiптi ұша да алмаймыз! Ендiгi жерде бiздiң күнiмiз не болмақ, әсте аштан өлетiн шығармыз!.. – деп зар-зар етедi.

	Қайырымды жiгiт көп ойланып жатпастан атынан түседi де, оны қылышымен шауып өлтiрiп, қарғаның балапандарына азыққа қалдырып кетедi.

	– Сенiң бұл жақсылығыңды ешқашан ұмытпаймыз! Басыңа ауыр күн туса, бiз де саған көмектесемiз!– дейдi қарғаның балапандары ұзай берген жiгiттiң соңынан жарыса дауыстап.

	Ендi жiгiтке жаяу жүруге тура келедi. Дегенмен де, ол жүре-жүре ақыры елдiң астанасына да жетедi. Қараса, қаланың көшелерi у-шу, абырсабыр. Бiр уақытта атқа мiнген жаршы ортаға шығып:

	– Уа, жарандар, патшаның қызы өзiне лайықты жар таңдамақ! Егер кiмде-кiмнiң одан үмiтi болса, ол ең алдымен қыздың қиын тапсырмасын орындауы тиiс! – деп бүкiл жұртқа жар салады. – Ал егер алда-жалда тапсырманы дұрыс орындай алмаса, ол адам өмiрiмен қоштасады!..

	Талай адам өз бақытын сынап көредi. Бiрақ амал нешiк, олар қыздың тапсырмасын орындай алмай, бiрiнен соң бiрi жарық дүниемен қоштасып жатады. Жұрттың бәрiн ынтықтырып қойған бұл өзi қандай жан деп, жолаушы да патша сарайын келедi. Расында, ел қызықса қызыққандай, қыз өте сұлу екен. Оның сұлулығын тiлмен суреттеп шығу тiптi мүмкiн емес едi. Жiгiт оған бiрден ғашық болады. Махаббат отына күйiп-жанған ол бар қауiп-қатердi ұмытып, патшаға келедi де, тапсырманы орындауға әзiр екенiн айтады.

	Сол сәтте-ақ жолаушыны буырқанған теңiз жағасына ертiп әкелген патша саусағындағы жүзiгiн теңiзге лақтырып жiберiп, соны судың түбiнен алып шығуды тапсырады.

	– Бiрақ бiлiп қой, егер жағаға жүзiксiз шығатын болсаң, сенi қайтадан суға лақтырады! Осылай қашан теңiзге батып кеткенiңше қайта-қайта лақтыра бередi! – дегендi қосып қояды ол.

	Жұрттың бәрi сымбатты жас жiгiттi қатты аяп кетедi. Ендi не iстеу керек? Жiгiт ойланып қалады. Дәл сол кезде теңiздiң бетiне үш балық, кезiнде өзi ажалдан құтқарған үш балық, жүзiп шыға келедi. Бiр балықтың аузында тiстеп алған қабыршағы бар. Ол жағаға жақынырақ келiп, қабыршақты жiгiттiң аяғының астына тастайды. Жiгiт қабыршақты көтерiп, аузын ашса, iшiнде алтын жүзiк жатыр екен. Қуанып кеткен ол жүзiктi әкелiп патшаға тапсырады. Бiрақ патша сөзiнде тұра алмайды. Өйткенi оның өр көкiрек қызы үмiткердiң жай ғана қызметшi екенiн естiп, уәдесiнен жалтарып кету үшiн және бiр тапсырманы ойлап табады. Ол баққа шығып, үлкенүлкен он қап тарыны шөптiң үстiне айналдыра шаштырады да:

	– Мыналарды таңертең күн шыққанша жинап алуың керек! – дейдi қатқыл үнмен. – Және есiңде болсын, жерде бiр де бiр дән қалмауы тиiс!

	Жiгiт бақтың iшiнде отырып, әбден басын қатырады. Бiрақ қыздың тапсырмасын орындайтындай ештеңе ойлап таба алмайды. Ол ендi ертең күн шыққан соң өзiн қалай дарға астынын көз алдына елестете бастайды... Мiне бақтың iшiне күннiң алғашқы сәулелерi де түседi. Алайда... О-о, ғажап! Анадай жерде он қап тары тiзiлiп тұра қалыпты. Жер тап-таза, шөптiң арасында бiр де бiр дән қалып қоймаған. Адам баласының қолынан келмейтiн осынау шаруаның өткенде өзi жақсылық жасаған құмырсқалардың патшасының ұйымдастыруымен жүзеге асырылғанына жiгiт еш шүбаланбайды.

	Тапсырмасының нәтижесiн көруге келген қыз аң-таң. Тапсырма толық орындалыпты. Бiрақ қыз өзiнiң өркөкiрек мiнезiн жеңе алмайды.

	– Ол екi бiрдей тапсырмамды орындағанымен, өмiр ағашының алмасын әкелiп бермейiнше, менiң күйеуiм бола алмайды! – дейдi патшаның қызы үшiншi рет жалтарып.

	Жiгiт өмiр ағашының қайда өсетiнiн де бiлмейтiн. Алайда ол жолға жиналады, қашан аяғы тоқтап қалғанша оны iздей беруге бел буады. Сөйтiп, жүре-жүре үш патшалықты шарлап шығады. Бiрде кеш түсiп қалған кезде бiр орманға келiп кiредi. Әбден шаршаған ол үлкен ағаштың түбiне жатып, ұйықтап алмақшы болады. Дәл сол сәтте төбесiндегi бұтақтар сыбдырлап, бiр алтын алма оның қолына келiп түседi. Iле-шала үш қарға тiзесiне қонақтайды.

	– Бұл бiз ғой, кезiнде өзiң аштықтан құтқарып қалған қарғаның үш кiшкентай балапандары,– дейдi олар жарыса сөйлеп.– Қазiр бiз үлкен болып өстiк. Ендi мiне, сенiң алтын алманы iздеп жүргенiңдi естiп, жердiң шетiне дейiн ұшып барып, өмiр ағашының ғажайып жемiсiн алып келдiк!

	Қатты қуанып кеткен жiгiт тездетiп керi қайтып, алтын алманы патшаның қызына әкелiп бередi. Басқадай сылтау таба алмаған қыз алманы екiге бөлiп, жiгiт екеуi жейдi. Сөйтiп, оның жүрегi болашақ жарына деген шынайы сүйiспеншiлiкке толады. Осылайша бiрiн-бiрi шексiз сүйген екi жас бүкiл өмiрлерiн ешбiр ұрыс-керiссiз, тәттi сыйластықта өткiзiптi.





СЫРЛЫ АДАМ БЕЙНЕЛIЛЕР




	Бiр етiкшi әбден кедейленiп бiтедi. Ең соңында оның бiр етiктiк былғарыдан басқа дымы қалмайды. Сол былғарыны iске жарату үшiн, кешке қарай пiшiп қояды да, таңертең ерте тұрып тiгермiн деп ойлайды.

	Алайда таңертең тұрып етiктi тiгейiн десе, етiк тiгулi, дап-дайын, үстелдiң үстiнде қаздиып тұр. Етiкшi бұған аң-таң болады. Етiктi қолына алып қараса, тiгiсiнде бiр мiн жоқ, асқан шебердiң қолынан шыққаны көрiнiп-ақ тұр.

	Оны сату жағы да тез орайласа кетедi. Көп ұзамай-ақ бiр кiсi етiкке қатты қызығады да, артық ақша берiп, сатып алады. Сол ақшаға етiкшi, ендi екi етiк шығатын былғары сатып алады.

	Ол былғарыны кешке қарай пiшiп қояды да, ертеңiне ертелеп тiкпекшi болады. Бiрақ ертеңiне тұрып қараса, етiктерi тiгiлiп, тағы да дап-дайын боп тұр екен.

	Етiктi сатып алушылар да тез табыла кетедi. Олар көп ақша берiп, екеуiн де iлiп әкетедi. Етiкшi ендi төрт етiктiк былғары сатып алады.

	Әдеттегiдей кешке пiшiп, таңертең тұрып қараса, бұл төрт етiк те дап-даяр. Осылайша күнде кешкiсiн пiшiп қойған етiгi ертеңiне тiгiлiп шыға келедi. Сөйтiп, бiраз күннiң iшiнде етiкшi едәуiр әлденiп қалады.

	Бiр күнi етiкшi былғарыларын пiшiп қояды да, әйелiне:

	– Бүгiн түнде ұйықтамасақ қайтедi? Бiздi қолдап, жақсылық жасап жүрген кiм екенiн бiлсек? – дейдi.

	Бұл сөздi әйелi де мақұл көредi. Үйдегi шамды көлегейлеп, екеуi бұрышта iлулi тұрған киiмдердiң тасасына жасырынады.

	Түн ортасы болған кезде үйдiң iшiне адам кейпiндегi кiп-кiшкентай екi жалаңаш тiршiлiк иесi кiредi. Екеуi отыра қалып, қолдарына пiшулi тұрған былғарыны алып, жыпылдатып тiге жөнелгенде етiкшiнiң аузы ашылып, көздерi бақырайып кетедi. Әлгi екеуi етiктердi тiгiп бiткенше бiр дамыл таппайды. Тек жұмыстарын бiтiрген соң ғана бастарын көтерiп, лезде үйден ғайып болады.

	Таңертең етiкшiнiң әйелi:

	– Бұл кiшкентай немелер бiздi байытты ғой, сондықтан алғысымыз ретiнде бiз де оларға жақсылық жасайық. Бiр байқағаным, байғұстардың үстерiнде киiмдерi жоқ екен, сiрә, тоңатын да шығар, сол үшiн мен оларға көйлек-дамбал, шекпен тiгiп, аяқтарына байпақ тоқып берейiн. Ал сен екеуiне екi бешпент тiгiп берсеңшi, – дейдi.

	Бұған күйеуi келiсе кетедi.

	Екеуi сыйлықтарын кешке дейiн бiтiрiп, үстел үстiне, былғары жинайтын жерге қаттап қояды да, өздерi жасырынып қарап тұрады.Түн ортасы болғанда әлгi адам кейпiндегi екеу үйге кiрген бойда отыра қалып, етiк тiкпекшi болады. Бiрақ бұл жолы былғарының орнында қат-қат киiмдер тұр едi. Олар алғаш бiраз таңырқап тұрды да, артынан қатты қуанып, әдемi киiмдердi үстерiне киiп алады. Сосын өлең айтып, әндете жөнеледi.



	Адам көркi шүберек,

	Қарасаң көзiң тоймайды!

	Бiтiрдiк тiгiп ертерек,

	Жатып алсақ болмайды.



	Олар осылайша әндете билеп, есiктен шығып кетедi.

	Содан кейiн олар бұл үйге қайтып оралмапты. Ал етiкшi болса өмiр бойына молшылықта өмiр сүрiптi.





ТИТТЕЙ КОРОЛЬ




	Баяғы заманда құс атаулы жиналып, өздерiне билiк жүргiзетiн король сайламақшы болыпты. Мұндай өте маңызды жұмысты жан-жақты талқылау үшiн ойдағы, қырдағы құстар түгел ұшып келiптi: бүркiт те, шымшық та, жапалақ та, қарға да, бозторғай да, шөже торғай да, тiптi аты жоқ, ең елеусiз деген кiшкентай құстар да қатардан қалмапты. Содан құстар әрiберi кеңесiп, мынадай қаулы қабылдаған көрiнедi: кiм де кiм ең биiкке көтерiлсе – сол король болсын. Кейбiр құстар: «Мен бұдан да жоғары көтерiлетiн едiм, қараңғы түсiп кеткендiктен ұша алмай қалдым» демеуi үшiн, жарыс ертеңiне, елеңалаңнан басталатын болып келiсiледi.

	Ертеңiне жарыс дабылы соғылған сәтте барлық құстар қанаттарын сабалап, улап-шулап ұша жөнеледi. Байтақ даланы бұрқыраған шаң қаптап, жердiң бетiн қара бұлт басқандай болады.

	Дегенмен де бiрте-бiрте кiшкентай құстар шаршап, жерге қона бастайды. Тек iрi құстар ғана аспанда ұзағырақ қалықтап жүредi. Бiрақ жарыстың соңында бiрде-бiр құс бүркiтке тең келе алмайды. Осыны байқаған бүркiт төмен қараса, расында құс атаулының бәрi-бәрi тым төменде қалып қойған екен. «Ендi бұдан әрi көтерiлiп қайтем, онсыз да мен король бoлатын болдым ғой!» – деп бүркiт бiртiндеп төмен түсе бастайды. Басқа құстар тұстұстан:

	– Королiмiз сен болдың! Өйткенi бәрiмiзден жоғары көтерiлдiң! – деп шулай бастайды.

	Сол уақытта бiр титтей құс шыр ете түседi:

	– Жоқ, бәрiңнен жоғары көтерiлген мен!

	Ол бүркiттiң желке жүнiнiң арасына тығылып қалған екен. Кiшкентай құс тығылып жатқан жерiнен атып шығып, аспанға шарықтай жөнеледi. Бұған дейiн қимылсыз тың жатқан ол әп-сәтте бүркiттен де жоғары көтерiлiп кетедi. Сосын төмен қарай құлдилап келiп:

	– Король мен болам! Король мен болам! – дейдi айналасына жар салып.

	– Сен қалайша король болмақсың?! – деп басқа құстар оған зекiп қоя бередi. – Король болмайсың! Өйткенi сен арамдықпен, қулықпен жоғары көтерiлдiң!

	Содан құстар қайтадан бас қосып, жаңа шарт қояды: кiмде-кiм жерге терең кiрсе, сол король болсын!

	Құс атаулы қайтадан әбiгерге түседi. Көлдiң бетiн сабалап, бiр жағынан апай төс қаз шығады. Бiр жағынан қоқиланған көк қораз шығады жердi шұқып. Бәрiнен де үйрекке қиын болады. Ол орға секiрiп түсемiн деп аяғын сындырып алып: «Бүйтiп король болғанша, тек жүргенiм артық!» – деп, қайтадан өзiнiң айдын көлiне керi қайтып кетедi. Жолда бара жатып:

	– Қыр, қыр, қыр! Бос қайттым құрдан құр, құр! – дейдi басы салбырап.

	Ал манағы аты жоқ кiшкентай құс болса тышқанның iнiне зып берiп кiрiп кетедi де, сонда жатып:

	– Король мен! Король мен! – деп шырылдайды.

	Оған басқа құстар:

	– Сен тағы да арам әрекетке бардың ба?! Алайда сенiң бұл қулығыңнан бәрiбiр ештеңе шықпайды, соны бiлiп қой! – деп шулап қоя бередi.

	Сөйтiп, барлық құстар ақылдаса келiп, жаза ретiнде оны сол iннен шығармай, аштан өлтiрейiк деседi. Содан iннiң аузын күзетiп тұруға жапалақты қалдырады.

	Ұзамай күн батып, кеш болады. Күнi бойы жарысумен әбден шаршаған құстар жан-жаққа тарап кетедi. Жалғыз жапалақ қана iндi күзетiп отыра бередi. Iнге қадала-қадала көзi талған ол: «Қой, бiр көзiмдi жұмып, бiр көзiммен қарасам да жетер, ендi бұл жауыз ешқайда қаша алмас» деген ойға келедi. Сөйтiп, бiр көзiн жұмып, бiр көзiн ашып отырады. Аты жоқ кiшкентай құс iннен басын шығарып қараса, жапалақ дәл төбеден төнiп отыр екен. Ол қайтадан iшке қойып кетедi.

	Бiр кезде күзеттегi жапалақ ашық көзiн жұмып, жұмулы көзiн ашып отырмақ болады. Бiрақ ашық көзiн жұмған уақытта, жұмулы көзiн ашуды ұмытып кетедi. Содан екi көзi бiрдей жұмылған соң, әрине, жапалақ көп ұзамай ұйықтап қалады. Мұны бiлiп қойған титтей тұтқын құс сол замат зып берiп қаша жөнеледi.

	Содан бастап құс атаулы жапалақты жек көрiп кетедi. Сол үшiн де ол күндiз көзге түсуден қорқып, тек түнде ғана ұшатын болады. Әрi осының бәрiн тышқанның iнiнен көрiп, оларға әбден өшiгiп алады. Тышқандарды қуып жүрiп, ұстап жейтiнi де содан болса керек.

	Дәл сол сияқты кiшкентай құс та көзге көп түскiсi келмейдi. Құстар ұстап алса мойнымды жұлар деп қорыққандықтан, үнемi шеттеп, қалақайлы дуалдарға жақын жүредi. Оның және бiр әдетi, егер айналада қауiпқатердiң жоғына көзi жетсе:

	– Мен король! Мен король! – деп шыр-шыр етiп жүргенi.

	Сол үшiн де құстар оны мазақ қылып, «қалақайшы» деп атап кетедi.





АҚЫЛДЫ ЭЛЬЗА




	Ертеде бiр ерлi-зайыптылар өмiр сүрiптi. Олардың жалғыз қызы болыпты. Оны ата-аналары Ақылды Эльза деп атайды екен. Мiне, сол қыздары бой жеткен соң, бiрде әкесi:

	– Қызымызды күйеуге беретiн уақыт жеттi-ау, – деп құлаққағыс етедi.

	– Иә, – дейдi анасы оны қостап, – егер оған үйленгiсi келетiн адам табылса...

	Сөйтiп жүргенде сонау алыстан Ганс деген бiр азамат келiп, қызға құда түседi. Әрi әңгiме барысында ол қалыңдығының өте тапқыр болғанын қалайтындығын ескертедi.

	– О, ол жағынан қам жемеңiз! – дейдi әкесi мақтаныш сезiммен.

	– Ах, о не дегенiңiз, бiздiң қызымыздың тапқырлығы, алғырлығы тiптi керемет! – дейдi шешесi күйеуiн қостай жөнелiп. – Ол керек десеңiз, даладағы желдiң қалай қозғалғанын көрiп, шыбынның қалай түшкiргенiн байқап қояды!

	– Ал егер қыздарыңыз дәл осы айтқандарыңыздай аңғарымпаз, зерек болмай шықса, онда мен түптiң түбiнде онымен басымды қоса алмаймын! – дейдi Ганс бастапқы талабын шегелей түсiп.

	Ендiгi әңгiменi екi жақ дастарқан басында жалғастырады. Сөз арасында анасы:

	– Эльза, үй астындағы қоймаға барып, бiзге сыра әкелiп бершi, – дейдi.

	Ақылды Эльза асханадағы сөреден құмыраны алып, қоймаға түседi. Сосын төмен еңкейiп, арқасын ауыртпау үшiн, әрi арлы-берлi қозғалғанда қатты шаршап қалмау жағын ойлап, сыра құйылған бөшкенiң алдына орындық қояды. Орындықтың үстiне құмыраны орналастырады. Ендi, әрине, бөшкеден сыраны құйып алу тiптi оңай. Эльза сыра ағызатын тұтқаны бұрайды да, құмыра толтырылып жатқан кезде уақытты текке өткiзбеу үшiн жан-жағына қарайды. Сол-ақ екен оның көзi қабырғаға iлiнген қайланы байқап қалады. Әсiлi, о баста қойманы жасаған кезде құрылысшылар ұмыт қалдырса керек.

	Ақылды Эльзаның көзiнен жасы сорғалай ертеңгi күнiн ойлап, уайымдай бастайды: «Мен ғой жақында Гансқа тұрмысқа шықпақпын, әрине бiр жылдан кейiн бiздiң баламыз болады. Ал ол өскен соң бiз оны қоймаға сыра сүзуге жұмсаймыз. Мiне, сол кезде мына қайла оның басына құлап, өлтiрiп қойса ше...» Келешекте бастарына түсетiн бақытсыздықты көз алдына елестеткен Эльза одан сайын өкiрiп жылайды. Ал төбедегiлер оны әрi күтедi, берi күтедi, бiрақ Ақылды Эльза әлi жоқ, әлi жоқ... Ақыры шыдамы таусылған шешесi үй қызметшiсiн қызының артынан жiбередi.

	– Сен қоймаға барып қайтшы, Эльза тым кешiгiп кеттi ғой, – дейдi ол iштей уайымдап.

	Қызметшi әйел қоймаға келсе, Эльза үлкен бөшкенiң алдына жайғасып алып, еңiреп жылап отыр.

	– Эльза, сен неге жылайсың? – деп сұрайды қызметшi.

	– Ох, қалайша мен жыламаймын?! – дейдi ол солқ-солқ етiп.– Өзiң ойлашы, мен жақында Гансқа тұрмысқа шықпақпын, демек, бiр жылдан соң бiздiң баламыз болады, мiне сол есейгенде сыраны сүзу үшiн қоймаға түссе, мына қайла басына құлап, өлтiрiп қоюы мүмкiн ғой...

	Қызметшi оны қостай кетедi:

	– Ах, бiздiң Эльзамыз қандай ақылды!

	Ол қыздың қасына отыра қалып, қосыла жылайды. Ал үйдегiлер сыраны күте-күте әбден мазалары қаша бастайды. Ақыры төзiмi таусылған үйдiң иесi:

	– Қоймаға сен барып келшi, аналар не iстеп жатыр екен, – деп және бiр қызметшiсiн жұмсайды.

	Қызметшi қоймаға түсiп қараса, Ақылды Эльза мен қызметшi әйел жарыса жылап отыр екен.

	– Сендер неге жылайсыңдар?! – деп сұрайды ол үрейлене сасқалақтап.

	– Ох, қалайша мен жыламаймын?!– дейдi Эльза қорс-қорс етiп.– Өзiң ойлашы, мен жақында Гансқа күйеуге шығамын, демек, бiздiң баламыз болады деген сөз, ал сол бала есейгенде сыраны сүзу үшiн қоймаға түссе, мына қабырғада iлулi тұрған қайла басына құлап, оны өлтiрiп қоюы мүмкiн ғой...

	– Ах, бiздiң Эльза қандай ақылды!

	– Қызметшi қыздың қасына отыра кетiп, қосыла жылайды.

	Ал үйдегiлер қызметшiнi күте-күте төзiмдерi таусылған соң, қыздың әкесi шешесiне:

	– Қоймаға өзiң баршы, Эльза бiр нәрсеге ұрынып қалған жоқ па екен,– дейдi.

	Шешесi қоймаға түссе, мана кеткен үш адамның үшеуi де жылап отыр. Ол не үшiн жылап отырғандарын сұрайды. Ал Эльза, өзiнiң болашақ баласы есейiп, сыра құю үшiн қоймаға түскенде, басына қайла түсiп өлуi мүмкiн екенiн айтып шығады. Сонда қыздың шешесi:

	– Ах, бiздiң Эльзамыз қандай ақылды! – деп, әлгiлердiң қасына отыра кетiп, қосыла жылайды.

	Бiраз күтiп-күтiп әйелi тез оралмағасын, мазасызданған үйдiң иесi:

	– Қой, мен өзiм барып көрейiн, Эльзаға не боп қалды екен... – деп асығыс жинала бастайды.

	Ол қоймаға түсiп қараса, әлгiнде үйден кеткендердiң бәрi қаз-қатар тiзiлiп, өкiре жылап отыр. Бұған себеп, күндердiң күнiнде дүниеге келетiн Эльзаның баласы екен, ол кейiн ер жетiп, сыраны сүзу үшiн қоймаға түсiп, қабырғада iлулi тұрған мына қайланың астына отыра қалған жағдайда... иә, дәл сол кезде қайла құлап кетсе ше...

	– Ах, бiздiң Эльзамыз қандай ақылды! – деп дауыстап жiберген әкесi олардың қасына отыра кетiп, қосыла жылайды.

	Күйеу жiгiт үйде жалғыз отырып, үй иелерiн ұзақ күтедi. Бiрақ келмеген соң, әсте олар менi төменде күтiп отыр-ау деп ойлайды. Ақыры ол да қоймаға түсiп қараса, әлгiнде кеткен бес адамның бәрi еңiреп жылап отыр.

	– Сендерге не болған?! – дейдi ол аң-таң күйде.

	– Ах, сүйiктiм, – дейдi Эльза тiлге келiп, – Екеумiз үйленген соң, бiздiң баламыз болады емес пе, мiне сол есейген кезде сыраны сүзу үшiн, әлбетте бiз оны қоймаға жұмсаймыз, ал қабырғаға iлiнген мына қайла дәл сол сәтте оның басына құлап, мерт етсе ше... Ал бұған қалай жыламайсың...

	– Бәрекелдi-i! – дейдi Ганс қуана жымыңдап. – Менiң үйдегi шаруашылығым үшiн бұдан артық ақылдың қажетi де жоқ! Эльза, сен өте ақылды екенсiң, сондықтан мен саған үйленемiн.

	Күйеу жiгiт қалыңдығының қолынан ұстап жоғарыға көтерiледi де, сол жерде бiрден үйлену тойын жасайды.

	Екеуi бiраз бiрге өмiр сүргеннен кейiн, бiр күнi Ганс:

	– Эльза, мен ақша табуға барайын, ал сен үйiмiзде нан болу үшiн егiстiкке барып, бидай ор, – дейдi.

	– Жарайды, сүйiктiм, мен тап осылай iстеймiн!

	Ганс шығып кеткен соң, әйелi өзiне тәттi ботқа пiсiрiп алып, егiстiкке барады. Онда келгесiн ол өз-өзiнен былай деп сұрайды:

	– Бiрiншi егiн орайын ба, әлде ең алдымен тамақ iшiп алғаным дұрыс па? Жоқ, бiрiншi тамақ iшiп алайын.

	Осыған тоқтаған келiншек бiр табақ ботқаны жеп алып, тағы да өзiнен сұрайды:

	– Ендi не iстесем екен? Егiн оруды бастайын ба, әлде бiрiншi ұйықтап алғаным дұрыс па? Жә, бiрiншi ұйықтап алайын.

	Келiншек бидайдың арасына жатып, ұйықтап кетедi. Бұл кезде Ганс үйiне қайтып оралған болатын. Қараса, әйелi егiстiктен әлi келмептi.

	– Менiң Эльзам қандай ақылды, өзi егiстiктен әлi оралмапты, не тамақ та iшпеген! – дейдi Ганс масаттанып.

	Көп ұзамай кеш түседi. Бiрақ Эльза әлi көрiнбейдi. Ганс орнынан тұрып, егiстiкке тартып кетедi. Еңбекқор әйелiнiң қанша бидай орғанын көруге асығады. Бiрақ ол келiншегiнiң қорылдап ұйықтап жатқан үстiнен түседi, ешқандай бидай да орылмаған. Ганс тездетiп үйiне барады да кiшкентай қоңыраулары бар құс аулайтын торын әкелiп, Эльзаның үстiне тастайды. Алайда ол түк бiлместен әрмен қарай ұйықтай бередi. Ал Ганс болса қайтадан үйiне келiп, есiктi бекiтедi де, өз шаруасына кiрiсiп кетедi.

	Айнала тастай қараңғы болған кезде Ақылды Эльза ұйқысынан оянады. Орнынан тұрып, қозғалайын десе қоңыраулар сылдырлап қоя бередi. Сәл қимылдап кетсе, сылдыр-сылдыр... Эльза қорқып кетедi: апырау, осы мен Ақылды Эльзамын ба? Ол өз-өзiнен қайта-қайта сұраумен болады:

	«Бұл менмiн бе, әлде мен емеспiн бе?» Бiрақ қанша тырысқанмен, бұл сұрақтың жауабын таба алмайды. Ақырында: «Қой, мен үйге барып сұрайын, олар бiлетiн шығар» деген тоқтамға келедi.

	Эльза жүгiрiп үйiне келедi. Бiрақ есiк жабық екен. Ол терезенi тоқылдатып:

	– Ганс, Эльза үйде ме? – деп сұрайды.

	– Иә, ол үйде, – деп жауап бередi Ганс.

	Шошып кеткен ол:

	– Ах, демек, бұл мен емес екенмiн ғой! – деп айқайлап жiбередi.

	Үрейленген Эльза жүгiрiп басқа үйлерге барады. Бiрақ сылдырлаған қоңыраудың даусын естiген адамдар әлденеден секем алып, есiктерiн ашқысы келмейдi. Арлы-берлi шапқылап, бүкiл ауылдан басын сұғатын бiр үй таба алмаған ол ендi айдалаға безiп кетедi... Мiне, содан берi оны ешкiм көрмеген деседi...





ЖЕТI БАТЫР




	Бiр күнi жетi батыр бас қосыпты. Бiрiншi батырдың аты Шульц, екiншiсi Якли, үшiншiсi Марли, төртiншiсi Эргли, бесiншiсi Михель, алтыншысы Ганс, жетiншiсi Вейтли екен. Батырлар ақылдаса келе дүниенi кезiп, түрлi оқиғаларды бастан кешiрiп, ауыз толтырып айтарлықтай ерлiк көрсетiп, атағымызды шығарып қайтайық деген тұжырым жасайды. Сөйтiп, қолға ұстайтын қару ретiнде өздерiне бiр найза iстетедi. Бұл жалғыз найза болғанымен өзi ұзын әрi мықты екен. Батырлар осы бiр найзаға ортақтасып, жолға шығады. Iштерiндегi ең күштiсi һәм батыры Шульц алда келедi, ең соңында – Вейтли.

	Жолда шөбi қалыңдау жермен өтiп бара жатқанда бiр бұтаның түбiнен ызыңдап жалғыз көк шыбын ұша жөнеледi. Шульцтiң қорыққаны сонша, қолындағы найзасын түсiрiп ала жаздайды.

	Ол артында келе жатқан жолдастарына:

	– Әне, естiдiңдер ме?! Дабыл қағып жатыр ғой! – деп айқай салады.

	Сол-ақ екен жан-жағына алақтай қараған Якли: – Ия-ия, рас-ау! Тiптi мұрныма оқ-дәрiнiң исi келiп тұр! – дейдi сасқалақтап.

	Осы сөздi естуi мұң екен «қорыққанға қос көрiнедi» дегендей, аяқ астынан танауы жыбырлап кеткен Шульц тұра қашады. Безiп барып бiр шарбақтан асып түскенде жерде жатқан тырманың тiстерiн басып қалып, сабы қайырылып келiп маңдайына тарс етедi! Шошып кеткен Шульц:

	– Ойбай! Ойбай, мен бағындым! Бағындым! Менi тұтқынға алыңдар! – деп бақырып жiбередi.

	Оны көрген алты батыр шулап қоя бередi.

	– Ойбай, сен бағынсаң, мен де бағындым!

	– Мен де бағынамын!

	– Ендеше мен де бағынамын!

	Бiрақ бiртiндеп у-шу басылған кезде жан-жақтарына қараса, өздерiн тұтқынға алатындай ешкiм көрiнбейдi. Тiптi жақын маңда бөтен бiр пенде жоқ. Батырлар өздерiнiң текке шошығандарын көрiп, қатты қысылады. Есiткен ел бiзге күлетiн болды-ау деп мазалары қашады. Ақыры бәрi ақылдаса келiп, бұл туралы тiсiмiзден шығармайық деп, бiр-бiрiне ант бередi. Сөйтiп, тағы да iлгерi қарай кетедi.

	Арада бiраз күндер өткенде бiр далалы жерде күншуақта қалғып отырған қоян кезiгедi. Қыли көз, ұзын құлақ мұндай мақұлықпен бұрын бетпе-бет шайқасып көрмеген батырлардың зәрелерi ұшады. Қалш-қалш дiрiлдеген олар бұл пәледен қалай құтылудың жолын қарастыра бастайды. Ақырында бәрi бiр ауыздан: «Егер қазiр қашатын болсақ, ол бiздi қуып жетiп, түгел жұтып қоюы мүмкiн... Сондықтан «Қайтпас жүрек қамалды бұзып, қаланы алады» дегендей, не де болса бұл тажалмен ашық ұрысқа түсейiк» деген байлам жасайды.

	Сөйтiп, жетi батыр, Шульц алдында, ең артында Вейтли бар, бәрi бiр найзаға жабысады. Шульц тартыншақтап, найзаны керi итерейiн десе, алдында кетiп бара жатқан жолдастарын арқа тұтқан Вейтли, батырсынып, найзаны алға қарай итермелеп:

	– Жасқанбай жауға төнiңдер! Қорқақтарың өлiңдер! – деп ұран тастайды.

	Сонда Ганс:

	– Бос былшылға сөзiң көп, Күш көрсетер кезiң жоқ! – дейдi оны қағытып.

	Одан қалысқысы келмеген Марли:

	– Басташы, сен Вейтли, алға түсiп, Бiздi ертiп соңыңнан жауға төнiп!– дейдi iле-шала өлеңдетiп.

	Бiрақ Вейтлиден ешқандай жауап болмайды. Есесiне, оның орнына Якли жауап бередi:

	– Шульц өзi бастасын қол, Басшымыз ғой соныкi жол!

	Бұл сөзге масаттанған Шульц:

	– Басыңдар алға, достарым! Айдаһарды ұрыңдар! Ерлiктi бiзден ел көрсiн, батырлық атпен тұрыңдар!– деп айқай салады.

	Содан атойлаған батырлар әлгi тажалға қарай тап бередi. Найзаларын ыңғайлап, әнi-мiнi дегенше жауға таяп-ақ қалады. Бiрақ бұдан әрi жақынырақ баруға батылы жетпеген Шульц:

	– Айтақ-айтақ! Ей, айтақ! – деп қиқуға басады.

	Сол кезде маужыраған қоян шошып оянып, зыта жөнеледi. Мұны көрген Шульц қуанғанынан:

	– Түу, Вейтли, өтiрiгiң аян болдыау! Айдаһар дегенiң қоян болды-ау! – деп айқайлап жiбередi.

	Жетi батыр тағы да әрмен қарай кетедi. Олар жүрiп отырып, үлкен бiр сазға кезiгедi. Бұл бетiн қалың шөп басқан терең батпақ екен. Әрi арғы бетке өтетiн көпiрi жоқ көрiнедi. Батырлар саздан қалай өтерiн бiлмей аңтарылып тұрады. Кенет олар арғы жағалауда тұрған бiр адамды көрiп қалады.

	Қуанып кеткен Шульц:

	– Арғы бетке қалай өтемiз?! – деп одан дауыстап сұрайды.

	Бiрақ аралары тым қашық болғандықтан әлгi адам бұлардың не сұрап тұрғанын жөндi ести алмай:

	– Не?! Не?! – дейдi.

	Оның «не, не» дегенiн, Шульц «ие, ие» деп түсiнедi.

	Ие, демек, бұл жерден көпiрсiз-ақ жүрiп өтуге болады екен ғой деп түсiнген Щульц, өзiнiң ежелгi әдетi бойынша алға қарай бастай жөнеледi. Алайда оның соңынан iлескен Терец көп ұзамай-ақ батпаққа батып кетедi. Шылпылдаған саз балшықтың бетiнде оның қалпағы ғана қалады...

	Сол маңда жүрген бiр кұрбақа оның қалпағына шығып алып:

	– Бақ-бақ! Бақ-бақ! – дейдi.

	Сәлден соң қалпақты жел айдап арғы бетке шығарады. Құрбақаның даусы ендi арғы жағалаудан естiледi.

	– Әне, көрдiңдер ме, бiздi Шульц шақырып жатыр! Яғни, ол оп-оңай өте шыққанда, бiз неге өте алмаймыз, бiз де өтемiз! – дейдi қалған батырлар алға қарай жарыса ұмтылып.

	Сөйтiп, қалған батырлар да лезде батпаққа батып кетедi...





ҚАСҚЫР МЕН ТҮЛКI




	Түлкi қасқырдан әлсiз болғандықтан оған үнемi қызмет ететiн де, көкжал бөрi не айтса, соны бұлжытпай орындауға тура келетiн. Бiрақ еркiнен тыс жасалатын осындай күйбең тiрлiктерден әбден мезi болған түлкi дөкiр қожайынынан тезiрек құтылуды аңсайтын. Бiрақ қалай? Түлкi ертелiкеш осы жағын ойлаумен болады... Бiрде екеуi қалың орманның iшiнде жортып келе жатқанда қасқыр:

	– Жирен түлкi, қарным ашты, жейтiн бiр нәрсе тауып бер, әйтпесе сенiң өзiңдi жеп қоямын! – дейдi азу тiстерiн ақситып.

	– Иә, айтпақшы, мен бiр шаруаның мал қорасын бiлемiн, сонда екi жас қозы бар. Егер қаласаң, солардың бiрiн ұрлап алайық, – дейдi түлкi сасқалақтай лыпылдап.

	Бұл ұсыныс қасқырға ұнайды. Екеуi тездетiп сонда барады. Түлкi қозылырдың бiрiн ұрлап, қасқырға әкелiп бередi де, өзi кетiп қалады. Қасқыр жас қозыны апыл-құпыл соғып алады. Бiрақ бұл оған тым аз көрiнедi. Ол ендi қозының екiншiсiн ұрлап алмақ болады. Алайда қасқыр ұрлыққа икемсiз едi. Ол қораға жақындай бергеннен-ақ қозының анасы сезiп қойып, қатты маңырап, шу шығарады. Шуды естiп, жан-жақтан шаруалар жиналып қалады. Олар тұра қашқан бөрiнiң соңына түсiп, сойылмен аямай соққылап тастайды. Әбден таяқ жеп, қуғыншылардан әрең құтылған қасқыр түлкiге келiп:

	– Сен менi торға түсiрiп кеттiң ғой! – дейдi бар кiнәнi соған аудара ырсырс етiп.– Екiншi қозыны ұрлаймын деп ұсталып қалдым... Қайта, әйтеуiр зорға қашып құтылдым...

	– Ау, қасеке, бұған ендi тойымсыздық танытқан өзiң кiнәлiсiң ғой...– дейдi түлкi ақтала шырылдап.

	Келесi түнi олар тағы да жортуылға шығады. Бiраз жүрген соң қасқыр:

	– Әй, жирен түлкi, қарным ашты, жейтiн бiр нәрсе тауып бер, әйтпесе сенiң өзiңдi жеп қоямын! – дейдi қыпқызыл көздерiн алартып.

	– Иә, айтпақшы, мен бiр шаруаның үйiн бiлемiн, мана кешкiсiн кемпiрi аулада құймақ пiсiрiп жатқан. Егер қаласаң, соны ұрлап алайық,– дейдi түлкi лып-лып етiп.

	Бұл ұсыныс қасқырға ұнап кетедi. Екеуi тездетiп сонда барады. Түлкi үйдi айнала шарлап, иiскелей жүрiп құймақ салынған табақты тауып алады да, iшiнен алтауын жымқырып қасқырға әкелiп бередi.

	– Мiне құймақ, жақсылап жеп ал,– деп түлкi олжасын қожасына қалдырып, өзi кетiп қалады.

	Алты құймақты бiр-ақ асаған қасқыр:

	– Өзi сондай тәттi екен, бiрақ жұмырыма жұқ та болмады-ау! – дейдi тамсана жұтынып. – Қой, мен анда барып, және жеп қайтайын!

	Қасқыр шаруаның үйiне келiп, құймақ салынған ыдысты көрген бетте бас саламын деп, табақты аударып алады. Салдыр-гүлдiр дауыстан шошып оянған кемпiр бөрiнi көрiп, бақырып жiбередi. Айқай-шуға жиналып қалған адамдар қасқырға тап берiп, қолдарына түскен заттарымен соққылай бастайды. Тұс-тұстан жауып кеткен таяқтың астында қалған қасқыр зорға қашып құтылады. Кирелеңдей ақсаңдап, түлкiге әрең жеткен қасқыр:

	– Әй, қу түлкi, сен менi тағы да адамдардың торына түсiрдiң ғой! – дейдi бар кiнәнi соған аудара кiжiнiп.

	– Апырай, қасеке, сен неге мұншама тойымсыз болдың екен? Бәрiне кiнәлi сол тойымсыздық қой! – дейдi түлкi ақтала безiлдеп.

	Үшiншi түнi қасқыр мен түлкi тағы да жортуылға шығады. Ақсаңдаған бөрi сылаңдаған түлкiге әрең-әрең iлесiп келе жатады. Бiраз жүрген соңақ болдырып қалған қасқыр:

	– Ей, жирен түлкi, қарным ашты, жейтiн бiр нәрсе тауып бер, әйтпесе сенiң өзiңдi жеп қоямын! – дейдi сiлекейi шұбырып.

	– Иә, айтпақшы, мен бiр шаруаны бiлемiн, ол кеше ғана үп-үлкен әрi сеп-семiз сиыр сойып алған. Сол сиырдың тұздалған етi қоймасында, бөшкенiң iшiнде сақтаулы тұр. Егер қаласаң, соны ұрлап алайық,– дейдi түлкi жып-жып етiп.

	– О, ендеше не тұрыс, тезiрек сонда барайық! – дейдi қасқыр шыдамсыздана асығып.

	– Сөзiңiзге құлдық, тақсыр, барсақ барайық! – деп түлкi икемге тез көне кетедi.

	Екеуi көп кешiкпей шаруаның қоймасына жетiп-ақ барады. Расында, ет дегенiң мұнда тiптi мол екен. Аузын арандай ашып, дәмдi еттi қарпыта асаған қасқыр: «Уақыт жеткiлiктi – мына еттiң бәрiн жеп кетемiн!» – дейдi өзiн-өзi қайрай түсiп. Ал түлкi болса, қайта-қайта жан-жағына қарайлап, әлгiнде өздерi кiрген қойманың тесiгiне бiрнеше рет барып та келедi. Еттi жегенде де тиiп-қашып, шұқылап қана аузына салады. Оның бұнысына таңырқаған қасқыр:

	– Айналайын түлкiжан, сен неге арлы-берлi көп жүгiрiп кеттiң? – дейдi түкке түсiнбей. – Еттi де тым аз жеп отырсың...

	– Бiре-мiреу келiп қалып, үстiмiзден түспесiн деп, сақтық жасап жатқаным ғой, – дейдi түлкi көздерiн сығырайта жылмиып. – Дегенмен де, сен еттi тым көп жей бермегейсiң...

	– Өй, сен де айтады екенсiң, мен мына еттiң бәрiн жеп болмай орнымнан тұрмаймын! – дейдi қасқыр қарққарқ күлiп.

	Дәл сол кезде қоймаға үйдiң иесi келiп қалады. Оны байқап үлгерген түлкi тесiктен атып шығып, сыртқа қаша жөнеледi. Ал оның артынан тұра жүгiрген қасқыр қойманың тесiгiне кептеледi де қалады. О баста екеуi де осы тесiктен-ақ кiргенiмен, еттi жепжеп ашқарақ қасқыр қарнын қампайтып жiберiптi. Ендi мiне, тесiкке кептелген қасқырды үйдiң иесi үлкен шоқпармен басына бiр-ақ ұрып, опоңай соғып алады... Ал жирен түлкi осындай ашқарақ қожайыннан бiржола құтылғанына қуанып, орманға қарай әндетiп кетiп бара жатады.





OPМАН IШIНДЕГI ҮЙ




	Орман iшiндегi кiшкентай ғана үйде әйелi және үш қызымен бiр кедей отыншы тұрады екен.

	Бiр күнi отыншы әдеттегi дағдысы бойынша таңертең жұмысына бара жатып, әйелiне:

	– Кейiнiрек үлкен қыздан маған тамақ берiп жiберерсiң. Әйтпесе кешке дейiн қарным ашады ғой, – дейдi. – Қызым менi адаспай табуы үшiн бiр дорба тары аламын да, жолай аз-аздан жерге тастап отырамын.

	Күн көтерiлiп, сәске түс болған кезде үлкен қыз бiр құмыра көженi алып жолға шығады. Бiрақ әкесiнiң жолға тастап отырған тарыларын торғайлар әлдеқашан жеп қойыпты. Сондықтан қыз жолдан адасып қалады. Бәлкiм былайша-ақ тауып алармын деп, арлыберлi адасып жүргенде қараңғы түсiп кетедi. Түнге қарай ағаштар қарауытып, жапалақтар уiлдей бастағанда қыз қатты қорқа бастайды. Бiр кезде алыстан жылтыраған от көрiнедi.

	«Мүмкiн сол жерде адамдар тұратын шығар...» деп ойлаған қыз сол жарыққа қарай жүредi.

	Көп ұзамай бiр кiшкентай үйдi көредi. Қыз келiп есiктi қаққанда iштен:

	– Кiрiңiз, – деген қарлығыңқы дауыс естiледi.

	Қыз қараңғы дәлiзге кiредi де, iшкi бөлменiң есiгiн және қағады.

	– Ау, кiре берсеңшi! – дейдi әлгi дәуыс қаттырақ айқайлап.

	Қыз есiктi ашып, iшке өтедi. Iште бiр шал отыр екен. Өзi аппақ қудай, екi қолымен жағын таянып алыпты. Ұп-ұзын ақ сақалы үстелдiң үстiн жаба жерге төгiлiп тұр. Пештiң жанында бiр әтеш, бiр тауық және бiр шұбар тайынша жатыр.

	Қыз өзiнiң адасып жүргенiн баяндап, бiр түн қонып шығуға рұқсат сұрайды.

	Сонда шал қасындағы хайуандарына қарап былай дейдi:



	– Тауығым менiң сұлуым,

	Шұбар қашар сиырым,

	Сен қарағым қоразым,

	Не дейсiңдер, сабазым?



	Ал хайуандар болса:

	– Дукс! Дукс-с! – деп жауап бередi.

	Әсiлi, бұнысы: «Бiз қарсы емеспiз!» дегенi болса керек.

	Шал қызға қарап:

	– Бiз қарсы емеспiз. Тек қазiр сен асханаға барып, бiзге жейтiн тамақ iсте, – дейдi.

	Қыз асханаға барса, азық қоры

	өте мол екен. Ол бар өнерiн салып тәп-тәттi тамақ iстейдi. Тамақ әзiр болған кезде бiр тостақты толтырып әкелiп үстелдiң үстiне қояды да, шалды тамақтандырады. Бiрақ хайуандарды есiне де алмайды. Шалды да тойдырып, өзi де тойып алған соң қыз:

	– Мен әбден шаршадым, ұйқым да келдi, қайда жатайын? – деп сұрайды.

	Сонда хайуандар бiр дауыспен былай дейдi:



	– Шалмен iштiң, шалмен жедiң,

	Бiздi тiптi ескермедiң.

	Бiзге жәрдем етпедiң еш

	Есiңнен шықпас бүгiнгi кеш!



	Ал шал болса:

	– Көршi бөлмеге бара ғой, сонда бiр төсек салулы тұр, – дейдi.

	Қыз сонда барып, салулы төсекке жата кетедi.

	Бiраздан соң қолына шырақ ұстап, шал келедi. Қыздың жанына келiп, бетiне қарап тұрады да, басын шайқайды.

	Қыз қатты ұйықтап жатыр едi. Шал қыз жатқан төсектiң астындағы жасырын қуысты ашып кеп жiбередi. Кереует төменге түседi де кетедi.

	Ал отыншы болса кештете үйiне келiп:

	– Маған уақтылы тамақ жiбермей, күнi бойы әбден ашықтырдың ғой! – деп, әйелiне ұрсады.

	– БҰЛ жерде менiң жазығым жоқ, үлкен қызың саған тамақ алып кеткелi қашан! Сiрә, адасып қалған шығар...– дейдi әйелi.

	Ертеңiне отыншы тағы да ерте тұрып, жұмысына кетедi. Үйден шығып бара жатып:

	– Маған кейiнiрек ортаншы қыздан тамақ берiп жiбер! Мен дорбамен жасыл бұршақ алып шығып, жолай жүрген жерiме тастап отырайын. Тарыдан гөрi ол iрiрек қой, қызым адаспас, – дейдi.

	Түс мезгiлiнде ортаншы қыз әкесiне тамақ алып шығады. Бiрақ жолда ешқандай бұршақты көрмейдi. Өйткенi оларды да құстар терiп жеп қойған едi.

	Қыз орманның iшiнде кешке дейiн адасып жүредi. Ақыры адасып-адасып әпкесi сияқты әлгi ормандағы үйге келiп, есiк қағады. Iшке кiргесiн қонып шығуға рұқсат сұрайды. Үйдiң иесi өзiнiң хайуандарына қарап былай дейдi:



	– Тауығым менiң сұлуым,

	Шұбар қашар сиырым,

	Сен қарағым қоразым,

	Не дейсiңдер сабазым?



	Ал хайуандар тағы да:

	– Дукс! Дукс-с! – деп жауап бередi. Бұл жолы да бәрi тап кешегiдей болады. Қыз тамақ пiсiрiп, шал екеуi бiрге жейдi, бiрақ хайандарды есiне де алмайды.

	Ұйықтар кезде қыз:

	– Қай жерге жатамын? – деп сұрайды.

	Сонда хайуандар былай дейдi:



	– Шалмен iштiң, шалмен жедiң,

	Бiздi тiптi ескермедiң.

	Бiзге жәрдем етпедiң еш

	Есiңнен шықпас бүгiнгi кеш!



	Түнде қыз ұйықтап жатқанда шал оның жанына келiп, басын шайқап тұрады да, кереуеттi төмендегi қуысқа түсiрiп жiбередi.

	Үшiншi рет отыншы әйелiне:

	– Бүгiн маған тамақты кiшi қыздан берiп жiбер! Осы кiшi қызымыз пысықтау едi. Әпкелерi сияқты адаса қоймас, тура тауып келер, – дейдi.

	Шешесi кiшi қызын жiбергiсi келмей:

	– Ендi қалған жалғыз қызымыздан айырылып қалсақ қайтемiз?! – деп уайымдайды.

	Сонда күйеуi:

	– Жә, қорықпа, бұл қызымыз ақылды әрi зерек қой, жолдан адаспас. Және мен бұл жолы үлкен бұршақ алып шығып, жолға тастап отырармын, алдыңғы жасыл бұршақтан әлдеқайда iрiрек қой... – дейдi.

	Әкесi кеткесiн түске қарай кiшi қыз қолына себет алып, жолға шығады. Қараса, жолға себiлген бұршақтарды үлкен құстар жеп кетiптi. Қыз қалай жүрерiн бiлмей әбден қиналады. «Қап, әкемнiң қарны ашатын болды-ау! Шешем де менi күте-күте шаршаған шығар!»– деп уайымдайды. Осылай адасып жүрiп, көз байланған шақта алыстан жылтыраған бiр отты көредi. Қыз асыға басып сол жерге жетедi. Бұл оның алдында екi әпкесi келген кiшкентай үй едi.

	– Бiр түн қонып шығуға рұқсат болар ма екен? – дейдi ол үйдiң иесiне әдеппен өтiнiш жасап.

	Шал тағы да өзiнiң хайуандарына қаpaп былай дейдi:



	– Тауығым менiң сұлуым,

	Шұбар қашар сиырым,

	Сен қарағым қоразым,

	Не дейсiңдер сабазым?



	Ал олар болса:

	– Дукс! Дукс-с! – дейдi.

	Қыз пештiң жанында жатқан хайуандардың қасына барып, тауық пен әтештi сылап-сипап, тайыншаның құлақшекесiн қасиды. Сосын шалдың тапсыруы бойынша дәмдi көже әзiрлеп, үстелдiң үстiне қойғасын:

	– Мына байғұс жануарлар аштанаш телмiрiп тұрғанда тамағымыздан қалай ас өтедi? Әуелi осылардың қамын жасайыншы, – дейдi.

	Сөйтiп, қыз қораға барып, тауық пен әтешке арпа әкелiп бередi, тайыншаға иiсi бұрқыраған бiр құшақ көк шөп салады.

	– Ал жеңдер, жануарларым! Егер су iшкiлерiң келсе, қазiр тұнық су әкелемiн, – дейдi.

	Қыз iле-шала бiр шелек су әкелiп, хайуандардың алдына қояды.

	Әтеш бен тауық жалма-жан шелектiң ернеуiне секiрiп шығып, су iшiп, тұмсықтарын көкке көтере рақаттанып қалады. Шұбар тайынша да суды тойғанша iшедi.

	Хайуандарды әбден тойындырып, шөлiн қандырып болғасын қыз орындыққа отырып, шал екеуi тамақ iшедi. Бұл кезде әтеш пен тауық мойындарын қанатының астына тығып, ұйықтауға ыңғайланады. Шұбар тайынша да көздерiн жыпылықтата бастайды. Осыны байқаған қыз орнынан тұрып:

	– Ендi ұйықтасақ қайтедi? – дейдi. Хайуандар:

	– Дукс! Дукс-с! – дейдi.

	Сосын бәрi бiр ауыздан әндетiп қоя бередi:



	Бiзсiз тамақ татпадың,

	Бiздердi сыйлап баптадың.

	Жақсылық қылдың баршаға,

	Ұйықтасаң ұйықта қаншама!



	Қыз әуелi шалға төсек-орын дайындап, мамық көрпенi көпсiтiп, астына таза жаялық жауып бередi. Тек содан соң ғана өзi көршi бөлмеге барып жатады.

	Түн ортасында қыз қатты айқайшудан шошып оянады. Байқаса, үй теңселiп, сықыр-сықыр етедi, есiк-терезелер ашылып қалған. Үйдiң төбесi дәл қазiр опырылып ортасына құлап түсетiндей көрiнедi. Алайда көп ұзамай айнала тып-тыныш бола қалады. Сонда барып көңiлi орнына түскен қыз жайланып, қайтадан ұйықтап кетедi.

	Таңертең терезеден шақырая түскен күн шапағы қызды оятып жiбередi. Көзiн ашқан ол қайран қалады. Өзi көрген кешегi кiшкентай үйдiң орнында жалт-жұлт еткен үлкен сарай тұрған едi. Қыздың төсегi де жапжаңа, сусылдаған қызыл барқыт көрпе жамылып алыпты. Жанындағы әшекейлi орындықтың астында асыл тастармен безендiрiлген керемет аяқ киiм тұр. Қыз өз көзiне өзi сенерсенбесiн бiлмей аң-таң күйге түседi. Дәл сол сәтте үйге әдемi киiнген үш малай кiрiп келiп, қызға «не бұйырасыз» дегендей iзет бiлдiредi.

	Қыз оларға:

	– Кете берiңiздер, кете берiңiздер! Мен қазiр өзiм тұрып, тауық пен әтешке, шұбар тайыншаға жем-шөп беремiн... – дейдi.

	Шал ендiгi әлдеқашан оянған шығар деп, бөлмесiне кiрген қыз оның орнында демалып жатқан бейтаныс бiр жiгiттi көредi. Ол қызға күлiмсiрей қарап:

	– Бiр жауыз сиқыршы кемпiр өзiмдi шалға, сенiмдi қызметшiлерiмдi хайуанға айналдырып жiберген болатын. Бiздiң сол сиқырдан құтылуымыздың шарты – тек адамға ғана емес, хайуандарға да мейрiмдiлiк таныта бiлетiн бiр қыздың осында келуi едi. Мiне, ол қыз сен болдың! Бүгiнгi түн сол сиқыршы кемпiрдiң дәуiрiнiң бiткен уақыты болды. Ендiгi жерде сен осы үйдiң, осындағы барлық байлықтың иесi боласың!– дейдi.

	Сөйтiп, бәрi-бәрi тап солай болған екен.





ЗЕРЕК ГАНС




	Шешесi сыртқа беттеген баласын көрiп:

	– Ганс, қайда бара жатырсың?– деп сұрайды.

	– Гретельге, – дейдi Ганс.

	– Байқа, Ганс, бәрi ойдағыдай болсын.

	– Қорықпаңыз, бәрi ойдағыдай болады. Сау болыңыз, анашым.

	– Сау бол, Ганс.

	Ганс Гретельге келедi.

	– Қайырлы күн, Гретель.

	– Қайырлы күн, Ганс. Нендей жақсы нәрсе әкелдiң?

	– Еш нәрсе әкелген жоқпын, негiзiнен алсам ба деп едiм.

	Гретель Гансқа ине сыйлайды.

	– Сау бол, Гретель, – дейдi Ганс.

	– Сау бол, Ганс.

	Ганс иненi арбаның үстiндегi шөпке шаншиды да, өзi көлiктiң артынан iлесiп отырып үйiне келедi.

	– Қайырлы кеш, анашым.

	– Қайырлы кеш, Ганс. Сен қайда болдың?

	– Мен Гретельдiң үйiнде болдым.

	– Сен оған не сыйладың?

	– Ештеңе де сыйлаған жоқпын, қайта, ол маған бердi.

	– Сонда Гретель саған не бердi?

	– Ине бердi.

	– Ганс, ол ине қайда?

	– Арбаның үстiндегi шөпке шаншып қойдым.

	– Дұрыс iстемепсiң, Ганс, оны жеңiңе шаншып қою керек едi.

	– Жарайды, келесi жолы дұрыс iстеймiн.

	– Ганс, сен қайда барасың?

	– Гретельге барамын, анашым.

	– Байқа, Ганс, бәрi ойдағыдай болсын.

	– Қорықпаңыз, бәрi ойдағыдай болады. Көрiскенше, анашым.

	– Көрiскенше, Ганс. Ганс Гретельге келедi.

	– Қайырлы күн, Гретель.

	– Қайырлы күн, Ганс. Нендей жақсы нәрсе әкелдiң?

	– Еш нәрсе әкелген жоқпын, негiзiнен алсам ба деп едiм.

	Гретель Гансқа пышақ сыйлайды.

	– Сау бол, Гретель.

	– Сау бол, Ганс.

	Ганс пышақты жеңiне тығады да, үйiне келедi.

	– Қайырлы кеш, анашым.

	– Қайырлы кеш, Ганс. Сен қайда болдың?

	– Мен Гретельдiң үйiнде болдым.

	– Сен оған не сыйладың?

	– Ештеңе де сыйлаған жоқпын, қайта, ол маған бердi.

	– Сонда Гретель саған не бердi?

	– Пышақ бердi.

	– Ганс, ол пышақ қайда?

	– Мен оны жеңiме тығып қойдым.

	– Дұрыс iстемепсiң, Ганс, пышақты қалтаңа салып қою керек едi.

	– Жарайды, келесi жолы дұрыс iстеймiн.

	– Ганс, сен қайда барасың?

	– Гретельге барамын, анашым.

	– Байқа, бәрi ойдағыдай болсын.

	– Әлбетте, ойдағыдай болады. Сау болыңыз, анашым.

	– Сау бол, Ганс.

	Ганс Гретельге келедi.

	– Қайырлы күн, Гретель.

	– Қайырлы күн, Ганс. Нендей жақсы нәрсе әкелдiң?

	– Еш нәрсе әкелген жоқпын, негiзiнен алсам ба деп едiм.

	Гретель Гансқа жас лақ сыйлайды.

	– Сау бол, Гретель.

	– Сау бол, Ганс.

	Ганс лақтың аяғын байлайды да қалтасына салып алады. Бiрақ үйiне келiп қараса, лақ жолда тұншығып

	өлiп қалыпты.

	– Қайырлы кеш, анашым.

	– Қайырлы кеш, Ганс. Сен қайда болдың?

	– Мен Гретельдiң үйiнде болдым.

	– Сен оған не сыйладың?

	– Ештеңе де сыйлаған жоқпын, қайта, ол маған бердi.

	– А-а, Гретель саған не бердi?

	– Лақ бердi.

	– Ганс, ол лақ қайда?

	– Мен оны қалтама салып қойдым.

	– Дұрыс iстемепсiң, Ганс, лақты жiпке байлап алу керек едi.

	– Жарайды, келесi жолы дұрысырақ iстеймiн.

	– Ганс, сен қайда барасың?

	– Гретельге барамын, анашым.

	– Байқа, бәрi ойдағыдай болсын.

	– Әлбетте, ойдағыдай болады. Көрiскенше, анашым.

	– Көрiскенше, Ганс. Ганс Гретельге келедi.

	– Қайырлы күн, Гретель.

	– Қайырлы күн, Ганс. Нендей жақсы нәрсе әкелдiң?

	– Еш нәрсе әкелген жоқпын, негiзiнен алсам ба деп едiм.

	Гретель Гансқа бiр кесек май сыйлайды.

	– Сау бол, Гретель.

	– Сау бол, Ганс.

	Ганс бiр кесек майды жiпке байлап алып, сүйрете жөнеледi. Жолда иттер таласа жабылып, майды жеп қояды. Ганс үйiне келгенде оның қолында жалғыз жiп қалады. Ал жiп бос болатын.

	– Қайырлы кеш, анашым.

	– Қайырлы кеш, Ганс. Сен қайда болдың?

	– Мен Гретельдiң үйiнде болдым.

	– Сен оған не сыйладың?

	– Ештеңе де сыйлаған жоқпын, қайта, ол маған бердi.

	– Сонда Гретель саған не бердi?

	– Бiр кесек май бердi.

	– Сен ол майды қайда жiбердiң, Ганс?

	– Жiпке байлап алып, үйге әкеле жатқанмын, бiрақ жолда иттер жеп қойыпты.

	– Дұрыс iстемепсiң, Ганс, майды жоғары көтерiп, басыңа қойып алу керек едi.

	– Жарайды, келесi жолы дұрысырақ iстеймiн.

	– Ганс, қайда барасың?

	– Гретельге барамын, анашым.

	– Байқа, Ганс, бәрi ойдағыдай болсын.

	– Әрине, бәрi ойдағыдай болады.

	Сау болыңыз, анашым.

	Ганс Гретельге келедi.

	– Қайырлы күн, Гретель.

	– Қайырлы күн, Ганс. Нендей жақсы нәрсе әкелдiң?

	– Еш нәрсе әкелген жоқпын, негiзiнен алсам ба деп едiм.

	Гретель Гансқа бұзау сыйлайды.

	– Сау бол, Гретель.

	– Сау бол, Ганс.

	Ганс бұзауды алады да жоғары көтерiп, төбесiне қояды. Ал бұзау Ганстың бетiн тепкiлеп тастайды.

	– Қайырлы кеш, анашым.

	– Қайырлы кеш, Ганс. Сен қайда болдың?

	– Мен Гретельдiң үйiнде болдым.

	– Сен оған не сыйладың?

	– Ештеңе де сыйлаған жоқпын, қайта, ол маған бердi.

	– А-а, Гретель саған не бердi?

	– Бұзау бердi.

	– Ганс, ол бұзау қайда?

	– Мен оны төбеме қойып едiм, ол менiң бетiмдi тепкiлеп тастады. Сосын мен оны қуып жiбердiм.

	– Ех, Ганс, сен дұрыс iстемепсiң, бұзауды үйге жетелеп әкелiп, мал қораға қамау керек едi.

	– Жарайды, келесi жолы дұрыс iстеймiн.

	– Ганс, сен қайда барасың?

	– Гретельге барамын, анашым.

	– Байқа, бәрi ойдағыдай болсын.

	– Мiндеттi түрде, бәрi ойдағыдай болады. Сау болыңыз, анашым.

	– Сау бол, Ганс.

	Ганс Гретельге келедi.

	– Қайырлы күн, Гретель.

	– Қайырлы күн, Ганс. Нендей жақсы нәрсе әкелдiң?

	– Еш нәрсе әкелген жоқпын, негiзiнен алсам ба деп едiм.

	Гретель Гансқа былай дейдi:

	– Ендеше мен өзiм сенiмен бiрге барайын.

	Ганс Гретельдi жiпке байлап алады да, үйiне жетелеп әкелген бойда қораға қамап тастайды. Сосын Ганс шешесiнiң алдына барады.

	– Қайырлы кеш, анашым.

	– Қайырлы кеш, Ганс. Сен қайда болдың?

	– Мен Гретельдiң үйiнде болдым.

	– Сен оған не сыйладың?

	– Ештеңе де сыйлаған жоқпын, қайта, ол өзi менiмен бiрге осында келдi.

	– А-а, онда Гретельдi қайда жiбердiң?

	– Мен оны жiппен байлап, жетелеп әкелдiм де, қораға қамап, алдына шөп салып қойдым.

	– Ганс, сен ақымақтық iстепсiң, оған мейiрiмдi көздерiңдi тастау керек едi.

	– Жарайды, ендеше тездетiп солай iстейiн.

	Ганс мал қораға барып, барлық бұзаулар мен қойлардың көздерiн ойып алып, Гретельдiң бетiне лақтырады. Бұған қатты ашуланған Гретель қорадан атып шығып, үйiне қарай тұра қашады. Ал негiзiнен Гретель Ганстың қалыңдығы болатын.





ҮШ АҒАЙЫНДЫ




	Ертеде бiр кiсi болыпты. Оның үш ұлы және бiр ескi үйiнен басқа түгi болмапты. Сол үйде бәрi бiрге тұрады екен. Әкем өлерде осы үйдi маған мирасқа қалдырса жақсы болар едi деген арман үш баласының әрқайсысының көңiлiнде жүредi. Бiрақ әкесi балаларының үшеуiн бiрдей жақсы көргендiктен үйдi қайсысына қалдырарын бiлмей көп қиналады. Жеме-жемге келгенде үшеуiнiң де көңiлiн қалдырғысы жоқ едi. Егер үйдi сатып жiберiп, ақшасын үш баласына тең бөлiп берейiн десе, бұл ата-бабасынан қалған қара шаңырақ болғандықтан және қимайды.

	Сөйтiп жүргенде әкесiне бiр ой келедi де, балаларын қасына шақырып алып, былай дейдi:

	– Сендер дүние кезiп, түрлi өнер үйренiп қайтыңдар. Үйренген өнерлерiңдi маған келiп көрсетiңдер. Қайсыңның өнерiң артық болса, үй соған мирас болып қалады.

	Бұл сөздi балалары да қос көрiп, риза болады. Содан үлкен ұлы – темiршi, ортаншы ұлы – шаштараз, кiшi ұлы сайысшы болғысы келедi. Осыған тоқтаған үшеуi, пәлен уақыттан кейiн қайтып келiп, әкемiздiң алдында бас қосайық деп, тарқасады. Әрқайсысы өзiне шебер ұстаз тауып, қалаған өнерлерiн үйренуге кiрiседi. Темiршi ұл келе-келе тiптi корольдiң аттарын тағалайтын дәрежеге жетедi.

	«Ендi несiне қам жеймiн, үй маған тиетiн болды!» деп ойлайды ол өзiнше. Шаштаразылық өнердi таңдаған ортаншы ұл да ең атақты адамдардың шаштарын алатын дәрежеге жетiп, ендi үй маған тиетiн болды деп, қуана бастайды. Сайысшы, алғаш үйренiп жүргенде қаттырақ соққы тисе жасқанатын болса, кейiн, қой, бүйте берсем үйден құр қалармын деп, жасқану дегендi мүлдем ұмытып кетедi.

	Содан келiсiлген күн жеткен кезде, ағайынды үшеуi әкесiнiң алдына келедi. Олар, ендi өнерiмiздi әкемiзге қалай көрсетсек екен деп кеңесiп отырғандада, жүгiрiп келе жатқан бiр қоянды көрiп қалады. Сонда шаштараз ұл:

	– Әп, бәрекелде, маған керегi де осы едi!– деп сабынды көпiрте бастайды. Сөйтiп, қоян жанынан өте бергенде, қатарласа жүгiрген күйiнде сабынның көбiгiн қоянның жағына жағып жiберiп, әнi-мiнi дегенше мұртын қырып тастайды.

	Сонда әкесi:

	– Жарайсың, балам! – дейдi шын ризашылығын танытып. – Егер мына бауырларың өнерiн асыра алмаса, үй сенiкi болады!– дейдi.

	Бiраздан соң сол маңнан бiр арбалы ат өтiп бара жатады. Төбесi жабылған арбаның iшiнде бiр маңғаз бәйбiше отыр екен.

	– Әке, ендi менiң өнерiмдi көр, – дейдi де, үлкен ұл жүгiрiп барып, желiп бара жатқан аттың ескi тағаларын суырып-суырып тастап, төрт аяғына бiрдей жаңа таға қағып бередi.

	Сонда әкесi:

	– О, балам, сенiң өнерiң де iнiңдiкiнен кем емес екен! Үйдi қайсыңа берерiмдi бiлмей қалдым ғой...– дейдi.

	Сол кезде сайысшы баласы:

	– Әке, мен де өз өнерiмдi көрсетейiн, рұқсат ет!– дейдi.

	Дәл сол сәтте себелеп жауын жауа бастаған едi. Кiшi ұл сапысын суырып алып, өзiнiң төбесiнен зыр айналдырғанда, оның басына бiр тамшы да жауын тимейдi. Бiрте-бiрте жаңбыр үдете түсiп, шелектеп құя жөнеледi. Сайысшы сапысын одан сайын шапшаңдата үйiрiп, үстi-басы құп-құрғақ күйiнде жауынның астында тұра бередi. Әкесi кiшi ұлының өнерiне таңырқай қарап:

	– Бәрiнен сен оздың, балам, үй сенiкi! – дейдi.

	Үлкен ұл мен ортаншы ұл да iнiлерiнiң өнерiне тәнтi болады. Сөйтiп, үшеуi бiр үйде тұра бередi. Әрқайсысы өз өнерiмен айналысады. Олар өз өнерлерiн жақсы меңгергендiктен ақшаны да көп тауып, тұрмыстары жақсы болады. Молшылықта өмiр сүредi.





ЖАЛҚАУ ГЕЙНЦ




	Гейнц өте жалқау едi, жұмыстан қайтқан сайын қатты күрсiнiп, уһлеп келетiн. Сондағы iстейтiн бар жұмысы – жалғыз ешкiсiн өрiске айдап барып, бағу едi.

	– Бұл дүниеде ешкi баққаннан ауыр жұмыс бар ма екен өзi?! Ерте көктемнен сонау күздiң аяғына дейiн бағасың да жүресiң! Тым құрығанда арасында бiраз тынығып, көз шырымын алсаң бiр жөн ғой! Өйту қайда! Ешкiсi құрғыр, бiреудiң жас шыбықтарын жеп қоя ма, не бiреудiң бақшасына кiрiп кете ме, я болмаса бiр жаққа қашып кете ме деп, екi көзiңдi төрт қып жүргенiң. Осылардың бәрiнен әбден қажыдым! – дейтiн ол азардабезер боп.

	Ақыры Гейнц осы бейнеттен қалай құтылудың жолын қарастыра бастайды. Содан ойлап-ойлап, мынаған тоқтайды:

	– Таптым, таптым, мен Тринаға үйленуiм керек! Өйткенi оның да осындай бiр ешкiсi бар. Яғни, екi ешкiнi қосып, Трина бағады. Сонда мен мына азаптан бiржола құтыламын!– дейдi ол.Сөйтiп, Гейнц Тринанның әкешешесiне келедi. Трина сынды өзi әдептi, өзi ұқыпты қызды айттырып келгенiн жеткiзедi. Қыздың ата-анасы оған ризашылықтарын бiлдiрiп, жiгiттiң ұсынысын қабыл алады.

	Осылайша Гейнц Тринаға үйленедi. Алдын ала ойлағанындай Трина ендi екi ешкiнi бiрге бағады. Сол сол екен Гейнц ендiгi жерде ауыр жұмыстан емес, жалқаулықтан жатып алатын болады.

	Бiрақ бiр өкiнiштiсi, Гейнц қандай жалқау болса, Трина да сондай жалқау екен.

	Бiр күнi Трина былай дейдi:

	– Айналайын Гейнц-ау, бiз неге бүйтiп өмiрiмiздi өксiтiп, жастық шақтың бар қызығынан құр қалып жүрмiз? Одан да өзiмiздiң екi ешкiмiздi көршiге берiп, оның орнына көршiден араның ұясын алайық. Өзiң жақсы бiлесiң, ешкi дегенiң жатқан бейнет қой! Күнде таңертең тәттi ұйқымызды бұзып, орнымыздан ерте тұрып, өрiске айдаймыз, күнұзақ күнге күйiп, далада жайып жүремiз... Ал араның ұясы дегенiң нағыз рақат қой! Үйдiң артына апарып, күнге қаратып қоя саламыз да, бар бейнеттен құтыламыз. Ара дегендi күзетiп, бақпайсың, жайылымға айдамайсың, күнiге өздерi жайылып келедi. Жолды өзi тауып, балды өзi жинайды. Бiз қолымызды қусырып, солардың жинап берген балын жеп отырамыз.

	Бұған Гейнц те қуанып кетедi.

	– Сен кәдiмгi дана әйелдерше ойлайды екенсiң, бұл бiр табылған ақыл болды! Ешкi сүтiнен гөрi бал тәттiрек қой, әрi ешқашан бұзылмайды, қанша сақтасаң да сақтай бересiң, – дейдi ол әйелiн қостап.

	Сөйтiп екеуi көршiлерiне барады. Көршiлерi бiр араның ұясын екi ешкiге қуана-қуана айырбастайды.

	Алған аралары жаз бойы таң атқаннан күн батқанға дейiн тынбай ұшып, күзге дейiн ұясын балға толтырады. Гейнц одан бiр құмыра бал алады.

	Ол құмырадағы балды өздерi жататын бөлмедегi сөреге қояды. Бiрақ неге екенiн кiм бiлсiн, балды бiреу ұрлап кете ме, я болмаса тышқан жеп қояма деп қорқа бередi. Күйеуiн тыныштандыру үшiн Трина жаңғақ ағаштан iстелген жуан бiр таяқты төсегiнiң жанына әкелiп қояды. Егер бiреумiреу сұғанақтық жасап, балға жақындаған жағдайда сол таяқпен төсекте жатып-ақ салып қалмақ болады.

	Бiр күнi сәске түске дейiн мамық төсегiнен тұрмай, ұйқыдан әбден қажыған Гейнц зайыбына былай дейдi:

	– Әйел атаулының тәттiнi тәуiр көретiнi белгiлi ғой. Сен де әлсiн-әлсiн балдан жалап, ауызыңның дәмiн алып жүрген шығарсың. Сондықтан бiрбiрiмiздi ренжiтiп алмау үшiн, өзiмiздiң осы балымызды балалы қазға айырбас жасасақ.

	– Бұл сөзiң жөн-ау, бiрақ әзiрге қоя тұрайық. Ұлымыз өсiп, қаздарды бағатындай болсын, сонда айырбастайық. Әйтпесе өз басым қаз бағып, денсаулығымды бұзар жайым жоқ! – дейдi Трина.

	– Сөзiңнiң жаны бар, бiрақ бiздiң баламыз қазды бағар ма екен? Өйткенi осы күнгi балалар ата-анасының тiлiн алмайтын болып кеткен жоқ па! – дейдi Гейнц мәселенiң екiншi бiр қиын жағын көлденең тартып.

	– Өй, ондай баланы, кәне, маған жiбершi! Тура көресiнi көрсетейiн! – деп Трина жанындағы таяқты алып, құлаштай сермеп қалады.

	Таяқ бал салынған құмыраға тиедi. Құмыра қабырғаға соғылып, содан еденге құлап түскенде быт-шыты шығады.

	– Мәссаған, балалы қаз керек болса! – дейдi Гейнц қос қолымен басын ұстап. – Қайта, бағым бар екен, егер құмыра менiң төбеме құлағанда не болар едi... Иә, осының өзi қуанарлық үлкен бiр олжа боп шықты-ау!

	Төсегiнен тұра берген Гейнц жерде шашылып жатқан құмыраның сынықтарына қарап, аузы ашылып қалады. Мiне, қызық, сонда құмыраның iшiндегi бал қайда кеткен?! Ол әйелiне таңырқай қарайды... Әйелi иығын қиқаң еткiзедi... Басқадай себебiн таба алмаған Гейнц: «Әйел атаулының тәттiнi тәуiр көретiнi рас екен-ау!» – дейдi өз-өзiне күбiрлеп.





ТҮЛКI МЕН МЫСЫҚ




	Бiрде орманда серуендеп жүрген мысық түлкiге кездесiп қалады. «Ол өте ақылды әрi тәжiрибесi де өте мол, оны жұрттың бәрi қатты сыйлайды!» деп ойлаған мысық:

	– Қайырлы күн, аса қадiрлi түлкi ханым, хал-жағдайыңыз қалай? Мына қиын заманда қалай күн көрiп жүрсiз? Жер-дүниенiң бәрiн қымбатшылық басып кеттi ғой! – дейдi мейлiнше құрмет тұта сөйлеуге тырысып.

	Мысықты бастан-аяқ көзiмен бiр шолып өткен түлкi, осыған жауап қайтарсам ба, әлде жауап қайтармай-ақ қойсам ба екен дегендей, тұмсығын кербездене жоғары көтерiп, бiр сәт үнсiз тұрып қалады. Ақыры менмендiгi жiбермеген ол:

	– Ах, байғұс Мышым, тышқан ұстағаннан басқа ештеңеден хабары жоқ ақылсыз неме, менiң хал-жағдайымды сұрауға қалай ғана батылың барды, а?! Жалпы, сен өзiң не бiлесiң, не үйренгенiң бар? Қандай ғылымды меңгергенсiң?– дейдi сәлем берушiнi бастырмалата тұқыртып.

	– Менiң ғылымым бiреу-ақ... – дейдi мысық одан сайын кiшiрейiп.

	– Иә, ол қандай ғылым сонда?!

	– Егер әлдеқалай иттер соңыма түсiп, қуатын болса, мен кез келген ағашқа өрмелеп шығып, олардан құтылып кете аламын.

	– Бар болғаны осы ма?! – дейдi түлкi кекесiнмен мырс-мырс күлiп. – Ал мен жүзге тарта өнердi меңгергенмiн, оның үстiне, аузы буулы бiр қап қулығым және бар! Иә, тап осы жерде сенi қатты аяп тұрмын, байғұс Мышым, сондықтан жүре ғой, мен саған иттен құтылудың небiр тәсiлдерiн үйретейiн!

	Дәл сол кезде жақын маңнан төрт ит ерткен бiр аңшы өтiп бара жатады. Оларды байқап қалған мысық дереу бiр ағашқа секiрiп шығады да, жоғары өрмелеп жапырақтардың арасына жасырынып үлгередi. Ал түлкi аяқ астынан не iстерiн бiлмей тапырақтап қалады. Сол сәтте төбеде отырған мысық:

	– Аса қадiрлi түлкi ханым, аузы буулы қабыңызды шешiңiз, тезiрек қабыңызды шешiңiз!– деп айқай салады.

	Бiрақ аң аулап жүрген әккi иттер түлкiнi бас салып, тыпыр еткiзбей ұстап алады.

	– Ех, аса қадiрлi түлкi ханым! – дейдi мысық қайта-қайта басын шайқап. – Мiнеки сiз жүзге тарта

	өнерiңiзбен, бiр қап қулығыңызбен демде-ақ қолға түстiңiз! Ал егер мен сияқты бар-жоғы ағашқа өрмелей бiлгенiңiзде, тап қазiр мына өмiрмен қоштаспайтын едiңiз...





КӘРI ШАЛ МЕН НЕМЕРЕ




	Ерте-ерте, ертеде бiр кәрi, өте кәрi, мәужiреген шал өмiр сүрiптi. Ол көруден де, естуден де қалса керек. Жүргенде аяқтары дiрiлдеп, тәлтiректей құлап жатады екен. Дастарқан басына отырғанда қасықты жөндеп ұстай алмай қолы қалтырап, тамағын төгiп-шашып, қасындағы жұрттың бейберекетiн қашыратын көрiнедi. Осының бәрiн күнбе-күн көрiп, әбден мезi болған баласы мен келiнi ақыры оны бұрышқа, пештiң артына бөлек отырғызып қояды. Тамағын да сол жерге апарып, қыш ыдысқа құйып бередi. Үйдегi осынау өзгерiстердi байқаған шал күн сайын көзiне жас алып, ертелi-кеш күрсiнумен болады...

	Бiр жолы өзiнiң үйреншiктi бұрышында тамағын iшiп отырған шал алдындығы тостағын жерге құлатып, сындырып алады. Азулы келiн айшайға қарамай ұрса жөнеледi. Бiрақ байғұс шалда үн жоқ, тек терең күрсiнедi де қояды... Алайда содан бастап шалға тамақ ағаш тостақпен берiлетiн болады.

	Бiрде үйдегiлер төрт көзi түгел iште отырған едi. Сырттан жүгiре кiрген шалдың төрт жасар немересi атасының қасына жайғаса кетiп, қолындағы әлдебiр ағаштарды бiрбiрiмен қиюластырып, құрастыра бастайды. Ұлына таңырқай қараған әкесi:

	– Балам-ау, сен не iстеп жатырсың?! – деп сұрайды.

	– Мен астау жасап жатырмын...– дейдi iске қызу кiрiсiп кеткен балақай басын көтерместен. – Кейiн үлкен болып өскенде, әкем мен шешеме осы астауға тамақ құйып беремiн!

	Бiр-бiрiне жалт қараған күйеуi мен әйелi жылап жiбередi. Сөйтiп, олар сол замат қарияны қастарына әкелiп, ортақ дастарқанға отырғызып, бiрге тамақ iшедi. Содан бастап қарт кiсiнiң артық-ауыс қимылдарын мүлдем елемейтiн болады.





БРЕМЕН МУЗЫКАНТТАРЫ




	Бiр кiсiнiң есегi бар едi. Ол көп жылдар бойы иесiнiң қап-қап бидайын диiрменге жеткiзiп, адал жұмыс iстеп жүредi. Қартая келе, күшi қайтып, есек жұмысқа жарамай қалады. Ендi иесi есектi аштан өлтiрмекшi болады. Иесiнiң ниетiнiң бұзылғанын байқаған есек Бремен қаласына қарай қашып шығады. Сонда барып музыкант болып жалдануды дұрыс көредi.

	Жолда келе жатып, есек бiр аңшы иттi көредi. Әбден дiңкелеген ит демiн зорға алып жатыр екен.

	– Неге мұншалық зорыққасың?– дейдi есек оған жаны ашып.

	– Meн әбден қартайдым. Қуатым кемiп, аң аулауға жарамай қалдым. Сол үшiн ием менi өлтiрмек болғасын, үйден қашып шықтым. Ендi қалай күн көрерiмдi бiлмеймiн... – дейдi ит мұңая сөйлеп.

	Сонда есек:

	– Мен Бремен қаласына кетiп барамын, сол жаққа барып музыкант боламын. Сен де менiмен бiрге жүр, музыкант боласың. Мен қобыз тартамын, ал сен даңғыра қағасың, – дейдi.

	Ит бұл ұсынысты мақұл көредi де, екеуi бiрге жүрiп кетедi. Бiраз жүрген соң олар жолдың шетiнде тұрған бiр мысықты көредi. Мысықтың қабағы түсiп, қатты мұңайып тұр екен.

	Есек оған:

	– Ей, мұртты, неге көңiлсiзсiң? – дейдi.

	Мысық:

	– Жаның алқымға тығылса қалай көңiлдi жүрмексiң?! Көрер жарығым аз қалған сияқты. Әбден қартайдым, тiсiм өтпейдi, тышқан аулағанымнан гөрi пеш түбiнде пырылдап ұйықтауым көбiрек. Сол үшiн де үй иесi менi суға батырып өлтiрмекшi болды. Мен содан қашып шықтым, ендi қайда барып, қалай күн көрерiмдi бiлмеймiн... – дейдi мысық көздерi жасаурап.

	Есек оны жұбатып:

	– Бiзбен бiрге Бремен қаласына жүр, сен саз өнерiн түсiнесiң ғой, сонда барып музыкант боласың, – дейдi.

	Бұл ұсыныс мысыққа ұнайды да, бәрi әрмен қарай жүрiп кетедi.

	Қашқындар бiр қораның жанынан өтiп бара жатса бiр әтеш қақпаның төбесiне қонақтап алып, бар даусымен айқайлап тұр екен.

	– Ку-ка-ре-ку-у!

	Есек оған жақындап:

	– Ей, саған не болды?! Неге мұншама өңешiңдi жырта бақырып тұрсың? – дейдi.

	– Мен ауа райын болжап жатырмын, ертең күн жақсы болады. Ертең үлкен мейрам ғой. Бiздiң үйге қонақтар келгелi жатыр. Қатыгез қожайын менi сол меймандарға арнап сойып, сорпа қайнат деп, аспазшы әйелге тапсырма берiп қойды. Мiнеки, сондықтан ендiгi қалған аз ғана өмiрiмде рақаттана бiр айқайлап қалайын дегенiм ғой! – деп әтеш және бақырып жiбередi. – Ку-ка-ре-ку-у!

	– Әй, қызылбас, олай болса сен бiзге iлес! «Өлмегенге өлi балық кездеседi» дегендей, босқа өлiп нең бар! Байқаймын, өзiңнiң дауысың бiр керемет екен. Егер бәрiмiз қосылып ән салсақ, жарасып-ақ кеткелi тұр! – дейдi есек әтештi елiктiре түсiп.

	Есектiң бұл ұсынысы әтешке ұнайды да, төртеуi әрмен қарай тартып кетедi. Бiрақ олар сол күнi Бремен қаласына жете алмай, жолда орманға түнемекшi болады.

	Есек пен ит бiр үлкен ағаштың түбiне жата кетедi. Мысық болса өрмелеп ағаштың бұтағына жайласып алады. Ал әтеш ағаштың ең басына ұшып шығып, жан-жағын барлай бастайды. Кенет алыстан жылтыраған бiр отты көрген ол жолдастарына:

	– Жақын маңда үй бар сияқты, мен бiр от көрiп тұрмын! – деп айқай салады.

	– Ендеше сонда бару керек, бұл жерге қонуға онсыз да менiң ықласым болмай тұр, – дейдi есек.

	Бұл сөз итке де ұнай кетедi. Өйткенi оның ойлағаны да шала желiнген сүйек-саяқ едi. Жылы жерге жетiп алуды мысық та терiс көрмейдi.

	Сөйтiп, олар жылтыраған отқа қарай жүрiп кетедi. Көп ұзамай дiттеген жерлерiне де жетедi.

	Есектiң бойы биiк емес пе, келген бетте терезеден қарайды.

	– Иә, не көрдiң?! Iште кiмдер бар екен?! – дейдi әтеш шыдамсыздана.

	– О-о, мiне, керемет! Үтелдiң үстi тамақ пен iшiмдiкке толы! Дастарқанды айнала отырған қарақшылардың бәрi мас! – дейдi есек таңдайын қаға тамсанып.

	– Шiркiн-ай, бiзге де сондай мол дастарқанның бiрi бұйырса терiс болмас едi-ау! – дейдi мысық терең күрсiнiп.

	– Ех-х, несiн айтасың! Қазiр сол жерде бiз отырсақ қой! – дейдi есек те мұңая басын шұлғып.

	Сол-ақ екен олар iштегi ұрыларды қуып шығудың жолын қарастыра бастайды. Ақыры оның да амалы табыла кетедi. Сөйтiп, есек алдыңғы екi аяғымен терезеге асылады да, ит оның арқасына қарғып шығады. Ал мысық иттiң желкесiне, әтеш мысықтың басына шығып алады. Сосын есек ақырып, ит үрiп, мысық мияулап, әтеш айқайлап, бәрi «әндете» жөнеледi.

	Артынша ол аздай есек тұяғымен терезенi теуiп жiберiп қиратады да, бәрi iшке лап қояды. Мұндайды күтпеген қарақшылардың зәрелерi ұша орындарынан атып-атып тұрып, тымтырақай безiп кетедi.

	Үйге баса-көктеп кiрген төрт музыкант жаюлы дастарқанның айналасына жайғасып, тәттi тағамдарды емiнеркiн iшiп-жеуге кiрiседi. Көңiл көтеру үшiн дәмдi шарап та iшiледi.

	Музыканттар рақаттана тойып алған соң, әрқайсысы өз ыңғайына қарай жататын орын қарастырады. Есек кiре берiстегi қораның iшiне, ит есiктiң алдына, мысық iштегi пештiң жанына жатып, әтеш үйдiң төбесiне қонақтайды.

	Олар ұзақ жол жүрiп, әбден шаршап келгендiктен тез ұйықтап қалады. Түн ортасынан ауа қайтып оралған қарақшылар алыстан орағытып, үйдi ұзақ бақылайды. Үйдегi жарық сөнiптi, айнала тым-тырыс. Түкке түсiнбеген қарақшылардың басшысы:

	– Осы бiз босқа үркiп жүрмiз-ау?! Кәне, бiреуiң барып үйдi тексерiп келiңдершi! – дейдi.

	Ұрының бiреуi бұқпантайлап үйдiң қасына келедi. Расында, қорқатындай ештеңе байқалмайтын сияқты. Ұры ас үйге кiрiп, от жақпақ болады. Ол жылтыраған мысықтың көзiн сөнiп бара жатқан шоқ екен деп, қолындағы сiрiңкесiн соған тигiзiп жағу үшiн «отты» түртiп қалады. Бұған қатты ашуланған мысық бас салып ұрының бетiн тырнап алады. Зәресi ұшқан ұры тұра қашады. Есiктен шыға бергенде басын көтерiп алған ит оның сирағынан бiр қауып үлгередi. Ақсаңдаған ұры дедектей зытып, қораны айнала бергенде, сұр есек мықтап тұрып майлы құйрықтан бiр тебедi. Тасыртұсырды есiткен әтеш басын кекжитiп:

	– Ку-ка-ре-ку-у! – деп айқай салады.

	Ұры сол қашқаннан қашып отырып, өзiнiң бастығына келедi.

	– Ойбай, басеке, сұмдық! Үйдiң iшiн сұмдық жайлап алыпты! Солардың бiреуi жез тырнағымен бетiмдi тырнап алды. Ал есiктiң артында тұрған бiреуi аяғыма пышақ сұқты. Қоранын iшiнде еңгезердей бiреуi тығылып тұр екен, ол шоқпарымен бiр салып қалды. Ең қорқыныштысы, шатырдың төбесiнде судьясы отырған көрiнедi. Онысы: «Анау ұрыны ұстап әкелiңдер, мен оның сазайын тарттырайын!» – деп айқай салды. Сұмдықай, мен әрең қашып құтылдым...– дейдi ол көздерi шарасынан шыға ентiге ырсылдап.

	Сол жерде дереу ақыл қорытқан қарақшылар ол үйге ендi қайтып бармауды шешедi.

	Ал сол үйдi ең қолайлы жер деп тапқан Бремен музыканттары сонда мәңгi тұрақтап қалады.





ШАРУАНЫҢ АҚЫЛДЫ ҚЫЗЫ




	Сонау ерте замандарда жер бетiнде бiр кедей шаруа өмiр сүрiптi. Оның тақыр кедейлiгi соншалық, тiптi егiн салатын жерi де болмапты. Сол байғұстың бар-жоғы бiр қырық құрақ ескi күркесi мен жалғыз қызы бар екен. Бiрде әлгi маңдайындағы жалғыз қыз әкесiне:

	– Қайырымды патшадан тап-тақыр болса да бiр шағын жер сұрап алсақ жақсы болар едi... – дейдi.

	Патша олардың өтiнiшiне құлақ асып, шағын шабындық жер сыйлайды. Қыз әкесi екеуi сол жердi өңдеп, қара бидай себудi жоспарлайды. Сөйтiп, өздерiне тиесiлi телiмдi жыртып бола бергенде, бiр келi тауып алады. Бiр ғажабы, келi таза алтыннан жасалған екен.

	– Қызым, патшамыз бiзге үлкен қайырымдылық жасап, осы жердi сыйға тартты. Сондықтан мына алтын келiнi соған берейiк, – дейдi әкесi ашкөздiк танытқысы келмей.

	Бiрақ қыз бұған келiспейдi.

	– Әке, келiнi көрген патша, мұның келсабы қайда деп сұраса ше? Оны бiз қайдан тауып беремiз... Сол үшiн де бұл туралы ешкiмге ешнәрсе айтпайақ қоялық, – дейдi ол әрiден ойлап.

	Алайда қызын тыңдамаған әкесi алтын келiнi патшаға апарып бередi. Келiнi айналдыра қарап шыққан патша:

	– Сен ол жерден басқа ештеңе тауып алған жоқсың ба? – деп сұрайды.

	– Жоқ, – дейдi шаруа.

	Бiрақ оның сөзiне сенбеген патша, тез арада келiнiң келсабын алып келудi бұйырады. Шаруа келсап туралы ештеңе бiлмейтiнiн айтып қанша зарлағанымен патшаны иландыра алмайды. Ақыры бұйрығын орындата алмаған әмiршi қаһарына мiнiп, келсапты әкелiп бергенiңше қара түнекте отырасың деп, шаруаны зынданға қаматып тастайды. Зынданшылар оған күнiге тек болар-болмас қара нан мен қара су ғана бередi. Бiр таңғаларлығы, зынданшылар әрбiр келген сайын шаруаның: «Ех, егер мен қызымның айтқанын тыңдағанда ғой! Ех, егер мен қызымның айтқанын тыңдағанда ғой!» – деп күбiрлей беретiнiн байқайды. Келе-келе шаруа нан мен суды қабылдаудан да бас тартады. Ол ендi өзiнiң:

	«Ех, егер мен қызымның айтқанын тыңдағанда ғой!» деген сөздерiн айқайлап айтатын болады. Зынданшылар бұл жайтты дереу патшаға жеткiзедi. Патша тұтқынды алдына алдырып,

	«Ех, егер мен қызымның айтқанын тыңдағанда ғой!» деген сөздердi не үшiн қайталай беретiнiн сұрап:

	– Сен соншалық өкiнетiндей ол не айтып едi? – дейдi.

	– Бiлесiз бе, менiң қызым, сiзге келiнi апарып бермеңiз, апарып берсеңiз, мiндеттi түрде оның келсабын сұрайды деген болатын, – дейдi шаруа бармағын тiстеп.

	– Егер сенiң қызың осындай ақылды болса, онда маған келсiн, – дейдi патша.

	Қыз патшаның алдына келедi. Патша, сен мұншалық ақылды болсаң, мен саған бiр жұмбақ жасырайын, егер соны дұрыс шешсең, саған үйленемiн дейдi. Қыз «жарайды» деп, бiрден келiсiмiн бередi.

	– Ендеше сен маған киiмсiз, бiрақ жалаңаш емес, не көлiкпен, не күймемен емес, не жолмен емес, алайда жолмен кел, егер осыны орындай алсаң, мен саған үйленемiн!– дейдi патша.

	Үйiне қайтып келген қыз шешiнiп тастайды – бұл патшаның «киiмсiз» деген тапсырмасын орындаған түрi едiө сосын балықшылардың үлкен ауын алып, үстiн сонымен орап алады – бұл патшаның «бiрақ жалаңаш емес» деген тапсырмасын орындағаны болатынө содан соң қыз бiреудiң есегiн ақшаға жалдап алады да, үстiндегi тордың шетiн соған байлап, есекке тартқызып қояды – сөйтiп, патшаның «не көлiкпен, не күймемен емес» деген тапсырмасын орындайдыө ал есек қызды сораппен тартып жүруi тиiс болатын, яғни оның аяғының тек үлкен саусағы ғана жерге тиiп отырады – бұл патшаның «не жолмен емес, алайда жолмен кел» деген тапсырмасының орындалғанын көрсетедi. Қыздың тапқырлығына риза болған патша оған үйленiп, бүкiл қазынасының бар билiгiн соның қолына тапсырады, әкесiн зынданнан босаттырады.

	Арада бiрнеше жыл өтедi. Бiрде патша серуенге шығады. Сол кезде апарған отындарын сатып, базардан қайтқан шаруалар арбаларымен патша сарайының маңында тоқтап тұрған едi. Кейбiр арбаларға өгiздер, кейбiр арбаларға жылқылар жегiлген екен. Сол топтың iшiнде бiр шаруаның үш жылқысы, солардың бiреуi құлынымен болыпты. Мiне, сол құлын қашып барып, екi өгiздiң ортасына жатып қалса керек. Содан айқай-шу басталып кеткен ғой. Өгiздердiң иесi, бұл менiң өгiздерiмнен туған құлын, сондықтан оны мен аламын десе, жылқылардың иесi, жоқ, бұл менiң жылқымнан туған, сондықтан құлын менiкi деп езеурейдi. Ақырында олар қастарынан өтiп бара жатқан патшаға шағымданады. Патша болса, құлын қай жерде жатса, сол жерде қалуы тиiс деген төрелiк айтады. Сөйтiп, құлынды өгiздердiң иесi алады. Бiрақ шын мәнiнде, бұл тiптi де олай емес едi. Әдiлетсiздiкке ашынған құлынның нағыз иесi көз жасын төгiп, патшаның әйелiне келедi. Өйткенi ол патшайымның кедей отбасынан шыққанын, әрi өте қайырымды екенiн талай естiгендi. Арызшының сөздерiн мұқият тыңдап шыққан патшайым:

	– Жарайды, егер сен менi сатып қоймауға уәде берсең, саған көмектесейiн, – дейдi.

	Шаруа екеуара әңгiменi құпия ұстауға ант су iшедi.

	– Ендеше жақсылап тыңда, – дейдi патшайым сөзiн жалғастырып. – Таңертең патша күзетшiлердi алмастыруға шыққан кезде, сен ол жүретiн жолдың үстiне тұра қалып, қолыңа үлкен ауды ұстап, оны шiрене тартып, балық аулап жатқан кейiп таныт...

	Патшайым, егер патша одан не iстеп тұрсың деп сұраса, қалай жауап беру керек екендiгiн де аузына салып бередi.

	Келесi күнi шаруа патшайым үйреткендей жолдың үстiне тұрып алып, «балық аулауға» кiрiседi. Ал сол уақытта жақын маңнан өтiп бара жатқан патша мұны көрiп, анау ақымақ не iстеп тұр, сұрап келшi деп, шабарманын жiбередi. Оның бұл сұрағына әлгi шаруа:

	– Балық аулап жатырмын! – деп жауап бередi.

	– Сусыз құрғақ жерде қалайша балық аулайсың?! – дейдi шабарман таңданысын жасыра алмай.

	– Кәдiмгiдей... – дейдi шаруа бетi бүлк етпестен. – Екi өгiзден қалай құлын туса, мен де солай құрғақ жерде балық аулап жатырмын!

	Шабарман оның сөздерiн түгел патшаға жеткiзедi. Патша сол замат шаруаны қасына алдыртып, әлгi сөздердi кiмнiң үйреткенiн жасырмай айтуын талап етедi. Бiрақ бiрден ақтарыла салмаған шаруа: «Құдай сақтасын, бәрi өз сөзiм!» – деп жеңiстiк бермейдi. Алайда оны сабанның үстiне жатқызып, таяқпен шықпырта сабаған кезде патшайым туралы айтып қояды.

	Содан үйiне қайтып оралған патша әйелiне:

	– Бұның не, осыдан кейiн сенiмен қалай бiрге тұрмақпын?! Сондықтан келген жағыңа – кедейдiң қырық құрақ ескi күркесiне кете бер! – дейдi үзiлдi-кесiлдi шешiмiн жариялап.

	Сосын кетерiнде, әйелiне өзi үшiн ең қымбат, ең сүйiктi саналатын бiр таңдаулы нәрсесiн алуына рұқсат бередi.

	– Егер сен тап осылай ұйғарсаң, әлбетте, мен мiндеттi түрде солай iстеймiн, аяулы жарым!– деп патшайым күйеуiн құшақтап, бетiнен сүйiпсүйiп алады. Содан кейiн ұйқы iшiмдiгiн iшiп, дұрыстап қоштасқысы келетiнiн айтады. Әйелiнiң соңғы тiлегiнен бас тартудың ретiн таппаған патша iшiмдiктi алдыртып, бiр кесесiн сiмiрiп салады...

	Көп ұзамай патша қалың ұйқыға шым батады. Сол кезде патшайым үлкен ақ матаға күйеуiн орайды да, қызметшiлерiне көтертiп, күймеге тиеп алады. Сөйтiп, өте құпия түрде оны өзiнiң бұрынғы қырық құрақ ескi күркесiне әкелiп, төсекке жатқызады. Содан бiр күн, бiр түн тұяқ серiппей ұйықтаған патша келесi күнi ояна келе:

	– Ау, мен өзi қайда жатырмын?!– деп дауыстап қызметшiлерiн шақырады.

	Бiрақ оның айқайына ешкiм жауап бермейдi. Тек бiраз уақыттан соң барып iшке кiрген әйелi:

	– Сүйiктi патшам, екеумiз қоштасарда мен үшiн ең қымбат, ең сүйiктi саналатын бiр қалаулы нәрсемдi өзiммен бiрге ала кетуге рұқсат берiп едiң ғой, мiне, сол шарт бойынша мен өзiңдi таңдадым, мен үшiн мына әлемде сенен қымбат, сенен сүйiктi ешнәрсе жоқ! – дейдi тебiрене сөйлеп.

	Мән-жайды ендi ұққан патшаның көзiне жас келедi.

	– Аяулы жарым, сен мендiк, ал мен сендiк боп жаратылған екенбiз, бұдан былай мәңгiлiкке бiрге болайық!– деп ол патшайымды керi алып қайтады.

	Сөйтiп, екеуi патша сарайында қайтадан үйлену тойын жасайды, әрi айтушылардың сөзiне қарағанда, олар әлi күнге дейiн жұптарын жазбастан тату-тәттi өмiр сүрiп жатқан көрiнедi.





БIЛГIР ДӘРIГЕР




	Ертеде бiр кедей шаруа өмiр сүрiптi. Оның есiмi Шаян екен. Бiрде ол екi өгiз жегiлген арба толы отынды қалаға апарып, бiр дәрiгерге сатады. Екеуi есеп айырысар кезде үйдiң иесi тамақ iшiп отырған едi. Дастарқанға көзi түскен шаруа ондағы тәттi тағамдар мен қымбат iшiмдiктердi көрiп, оның да дәрiгер болғысы келiп кетедi. Мол iшiм-жемге тамсана қараған ол ақыры шыдай алмай өзiнiң де дәрiгер болғысы келетiнiн айтады.

	– О-о, әрине, бұны жасауға болады! – дейдi дәрiгер пәлендей қиналмастан.

	– Ендеше ол үшiн мен не iстеуiм керек? – дейдi шаруа бiрден елп етiп.

	– Бiрiншiден, әлiппе сатып алуың керек, оның алдыңғы бетiнде әтештiң суретi салынған. Сосын екi өгiзiң мен арбаңды сатып, ақшасына дәрiгерге қажеттi киiмдер мен құрал-саймандар сатып ал. Үшiншiден, бiр тақтайшаға «Мен – Бiлгiр дәрiгермiн» деп жаздыр да, есiгiңнiң маңдайшасына iлiп қой.

	Шаруа дәрiгердiң айтқанының бәрiн бұлжытпай орындап шығады. Содан соң ауруларды емдеу жұмыстарына құлшына кiрiсiп кетедi. Дәл сол тұста бiр бай кiсiнiң ақшасы жоғалады. Адамдар, бұл ақшаны бiр тапса, Бiлгiр дәрiгер ғана таба алады дегендi айтады. Осы сөздерге мейлiнше иланған ақшаның иесi дереу күймесiне мiнiп, Бiлгiрдiң ауылына тартып кетедi. Iздеген ауылын тауып, дәрiгердiң үйiне кiрген бай:

	– Дәрiгер Бiлгiр сiз боласыз ба? – деп сұрайды.

	– Иә, iздеген адамыңызды дәл таптыңыз.

	– Ендеше не тұрыс, тездетiп бiздiң үйге барайық, жоғалған ақшамды тауып беруге көмектесiңiз!

	– Жарайды, солай-ақ болсын, бiрақ әйелiм Грета менiмен бiрге жүруi тиiс.

	Бұған қарсылықсыз келiскен бай ерлi-зайытыларды күймеге отырғызып, керi қайтады. Олар байдың үйiне жеткенде кең дастарқан жаюлы тұрған едi. Бай қонағын ең алдымен жақсылап тамақтанып алуға шақырады.

	– Иә, бұныңыз өте дұрыс, бiрақ менiң әйелiм Гретаны да дастарқанға шақыру керек, – дейдi дәрiгер iшке кiрiп бара жатып.

	Үй иесi Гретаны да дастарқанға шақырады. Ол күйеуiнiң қасына отырады. Көп ұзамай бiрiншi қызметшi дастарқанның үстiне буы бұрқыраған ас әкелiп қояды. Кiсi қызыққандай дәмдi тағамға тамсана қараған дәрiгер:

	– Грета, бұл тек бiрiншiсi ғой! – дейдi әйелiнiң бүйiрiнен түртiп қалып.

	Ол, бұл бiрiншi қызметшi әкелген тамақтың тек басы ғана дегендi айтқысы келген едi. Ал қызметшi болса, оның бұл сөзiн: «Мiне, мынау бiрiншi ұры!» – дегендi айтты деп түсiнедi. Өйткенi расында да ол ұрылардың басшысы болатын. Шошып кеткен қызметшi сыртқа шыға салып, қасындағы серiктерiне:

	– Көрдiңдер ме, дәрiгер бәрiн бiледi екен, ол менi «бiрiншiсi» деп атады! – дейдi.

	Мұны естiген екiншi қызметшiнiң iшке ас апаруға тiптi зауқы соқпайды. Бiрақ амал жоқ келесi тамақты көтерiп, iшке кiруге тура келедi. Ал оған жалт қараған шаруа әйелiнiң бүйiрiнен түртiп қалып:

	– Грета, мiне екiншiсi... – дейдi сыбыр етiп.

	Шошып кеткен қызметшi олардың қастарынан тезiрек кетiп қалуға асығады. Үшiншi қызметшiнiң жағдайы да мәз емес едi. Iшке кiрген оны көргенде шаруа:

	– Грета, мiне үшiншiсi де келдi... – дейдi.

	Кезек төртiншi қызметшiге жетедi. Ол бетi қақпақпен жабылған тамақты көтерiп, iшке үркектей кiредi. Бiрiнен соң бiрi келiп жатқан ас мәзiрiне масаттанған үй иесi, ендi бiздiң Бiлгiр дәрiгерiмiз өзiнiң өнерiн көрсетiп, мына жабық табақтың iшiнде қандай дәм барын айтып берсiн деген ұсыныс жасайды. Ал онда қуырылған шаяндар жатқан болатын. Бетi жабық ыдысқа телмiре қарап, не айтарын бiлмеген шаруа:

	– Ех, байғұс Шаян! – дейдi көздерi жыпылықтап.

	– Ол тапты, дұрыс тапты! – дейдi бай қуана даурығып. – Демек, ол жоғалған ақшаның қайда жатқанын да бiледi!

	Шошып кеткен қызметшi дәрiгерге көзiн қысып, сыртқа шығып кетуiн ымдайды. Шаруа далаға шығады. Онымен оңаша кездескен төрт қызметшi ұрлықтарын мойындап, егер ол үй иесiне өздерiн ұстап бермейтiн болса, бар ақшаны қайтарып, тiптi үстiне ақша қосып беретiндiктерiн айтады. Ал егер ұстап берсе, төртеуiн де дарға асатынын ескертедi. Кiнәларын мойындап, зар жылап тұрған қызметшiлерге жаны ашып кеткен шаруа оларды ұстап бермеуге уәде бередi. Сосын қызметшiлер оған ақшаны жасырған жерлерiн көрсетедi. Бәрiне көзiн жеткiзген Шаян үйге қайтып келедi де:

	– Мырза, ендi кiтабыма қарап, жоғалған ақшаңызды iздеп көрейiн,– дейдi.

	Бұл кезде бесiншi қызметшi пештiң iшiне тығылып алып, дәрiгер басқа да тiрлiктерiмiздi бiлiп қоймады ма екен деп, оны жасырын тыңдамақ болады. Ал дәрiгер әлiппесiн ашып қойып, әтештiң суретiн iздеуге кiрiседi. Бiрақ бiрден таба алмай бiраз әуреленген ол:

	– Жә, сен осындасың ғой, кәне, берi шық! – дейдi дауыстап.

	Сол сәтте пештiң iшiнде жатқан қызметшi әңгiме өзi туралы екен деп, тығылған жерiнен атып шығады.

	– Бұл адам бәрiн бiледi! Бәрiн бiледi! – дейдi ол көздерi шарасынан шыға бақырайып.

	Ал Бiлгiр дәрiгер үй иесiне жоғалған ақшасының қайда жатқанын көрсетiп, одан мол сыйлық алады. Оның үстiне, былай шыққасын, өздерiн байға ұстап бермегенi үшiн қызметшiлер оған тарту ретiнде және көп ақша бередi. Сөйтiп кедей Шаян әпсәтте байып шыға келедi.





АҚЫЛДЫ АДАМДАР




	Бiрде шаруа кiсi бұрышта жатқан, қызыл қайыңнан iстелiнген жуан таяғын қолына алып, әйелiне былай дейдi:

	– Трина, мен алысқа жол жүрiп барамын, үйге үш күннен кейiн ораламын. Егер қайсыбiр саудагер осында бас сұғып, бiздiң үш сиырымызды сатып алғысы келсе, сата бер. Тек байқа, ақшасы екi жүз талерден кем болмасын.

	– Құдай жолыңды оңғарсын!– дейдi әйелi басын шұлғып. – Ал сиырлар жөнiнде еш қам жеме, бәрiн сен айтқандай iстеймiн!

	– Сен сөздi доғар! – дейдi күйеуi зекiп. – Мен сенi бiлемiн ғой, егер осыдан бiр нәрсенi бүлдiрсең, айтпады деме, мына таяқпен арқаңнан таспа тiлемiн! Сосын оның ырсиған iздерi тура бiр жылға дейiн сақталатын болады!

	Осындай ескертулерiн әйелiнiң құлағына жақсылап құйып, шаруа ұзақ сапарға аттанады. Келесi күнi үйiне саудагер бас сұғады. Сақтық жасаған әйел онымен көп сөйлеспейдi. Сиырлардың бағасын естiп, оларды шыр айнала қарап шыққан саудагер:

	– Жарайды, мен бағасына келiсемiн, малдар құнына татиды екен,– дейдi риза пiшiнмен.

	Саудагер сиырларды шешiп, қорадан айдап шығып, сыртқы қақпаға беттей бергенде әйел оның жеңiне жармаса кетедi.

	– Сiз ең алдымен маған екi жүз талер төлеуiңiз керек! Әйтпесе, малдарды жiбермеймiн! – дейдi ол саудагердiң жолын бөгеп.

	– Бұныңыз дұрыс-ақ, – дейдi саудагер аяқ астынан қипақтап, – бiрақ, бiр өкiнiштiсi, мен ақша салынған әмиянымды белбеуiме қыстыруды ұмытып кетiппiн... Дегенмен де сiз еш уайымдамаңыз, мен мiндеттi түрде ақшаңызды беремiн. Сондықтан қазiр екi сиырды өзiммен бiрге ала кетейiн де, бiр сиырды кепiлдiкке осында қалдырайын.

	Бұл ұсыныс әйелге қатты ұнайды. Ол бiр сиырды өзiне кепiлдiкке қалдырып, саудагердi екi сиырымен үйiне шығарып салады. Өз iсiне көңiлi толған әйел: «О-о, менiң мына тiрлiгiмдi Ганс естiген кезде бiр қуанып қалатын болды!» – деп жымың-жымың етедi.

	Отағасы үш күннен кейiн сапардан оралады. Ол есiктен кiрген бетте бiрден сиырларын сұрайды.

	– Сиырларды сатып жiбердiм! – дейдi әйелi масаттана күлiмдеп. –

	Тура өзiң айтқандай, екi жүз талерге! Негiзiнен олар соншалық тұрмайды да ғой, бiрақ саудагер ешқандай талассыз-ақ келiсе кеттi.

	– А-а, ақша қайда?

	– Бiрақ дәл қазiр ақша қолда емес, – дейдi әйел күмiлжiп,– ол өзiнiң әмиянын үйiнде ұмытып кетiптi... Алайда ол ақшасын әкеледi және сенiмдiрек болу үшiн маған жақсы кепiлдiк қалдырды.

	– Ол қандай кепiлдiк?! – деп сұрайды күйеуi.

	– Бiлесiң бе, саудагер үш сиырдың бiреуiн бiзге қалдырып кеттi. Оны ол өзi әкеткен екi сиырдың ақшасын төлеген кезде ғана алатын болады. Көрдiң бе, мен бәрiн ақылмен iстедiм. Тiптi кепiлдiкке сиырлардың ең кiшкентайын қалдырдым, оны тамақтандыру үшiн көп жем-шөп кетпейдi ғой.

	Бойын ашу қысқан күйеуi таяғын ала салып, өзi айтқандай әйелiнiң арқасынан таспа тiлуге сәл-ақ қалады. Бiрақ кiлт тоқтаған ол таяғын лақтырып жiберiп:

	– Иә, дәл сендей ақымақ жер бетiнде жоқ шығар, дегенмен де сенi аяп тұрмын... – дейдi ептеп сабасына түсiп. – Сондықтан қазiр үлкен жолға шығып, үш күн тосамын. Егер сенен асқан ақымақ жан кездессе, онда жолыңның болғаны, сенi кешiремiн. Ал егер кездеспесе, амал нешiк, уәделi таяғыңды жейсiң.

	Шаруа жолдың бойындағы бiр үлкен тастың үстiне отырып алып, жүргiншiлердi күтуге кiрiседi. Көп ұзамай ол екi өгiз жеккен арбаға сабан артып келе жатқан бiр әйелдi көредi. Әйел не сабанның үстiне отырмаған, не өгiздердi жетелемеген, не өгiздердiң жанында емес, iлби басып арбаның соңынан iлесiп келедi екен. «Әсте, мен iздеп жүрген жан осы болса керек!» – деп ойлаған шаруа жүгiрiп алдынан шығады... Бiресе арбаның алдына, бiресе артына шығып, арлы-берлi тапырақтап жүрген еркекке аңтарыла қараған әйел:

	– Ау, сiзге не керек?! – дейдi түкке түсiнбей. – Мен сiздi бiрiншi рет көрiп тұрмын ғой, кiм боласыз өзi?!

	– Мен аспаннан түскен адам едiм, – дейдi шаруа қолын әуелете жоғары көтерiп,– ендi сол жаққа қалай жетерiмдi бiлмей жүрмiн. Сiз менi жеткiзiп тастамас па екенсiз?

	– Жоқ, – дейдi әйел екi иығын қиқаң еткiзiп, – мен ол жаққа апаратын жолды бiлмеймiн. Әйткенмен де, сiз айтыңызшы, сол жақтан келгендiктен бiлетiн де шығарсыз, ондағы менiң күйеуiмнiң жағдайы қалай екен?

	Оның сонда жүргенiне үш жылдан асып барады... Бәлкiм, онымен талай рет кездескен де боларсыз?

	– Рас, мен онымен талай кездескенмiн. Бiрақ ондағы шаруалардың бәрi бiрдей жақсы тұрмайды... Сiздiң күйеуiңiздiң де тұрмысы мәз емес... Ол қой бағады. Ал мал бағу дегеннiң тiптi қиын екенiн өзiңiз де жақсы бiлесiз. Кейбiреулерi отардан бөлiнiп, тауға қашып кеткенде артынан жүгiруге тура келедi. Ондайда, әлбетте, тоз-тозың шығады. Күйеуiңiздiң де киiмдерi әбден жыртылып бiттi. Жыртылған жерiңдi тiгiп ала қоятындай ол жақта тiгiншi де жоқ... – дейдi шаруа қара аспанды төндiрiп.

	– Апырай, тап осылай деп кiм ойлаған! – дейдi әйел ернi кемсеңдеп. – Бiлесiз де, мен оның үйде iлулi тұрған қамзолын қазiр әкелiп берейiн, сiзге өтiнiш, соны жеткiзiп берiңiзшi.

	– Жо-жоқ, бұныңыз болмайды, – дейдi шаруа ат-тонын ала қашып, – бiзге мұндайға рұқсат етiлмейдi.

	– Ендеше... – дейдi әйел тiптi сасқалақтап. – Мен кеше өзiмнiң ең сапалы бидайларымды сатып, тәп-тәуiр ақша жинап алғанмын, соны берiп жiберсем. Егер сiз әмианымды күйеуiмнiң қалтасына тығып жiберсеңiз, ешкiм байқай қоймас.

	– Ой, осы қадалып тұрып алатындарыңыз-ай! – дейдi шаруа амалсыздан келiскен сыңаймен,– Жарайды, сiз үшiн апарып берейiн...

	– Сiз осында отыра тұрыңыз, мен үйге барып, ақшаны әкелейiн, – дейдi әйел кетуге ыңғайланып.– Мен тез келемiн, көрiп тұрсыз ғой, сабанның үстiне шыққан жоқпын, осылай өгiздерге жеңiлдеу болады ғой.

	Әйел өгiздерiн айдай жөнеледi.

	«Шынында мына әйел ақымақ екен. Егер осыдан ақшасын әкелсе, менiң әйелiмнiң жолы болғаны – оны ұрмаймын!» деп ойлайды шаруа. Расында көп ұзамай әйел ақшасын әкелiп, шаруаның қалтасына тығып жiбередi. Сосын кетерiнде қайырымдылығы үшiн оған мың да бiр алғысын жаудырады.

	Үлкен бiр iстi тындырған әйел үйiне келсе, баласы әлгiнде ғана егiстен оралған екен. Ол өзi тап болған таңғажайып жағдайды баяндай келiп:

	– Аспанда мұқтаждық көредi деп кiм ойлапты, әйтеуiр сәтiн салып отағасына ақша берiп жiберуге мүмкiндiктiң орайласа кеткенiн қарасаңшы, мен соған қуандым! – дейдi жайраң қағып.

	Бұған таңырқаған баласы:

	– Шеше, мұндай адам аспаннан күнiге келе бермейдi ғой! Оны мен де барып көрейiн. Аспанда нендей жаңалықтар бар екенiн сұрайын, мүмкiн ол жақтан маған лайықты қандай да бiр жұмыс табылып қалар? – дейдi кездесуге асығып.

	Жiгiт тезiрек атын ерттеп, жолға шығады. Ол шешесi сiлтеген жерге келсе, әлгi адам сәмбi ағашының түбiне отырып алып, әйел аманаттаған әмияндағы ақшаны санайын деп жатыр екен.

	– Сiз аспаннан келген кiсiнi көрген жоқсыз ба? – дейдi жiгiт анадайдан дауыстап.

	– Көрдiм, – дейдi шаруа еш бөгелместен, – ол керi қайту үшiн сонау тауға қарай кеттi, сол жақпен оған жақынырақ көрiнедi. Егер жылдамырақ жүрсең, оны әлi-ақ қуып жете аласың.

	– Ой, қайда-а-н... – дейдi жiгiт салы суға кетiп,– мен онсыз да әбден шаршадым... Ал сiз ол адамды таниды екенсiз, сондықтан бiр жақсылық жасап жiберiңiзшi, қазiр менiң атыма мiнiп алып, артынан қуып жетiп, оны керi қайтуға көндiрiп берiңiзшi.

	«Иә, мынаның да басындағы ноқаттары қозғалып кеткен секiлдi...» деп ойлайды шаруа.

	– Жөн-ақ, қолдан келiп тұрғанда бiреу үшiн неге жақсылық жасап жiбермеске?! – Шаруа жiгiттiң атына қарғып мiнедi де, желе жөнеледi.

	Ал жiгiт күте-күте қараңғы түнге дейiн отырғанымен, бейтаныс жолаушы керi оралмайды.

	«Әсте, аспаннан келген адам қатты асығыс болғандықтан артқа қайтқысы келмедi-ау,– деп ойлайды жiгiт.– Ал шаруа болса, менiң атымды әкеме берiп жiберген шығар...»

	Жiгiт үйiне келiп, әкесi аспанда жаяу жүрмеу үшiн өзiнiң атын қалай берiп жiбергенiн әңгiмелеп бередi.

	– Өте дұрыс iстепсiң, балам, – дейдi анасы оны қуана қостап, – өйткенi сен әлi жап-жассың ғой, саған, қайта, жаяу жүрген пайдалы!

	Барлық iсiн бiтiрiп, үйiне көңiлдi оралған шаруа астындағы атын қораға кiргiзiп, кепiлдiкке қалған сиырдың жанына байлап, әйелiне келедi де:

	– Трина, сенiң бақытың, жолда сенен де асқан ақымақ екi адамды кездестiрдiм, – дейдi жымың қағып, – сондықтан бұл жолы таяқтан құтылдың!

	Атасының креслосына шiрене жайғасып, темекiсiн тұтатқан шаруа:

	– Иә, жалпы жаман емес, саудамыз сәттi болған сияқты – екi арық сиырдың орнына бiр семiртiп бағылған жылқы мен iшi ақшаға толы бiр әмиян! Егер ақымақтық тап осындай кiрiс кiргiзетiн болса, мен ақымақ адамдарды мейлiнше қадiр тұтар едiм! – дейдi өз-өзiне күбiрлеп.

	Әрине, бұл оның пайымдауы-тын, ал сен үшiн, жас дос, қарапайым адамдар әлдеқайда сүйкiмдiрек болса керек.





ЖАПАЛАҚ




	Осыдан бiрнеше мың жылдар бұрын, адамдардың аңқау, аңғал кезiнде, бiр шағын қалада оғаштау бiр оқиға болыпты.

	Орманнан ұшып келген бiр жапалақ сол қаладағы бiреудiң қорасының iшiне қонып шығыпты. Таң атқасын ол қайтадан ұшып кетейiн десе, құстардың көзiне түсiп, қуғын-сүргiнге ұшыраймын ба деп қорқады.

	Сөйтiп, байғұс құс әре-сәре боп тұрғанда, сол үйдiң ерте тұрған малайы сабан алуға қораға барады. Iшке кiре бере бұрышта қонып отырған түсi суық, үлкен пәленi көрген ол шошып кетедi. Керi тұра қашқан малай үйге жүгiрiп келiп, қожайынына:

	– Ойбай, мырза, қорада бiр құбыжық отыр! Өзi мен анамнан туғалы көрмеген нәрсем, сондай қорқынышты! Көзi бақырайған сұмырай, сiрә, адамды тiрiдей жұтып қоятын шығар!– дейдi бөстiре даурығып.

	– Сенiң сырың маған мәлiм ғой, өлiп жатқан тауық екеш тауыққа қолыңа таяқ алмай жақындай алмаушы едiң. Кәне, мен өзiм барып көрейiншi, ол қандай құбыжық екен?!– дейдi де, қожайынның өзi қораға кiредi. Бiрақ қараңғы жердегi түсi суық «құбыжықты» көргенде ол әлгi малайынан бетер шошып кетедi. Жалт берiп сыртқа атып шыққан қожайын көршiлерiне қарай тұра жүгiредi.

	– Ойбай, құтқарыңдар! Құтқарыңдар-р! – деп аттан салады. – Егер осыдан ол пәле қорадан шығып кетсе, бүкiл қала халқына қауiп туады! Сондықтан тезiрек бiр амалын жасау керек!

	Үй иесi айналасындағы көршiлерiнiң бәрiн аяғынан тiк тұрғызады. Содан оның бұл дүрбелеңi бiрден-бiрге тарап, бүкiл қала халқын әбiгерге салады. Жұрт жиналып, бiреуi найза, бiреуi айыр, ендi бiреуi балта алып, тап бiр соғысқа аттанғандай қожайынның қорасына қарай сап түзейдi. Сөйтiп, әнi-мiнi дегенше «құбыжық» жатқан жердi қоршап алады.

	Iштерiндегi батырсымақ бiреуi қолына найза ұстап, лып етiп қораның iшiне кiрiп кетедi. Бiрақ iшiне кiруiн кiргенiмен, лезде керi атып шығып, сөйлеуге шамасы келмей тiлден қалады... Содан соң, тәуекелге бел буған және екi адам iшке лып етiп кiредi. Алайда олар да көздi ашып-жұмғанша сыртқа атып-атып шығады...

	Жұрт ендi не iстерiн бiлмей абыржып тұрғанда, ортаға елге танымал әйгiлi батыр шығады.

	– Менiң байқауымша, бәрiң су жүрек қорқақ екенсiңдер! Әй, сабаздар-ай, нанды текке жеп жүрсiңдер ғой! Ендi мiне, өзiм араласпасам ештеңе бiтетiн емес! – дейдi ол бұлшық еттерiн бұлтыңдата арлы-берлi ойқастап.

	Бастарын төмен салбыратқан адамдарда жауап жоқ. Ал маңғаздана шiренген батыр:

	– Кәне, маған сауыт-сайман, қылыш-найза әкелiңдер! – деп бұйырады.

	Жұрт оның айтқан қару-жарағын жылдам жеткiзiп бередi. Батыр асықпай сауытын киiп, асықпай бес қаруын асынып, асықпай есiкке қарай беттейдi. Оны айнала қоршап тұрғандар қақ жарылып, әйгiлi батырға жол ашады. Ол қақпаның дәл алдына келгенде, тұтқадан ұстап тұрғандар есiктi ашып жiбередi...

	Самаладай жарық қораның iшiне лап етiп құйылады. Iшке ентелей қараған жұрттың бәрi бiрден жапалақты көредi. Жапалақ ортаңғы бел ағаштың үстiнде қонақтап отыр екен. Батыр дереу ұзын саты алғызып, соның бойымен жоғары өрлейдi.

	Төменде тұрғандар:

	– Қорықпа, батыр, қорықпа! Баржоғы жапалақ екен ғой! – деп шулап қоя бередi.

	Айқай-шудан үрiккен жапалақ қайда тығыларын бiлмей зәресi ұшады. Жүнiн үрпитiп, таңдайын тақылдатып:

	– Уүп-уүп! – деп үпiлдей бастайды. Төменде тұрғандар:

	– Батыр, аямай ұрсаңшы! Ұр! – деп айқайға басады.

	Қалт-құлт өрлеп бара жатқан батыр: «Өздерiң менiң орнымда тұрсаңдар, көрер едiм «ұр-ұрды»– дейдi кiжiне күбiрлеп...

	Жұрт улап-шулап, қаншама қоқаңдағанымен әйгiлi батыр да жапалаққа жете алмайды. Жүрегi лоблып, буынбуыны қалтырап, орта жолда сатыдан қайтып түседi. Ал одан кейiн бұл iстi тындыруға ешкiмнiң жүрегi дауаламай қояды.

	Сонда бұл пәледен ендi қалай құтыламыз деп, жұрттың басы қатады. Ақыры ойлап-ойлап қораның төрт бұрышынан от қойып, өртеп жiбергендi жөн көредi. Сөйтiп не керек, қораман бiрге соры қайнаған жапалақ та өртенiп кетедi...

	Әрине, бұл оқиғаға бiреу сенер, бiреу сенбес. Бiрақ кiм де кiм сенбесе, әлгi қалаға барып, оқиғаның аныққанығын сұрап бiлуiне болады.





ПАЙДАЛЫ ӘРЕКЕТ




	Бiр шаруа өзiнiң сиырын базарға шығарып, жетi дiлдәға сатыпты.

	Ақшасын қалтасына салып, үйiне қайтып келе жaтcа, бiр тоғанның құрбақалары:

	– Ба-ақ, ба-ақ, ба-ақ! – деп шуылдап қоймайды.

	Шаруа: «Мыналардың текке күшенiп жатқанын қарашы! Бiреу-ақ, бiреу-ақ дейдi. Қайдағы бiреу-ақ, бақандай жетi дiлдәға саттым ғой!» деп ойлайды.

	Тоғанға жақындап келiп:

	– Өздерiң неткен ақымақсыңдар! Бiреу-ақ емес, бақандай жетi дiлдә ғой! – деп айқай салады.

	Құрбақалардың онымен iсi жоқ:

	 «Ба-ақ, ба-ақ!» – деп бақылдай бередi.

	Ашуланған шаруа:

	– Ал менiң сөзiме сенбесеңдер, мiне, көздерiңше санап көрсетейiн! – деп ақшасын қалтасынан суырып алып, мұқият есептеп шығады.

	Бiрақ оған назар аударып жатқан құрбақалар жоқ, бақылдаған үстiне бақылдай түседi.

	– Бұлардың нанбағаны несi?! – деп ызаланған шаруа қолындағы ақшаларын суға лақтырып жiбередi.– Ал ендеше, есепке менен жүйрiк екенсiңдер, өздерiң санап көрiңдер! Тiптi қоймадыңдар ғой, «бiреу-ақ, бiреу-ақ» деп!

	Құрбақалар ақшамды санап болғасын, өзiме қайтаратын шығар деп, шаруа тоғанның басында бiраз күтiп тұрады. Алайда бұнысы бос әурешiлiк екен, құрбақалар сол бұрынғыдай «ба-ақ, ба-ақ» деуден бiр танбайды.

	Күте-күте үмiтi ақталмаған соң, қараңғы түсе үйiне қайтуға жиналған шаруа:

	– Әй, шалшық судың бақылдауықтары-ай! Әй, ақылсыз, бадырақ көздер-ай! Бақылдағанда дауыстарың жер жарады, бiрақ өздерiң бар-жоғы жетi дiлдәнi санай алмадыңдар! Ұят-ай, бұларың тiптi ұят екен! – деп өзiнше құрбақаларды ұялтқан болады. – Жә, мен кеттiм, қашанғы осылай қаздиып тұра бермекпiн! Үйiме барайын...

	Сөйтiп, үйiне құр қол қайтқан шаруа тоған басынан ұзап кеткенше құрбақалардың «ба-ақ, ба-ақ» деген дауыстары естiлiп тұрады.

	Арада бiраз күн өткен соң шаруа және бiр сиырын сойып, етiн базарға әкеле жатып: «Бұл сиырдың етiн қалай пұлдасам екен? Шiркiн, бiр сиырымнан екi сиырдың кұнын тұрғызып, оның үстiне, терiсiнен және пайда түсiрсем ғой!» деп қиялдайды.

	Содан қаланың қақпасынан кiрген жерде алдынан бiр топ ит шығады. Иттердiң ең алдында бiр үлкен тазы жүр екен. Сол тазы ит еттiң исiн бiлiп, шаруаның алды-артын орағытып, еш кетпей қояды.

	– Ыр-р! Ыр-р!

	– Бiлдiм, бiлдiм, саған ет керек екен-ау! «Бер», «бер» деп, тiптi соңымнан қалар емессiң ғой! Қазiр, тап осы жерде етiмдi саған бере салсам, жақсы атанар едiм-ау, ә?! – дейдi шаруа мырс-мырс күлiп.

	Бiрақ ит оның не айтып тұрғанымен жұмысы жоқ:

	– Ыр-р! Ыр-р! – деп өзiнше ырылдай бередi.

	Сонда шаруа:

	– Берсем де болар едi, бiрақ қасыңдағы басқа иттер саған түк қалдырмай талап жеп қояды ғой! – дейдi екi ойлы түрмен.

	Тазы бәрiбiр ырылдауын тоқтатпайды.

	Ақыры төзiмi таусылған шаруа:

	– Жарайды, сенiң дегенiң-ақ болсын! Тiптi қоймадың ғой, берсем берейiн! Жалпы, сенiң иеңдi де танушы едiм. Бiрақ есiңде болсын, үш күннен қалдырмай ақшасын түгел әкелiп бермесең, менен жақсылық күтпе! – дейдi тазының ыңғайына жығылып.

	Шаруа арқасындағы еттi жерге түсiрiп, өзi үйiне қайтып кетедi. Иттер сол замат етке жабыла кетедi. Көп жеpгe дейiн шаруаның құлағына иттердiң ырылы естiлiп тұрады. Сонда шаруа: «Көрдiң бе, ендi әлгi тазыдан басқа иттер «бер», «бер» деп сұрап жатыр. Мейлi, берсе бере берсiн, менiң алдымда жауап беретiн үлкен тазы бар ғой!» – дейдi өз-өзiне сөйлеп.

	Екi күн өтiп, үшiншi күн дегенде шаруа: «Оһо, бүгiн ақшамды әкелiп бередi!»– деп қуанып жүредi. Бiрақ оған ақша әкелген ешкiм жоқ. Күтекүте үмiтi шайқалған шаруа:

	– Жоқ, бұдан былай ешкiмге сенбеспiн! – дейдi де, тазының иесiне, қасапшыға, өз аяғымен келiп, ақшасын сұрайды.

	Алғаш қасапшы оның сөзiн әзiлi шығар деп ойлайды. Бiрақ шаруа:

	– Мен ешқандай әзiлiңдi бiлмеймiн! Осыдан тура үш күн бұрын тазы итiңнiң бiр сиырдың етiн саған тұтас әкелiп бергенi қайда?! – деп айқайға басады.

	Бұған ендi қасапшы ашуланады. Қолына сыпырғышын алып, шаруаны түйгiштеп-түйгiштеп, дүкенiнен қуып шығады.

	Мұндайды күтпеген шаруа:

	– Тұра тұр, бәлем! Сенi жөнге салатын адамды табармын! – деп, шағым айту үшiн бiрден корольға тартады. Король сарайында қызы екеуi отыр екен. Король одан:

	– Иә, пақырым, не пәлеге кездестiң, нендей мұңың бар? – деп сұрайды.

	– Мына жалпақ әлемде менен сорлы, менен бақытсыз жан жоқ шығар! Қараптан-қарап жүрiп, құрбақа мен итке жем болдым... Ақымды алу үшiн иесiнiң алдына барсам, сыпырғышпен сабалап, қуып шықты! – деп шаруа барлық оқиғаны бастан-аяқ айтып бередi.

	Оның әңгiмесiн естiп отырған корольдың қызы, кенет iшек-сiлесi қатып ұзақ күледi. Сол-ақ екен король шаруаға:

	– Өзiң бiр бақытты жан екенсiң! Өйткенi сен менiң қызымды күлдiрдiң, ол өмiрiнде күлген емес едi! Сол үшiн де, қызымды кiм күлдiрсе, соған әйелдiкке беремiн деген уәдем бартын. Ендi мiне, сен менiң қызыма үйленесiң! – дейдi.

	Сонда шошып кеткен шаруа:

	– Ойбай-ау, маған қыздың керегi не, үйде өзiмнiң әйелiм бар ғой! Сол бiр әйелдiң өзiн қалай асырарымды бiлмей жүрсем... – дейдi ат-тонын ала қашып.

	Бұл сөзге қатты намыстанған король:

	– Сен өзiң сондай әдепсiз жан екенсiң! Батылың барып, осыларды корольға қалай айтып тұрсың?! – дейдi қаһарына мiнiп. – Жарайды, егер қызымды алғың келмесе, онда саған басқа сыйлық берейiн. Үш күннен кейiн қайтып кел, бақандай бес жүз сыйлықты санап тұрып аласың!

	Шаруа қақпадан шығып бара жатқанда, корольдың бiр қызметшiсi:

	– Сен корольдың қызын күлдiрдi дейдi ғой, мол сыйлық алатын шығарсың?! – дейдi.

	– Иә, жетерлiк, бес жүз сыйлыққа уәде бердi! – дейдi шаруа мақтаныш сезiммен.

	– Түу, мұнша дүниенi қайда сыйғызасың?! Олжаңа жарым-жартылай мен де ортақтасайын да?! Кейiн бiр пайдам тиiп қалар... – дейдi корольдың қызметшiсi жата жабысып.

	– Жарайды, саған екi жүзiн берейiн! Үш күннен кейiн корольдың алдына келе ғой,– дейдi шаруа.

	Бұлардың сөздерiн естiп тұрған бiр қу саудагер шаруаға:

	– Ойпыр-ай, өзiң неткен бақытты жан едiң! Тек сен мұншалық iрi ақшаны қайтесiң?! Одан да мен саған ақшаңды майдалап берейiн, – деп лып-лып етедi.

	– Жә, майдаласаң, майдала, әлi үш жүзi бар ғой. Тек сен маған қазiр үш жүз дiлдә майда ақша бере тұр, ал iрiсiн үш күннен кейiн корольдан аласың, – дейдi шаруа саудагердiң ыңғайына жығылып.

	Бұл бiр пайдалы әрекет болды-ау деп ойлаған саудагер, қуанғаннан жалма-жан үш жүз дiлдә майда ақшаны қолма-қол санап бередi.

	Содан шаруа үш күннен кейiн корольға келедi. Қаһары әлi тарай қоймаған король:

	– Кәне, мына ақымақты шешiндiрiп, бес жүз дүре соғыңдар! – дейдi.

	Шаруа оған:

	– Ұлы мәртебелi тақсыр, осы айтқан бес жүз «сыйыңыз» маған бұйырмайтын болды! Өйткенi оның екi жүзiн өзiңiздiң қызметшiңiз менен сұрап алған, ал қалған үш жүзiн бiр саудагерге айырбастап қойғанмын. Демек, дәл қазiр маған тиесiлi ештеңе де қалмай тұр, – дейдi өз уәжiн айтып.

	Сол екi арада корольдың қызметшiсi мен саудагер де келе қалып, өздерiнiң үлестерiн сұрайды.

	Сөйтiп, король шаруаға тиесiлi бес жүз дүренi санап тұрып, сол екеуiне бөлiп бередi.





АЛТАУЫМЫЗ БIРIГIП БҮКIЛ ДҮНИЕНI ШАРЛАП ШЫҒАМЫЗ




	Ертеде бiр солдат болыпты. Өзi батыр, өзi тапқыр екен. Өзi соғыста да талай-талай ерлiк жасаған ержүрек көрiнедi. Соғыс бiткеннен кейiн король оған жол қаражатың деп үш теңге бередi де, әскерден босатып жiбередi.

	Солдат ренжiп:

	– Қап, тұра тұр, бәлем! Осыңды алдыңа бiр келтiрермiн! Тек қасыма лайықты серiктер табылғай, сонда бар қазынаңды түгел сыпырып алармынау! – дейдi де, жүрiп кетедi.

	Келе жатып орманның iшiнде бiр адамды кездестiредi. Ол үп-үлкен ағаштарды тұп тамырымен жұлып алғанда, нақ бiр ағаш емес, қурай жұлып алғандай әсер қалдырады екен.

	Солдат оның күштiлiгiне қызығып:

	– Маған жолдас боласың ба? – деп сұрайды.

	– Несi бар, жолдас болсам болайын, тек мына бiр кiшкентай ғана отынымды шешеме апарып берiп, қайтып келейiн, – дейдi де, әлгiнде жұлып алған алып ағаштың бесеуiн топтап, алтыншысымен белiнен байлап, «әуп» деп иығына салды да, үйiне жүрiп кетедi.

	Содан көп ұзамай керi оралған соң, солдат екеуi қайтадан жолға шығады.

	– Бұрын жалғыз едiм, ендi екеумiз бiрiгiп бүкiл дүниенi шарлап шығайық!– дейдi солдат серiк тапқанына қуанып.

	Екеуi бiраз жүргеннен кейiн жолдың шетiнде тiзерлей мылтық кезенiп отырған бiр мергендi көредi.

	– Ненi көздеп отырсың? – деп сұрайды солдат одан.

	Сонда мерген:

	– Осыдан үш шақырым жердегi бiр емен ағаштың бұтағына қонып отырған шыбынның сол көзiн дәлдеп атайын деп отырмын, – дейдi.

	Оның мергендiгiне қатты қызыққан солдат:

	– Бiзбен бiрге жүр, үшеумiз бiрiгiп бүкiл дүниенi шарлап шығайық! – дейдi.

	Мерген ұсынысты құп көрiп, үшеуi әрмен қарай жүрiп кетедi.

	Жолда олар жетi жерде тұрған, жетi жел диiрмендi көредi. Бiр ғажабы, шөп басын қимылдататындай жел жоқ болса да, диiрмендердiң қалақшалары шыр айналып тұрған едi. «Бұлар сонда қалай айналып тұр?!» – деп таңырқайды солдат.

	Жан-жақтарына қарап, жөн сұрайтындай ешкiмдi таппаған соң, олар тағы жүредi. Сөйтiп, үш шақырымдай жүргенде, ағаш басында отырған бiр адамды көредi. Ол бiр танауын басып, екiншi танауымен уiлдете жел үрлеп отыр екен.

	Солдат одан:

	– Ей, достым, ағаштың басында не бiтiрiп отырсың? – деп сұрайды.

	Ал ол болса:

	– Е-е, осы арадан үш шақырым жерде жетi жел диiрменi тұр, мен бiр мұрныммен жел үрлеп, соларды жүргiзiп тұрмын, – деп жауап бередi.

	Оның еңбекқорлығына қызыққан солдат:

	– Жүр бiзбен бiрге, төртеумiз болып бүкiл дүниенi шарлап шығайық! – дейдi.

	Ағаш басында отырған желтанау төмен түседi де, жолаушыларға iлесiп кете барады.

	Ендi төртеуi қосылып жүрiп келедi, жүрiп келедi... Бiр жерге жеткенде олар жалғыз аяғымен тұрған бiр адамды көредi. Ол екiншi аяғын алып, қасына жатқызып қойыпты.

	Солдат оған таңырқай қарап:

	– Тынығудың жақсы жолын тапқан екенсiң! – дейдi.

	Сонда ол:

	– Мен желтабанмын, егер екi аяғыммен жүгiрсем, ұшқан құсты құтқармаймын. Сол үшiн де арагiдiк бiр аяғымды ағытып, азырақ тынықтырып алатыным бар, – дейдi.

	Оның жүйрiктiгiне қызыққан солдат:

	– Жүр бiзбен бiрге, бесеумiз болып бүкiл дүниенi шарлап шығайық! – дейдi.

	Желтабан да ешбiр қарсылықсыз олардың қатарына қосылады.

	Бесеуi бiраз жүрген соң, қалпақты бiреудi кездестiредi. Басындағы қалпағы қисайып бiр шекесiне түсiп кетiптi.

	Солдат оған:

	– Өзiң бiр әп-әдемi жiгiт екенсiң! Тек қалпағыңды түзетiп кисең жақсы болар едi, әйтпесе көрген жұрт әумесер деп қалуы мүмкiн ғой! – дейдi.

	Сонда қалпақты адам:

	– Түзетiп-ақ киер едiм-ау, бiрақ олай iстеуге болмайды. Өйткенi қалпағымды түзу кисем, ұшқан кұс қатып қалатындай қатты үскiрiк тұрады, – дейдi мән-жайды түсiндiрiп.

	Оның таңғажайып қасиетiне қызыққан солдат:

	– Жүр бiзбен бiрге, алтаумыз болып бүкiл дүниенi шарлап шығайық!– дейдi.

	Ендi алтауы қосылып, әрмен қарай жүрiп кетедi.

	Олар жүрiп отырып бiр елге келедi. Солдат байқап қараса, жер-жердi шыр айналып жүрiп, бұрын өзi әскерде қызмет еткен елден бiр-ақ шығыпты. Бұл бiр қызық болды-ау деп, солдат елдiң аузындағы әңгiмеге құлақ түредi. Сөйтсе,сол елдiң королi бүкiл жұртқа жар салып: «Егер кiмде-кiм менiң қызыммен жарысып, одан озып кетсе, сол адамға қызымды беремiн! Ал егер жете алмай қалып қойса, басын аламын!» – деген екен.

	Солдат корольға келiп:

	– Мен өзiмнiң орныма қызметшiмдi жарыстырсам деп едiм, – дейдi.

	– Жарайды, солай-ақ болсын, бiрақ қызметшiң қалып қойса, екеуiңнiң де басың кесiледi! – дейдi король.

	Шарт бойынша сонау алыста бiр құдық бар екен, сол құдықтан кiм бұрын су әкелсе, сол озған боп саналатын көрiнедi.

	Солдат желтабан жүйрiгiне келiп, алмалы аяғын орнына салдырып:

	– Сен ендi қалай да озып кел, бiз жеңетiн болайық! – дейдi.

	Содан корольдың қызына бiр құмыра, желтабанға бiр құмыра берiлiп, екеуi құдыққа қарай зымырай жөнеледi. Корольдың қызы «шүу» деп бiрнеше адым аттамай жатып, желтабан құйындай есiп, көзден ғайып болады. Лезде құдыққа жетiп, суды iлiп алып,керi қайтады. Бiрақ жарты жолға келгенде оның ұйқысы келiп, азырақ көзшырымын алайын деп, құмыраны жерге қояды да, жата кетедi. Жастығым қатты болса көп ұйықтай қоймаспын деп, басына жылқының қу басын жастанады. Сөйтiп, көзiн жұмған бойда ұйықтап қалады.

	Корольдың қызы құдыққа жетiп, бiр құмыра суды iлiп алып, қайтып келе жатқанда жолда ұйықтап жатқан желтабанды көредi. Қасынан өтiп бара жатып, ол желтабанның құмырасындағы суды ақтарып кетедi.

	Алайда қырағы мерген король сарайының төбесiне шығып алып, осының бәрiн бақылап тұрған едi.

	– Е-е, жоқ, бұлай болмайды! – дейдi де, ол мылтығын оқтап, желтабанның жастанып жатқан қу басын көздеп тұрып атып жiбередi. Оның дәл тигiзгенi сонша, желтабанның еш жерiне дарытпай, тек жастанып жатқан қу басты ұшырып жiбередi.

	Орнынан қарғып тұрған желтабан жан-жағына қараса, құмырадағы су жоқ, корольдың қызы едәуiр ұзап кетiптi. Санын бiр-ақ соққан желтабан құмыраны ала салып, құдыққа қайтадан жүгiрiп барады да, суды iлiп алған бойда корольдың қызын қуа жөнеледi. Сөйтiп, оны басып озып, мәреге одан бұрын жетедi.

	– Өйтiп-бүйтiп, тақымымды шамалы жазып алғандай болдым-ау! Әйтпесе, осы да жүгiргенге жата ма екен?! – дейдi ол өзi қатысқан жарысты менсiнбеген кейiппен.

	Мұны естiген король мен қызы саса бастайды. Ендi солдат пен оның жолдастарынан қалай құтыламыз деп уайымдайды. Ақыры бiр амалын ойлап тапқан король:

	– Қорықпа, қызым, маған бiр ой келдi! – дейдi ол қызын жұбатып. – Ендiгi жерде бұлар жарық дүниенi көрмейтiн болады!

	Король өз ойын жүзеге асыру үшiн алты жолаушыны алдына алдыртып:

	– Ал, ендi бiз тойға әзiрленемiз, оған дейiн сендер ас-су iшiп, көңiл көтере берiңдер, – дейдi де, оларды темiр қабырғалы, темiр едендi, төбесi де темiр бiр үйге орналастырады.

	Үйдiң iшiнде ең тәттi, ең дәмдi тамақтар қойылған мол дастарқан жаюлы тұр екен.

	– Осылардың бәрi сендерге арналған, емiн-еркiн iшiп-жей берiңдер! – дейдi король арам ойын iшiне бүгiп.

	Жеңiмпаз жолаушылар iшке кiргеннен кейiн король есiктi құлыптатып, өзiнiң аспазшысына темiр еден қып-қызыл боп қызғанша үйдiң астынан от жағуға бұйрық бередi. Аспазшы сол замат iске кiрiсiп кетедi.Алты жолаушы дастарқан басында рақатқа батады. Бiрақ бiраздан соң үйдiң iшi қатты ысып бара жатқандай болады. Алғашында олар бұның бәрi күштi тамақтың, уытты шараптың әсерi шығар деп ойлайды. Алайда тым күйiп кеткесiн есiк-терезенi ашпақ болғанда, оларға құлып салынғанын бiр-ақ бiледi. Сонда ғана өздерiнiң алданғанын, король өздерiн құртпақ болғанын түсiнедi.

	– Еһе, мәселе қайда жатыр! Бiрақ корольдың бұл арам ойы орындала қоймас! – дейдi қалпақты жолаушы мұртынан күлiп. – Мен қазiр аяз шақырайын, сонда мына отқа балқыған қып-қызыл темiрiң не болар екен!

	Сөйтiп, ол қалпағын түзетiп кие қояды. Сол-ақ екен үйдiң iшiне азынаған үскiрiк кiрiп, дастарқанның үстiндегi тамақтар лезде мұз боп қатып қалады.

	Екi сағаттай уақыт өткенде, бұлар ендiгi оттың қызуына күйiп, өлген шығар, өз көзiммен көрейiн деп, король есiктi ашуға бұйырады.

	Есiктi ашып кеп жiберсе, алтауы да аман-сау, тек аздап тоңып қалған екен.

	– О, ендi сыртқа шығып, жылынатын болдық! – деп олар қуанып кетедi. Қатты ашуланған король үйдiң астына түсiп, бұйрықты орындамағаны үшiн аспазшыны жер-жебiрiне жетiп ұрса бастайды.

	– Тақсыр, өз көзiңiзбен көрiңiзшi, бұдан артық қалай жағамын?! – дейдi аспазшы шыр-шыр етiп.

	Король қараса, расында темiр үйдiң астындағы от лапылдап жанып жатыр екен.

	Сонда барып бұл алтаудан құтылудың оңай емес екенiн король анық түсiнедi.

	Дегенмен де оп-оңай жеңiле салғысы келмеген король әрi-берi ойлап, ақыры бiр амалын тапқандай болады. Содан солдатты қасына шақыртып алып:

	– Сен берi қара! – дейдi ол тың ұсынысын айта бастап. – Егер, менiң қызымды қойып, орнына ақша алуға келiссең, қанша сұрасаң сонша берейiн!

	Корольдың бұл ұсынысын құп көрген солдат:

	– Жарайды, тақсыр, қызыңызды алмай-ақ қояйын. Тек оның орнына, менiң бiр қызметшiм көтере алғанынша ақша берсеңiз болғаны, – дейдi.

	Король бұған қатты қуанып кетедi. Осылайша екеуара келiсiм күшiне енгесiн, есiктен шығып бара жатқан солдат:

	– Ақшаға тура екi аптадан кейiн келемiн! – дейдi уәденi пiсiре түсiп.

	Корольдың алдынан шыққасын солдат сол елдегi барлық тiгiншiлердi жинап, екi апта бойы үлкен қап тiктiредi. Бәрi әзiр болған кезде қапты ағашты түп тамырымен жұлатын дәу алыпқа арқалатып, корольға жiбередi.

	Оны көрген король: «Ойбай-ау, мынау бiр сұмдық қой! Иығындағы қабы да үп-үлкен екен!»– деп шошып кетедi. Алайда уәденiң аты уәде емес пе, шегiнуге кеш болатын. Ол қызметшiлерiне:

	– Кәне, бiр бөшке ақша әкелiңдер! – деп бұйырады.

	Сол-ақ екен сарай қызметшiлерiнiң ең мықты деген он алты адамы бiр бөшке ақшаны мықшыңдап зорға жеткiзедi.

	Ал дәу әлгi бөшкенi бiр қолымен көтерiп алып, қаптың iшiне төңкере салады да:

	– Беретiн ақшаларыңды неге бiрден әкелмейсiңдер?! Мыналарың қаптың бiр бұрышын әрең жапты ғой!– дейдi ашуланып.

	Король қызметшiлерiн ақшаға және жұмсайды. Сосын және... және... және жұмсайды... Сөйте-сөйте бүкiл қазынасын тасытып бiтедi. Бiрақ үлкен қаптың жартысына да жетпейдi.

	– Ал, кәне, тағы да әкелiңдер! Көрiп тұрсыңдар ғой, қап әлi толған жоқ! – деп дәу одан сайын дiкектейдi.

	Жаны мұрнының ұшына келген король ендi өз елiнде айналымда жүрген бүкiл ақша атаулыны түгел жинатады. Сөйтiп, тағы да жетi мың арба ақша әкелiнедi. Бiрақ дәудiң қабы толатын емес. Келген-келгенiнше, мешкей қапқа тығып жатыр, тығып жатыр... Кейде тiптi ақша тиеп әкелген арбаны өгiзiмен қосып қапқа тығып жiбередi.

	– Маған қапты толтырсам болды, басқасын бiлмеймiн! – деп өзi ауықауық айқайлап қояды.

	Бiрақ амал нешiк, қанша тырысқанмен король қапты толтыра алмайды. Ақыры қаптың толмасына көзi жеткен дәу:

	– Жә, жарайды, осылай-ақ болсын, ендi аузын байлаңдар, барына қанағат! – дейдi де үйдей қапты арқалап, жолдастарына тартып кетедi.

	Елiнiң бар байлығын жалғыз адамның арқалап әкеткенiне iшi удай ашыған король өзiнiң әскербасына:

	– Дереу аттарыңа қонып, алты жолаушыны қуып жетiңдер де, дәудiң арқасындағы қапты тартып алыңдар! – деп бұйрық бередi.

	Мыңғырған атты әскер алтаудың соңына түсiп берiп, олардың қарасы көрiнгеннен айқайға басады:

	– Сендер ендi бiздiң тұтқынымызсыңдар! Дереу ақша салынған қапты өз ерiктерiңмен тапсырыңдар! Әйтпесе, бәрiңдi қылышпен турап тастаймыз!

	Сонда желтанау:

	– Әй, даңғойлар, бiздi тұтқындайтындай сендер кiм едiңдер?! Ең алдымен шамаларыңа қарасаңдаршы! Екi ортада қазiр қаңбақша домалап жүрмегейсiңдер! – дейдi де, бiр танауын басып, екiншi танауымен үрлеп кеп жiбергенде мыңғырған атты әскер құйындай ұйытқып, көкке көтерiлiп, әп-сәтте көзден ғайып болады.

	Шабарман ретiнде пайдалану үшiн аман қалдырылған әскербасының қасына жақын барған желтанау:

	– Ендi сен бар да, өзiңнiң королiңе айт, тағы да атты әскер жiберсiн, тек бұл жолғыдан көбiрек жiберсiн! Мен оларды да қаңбақша әуелетiп, қызығына бiр батайын! – дейдi кеңк-кеңк күлiп.

	Әскербасы жеткiзген бұл мысқылды естiген король:

	– Расында, бұл алтауы тегiн жандар болмады! Сондықтан бастан құлақ садаға, бұлармен тайталаспай-ақ қояйын, тыныштық керек! – деп ашуын басқан екен.

	Ал алты жолаушы үйлерiне аманесен жетiп, олжаларын теңдей бөлiп алып, өле-өлгенше сауық-сайран құрып, қызықты өмiр сүрiптi.





ҮШ ФЕЛЬДШЕР




	Ертеде өздерiнiң мамандықтарын жақсы меңгерген үш фельдшер ел аралауға шығыпты. Олар жолда бiр асханаға кiрiп, тамақтанып алған соң, сол жерде түнеп шықпақ болады. Асхананың қожайыны жолаушылардан қайдан келiп, қайда бара жатқанын сұрайды.

	– Бiз ел аралап, өзiмiздiң өнерiмiздi көрсетiп жүрмiз.

	– О-о, ендеше сол өнерлерiңдi маған да көрсетсеңдершi, – дейдi қожайын жабыса кетiп.

	Фельдшерлердiң бiрiншiсi – өзiнiң қолын кесiп тастаса, таңертең ол орнында қайтадан қозғала беретiнiн, екiншiсi – өзiнiң жүрегiн суырып алса, таңертең ол қайтадан жұмыс iстеп тұратынын, үшiншiсi – өзiнiң көздерiн ойып, сыртқа шығарып қойса, таңертең қайтадан орнына салғанда бұрынғыдай көре беретiнiн кезектесе айтып шығады.

	– Егер сендер дәл осылай iстей алсаңдар, онда өз iстерiңдi жетiк бiлгендерiң ғой, – дейдi асхананың иесi естiген сөздерiне сенер-сенбесiн бiлмей аң-таң күйде.

	Негiзiнен олардың бiр шипалы майы бар болатын, соны қай жерге жақсаң, лезде сауықтырып жiберетiн. Сол май салынған ыдысты емшiлер әрдайым өздерiмен бiрге алып жүретiн. Әлгi әңгiмеден кейiн қожайынның күдiгiн сейiлту үшiн, фельдшерлер өздерi айтқандай бiреуi қолын, екiншiсi жүрегiн, үшiншiсi көздерiн алып тастап, бәрiн бiр табаққа салады да қожайынға бередi. Ал қожайын оларды бiр қызметшiсiнiң қолына ұстатып, мыналарды шкафтың iшiне салып, таңға дейiн сақтап қой деп тапсырады. Сөйтсе, ол қызметшi қыздың солдат жiгiтi бар көрiнедi. Түнге қарай қожайын да, үш фельдшер де, басқа қонақтар да ұйықтап қалған кезде асханаға солдат келедi. Ол, бiрдеңе жегiм келiп тұр дегесiн, қыз шкафты ашып, оған тамақ алып бередi де, шкафтың аузын жабуды ұмытып кетедi. Содан екi ғашық әңгiменiң қызығына алданып отырғанда бiр мысық ұрланып келiп, табақтағы қолды, жүрек пен қос көздi iлiп әкетедi. Кейiн солдат тамағын iшiп болғасын ыдыстарды жинастырып жатқан қыз шкафтың iшiндегi әлгiнде қожайыны тапсырған табақтың босап қалғанын бiрақ көредi.

	– Ах, ендi таңертең мен не iстеймiн?! Шкафтағы қол да, жүрек те, көз де жоқ! – дейдi ол үрейленiп.

	– Жә, еш уайымдама, мен сенi құтқарамын! – дейдi солдат басу айтып. – Орталық алаңдағы дарда бiр ұры асулы тұр, қазiр соның қолын кесiп әкелемiн. Тек саған қай қол керек едi?

	– Оң қол.

	Солдат асхананың өткiр пышағын алып, алаңға барады да, дарға асылған күнәкардың оң қолын кесiп әкелiп, қызға бередi. Сосын бiр мысықты қолға түсiрiп, көздерiн ойып алады. Ендi тек жүрек мәселесi қалған едi.

	– Сендер жақын арада ештеңе сойған жоқ па едiңдер? Мәселен, шошқа дегендей...

	– Иә, күнi кеше ғана бiр шошқа сойғанбыз...

	– Бәрекелдi, онда тiптi жақсы...

	Солдат қоймаға түсiп, шошқаның жүрегiн алып келедi. Қыз осылардың бәрiн табаққа салып, шкафтың iшiне қояды да, сосын төсегiне ұйықтауға жатады.

	Таңертең ұйқыдан тұрған фельдшерлер қызға шкафтағы табақты алдыртып, бiрiншi емшi ұрының қолын өзiнiң иығына жапсырады да маймен сылап тастайды. Сол-ақ екен жалғама қолға бiрден жан бiтедi. Екiншi емшi мысықтың көздерiн бос ұяшықтарға қойып, май жаққан замат ол да бiрден бiтiп кетедi. Ал үшiншi емшi тап осындай тәсiлмен шошқаның жүрегiн өзiне салып алады. Осының бәрiн өз көзiмен көрген қожайын олардың аяқ-қолын жерге тигiзбей мақтап, жұрттың бәрiне жарнамалайтынын айтады. Жолаушылар сол жерде есеп айырысып, әрмен қарай кетедi.

	Бiр ғажабы, олар жолда келе жатып, өзiне шошқаның жүрегiн салып алған емшiнiң айналасын тiмiскiлеп, қайсыбiр батпақты көрсе солай қарай тұра ұмтылатын байқайды. Мұндай өзгерiс екiншi емшiнiң де бойынан табылады.

	– Жолдастар, маған не болған, түк түсiне алар емеспiн... – дейдi ол көздерiн қайта-қайта уқалап.– Мен түк көрмеймiн, жетелеп жүрмесеңдер құлап қалатын түрiм бар...

	Олар осылайша үлкен азапқа түсiп, әрең дегенде келесi бiр қонақжайға келiп жетедi. Емшiлер iшке кiргенде бiр бай дастарқанның басында ақшасын санап отыр екен. Сонда өзiне ұрының қолын салып алған фельдшер әлгi кiсiнi айналшықтап, қасынан кетпей қояды. Бiр кезде бай назарын басқа жаққа аудара бергенде, ол бiр уыс ақшаны жытқырып жiбередi. Оны байқап қалған серiгi:

	– Әй, сенiң мұның не?! Ұрлығыңды қой, ұят болады! – дейдi ашу шақырып.

	– Е-е, мен бiр өз еркiммен iстеп жатқандай!.. – дейдi ол шарасыз кейiппен. – Мына қолым ғой, еркiмнен тыс кетiп қала бередi...

	Түнде ұйықтауға жатқанда және бiр күтпеген оқиға болады. Айналаның бәрi тастай қараңғы едi. Бiр уақытта мысықтың көздерiн өзiне салып алған емшi:

	– Жолдастар, қараңдаршы, айналаны ақ тышқандар қаптап кеттi ғой! – деп серiктерiн шырт ұйқыдан оятады.

	Алайда орындарынан атып-атып тұрған әрiптестерi үйдiң iшiнен ештеңе көре алмайды. Сонда әлгi емшi:

	– Байқаймын, бiздiң бойымызда бiр өзгерiс бар! Менiңше, өткенде қонған жерде бiз өз дене мүшелерiмiздi алмаған сияқтымыз... Тездетiп сонда қайтып бару керек! – дейдi.

	Келесi күнi олар керi қайтады. Өткенде өздерi қонып шыққан асханаға келiп, қожайынға өздерiнiң дене мүшелерiнiң ауысып кеткенiн, бiреуiне ұрының қолы, екiншiсiне мысықтың көздерi, үшiншiсiне шошқаның жүрегi тигенiн айтып бередi. Ал қожайын, мұның бәрiне қызметшiсi кiнәлi шығар деп, оны шақыртпақ болады. Бiрақ мана үш фельдшердiң келе жатқанын сыртынан көрiп қалған қызметшi қыз бiржола қашып кеткен едi. Сондықтан үш фельдшер асхананың иесiнен айып ретiнде көп ақша талап етедi. Амалы таусылған қожайын бар жиған-терген ақшасын, дүние-мүлкiн берiп, олардан әрең құтылады. Айтушылар, бұл байлық емшiлердiң бүкiл өмiрiне жетiптiмiс дейдi. Алайда олар жұрт игiлiгiн көре алмаған ғажайып өнерлерiн ғұмыр бойы аңсаумен өткен көрiнедi...





ЖАЛҚАУ ЖIП ИIРУШI




	Ерте заманда қайсыбiр ауылда бiр ерлi-зайыптылар өмiр сүрiптi. Әйел өте жалқау болғандықтан ештеңе iстегiсi келмейдi екен.

	Күйеуi оған жiп иiр десе, көбiне шала-пұла орындайтын. Тiптi орындағанның өзiнде, жiптi орамаған күйi тарақта қалдырып кететiн. Ал егер осындай шалағай iстерi үшiн күйеуi ұрса бастаса, оны тiптi сөйлетпей тастайтын. Бiр жолы әйелi:

	– Ау, егер дайын ұршығым болмаса, жiптi мен қалай орамақпын! Сол үшiн ең алдымен орманға барып, маған ұршық жасап бер! – деп қиғылық салады.

	– Егер бар мәселе осыған тiрелiп тұрса, онда орманға барып, ұршыққа жарамды ағашты кесiп-ақ әкелейiн!– дейдi күйеуi амалсыздан оның ыңғайына жығылып.

	Егер күйеуiнiң қолына ұршық жасайтын ағаш тисе, онда өзiнiң жiптi тарқатып, қайта иiруiне тура келетiнiн ойлаған әйел шошып кетедi. Әрi ойлап, берi ойлап, ақыры бiр тоқтамға келген ол жасырын түрде отағасының артынан орманға қарай тұра жүгiредi.

	Әйелiн қақылдата бермей аузына құм құйып тастау үшiн орманға ертелеп жеткен күйеуi бiр ағаштың басына шығып алып, ұршыққа лайықты бұтақты қарастыра бастайды. Ал сол кезде жақын маңдағы бұталардың арасына тығылып үлгерген әйелi: «Кiм де кiм ұршыққа деп ағаш шапса, сол – өледi!» – деп айқай салады.

	Ащы дауысты естiген күйеуiнiң қолындағы балта сылқ түседi. Апырау, бұл не болуы мүмкiн?! Таңырқай ойланып қалған ол бiрте-бiрте бойындағы үрейдi жеңiп, балтасын қайтадан қолына алады. Бiрақ ендi ғана жоғары көтере бергенде, әлгi дауыс және естiледi: «Кiм де кiм ұршыққа деп ағаш шапса, сол – өледi!»

	Қорқып кеткен ол қалт тұра қалады. Апырай, сонда бұл не болды екен?! Бiраз ойланып, өз-өзiне келгесiн үшiншi рет балтасын қолына алады. Алайда әлгi ащы дауыс тағы да шығады: «Кiм де кiм ұршыққа деп ағаш шапса, сол – өледi!»

	Ендi бұдан кейiн балтаны қайта қолға алу, тiптi мүмкiн емес едi. Ол тездетiп ағаштан түседi де, алды-артына қарамастан үйiне тартып кетедi. Ал әйел күйеуiнен бұрын үйге жетiп алу үшiн бiрден төте жолға түседi. Сөйтiп, отағасы есiктен кiргенде ештеңеден хабары жоқ адам сияқты:

	– Қалай, ұршыққа лайықты ағаш әкелдiң бе? – дейдi жайбарақат күйде.

	– Жоқ, бұл өзi бiр болмайтын iс көрiнедi... – деп ол ормандағы жайтты түгел баяндап бередi де, содан кейiн бұл тiрлiкке қатысты әйелiн қайтып мазаламайтын болады.

	Бiрақ күндердiң-күнiнде күйеуi ескi әңгiменi қайта қоздырады.

	– Ау, бәйбiше, дап-дайын жiптiң тарақта жатқаны ұят емес пе?!

	– Бiлесiң бе, отағасы, ақыры ұршықтан күдер үзгесiн, бiз басқа бiр амалын табайық, – дейдi әйелi аяқ астынан тапқырлық танытып. – Сен мына жерге тұр да, мен тастаған тарақты төменгi жағынан шалып алып, маған қарай лақтырып тұр, сонда ең құрығанда арқан шығар...

	– Жә, солай-ақ болсын...

	Сөйтiп, олар дәл осылай iстейдi.

	Жұмыс бiткесiн күйеуi:

	– Мiне, ақыры жiптi де орап алдық, ендi оны қайнату керек, – дейдi.

	Шошып кеткен әйелi:

	– Жарайды, тек қазiр емес, ертең азанда қайнатайық, – дейдi iстi келесi күнге жылжытып.

	Бiрақ соның артынша ол тағы да бiр нәрсенi ойлап тапқан едi. Келесi күнi орнынан ерте тұрған әйел отты жағып, пештiң үстiне қазанды қояды. Алайда қазанның iшiне жiптiң орнына бiр бума кендiр салып, бұрқыратып қайнатуға кiрiседi. Сосын әлi ұйықтап жатқан күйеуiнiң қасына келiп:

	– Мен бiр жұмыстармен асығыс кетiп барамын, ал сен тезiрек төсегiңнен тұрып, қазандағы жiпке ықтият бол. Егер дұрыстап қарамасаң, жiп кендiрге айналып кетуi мүмкiн! – дейдi қайта-қайта ескертiп.

	Әйелi үйден шығып кеткесiн отағасы орнына тұрып, асханаға барып қазанды ашып қараса... Мәссаға-а-н! Қазанның iшiнде бiр бума кендiр жатыр!.. «Қап, қазанды дер кезiнде қарамағанмын ғой!» – дейдi ол өзiн кiнәлап. Мiне, содан бастап күйеуi әйелiне не ұршық туралы, не жiп туралы аузын ашпайтын болыпты. Ал ендi осыдан кейiн өзiң ойлашы, сол әйел туралы не деуге болады?





ҚОЯН МЕН КIРПI




	Осы бiр оқиғаны жұрт, неге екенiн кiм бiлсiн, ойдан шығарылған деседi, бiрақ анығына келгенде, бұл нағыз шындықтың өзi. Менiң атамның атасы осы оқиғаны маған айтқан сайын:

	– Бұл, әрине, анық болған нәрсе, олай болмаған күнде мен бұны әңгiмелеп нем бар? – деушi едi.

	Ол оқиға өзi былай болған екен: қара құмық гүлдеп тұрған жаздың бiр жаймашуақ күнi көрiнедi. Ашық аспанда күн жарқырап, таңертеңгi самал даланы желпiп тұрыпты. Әуеде боз торғайлар шырылдап, қара құмық арасында аралар ызыңдап жүрiптi. Тiрi жанның бәрi көңiлдi, кiрпiкшешен де мәз-майрам болатын.

	Кiрпi есiгiнiң алдында тұмсығын жылы желге тосып, әндетiп тұрған-ды. Әнi пәлендей артық та емес, кем де емес, кәдiмгi кiрпiкшешендердiң үйреншiктi «ыңылы» едi.

	Осылайша бiраз ыңылдап тұрып:

	«Қой, уақытты текке өткiзбейiн. Әйелiм орнынан тұрып, жуынып-шайынып, киiнгенше, мен әудем жердi шарлап, соңыра жейтiн қалшандарымды барлап қайтайын» деген ойға келедi.

	Негiзiнен қалшандар үйiне жақын болғандықтан кiрпiкшешен оларды өз меншiгiм деп санайтын. Күнiге сонда барып, бала-шағасымен соны қорек ететiн.

	Сонымен кiрпiкшешен солай қарай тартып кетедi. Жолда қалың бұтаны айналып өте бергенде, қарсы алдынан қоян кездеседi. Қоян да өзiнiң капустасын көрiп қайтпақшы боп асығып барады екен.

	Кiрпiкшешен жылы жүзбен қоянға сәлем берiп, амандық-саулық сұрасады.

	Бiрақ қоян өзiн өте жоғары санайтын. Сондықтан ол кiрпiнiң сәлемiн жөндi ала қоймайды. Оны жақтырмаған пiшiнмен:

	– Таңсәрiден бұл қай жүрiсiң? – деп қағытады.

	– Мен жай серуендеп шығып едiм, – дейдi кiрпi.

	– Серуендеп дейсiң бе?! Сенiң аяғың серуендеуге жарай ма екен өзi?! – деп қоян оны күлкiге айналдырады.

	Қоянның бұнысына кiрпi қатты ызаланады. Ол жалпы әзiл-қалжыңды көтергiш болғанымен, аяғын ауызға алғанда шыдай алмайтын. Өйткенi оның аяғы маймақ едi.

	– Сонда сен не, өз аяғыңды елдiкiнен артық деп ойлайсың ба?! – дейдi кiрпi қитығып.

	– Ия, солай деп ойлаймын! – дейдi қоян да қырсығып.

	– Ендеше, кел, бәстесiп көрейiк, егер жарыссақ, мен сенен озып кетемiн! – дейдi кiрпi.

	Қоян жырқ-жырқ күлiп:

	– Осы қисық аяғыңмен жарысамын дегенiң үшiн, ендi жұртқа мазақ боласың! – дейдi. – Дегенмен де айтқаның болсын, тiптi қазiр жарысайық!

	– Жә, асығатын не бар, мен әлi ас iшкенiм жоқ, үйге барып азырақ тамақтанып алайын. Сосын жарты сағаттан кейiн осы жерге келемiн, – дейдi кiрпi.

	Қоян бұны мақұл көредi. Сөйтiп, кiрпi үйiне кетедi.

	Жолда келе жатып кiрпi: «Қоян өзiнiң ұзын сирағына сенетiн шығар, бiрақ мен оны алдап соғайын. Өйткенi ол көпке әйгiлi болғанымен, барып тұрған ақымақ қой!» деп ойлайды.

	Содан кiрпi үйiне келiп, әйелiне:

	– Қатын, бол, тез киiн! Менiмен бiрге жүресiң! – дейдi.

	– Тыныштық па? – дейдi әйелi.

	– Мен қоянмен бәстесiп келдiм, онымен жарысатын болдым, – дейдi кiрпi маңғазданып. – Мiне, сен соны өз көзiңмен көрiп, менiң озғаныма куә боласың!

	– Ой, Құдай-ай, сен тегi жынданған шығарсың! Өзiңнiң есiң дұрыс па, қоянмен қалай жарыспақсың?! – дейдi әйелi бажылдап.

	– Үнiңдi өшiр! Жарыса аламын ба, жоқ па, ол сенiң жұмысың емес, еркектердiң iсiне араласпа! Одан да тез киiн де, маған iлес! – дейдi кiрпi қоқиланып.

	Бұған әйелi не десiн, үйреншiктi дағды бойынша үн-түнсiз күйеуiнiң артынан iлесiп жүре бередi.

	Жолда келе жатып кiрпi әйелiне былай дейдi:

	– Ал ендi сен менi жақсылап тыңдап ал! Бiз анау егiстiк жерде жарысамыз. Яғни, қоян бiр жүйектi бойлап, ал мен екiншi жүйектi бойлап жүгiремiз. Бiз жарысты жүйектiң арғы шетiнен бастаймыз. Сондықтан сен жүйектiң бергi шетiнде тұр. Әлбетте қоян бiрiншi жүгiрiп келедi ғой, сол кезде сен оған: «Мен әлдеқашан жетiп қойғанмын!» дегейсiң.

	Сөйтiп екеуi егiстiкке келiп, кiрпi әйелiн жүйектiң бергi жағына қалдырады да, өзi жүйектiң арғы басына кетедi. Келсе, қоян оны тыпырши күтiп тұр екен.

	– Қалай жарысты бастаймыз ба? – деп сұрайды қоян.

	– Әрине! – деп жауап бередi кiрпi. Сол-ақ екен екеуi екi жүйекке тұра-тұра қалады.

	Қоян:

	– Бiр, екi, үш! – дейдi де, зулай жөнеледi.

	Кiрпi екi-үш адым жүгiрiп барып, кiлт тоқтайды да, жүйектiң iшiне жұмарланып жата кетедi. Ал қоян сол зулаған бетте жүйектiң арғы басына жетiп, бiр-ақ тоқтайды. Бiрақ бiр таңғаларлығы, оны сол жерде кiрпi күтiп тұрған едi.

	– Meн әлдеқашан келiп қойғанмын! – дейдi ол тымпиып.

	Қоян аң-таң. Алайда бұл кiрпiнiң әйелi болатын. Кiрпiкшешеннiң әйелi мен еркегi тура сойып қаптағандай, бiр-бiрiнен аумайтын.

	Өз көзiне өзi сенбеген қоян:

	– Кел, қайта жарысайық! – деп кейiн қарай заулай жөнеледi.

	Қоянның қатты заулағаны сонша, қарсы алдынан соққан желден тiптi құлағы үзiлiп кете жаздайды. Ал кiрпiнiң әйелi сол тұрған орнында қозғалмастан қала бередi. Қоян зытып отырып жүйектiң арғы басына жеткенде, алдынан кiрпiнiң еркегi шығып:

	– Мен әлдеқашан келiп қойғанмын! – дейдi екi бүйiрiн таянып.

	Қоян бұрынғыдан бетер ызаланып:

	– Кәне, бұрыл! Кейiн қарай қайта жарысамыз! – деп айқай салады.

	Кiрпi оған:

	– Мейлiң, қанша жарысам десең де еркiң бiлсiн! – дейдi.

	Қоян осылайша жетпiс жетi мәрте жарысады. Және әрбiр жарысқан сайын жүйектiң о басынан кiрпiнiң еркегi, бұ басынан кiрпiнiң әйелi шығып:

	– Мен әлдеқашан келiп қойғанмын! – дейдi.

	Содан жетпiс сегiзiншi мәрте жарысқан кезде қоян дiңкелеп, жарты жолда құлап, сiлейiп жатып қалады.

	Кiрпi өзiнiң әйелiн қасына шақырып алып, екеуi мәз-майрам болып, әндетiп үйлерiне қайтады.

	Иә, бәрi осылай болған екен... Сөйтiп, кiрпi қоянның сiлесiн әбден қатырған көрiнедi. Содан бастап қоян атаулы кiрпiмен жарыспайтын болыпты.





ТҮЛКI МЕН ЖЫЛҚЫ




	Бiр шаруаның жалғыз жылқысы болыпты. Ол әбден қартайып, жұмыс iстеуге жарамай қалған кезде алдына шөп салуды тоқтатқан иесi:

	– Мiне, сен ендi ешқандай тiрлiкке жарамайсың, сондықтан үйден кетуiңе тура келедi. Ал егер әлi де күшқуатыңның барын дәлелдеп, осында арыстанды сүйретiп әкелсең, мен сенi қорамда қалдыруым мүмкiн, – деп кәрi жылқыны айдалаға қуып жiбередi.

	Мұңға батқан жылқы орманға келiп, өзiне баспана iздеп жүргенде алдынан бiр түлкi кездеседi.

	– Ау, саған не болған, тiптi басың салбырап кетiптi ғой? – дейдi түлкi оны әңгiмеге тартып.

	– Ех-х, – дейдi жылқы терең күрсiнiп, – сараңдық пен адалдық бiрге өмiр сүре алмайды екен! Қожайыным осыған дейiнгi менiң барлық адал еңбектерiмдi ұмытып, мына қартайған шағымда жұмысқа жарамайсың, нағыз арамтамақ болдың деп, күнделiктi iшiм-жемiмдi ауырсынғандықтан үйiнен қуып жiбердi...

	– Е-е, сонда қалай, сенiң ешқандай үмiтiң жоқ па?

	– Қайдағы үмiт! Ол маған, егер әлi де күш-қуатыңның барын дәлелдегiң келсе, осында арыстанды сүйретiп әкел дейдi. Әрине, сараң қожайын бұны ешқашан iстей алмайтынымды бiлiп, әдейi айтса керек...

	– Жә, достым, тым қайғырма, мен саған көмектесемiн! – дейдi түлкi қутың-қутың етiп. – Сен қазiр осы жерге өлiп қалған мал секiлдi сұлап жата қал да, қалғанын маған тапсыр...

	Жылқы тап солай iстейдi. Ал түлкi сол маңдағы үлкен бiр үңгiрдi мекендейтiн арыстанға келiп:

	– Анда бiр жылқы өлiп жатыр екен, жүрiңiз мен сiзге көрсетейiн, рақаттанып тойып қайтасыз! – дейдi желiктiре сөйлеп.

	Екеуi желе жортып жылқы жатқан жерге келедi. «Өлген» малды бiр айналып шыққан түлкi:

	– Дегенмен де, байқаймын, сiзге мына жерде қолайсыздау болатын сияқты... – дейдi терең ойланған кейiппен желкесiн қасып. – Сондықтан қазiр жылқыны құйрығыңызға байлап бере қояйын, сосын сiз оны сүйретiп үңгiрiңiзге апарасыз да, сол жерде аспай-саспай рақатқа батасыз!

	Бұл ұсыныс арыстанға қатты ұнайды. Ол сауырын бұрып, тыпыр етпей тұра қалады. Сол замат түлкi жылдам қимылдап, жылқының құйрығымен арыстанның аяғын шешiлместей етiп байлап тастайды. Содан соң жылқының арқасынан қағып:

	– Кәне, жануарым, тарт алға! – деп айқай салады.

	Сол-ақ екен орнынан атып тұрған жылқы арыстанды сүйрете-мүйрете тартып кетедi. Жерге ұшып түскен арыстанның өкiрген даусынан үрiккен аң-құстар жан-жаққа тым-тырақай қаша жөнеледi. Ал жылқы жарықтық сол тартқаннан тартып отырып, арыстанды қожайынның ауласына бiр-ақ әкелiп тастайды. Мұны көрген үйдiң иесi жылқысының жалынан мейiрлене сипап:

	– Иә, ендi сен осында қаласың, саған жағдай жасаймын! – дейдi сөзiнде тұрып.

	Мiне, содан бастап үйдiң иесi кәрi жылқысын өле-өлгенше жақсылап күтiп-баққан көрiнедi.





ШАЛҚАН




	Ерте, ерте, ертеде ағайынды екi жiгiт өмiр сүрiптi. Олардың екеуi де әскерде қызмет етiптi. Жiгiттердiң бiреуi – бақуатты, екiншiсi кедей екен. Содан жоқшылықтан құтылғысы келген кедей жiгiт әскердегi қызметiн тастап, шаруашылықпен айналыспақ болады. Ол тың жер алып, оны жыртып, шалқанның тұқымын сеуiп тастайды. Көп ұзамай дәндер өнiп шығады. Ең ғажабы, солардың арасында бiр шалқан күннен-күнге үлкейе бередi, үлкейе бередi... Оның үлкендiгi соншалық, шалқандардың патшасы деуге әбден лайық едi. Әсiлi, мұндай шалқан бұған дейiн мына жалпақ әлемнiң ешбiр жерiнде өспеген де шығар-ау! Кейiн ол әбден жетiлiп пiскен кезде екi өгiз жегiлген үлкен арбаға әрең сияды.

	Таңғажайып шалқанға қайран қалған шаруа, мұны не iстесем екен деп басы қатады. Сатса, әрине, көп ақша болмасы анық. Жеуге тым үлкен, өйткенi кiшкентай шалқанның өзiне тойып кетесiң ғой. Мүмкiн патшаға апарып, сыйға тарту керек шығар? «Расында, дұрысы осы, патшаға тарту жасау арқылы оған деген шексiз құрметiмдi көрсетемiн!» деп ойлаған жiгiт шалқанды патшаға әкелiп сыйлайды.

	– Пәлi, мынау не нәрсе?! – дейдi патша қатты таңырқап. – Мен осынау ғажайып әлемде талай-талай қызықтарды көрсем де, тап мынадай қызықты ешқашан көрмеппiн! Өзi неден өнiп шықты екен, а? Әсте, сен өзiң бақытты жан боларсың?

	– Жоқ, қайдағы бақыт! – дейдi шаруа қолын сермеп. – Мен кәдiмгi қатардағы қарапайым солдат болатынмын. Iшiп-жеуге ештеңе таппай қалған соң, өзiмнiң әскери киiмiмдi тастап, жер жыртуға шықтым. Мiне, менiң бiр ағам бар, ол бай тұрады, оны сiз де жақсы танисыз. Ал мен болсам, сiңiрi шыққан кедеймiн, ешкiмге де қажетiм жоқ.

	Шаруаны аяп кеткен патша:

	– Бүгiннен бастап сен кедейлiкпен қоштасып, бай ағаңмен тең боласың! – дейдi.

	Сөйтiп, ол оған көп алтын, егiн егетiн жер, кең жайылым, қора-қора мал сыйлайды. Сол сол екен ағасының дүниесi оның байлығының тiптi ширегiне де жетпей қалады. Ал iнiсiнiң осынау мол байлыққа тек бiр ғана шалқан арқылы қол жеткiзгенiн естiгенде, ағасы қызғаныштан өртенiп кете жаздайды. Ол ендi қалай да тап осындай ағыл-тегiл байлыққа кенелудiң жолдарын ойластыра бастайды.

	Бiрде ол бар алтыны мен жылқыларын әкелiп патшаға сыйға тартады. Егер iнiм бiр шалқан үшiн ұшан-теңiз байлыққа кенелсе, патша менiң мына дарқан сый-құрметiмдi тiптi жоғары бағалайтын шығар деген дәмесi де жоқ емес едi. Алайда оның тартуларын жылы шыраймен қабыл алған патша, мынадай көл-көсiр сыйлықтың қарымтасы ретiнде кiсi таңғалатындай не ұсынудың ретiн таппай отырғанын айтып, ақырында ең ғажап нәрсе осы шығар деп, iнiсiнiң шалқанын үлкен арбаға салып бередi. Маңдайы тасқа соғылған ағасы амал нешiк, таудай шалқанды қанағат тұтып, сүмiрейiп үйiне қайтады. Содан ашуға булыққан ол ақыры iнiсiн өлтiрмек болады.

	Ол кiсi өлтiрушiлердi жалдап, арам пиғылын жүзеге асырудың жолдарын келiскен соң, iнiсiне барып:

	– Бауырым, мен бiр мол қазына жасырылған жердi бiлемiн. Жүр, екеуiмiз соны қазып алып, теңдей бөлiп алайық! – дейдi.

	Бұған оп-оңай илана салған ол ешбiр күдiксiз ағасының соңынан iлеседi. Жолда аңдып жатқан қаскөйлер iнiсiн бас салып ұстап алады да аяқ-қолын байлап, талға асып өлтiрмекшi болады. Дәл сол кезде жақын маңнан ән салған бiр адамның даусы мен аттың тұяғының дүбiрi естiледi. Шошып кеткен жан алғыштар тұтқынды қаптың iшiне тығып жiберiп, ағаштың басына iледi де, өздерi қаша жөнеледi. Жiгiт босанып шығу үшiн арлы-берлi тырбаңдап көргенiмен, бiрақ онысынан ештеңе өнбейдi. Әйткенмен де ол қапты тесiп, басын содан шығарып алған едi. Айналасына қараса, жол үстiнде әндетiп кетiп бара жатқан бiр жап-жас студент жiгiт екен.

	– Сәлем, қымбатты жолаушы! – дейдi қаптың iшiндегi жiгiт даусын қаттырақ шығарып.

	Жан-жағына аңтарыла қараған студент:

	– Бұл кiм маған тiл қатқан?! – дейдi.

	Сол сәтте талдың басындағы жiгiт:

	– Сен жоғары қарасаңшы, мен ақылгөй қаптың iшiнде отырмын. Әрi аз ғана уақыттың iшiнде талай нәрсенi бiлiп алдым. Бұның қасында сендердiң мектептерiң, ғылымдарың түкке тұрғысыз. Ендi және бiр азырақ отырсам, бүкiл жер бетiндегi адамдардың бәрiнен де ақылды болып шығамын.

	Мен қазiр аспандағы жұлдыздардың, жердегi желдiң, теңiздер мен құмдардың, шөптер мен құстардың барлық құпиясын бiлемiн!– дейдi үлкен мақтаныш сезiммен.– Ех-х, егер сен осы қаптың iшiне ең құрығанда бiр рет кiрiп шықсаң, ақылдылық дегеннiң не екенiн бiлер едiң!

	Осы сөздердi естiгенде, таңданғаннан аузы ашылып кеткен студент:

	– О-о, тап осы жерде сенi кездестiрген Жаратушыға мың да бiр рақмет! Шiркiн-ай, ендi тым болмаса аз ғана уақытқа ана қаптың iшiне кiрiп шықсам ғой?! – дейдi көздерi ұшқындап.

	– Жарайды, саған келiсiмiмдi берейiн, бiрақ шамалы күтуге тура келедi, өйткенi менiң әлi де бiле түсуге тиiстi жайттарым бар! – дейдi ағаштың басындағы тұтқын қаптың қадiрiн одан сайын арттыра түсiп.

	Келiсiм бойынша бiраз күткен студентке уақыт тым баяу өтiп жатқан секiлдi көрiнедi. Ақыры шыдамы таусылған ол тағы да қылқылдай бастайды. Сонда барып талдағы жiгiт:

	– Жә, өтiнiшiңдi орындайын, тек ол үшiн мына ақылгөй үйдi жерге түсiруiң керек, – дейдi.

	Студент тез-тез қапты жерге түсiрiп, аузын шешедi де:

	– Ал ендi менi жылдамырақ жоғары көтер!– дейдi қаптың iшiне кiруге ыңғайланып.

	– Жо-жоқ, бұлай болмайды! – дейдi қаптан шыққан жiгiт оны кiлт тоқтатып. – Мұндағы ең басты шарт, басың төмен қарап тұру керек!

	Жiгiт студенттiң басын төмен қаратып қаптың iшiне кiргiзедi де, аузын байлап, арқанмен жоғары көтередi. Сосын ағашта салбырап тұрған «шәкiртiне»:

	– Жағдайың қалай, достым? Әсте, басыңа ақыл дегенiң ағыл-тегiл құйылып жатқан шығар... Сондықтан ақылың толғанша ақылгөй-қаптың iшiнде отыра тұр!– дейдi де, өзi студенттiң атына мiнiп, тайып тұрады.

	Алайда үйiне келген соң бiр адамды жiберiп, студенттi қаптан шығарып алыпты деседi айтушылар...





ЕР ТIГIНШI




	Жаздың тамаша жаймашуақ күндерiнiң бiрiнде бiр iскер тiгiншi терезе алдындағы үстелдiң үстiнде iс тiгiп отыр едi. Екi езуi екi құлағында, көңiлi шат болатын.

	Осы кезде көшеде өтiп бара жатқан бiр саудагер әйел көзiне түседi.

	– Варенье! Варенье! Тәттi варенье! – деп айқайлайды әйел.

	Тiгiншi қуанып кетедi. Терезеден басын шығарып:

	– Берi қарай, берi қарай жүрiңiз, жеңешетай, саудаға қарқ боласыз! – дейдi қаттырақ дауыстап.

	Әйел қолындағы ауыр себетiн көтерiп, тiгiншiнiң шеберханасына көтерiледi. Тiгiншi оның варенье құйған құмыраларының аузын ашқызып, бiрiнен соң бiрiн көредi. Қолына алып салмақтап та, иiскеп те, дәмiн татып та байқайды. Ақырында:

	– Тәуiр варенье сияқты. Кәне, жеңешетай, маған бiр восьмушкасын1 , тiптi бiр қадақтың ширегiн өлшей қойыңыз, – дейдi.

	Вареньемдi түгел сататын болдым деп дәмеленiп келген саудагер әйел оған ширек қадақ өлшеп бередi де, ашуланып, күңкiлдеп, сыртқа шығып кетедi. Тiгiншi бөлке нанды жалпақтап кесiп алып, вареньенi соған жағады.

	– Өзi тәттi екен, – дейдi ол тамсанып қойып. – Бiрақ, алдымен мына куртканы бiтiрiп тастайын.

	Тiгiншi нанды әрмен қойып, қайтадан iске кiрiседi. Көңiл-күйi көтерiңкi болғандықтан лезде-ақ жұмысын бiраз өндiрiп тастайды.

	Сол екi арада, бұған дейiн қабырғаларда тiзiле қонақтап отырған шыбындар вареньенiң иiсiн сезiп қойып, нанға үймелей бастайды.

	– Е-е, сендердi шақырған кiм?! Кәне, тез жоғалыңдар! – деп тiгiншi дауыс көтере шыбындарды тым-тырақай қууға кiрiседi.

	Бiрақ адамның тiлiн түсiнбейтiн шыбындар оның сөзiн қайтсiн, қайта, үймелеген үстiне үймелей бередi. Тiгiншi бұған одан сайын ашуланады.

	– Қап, сендердi ме, бәлем! – деп кiжiнген ол орындықтың арқалығында iлулi тұрған орамалды алып, нанға үймелеген шыбындарды салып қалады.

	Артынан қараса, үстелдiң үстiнде тура жетi шыбын тырайып өлiп қалыпты.

	– Оһо, өзiм мықты екенмiн ғой! Ендi бұл хабар бүкiл қалаға жайылатын шығар! – деп лепiредi тiгiншi.

	Сол сол екен ол жалма-жан өзiне жап-жалпақ белбеу пiшiп жiберiп, тез арада оны тiгiп те алады. Белбеуiне үлкен етiп: «Бiр соққанда жетеуiн бiрақ сұлаттым!» деп үкен әрiптермен кестелеп тiгiп те қояды.

	Өз тапқырлығына сүйсiнiп, жүрегi тулап, қуанышы қойнына симайды.

	– Қала деген не шiркiн! Менiң бұл ерлiгiмдi бүкiл әлем бiлуi тиiс! – дейдi ол бiраздан соң тiптi лепiрiп.

	Сол үшiн белбеуiн буынып, ел-елдi араламақ болады. Ендiгi жерде шеберханада отыра беру оның тақиясына тым тар көрiнедi.

	Содан тiгiншi сапарға шықпас бұрын ең алдымен жолазық iздеп, бүкiл үйдiң iшiн шарлап шығады. Алайда бiр жапырақ iрiмшiктен басқа ештеңе таба алмағандықтан, қалтасына соны салып алады. Қақпадан шыға бергенде көзi бұтаның арасындағы тұзаққа түсiп қалған бiр торғайға түседi де, оны да қалтасына сүңгiтiп жiбередi. Сөйтiп, көп кешiкпей үлкен жолға түседi.

	Жол оны бiр биiк тауға әкеледi. Тiгiншi таудың ең басына шықса, жанжағына көз жүгiртiп, бiр алып адам отыр екен.

	Тiгiншi оның жанына еш тайсалмай жетiп барып:

	– Амансың ба, достым, бұл жерде не iстеп отырсың? – дейдi де, артынша оның жауабын күтпестен сөзiн жалғайды. – Мен өзiм әлем кезiп, бақ сынап жүрген адаммын. Егер қаласаң, сен де сөйт, бiрге жүрейiк.

	Алып адам оған қомсына бiр қарап:

	– Әй, байғұс бала! Адам ең алдымен өзiнiң ұсқынына қарау керек қой!

	– дейдi мысқылдай сөйлеп.

	– Байқа, достым, кейiн осы сөзiңе өкiнiп жүрмегейсiң! – дейдi тiгiншi тұмсығын көкке көтере шiренiп.

	Ол дереу шекпенiнiң түймелерiн ағытып жiбрiп:

	– Мiне, оқып көршi өзiң, менiң қандай адам екенiмдi! – деп белiндегi белбеуiн көрсетедi.

	Алып адам оның белбеуiндегi: «Бiр соққанда жетеуiн бiр-ақ сұлаттым!» деген жазуды оқып шығады.

	«Жетеуiн» дегендi, бiр соққанда жетi жауды ұрып түсiрген екен деп түсiнген алып адам, бейтаныс кiсiден едәуiр сескенiп қалады. Әйткенмен де:

	«Апырау, сонда мына кiп-кiшкентай адамның күшi қай жағында?!» деп ойлаған ол оны сынап көрмек болады.

	Алып адам қолына бiр тасты алады да, қатты қысып жiбередi. Сол кезде тастың күлпаршасы шығып, тiптi сорғалап су ағып кетедi.

	– Ал, кәне, ендi сен көршi!– дейдi ол тiгiншiге.

	– Бар-жоғы осы ма?! – дейдi тiгiншi мұрнын шүйiрiп. – Ал ендеше менi қара!

	Ол қалтасындағы жұмсақ iрiмшiктi бiлдiртпей шығарып алады да, шеңгелдеп тұрып қысып-қысып жiбередi. Iрiмшiктiң сөлi сорғалап кетедi.

	– Ал бұным қалай?! Сен тастың суын ғана шығарсаң, мен миын шығарып жiберген жоқпын ба?! – дейдi тiгiншi тiстерiн ақситып.

	Алып адам жауаптан тосылады. Ол мынадай титтей адамда осыншалық күш бар деп тiптi ойлаған жоқ едi. Ендi мiне, бәрiн өз көзiмен көрiп отыр.

	Дегенмен де, алып адам оны және сынап көрмек болады. Ол жерден бiр тасты алады да, аспанға құлаштай атып жiбередi.

	– Ал, кәне, ендi сен көршi! – дейдi ол.

	– Құлашың құлаш-ақ екен, бiрақ лақтырған тасың жерге қайта түстi ғой. Ал мен лақтырсам, ол қайтадан жерге түспейдi, сол кеткеннен кетiп, мүлдем ғайып болады! – дейдi тiгiншi мұртынан күлiп.

	Осыны айтып, ол қалтасындағы торғайды байқатпай шығарып алады да, аспанға атып жiбередi. Бостандыққа шыққан құс, әрине, қуанғаннан аспанға шарықтай-шарықтай көзден ғайып болады.

	– Ал бұан не айтасың, достым?– дейдi тiгiншi.

	– Құлаштауың мықты екен, тасың жерге түспедi ғой, – дейдi алып адам жеңiлгенiн мойындап.– Бiрақ сенiң ауыр жүк көтеруге шамаң қалай екен, соны көрейiкшi?!

	– Көрсек көрейiк! – дейдi тiгiншi еш қайтпай.

	Алып адам оны сол маңда құлап жатқан бiр үлкен еменнiң қасына ертiп келдi де:

	– Егер күштi болсаң, кәне, мына ағашты тоғайдан алып шығу үшiн бiр жағына ие болшы! – дейдi.

	– Ие болмай несi бар! – дейдi тiгiншi иығын қиқаң еткiзiп. – Сен еменнiң түп жағын иығыңа сал, ал мен бас жағын бүкiл бұтақтарымен қоса көтерейiн, ол жағы ауырырақ қой!

	Алып адам сол замат ағаштың түп жағын иығына салады да, тiгiншi шап берiп еменнiң бiр бұтағынан ұстап, үстiне отырып алады. Артына қарап мойын бұруға шамасы келмеген алып адам бүкiл емендi тiгiншiмен қоса сүйрей жөнеледi.

	Жуан бұтақтың үстiне жайғасып алған тiгiншi рақатқа бөленiп, ыңылдай ысқырып отыра бередi. Ал алып адам зiлдей ағашты сүйрей-сүйрей әбден қары талған соң:

	– Әй, әрмен қарай шыдай алар емеспiн, қазiр тастап жiберемiн! – деп айқай салады.

	Сол кезде тiгiншi лып етiп ағаштың үстiнен түсе қалады да:

	– Өзiң сондай дәусiң, ал жалғыз ағашты көтерiп жүруге әлiң келмейдi, мұның ұят екен! – деп жазғыра жөнеледi.

	Содан екеуi және әрмен қарай кетедi. Жолда алып адам бiр шиелi ағаштың қасына тоқтайды. Ол дереу ағаштың басынан ұстай алып, жерге иедi де, тiгiншiге «ұстап тұршы» дегендей ишарат қылады. Тiгiншi шап берiп, ағаштың бұтағынан ұстай алады. Бiрақ алып адам ағашты ұстап тұрған қолын босатып, шиелердi үзiп жей бергенде, тiгiншiнiң әлi келмей ағашты жiберiп алады. Сол сәтте ағаш керi серпiлiп, тiгiншiнi қаңбақ құрлы көрмей iлiп әкетедi.

	Тiгiншi аман-сау жерге табаны тиген бетте қасына жетiп барған алып адам:

	– Шынымен-ақ осы бiр «шыбықты» ұстап тұруға шамаңның жетпегенi ме?! – деп сұрайды.

	– Күшiм жетуiн жетедi ғой! – дейдi тiгiншi түк саспастан.– Мен былайша ағаштың үстiнен ырғып көрейiн дегенiм ғой! Кәне, ендi сен осылай қарғып көршi!

	Ешбiр артық сөзге бармаған алып адам сол замат-ақ ағаштың басынан қарғымақ болады. Бiрақ онысынан ештеме шықпайды, тек бар-жоғы ағаштың бұтағына iлiнiп қалады. Сөйтiп, тiгiншi бұл жолы да оны жеңiп кетедi. Қайта-қайта жолы болмаған алып адам:

	– Жә, байқаймын, сен бiр мықты жан екенсiң, мен сенi қонақ етейiн бiздiкiне жүр, – деп ұсыныс жасайды.

	Тiгiншi бұған қуана-қуана келiсiп, алыппен бiрге кетедi.

	Алыптың үйi – үлкен бiр үңгiр екен. Оның iшiнде бес-алты алып оттың басында тамақ жеп отыр екен. Әрқайсының қолында қойдың бiр-бiр жiлiгi. Жан-жағына барлай қараған тiгiншi: «Бұл жер менiң шеберханамнан әлдеқайда кең көрiнедi» деп ойлап қояды.

	Ертiп келген алып адам тiгiншiнi тойдырып, сосын бiр кереуеттiң қасына ертiп апарып:

	– Мында жатып, емiн-еркiн ұйқыңды қандыра бер, – дейдi де өзi кетiп қалады.

	Кереует тым үлкен едi. Сондықтан тiгiншi оның үстiне көсiле созылмай, тек бiр бұрышына қисая кетедi.

	Түн ортасында орнынан тұрған алып адам кереуеттiң қасына келiп, қолындағы үлкен темiр сүйменмен төсектi бiр-ақ ұрып, қақ бөледi. Ол кереуеттiң үстiнде жатқан тiгiншiнi де екiге бөлiп тастадым деп ойлайды.

	Ертеңiне алыптар ұйқыларынан тұрған соң бәрi тоғай аралауға шығады. Олар тiгiншi туралы мүлдем ұмытып та кеткен едi. Кенет дәл алдарынан тiгiншiнiң шыға келмесi бар ма! Өзi көңiлдi, денi-басы аман-сау. Оның тiрi жүргенiн көрген алыптар, ендi бұл бәрiмiздiң түбiмiзге жететiн болды ғой деп, тым-тырақай қаша жөнеледi.

	Тiгiншi оларға қайырылмастан iлгерi жүрiп кетедi. Жүре-жүре бiр корольдың сарайына тап болады. Ұзақ жол жүрiп, әбден шаршаған тiгiншi көк майсаға сұлай кетедi. Сөйтiп жатып көзiнiң iлiнгенiн байқамай да қалады. Сол уақытта оның айналасына жұрт жиылып қалады. Адамдар оған айналшықтап жүрiп, белiндегi жазуы бар белбеуiне көздерi түседi:

	«Бiр соққанда жетеуiн бiр-ақ сұлаттым!»

	Сонда жұрт:

	– Апырай, бiздiң бейбiт жатқан патшалығымыз тап мынадай ерен жеңiмпазға не үшiн керек болды екен? – деп тiптi уайымдай бастайды.

	Сол-ақ екен олар дереу корольға шабады. Барып мән-жайды түгел айтып жеткiзедi. «Мұндай ғаламат адамнан текке айырылып қалмайық, тiлiн тауып, осында тұрақтап қалуға көндiрейiк, кейiн бөтен бiр елдермен соғысқан күнде оның пайдасы зор болады!» – деп, ақыл айтушылар да табылады.

	Бұл ақыл корольдың көңiлiне де қона кетедi. Ол өзiнiң бiр қызметшiсiне: «Сол жатқан адамның жанына барып күзетiп тұр да, оянған кезде, оған маған әскери қызметке тұруға ұсыныс жаса!» – деп бұйрық бередi.

	Корольдың жiберген адамы тiгiншiнiң жанында тұрып, оның оянуын ұзақ күтедi. Ол оянғаннан кейiн тағы да күттiрiп қойып, керiлiп-созылып, көзiн уқалап бiраз жүрiп алады. Тек содан кейiн ғана корольдың сәлемдемесiн тыңдайды.

	– Негiзiнен менiң келген себебiм де сол едi, сондықтан корольдың ұсынысын қабыл аламын, әскери қызметке орналасуға мен әзiрмiн! – дейдi тiгiншi шабарманға.

	Сөйтiп, король тiгiншiнi қызметке алады. Бiрақ корольдың жауынгерлерi оған қырын қарайды. Оны жақтырмай:

	«Осы бiр пәленi көз көрмейтiн, құлақ естiмейтiн жерге айдатып жiберер ме едi!» деп армандайды. «Алда-жалда арамызда ұрыс-керiс бола қалса, бiздiң күнiмiз не болмақ?! Жетеуiмiз бiрдей мұрттай ұшамыз ғой...» – деп уайымға батады.

	Ақыры бәрi бас қосып, корольдан өздерiн қызметтен босатуын сұрамақшы боп келiседi. Сөйтiп, әмiршiнiң алдына барған сарбаздар:

	– Бiр соққанда жетi кiсiнi бiр-ақ жайрататын адаммен бiз қызметтес бола алмаймыз! – дейдi жан-жақтан шуылдап.

	Қай-қайдағы бiр бейтаныс адам үшiн адал құлдарынан корольдың да айырылғысы келмесе керек, ол ендi тiгiншiден құтылмақ болады. Бiрақ қалай құтылудың жолын бiлмейдi. Ертеңгi күнi бұл ойын тiгiншi бiлiп қойса, ашуы ұстап, бүкiл әскерiмдi қырып тастап, тағымды тартып алар деп қорқады.

	Осылайша көп ойланған король, ақыры бiр амалын тапқандай болады. Ол тiгiншiге, корольдың аса маңызды тапсырмасы бар дегiзiп, кiсi жiбередi.

	Корольдың тапсырмасы бойынша: осы мемлекеттiң ну ормандарының бiрiнде екi алып адам жүр екен, олар айналасындағы елдi қырып-жойып, тонап, күн көрсетер түрi жоқ көрiнедi, мiне, сол екi алыпты тiгiншi өлтiруi тиiс екен, егер бұл тапсырма орындалса, король өзiнiң жалғыз қызын және жасау-жабдығы үшiн жарым байлығын тiгiншiге бередi екен, сосын екi алыпты өлтiруге аттанарда тiгiншiге атқосшы ретiнде қасына жүз батырды алуға рұқсат берiлiптi.

	«Мен сияқты адамға бұл бiр басына қонғалы тұрған бақ-ау! Ай мен күндей қызымды, жарты байлығымды ала ғой деп әркiм айта бермес!» деп ойлайды тiгiншi. Ақыры ойлап-ойлап корольға мынадай жауап қайтарады: – Ия, айтылған екi алыпты жусатамын! Бiрақ әлгi жүз атқосшының маған керегi жоқ. Бiр соққанда жетеуiн бiр-ақ сұлататын адам екi алыптан қорқушы ма едi!

	Тiгiншi сөйтiп жорыққа аттанады. Оның қарсылығына қарамастан жүз қосшы-батыр соңынан iлеседi. Содан олар жүрiп отырып, бiр орманның шетiне келiп тоқтайды. Сол жерде тiгiншi серiктерiне:

	– Сендер осында қалыңдар, екi алыпты мен өзiм-ақ жайратамын! – дейдi.

	Сонымен, тiгiншi ну орманға жалғыз сүңгiп кетедi. Көп ұзамай ол екi алыптың үстiнен түседi. Олар рақаттана ұйықтап жатыр екен. Қорылдарынан маңдарындағы ағаштар майысқандай.

	Тiгiншi сол жерде екi қалтасын тасқа толтырып алады да, дәл түбiнде дәулер ұйықтап жатқан ағаштың басына шығып кетедi. Ең төбеге шығып алған ол қалтасындағы тастарын бiрбiрлеп дәудiң кеудесiне тастап қойып отыра бередi. Ұйықтап жатқан дәу бiразға дейiн онысын шыбын шаққан құрлы көрмейдi. Бiрақ бiр кезде оянып кетiп:

	– Ей, жыбырлатпай тыныш жатсаңшы! – деп қасындағы жолдасын бүйiрiнен түртiп оятып жiбередi.

	– Өй, түс көргеннен саусың ба?! Мен саған тiптi жақындаған да жоқпын ғой! – дейдi жолдасы оны жақтырмай.

	Осыдан кейiн екеуi қайтадан ұйықтап қалады. Тiгiншi ендi екiншi дәудiң кеудесiне тас тастайды.

	– Әй, бұның қалай?! Менiң кеудеме тас лақтырып жатқаның не?! – дейдi ол қасындағы серiгiн бүйiрден түйiп жiберiп.

	– Қайдағы тас, есiң дұрыс па өзiңнiң?! – дейдi бiрiншi дәу ашуланып.

	Екеуi бiраз керiседi де, сәлден соң қайтадан ұйықтап қалады.

	Сол кезде тiгiншi «жұмысын» қайтадан бастайды. Бұл жолы ол үлкендеу бiр тасты алып, бiрiншi дәудiң кеудесiне атып жiбередi.

	– Жоқ, ендiгi мазағыңа көнбеспiн! – деп, дәу орнынан атып тұрады да, жанында жатқан жолдасын құлаштап тұрып қойып жiбередi.

	Екiншi дәу бiраз есеңгiреп жатады да, кенет орнынан ұшып тұрып бiрiншi дәудi қақ шекеден қайқайта соғып жiбередi.

	Сол-ақ екен екi дәу төбелестi бастап кетедi. Әрқайсысы бiр-бiр ағашты түп тамырымен жұлып алып, ұзақ шоқпарласады. Ақырында екеуi де естерiнен танып, жерге сылқ құлап түседi.

	Сонда ғана тiгiншi ағаштың басынан секiрiп түсiп, дәулердiң қасына жақындайды. «Құдай оңдағанда бұлар, әйтеуiр, мен отырған ағашты қопармады! Әйтпесем, ақ тиiн секiлдi ағаштан-ағашқа секiрiп жүретiн едiм!» – дейдi ол әңгiменi қылжаққа айналдырып. Сосын сапысын суырып алып, дәулердiң өкпесiне сұғып-сұғып алады...

	Содан кейiн тiгiншi атқосшы-батырларға барып:

	– Iс бiттi, екеуiн де жайраттым! Әлбетте, бәрi оңайлықпен болған жоқ, бiрақ бiр соққанда жетеуiн бiр-ақ сұлататын адамға дауа бар ма!– дейдi паңдана сөйлеп.

	– Ал өзiңiз ше, өзiңiз жараланған жоқсыз ба?!

	– Бiр жерiңiз ауырып қалмады ма?!

	Тұс-тұстан жамырай жөнелген жүз атқосшы-батырдың сұрақтарына тiгiншi:

	– Жоқ, бәрi жақсы, мен дiн аманмын! Олар тiптi бiр тал шашымды қисайта алмады! – деген жауап қайтарады.

	Қосшы-батырлар бәрiн өз көздерiмен көргiсi келiп, орманға кiредi. Сол жерде олар өлген екi дәудi де, түп тамырымен жұлынған алып екi ағашты да көредi.

	Тапсырмасын бұлжытпай орындаған тiгiншi корольға келiп, уәделi сыйсияпатын сұрайды. Бiрақ король сөзiнен айнып, жойқын батырдан құтылудың және бiр айласын ойластырып қойған екен.

	– Менiң қызым мен байлығымның жартысын иемденбес бұрын, сен тағы бiр ерлiк көрсетуiң керек! – дейдi ол келесi тапсырмасын көлденең тартып.

	– Осы маңдағы орманның iшiнде бiр жалғызмүйiз бар. Бiз соның зардабын көп тартып жүрмiз. Сондықтан сен соны ұстап алуға тиiссiң!

	– Жарайды, бұл айтқаныңыз да болсын! Екi дәудiң қасында жалғызмүйiзiңiз мен үшiн түкке тұрмайды! – деп жауап қайтарады тiгiншi.

	Сөйтiп, тiгiншi орманға және аттанады. Бұл жолы ол қолына бiр шумақ жiп пен жалғыз балта ғана алып шығады. Орманның шетiне келгенде атқосшылыққа берiлген батырларды тағы да сол маңға тастап кетедi.

	Бiр жақсы жерi, жалғызмүйiздi аса көп iздеп әуре болмайды. Орман iшiндегi шағын алаңқайға шыға келгенi сол екен, жалғызмүйiздiң өзiақ жүгiрiп шығып, тiгiншiге тап бередi.

	– Сабыр-сабыр! – дейдi тiгiншi өзiн жарып тастамау үшiн кейiн шегiнiп.– Аптыққан iстiң аяғы әдiрем қалар!

	Тiгiншi үлкен ағашқа сүйенедi де, жалғызмүйiз бар екпiнiмен жүгiрiп келiп сүзе бергенде жалт берiп, ағаштың тасасына шығып кетедi. Жуан ағаштың дiңiне қарш етiп кiрген мүйiз сол күйiнде қалып қояды. Жалғызмүйiз артқа қарай тартынып, қанша жұлқынғанмен онысынан ештеңе өнбейдi.

	– Ә, бәлем, қолға түстiң бе! – дейдi де, тiгiншi ағаштың тасасынан шығып, жалғызмүйiздiң мойнына жуан жiптi салып жiберiп, ағашқа қадалған мүйiзiн табан астында балтаменен шауып тастайды.

	Сөйтiп, жынынан айырылған бақсыдай моп-момақан боп қалған жалғызмүйiздi корольға жетелеп әкеледi.

	Бiрақ король бұл жолы да уәдесiнде тұрғысы келмей, тiгiншiге және бiр шарт қояды. Ол ендi жұртқа көп қиянат жасап жүрген тоғайдағы жабайы қабанды қолға түсiрудi жүктейдi.

	– Бұл айтқаныңыз да болсын! Тек мұныңыз баланың ойыны сияқты тiрлiк екен!– дейдi тiгiншi жаңа тапсырманы менсiнбеген сыңаймен.

	Әрi оны орындау үшiн король қосып берген аңшыларды да қасына iлестiрмейдi. Есесiне, қабанның сырын жақсы бiлетiн аңшылар бұған қатты қуанады. Өйткенi олар оның маңына жақындауға қорқатын.

	Содан тоғайға келген тiгiншiнi алыстан байқап қалған қабан, оны жарып тастамақ боп тұра ұмтылады. Бiрақ әккi тiгiншi сол маңдағы бiр ескi шiркеу күмбезiнiң iшiне қойып кетедi де, төр жағындағы кiшкентай терезеден атып шығады. Оны өкшелей қуған қабан да күмбезге қойып кетедi. Сол сәтте тiгiншi шiркеудi айналып кеп, есiгiн құлыптап тастайды. Өзi сеп-семiз қабан жүгiрiп терезеге барғанымен, тар тесiктен шыға алмайды. Тiгiншi сол жерде өз көздерiмен көрсiн деп аңшыларды қасына шақырып алады.

	Бұл тапсырманы да ойдағыдай орындап шыққан тiгiншi корольға келедi. Ендiгi жерде уәдесiн жүзеге асырудан басқа амалы қалмаған король тiгiншiге қызын, сонымен қоса жарты байлығын беруге мәжбүр болады.

	Әрине, егер король күйеу баласының қас батыр емес, жай ғана тiгiншi екенiн бiлсе, сөз жоқ, жынданып кеткен болар едi. Бiрақ ол бұл жағынан мүлдем бейхабар болатын. Сол үшiн де қарапайым тiгiншi аяқ астынан корольдың iзбасары болып шыға келедi.

	Тек бiр өкiнiштiсi, арада бiраз күндер өткенде корольдiң қызы өзiнiң жас күйеуiнiң түнде ұйқысырап жатып:

	– Ей, бала, менiң шалбарымды жамап қой, әйтпесе қазiр таяқтың астына алып, жазаңды беремiн! – деп даурыққанын естiп қояды.

	Сонда ғана ерiнiң кәдiмгi тiгiншi екенiн бiлген келiншегi таң атысымен:

	«Мұндай күйеуден құтқара гөр!» – деп безектеп әкесiне келедi.

	Әкесi оны жұбатып:

	– Бүгiн түнде жатын бөлмеңнiң есiгiн ашық қалдыр. Сарай күзетшiлерi босағада аңдып тұрады да, күйеуiң ұйықтаған кезде, оны байлап апарып, сонау қиырдағы жат елдерге жүргелi тұрған кемелердiң бiрiне тығып жiбередi! – дейдi.

	Қыз бұған қуанып қалады.

	Бiрақ осының бәрiн естiп тұрған корольдың қызметшiсi бар әңгiменi тiгiншiге айтып барады.

	Кешке қарай тiгiншi әдеттегiдей ертерек жатып қалады. Содан ол ұйықтады-ау деген кезде келiншегi төсегiнен тұрып барып, есiктi ашып қояды. Сол сәтте жорта ұйықтаған боп жатқан тiгiншi бар даусымен айқай салады:

	– Ей, бала, менiң шалбарымды жамап қой, әйтпесе қазiр таяқтың астына aлып, жазаңды беремiн! Бiр соққанда жетеуiн бiр-ақ сұлатқанмын! Оны аз десең, екi дәудi өлтiргенмiн, ормандағы жалғызмүйiздi байлап әкелгенмiн, жабайы қабанды қамап тастағанмын! Сонда анау есiктiң артында тұрғандардан қорқатын мен бе екен?! Қазiр оларды да түгел жойып жiберемiн!

	Бұны естiген сарай күзетшiлерiнiң зәрелерi ұшып, тұра қашады.

	Сөйтiп, содан бастап тiгiншiге ешкiмнiң тiсi батпайтын болады да, кейiн қайын атасы өлгесiн оның орнына таққа отырып, өле-өлгенше король боп өтiптi.





ҚОЙШЫ БАЛА




	Баяғы заманда бiр қойшы бала болыпты. Ол тапқырлығымен, дана жауаптарымен бүкiл жұртқа әйгiлi екен. Оның бiлгiрлiгi күндердiң күнiнде патшаның да құлағына жетiптi. Алайда бұған бiрден сене қоймаған әмiршi баланы патша сарайына алдыртса керек.

	– Егер осыдан менiң үш сұрағыма дұрыс жауап берсең, сенi балам ретiнде қасыма аламын, патша сарайында өмiр сүретiн боласың, – дейдi патша шарт қойып.

	– Иә, ол қандай үш сұрақ? – дейдi бала жауап беруге әзiр екенiн байқатып.

	– Менiң бiрiншi сұрағым: теңiздегi су қанша тамшы болады, соны айтшы? – дейдi патша қойшы балаға сынай қарап.

	– Аса қадiрлi патшам, ол үшiн сiз мен теңiздегi тамшыларды санап бiткенше, сол теңiзге құятын барлық өзендерге ағысын тоқтата тұруларына әмiр берiңiз, – дейдi бала нық-нық сөйлеп.

	– Менiң екiншi сұрағым мынадай: аспандағы жұлдыздар қанша, соны айтшы? – дейдi патша.

	– Ол үшiн маған бiр парақ қағаз берiңiздер, – дейдi қойшы бала.

	Бала өзiне ұсынылған бiр бет ақ қағазға сансыз көп нүктелер қойып шығады. Нүктелердiң көптiгi соншалық, оларды түгел санап шығу тiптi мүмкiн емес едi.

	– Мына қағаз бетiндегi нүктелер қанша болса, аспандағы жұлдыздар да сонша, сондықтан, мiне, санай берiңiздер! – дейдi қойшы бала.

	Бiрақ мұны ешкiм де орындай алмайды. Сонда патша:

	– Ендеше менiң үшiншi сұрағымды тыңда, – дейдi, – мәңгiлiкте неше секунд бар?

	Бұған қойшы бала былай деп жауап қайтарады:

	– Алыс Померанияда әйгiлi Алмас тауы барын өзiңiз де жақсы бiлесiз, мiне соның ең төбесiне ұшып көтерiлу үшiн бiр сағат, о шетi мен бұ шетiне жету үшiн бiр сағат, төмен қарай түсу үшiн бiр сағат уақыт керек екен. Бiр ғажабы, сол таудың басына жүз жылда бiр рет кiшкентай ғана бiр құс көтерiлiп, өзiнiң тұмсығын қайрайтын көрiнедi. Мiнеки, сол құс әлгi тауды түгел қашап бiткенде, мәңгiлiктiң бiрiншi секунды өтпек.

	Баланың жауаптарына риза болған патша:

	– Сен менiң сұрақтарымның үшеуiне де даналарша жауап бердiң. Сондықтан бұдан былай өз ұлым секiлдi патша сарайында менiмен бiрге тұратын боласың! – дейдi.





ШЕГЕ




	Жолы болып жәрмеңкеде саудасы жақсы жүрген көпес қалтасын алтын мен күмiске сықита толтырған соң, түнге қалмай тезiрек үйiне жетiп алу жағын ойлайды. Жолда түске қарай бiр кiшкентай қалашыққа тоқтап, бiраз тынығып, ендi жүргелi жатқанда қонақ үйдiң қызметшiсi атын алдына әкелiп:

	– Мырза, көлiгiңiздiң артқы сол аяғындағы тағасының бiр шегесi түсiп қалыпты, – дейдi.

	Бұл ескертуге пәлендей мән бермеген көпес:

	– Жә, онда тұрған не бар, – дейдi қолын бiр-ақ сiлтеп, – ендi қалаған алты сағаттық жолда таға түсiп қала қоймас. Мен асығыс едiм.

	Түс ауа атына жем беру үшiн көпес тағы да бiр жерге тоқтайды. Сонда оның қасына жақындаған қызметшi:

	– Мырза, сiздiң атыңыздың артқы сол аяғындағы тағасы түсiп қалыпты, темiр ұстасына апарып салдырып берейiн бе? – дейдi.

	– Жә, түссе түсе берсiн, – дейдi көпес қолын бiр-ақ сiлтеп, – ендi қалған екi сағаттық жолда атқа ештеңе бола қоймас. Мен асығыс едiм.

	Сөйтiп, ол әрмен қарай жүрiп кетедi. Бiрақ көп ұзамай астындағы аты жайлап ақсаңдай бастайды. Содан және бiраз жүргесiн ат сүрiне-сүрiне, ақырында құлап, аяғын сындырып алады. Амалы таусылған көпес сол жерге көлiгiн қалдырып, ендi жаяу тартады. Түн ортасында үйiне әрең жеткен ол:

	– Иә, осынау сәтсiздiктердiң бәрiне себепшi болған оңбаған жалғыз шеге ғой! – дейдi өз-өзiне күбiрлеп.

	Ал сен асықпағайсың, достым!





БЕЙIТ Т8МПЕШIГI




	Бiрде бiр бай кiсi ауласына шығып, өзiнiң егiстiгiне, бау-бақшасына сүйсiне қарап тұрады. Биыл астық бiтiк шығыпты, жемiс ағаштары да мәуелi екен. Оның үстiне, былтыр жиналаған мол бидайдың әлi күнге дейiн қамбаларда үйiлiп жатысы анау. Бай ендi мал қорасына келедi. Онда жемге байланған еттi бұқалар, семiз сиырлар, алтын сияқты жылт-жылт еткен жылқылар тiзiлiп тұрған едi. Осылардың бәрiн аралап шығып, көңiлi марқайған ол ендi үйiне кiрiп, қат-қат ақшалары салынған темiр сандықтарға жымия көз тастайды. Тап сол кезде оның құлағына бiр қатты дүрсiл келiп жетедi. Бiрақ бұл хан сарайындай үлкен үйдiң емес, кiп-кiшкентай жүректiң есiгiн қаққан дүрсiл болатын. Соның артынша мынадай дауыс естiледi:

	– Сен өзiңнiң жақындарыңа жақсылық жасадың ба? Кедейлердiң мұңмұқтажын ше, байқадың ба? Ашыққан адамдармен наныңды бөлiсiп пе едiң? Сен барға қанағат ете бiлдiң бе, әлде байыған үстiне байи берсем дедiң бе?

	Жүректiң жауабы жылдам екен:

	– Мен қатал әрi өркөкiрек болдым, жақындарыма ешқашан жақсылық жасаған емеспiн. Егер кедей-кепшiк алдыма келсе, олардан терiс айналдым. Мен Құдай туралы мүлдем ойланған емеспiн, менiң есiл-дертiм – қалайда байлығымды көбейту болды. Шынымды айтсам, тiптi мына әлемде бардың бәрi менiкi болса ба, маған аз көрiнер едi.

	Жүрегiнен шыққан сөздердi естiген бай қатты шошып, аяқтары қалтырап, жерге отыра кетедi. Дәл осы сәтте тағы да дүрсiл естiледi. Бiрақ бұл – үйдiң сыртқы есiгiн қаққан дүрсiл болатын. Келiп тұрған кедей көршiсi екен. Ол шиеттей балаларын асырай алмай, зар еңiреп жүрген байғұс едi.

	«Мен бiлемiн,– деп ойлайды көршi, – менiң көршiм өте бай әрi өте сараң. Дәл қазiр ол маған көмек қолын созады деп те дәмеленбеймiн. Бiрақ үйдегi аш балаларым менi осында келуге мәжбүр еттi. Сондықтан амалым қайсы, тәуекел деп бас сұқтым».

	– Сiз бiреулерге қайырымдылық жасауға жоқсыз, бұны жұрттың бәрi бiледi. Сонда мен не iстеуiм керек, суға батып өлейiн бе?! Егер өлмесiн десеңiз, аш балаларыма төрт өлшем астықты қарызға берiңiз, өтiнемiн сiзден...

	Бай қолын жайған кедей көршiсiнiң бетiне ұзақ қарап тұрады. Кенет алғаш рет оның жүрегi жiбiп, қайырымдылық жасауға ықылас танытады.

	– Мен саған, әрине, төрт өлшем қарызға бере алмаймын, – дейдi ол жұмбақ жымиып, – бiрақ есесiне, бiр шарт бойынша, сегiз өлшем астықты сыйға тартайын...

	– Иә, ол үшiн мен не iстеуiм керек? – дейдi кедей елеңдеп.

	– Кейiн мен өлген соң, моламның басында үш түн күзетте тұруың қажет.

	Мұндай шарт кедейге пәлендей ұнай қоймағанмен, тығырыққа тiреген мұқтаждық керi шегiнуiне жол бермейдi. Ол ұсынысқа қарсылықсыз келiсiп, бай берген астықты үйiне алып кетедi.

	Бiр ғажабы, үш күннен соң күтпеген жерден бай о дүниеге аттанады. Оның неден өлгенiн ешкiм де бiлмейдi. Оның үстiне, бұл қазаға соншалық қайғырып жатқан жан баласы байқалмайды. Дегенмен, байдың мәйiтiн жер қойнауына тапсырған кезде кедей көршiсi өзiнiң уәдесiн есiне алып: «Иә, қалай айтқанмен де, ол маған жақсылық жасады ғой, соның арқасында балаларыма нан тауып бердiм. Сондықтан сөзiмде тұрайын...» – деп, түнге қарай бейiттiң басына келедi. Айнала тып-тыныш, тек арагiдiк жапалақтардың мұңлы сұңқылы естiлiп тұрады.

	Осылайша бiрiншi түндi тып-тыныш өткiзген кедей күн шыға бере үйiне қайтып оралады. Ол екiншi түндi де ойдағыдай жақсы атқарып салады. Алайда үшiншi түнi кедейдiң мазасы қашады. Бейнебiр дәл осы түнi бiр нәрсе болатындай бойын үрей билейдi. Бiр кезде бейiттi қоршаған шарбақтың сыртында тұрған бiр кiсiнi байқап қалады: бұрын ешқашан көрмеген адамы, көздерi жарқырап, оттай жанып тұр, беттерi тыртық-тыртық, үстiнде ескi шекпен...

	– Сiз не iздеп жүрсiз? – дейдi кедей әрең тiлге келiп. – Мұнда сiзге қорқынышты емес пе?

	– Мен ештеңе iздеп жүрген жоқпын, – дейдi бейтаныс жан,– әрi ештеңеден қорықпаймын да. Өйткенi кедей едiм, тақыр кедей боп қалдым. Мен әскерден босаған солдатпын, осында түнеп шықсам деймiн, себебi бәрiбiр басқа баратын жерiм де жоқ.

	– Онда қарсы болмасаңыз, менiң қасымда қалыңыз, – дейдi кедей қобалжыған көңiлiн басып, – маған мына бейiттi күзетуге көмектесесiз...

	– О-о, күзетке тұру, бұл дегенiң нағыз солдаттың iсi ғой, мен бұған қуана-қуана келiсемiн! Түнiмiз жақсы өтер, жаман өтер, не де болса бiрге көремiз!

	Осылайша тез-ақ тiл табысқан екеуi қатарласа отыра кетедi. Бiр жақсы жерi, түннiң бiрiншi жартысы тыныш өтедi. Сосын... аяқ астынан құлақ тұндырғандай қатты ысқырық естiлiп, iле-шала дәл алдарына бiр Шайтан келiп тұра қалады.

	– Әй, оңбағандар, кәне, тез арада табандарыңды жалтыратыңдар! – дейдi ол күзетшiлерге айқай салып. – Мына моланың iшiнде жатқан адам менiкi, мен оны қазiр алып кетемiн! Ал егер сендер маған бөгет жасасаңдар, еш аямаймын, тура мойындарыңды сындырамын!

	– Ау, мырза, бұл не сөз?! – дейдi солдат өзiн-өзi әрең тежеп. – Сiз менiң бастығым емессiз ғой, сондықтан сiзге бағынуға мiндеттi емеспiн! Ал қорқытып-үркiтумен менi ала алмайсыз, ол мен үшiн мүлдем жат нәрсе! Демек, дәл қазiр, қайта, сiз өз жөнiңiздi тапқаныңыз дұрыс-ау! Ал бiз осында, өз орнымызда, қаламыз!

	Бұларды қорқытып ештеңе бiтiре алмасын байқаған Iбiлiс: «Қой, мен бұларды алтынмен алдап соғайын...» деп ойлайды. Сөйтiп, әлгiндегi өкiреңдегенiн сап тоқтатып, бiр әмиян алтынды алып, тайып тұруға қалай қарайсыңдар деген ұсыныс жасайды.

	– Мiне, бұныңыз жөн-ақ! – дейдi солдат бiршама икемге келiп. – Бiрақ бiр әмиян тым аз, егер менiң етiгiмнiң бiрiн алтынға толтырсаңыз, онда сiзбен келiсуге болар едi...

	– Дұрыс-ақ, алайда мұнша алтын тап қазiр менде жоқ, – дейдi ШайтанIбiлiс қипақтап, – бiрақ көршi қалада менiң досым тұрады, ол маған қанша керек болса, сонша бере алады.

	Шайтан досына кеткен кезде, солдат сол аяғындағы етiгiн шешiп:

	– Бiз бұл лас күнәкар неменi алдап соғайық! Кәне, бауырым, маған пышағыңды бере тұршы... – дейдi ойға алған iсiне қызу кiрiсiп.

	Ол етiгiнiң табанын кесiп тастап, бейiт төмпешiгiнiң жанындағы шөбi қалыңдау өскен бiр шұңқырдың үстiне тұрғызып қояды.

	– Мiне, ендi дұрыс болды, – дейдi солдат өзiнiң қулығына сүйсiнiп, – ақылсыз залым неменi бiр қатырайық...

	Көп кешiкпей бiр қап алтынын арқалап, Шайтан да жетедi.

	– Кәнеки, мында салыңыз, – дейдi солдат етiгiнiң қоншын жоғары көтерiп, – бiрақ мынауыңыз аз болатын сияқты...

	Расында, Шайтанның қабындағы алтын таусылғанымен, етiк сол бос күйiнде мелшиiп тұра бередi.

	– Әй, кеще-ай, әлгiнде айттым емес пе, мынауыңыз аз болады деп! – Солдат зiркiлдей жөнеледi. – Кәне, тезiрек қайтып барып, көбiрек алып қайтыңыз!

	Таңдана басын шайқаған Шайтан сөзге келместен тұра жүгiредi де, бiр сағатқа жетер-жетпесте әлгiндегiден үлкендеу қапты арқалап керi оралады.

	– Кәнеки, толтыра салыңыз! – дейдi солдат тықсыра айқайлап.– Әй, бiрақ күдiгiм бар, етiк тағы да толмайтын сияқты!

	Сыңғырлаған сары алтындар төмен қарай құйыла жөнеледi, алайда етiк сол күйi бос қалады. Өз көзiне өзi сенер-сенбесiн бiлмей аузы ашылған Шайтан етiктiң iшiне үңiле қарайды да, тағы да басын шайқайды.

	– Дегенмен де, сiздiң балтырыңыз тым жуан екен, – дейдi ол аузын қисайтып.

	– Ал сiз қалай ойлап едiңiз?! Менiкi сiздiкендей ешкi аяқ емес қой! – дейдi солдат қыңырая мұқатып. – Одан да алтынды көбiрек әкелiңiз, әйтпесе бiздiң келiсiмiмiзден ештеңе шықпайды!

	Басқадай амалы қалмаған Шайтан тағы да жөнеп бередi. Тек бұл жолы ол едәуiр кешiгедi. Есесiне әкелген алтыны алдыңғыларынан әлдеқайда көп едi. Әйткенмен де белi қайыса арқалап жеткiзген қабын төккен кезде етiк және толмай қалады. Бойын ашу қысқан Шайтан жердегi етiктi жұлып алмақшы болады. Бiрақ дәл сол кезде таң атады да, жарық әлемнен өлердей қорқатын Iбiлiс алды-артына қарамай зыта жөнеледi. Сөйтiп, моланың iшiндегi мәйiт бiржола орнында қалады.

	Пәледен оңай құтылғанына қуанған кедей олжа алтынды теңдей екiге бөлмек болады. Алайда бұған келiсе қоймаған солдат былай бейдi:

	– Жоқ, сен маған тиесiлi алтынды кедейлерге таратып бер. Ал мен сенiң үйiңде қалып, бiрге тұрайық. Сонда алтынның бiр бөлiгi екеумiздiң бүкiл ғұмырымызға жетедi. Екеумiз өле-өлгенше әрi тату, әрi молшылықта өмiр сүретiн боламыз.





ЖАС АЛЫП




	Бiр шаруаның титiмдей баласы бар екен. Бiрде шаруа әдеттегiдей жер жыртуға шықпақ болады. Сонда әлгi бармақтай баласы:

	– Әке, менi де ала кетiңiзшi, – дейдi.

	– Саған не жоқ, сен әлi жер жырта алмайсың ғой. Сондықтан үйде отыр, әйтпесе шөптiң арасында жоғалып кетерсiң,– дейдi әкесi оған.

	Бiрақ бармақтай бала бұған өкпелеп, егiлiп жылайды. Баласын жұбату үшiн әкесi оны қалтасына салып, жер айдауға кетедi. Егiстiк басына келгесiн ол баласын арықтың шетiне отырғызады да, өзi жер жыртуға кiрiседi.

	Бiр кезде жотадан асып келе жатқан бiр алып адам көрiнедi.

	– Әне, қазiр ол сенi алып кетедi! – дейдi әкесi баласын жорта қорқытпақ болып.

	Сол екi арада әлгi алып адам да олардың қасына жетедi. Ол келген бетте бармақтай баланы қос саусағымен жерден iлiп алып, шыр айналдыра ұзақ қарайды. Сосын басын бiр шұлғып қойып, қайтадан жотаның басына қарай жүрiп кетедi. Не iстерiн бiлмей сасқалақтаған әкесi: «Ендi қайтып ұлымды көрмейтiн болдым-ау!» – деп зар жылап қала бередi.

	Алып адам бармақтай баланы үйiне әкелдi де, оны асырай бастайды. Күнделiктi тамағын берiп, күтiп-баптауға кiрiседi. Бiр ғажабы, оның берген тамағын iшкен адам алыпқа айналады екен. Бармақтай бала күн санап жетiлiп, күшейген үстiне күшейе бередi.

	Бала осылайша алыптың қолында екi жыл тұрады. Екi жылдан кейiн алып адам оны орманға әкелiп:

	– Ал, кәне, өзiңе бiр таяқ жұлып алшы! – дейдi.

	Бала бiр жас ағашқа жармаса кетiп, тұп тамырымен жұлып алады. Оның әрбiр әрекетiн бақылап тұрған алып:

	– Жоқ, әлi күшiң жетiлмептi, – дейдi.

	Содан баланы қайтадан үйiне алып келедi де, тағы екi жыл бағады. Екi жылдан кейiн баланы қайтадан сынаған кезде, ол бұл жолы үп-үлкен кәрi қарағашты тамырымен жерден суырып алады.

	– Жоқ, әлi де күшiң толысып болмапты! – деп алып адам оны қайтадан үйiне алып кетедi.

	Сөйтiп, екi жылдан кейiн баланы орманға және ертiп келедi де:

	– Кәне, өзiңе бiр таяқ жұлып алшы! – дейдi.

	Бала бiр зәулiм кәрi емендi түп тамырымен суырып алады. Сонда қарт алып:

	– Мiне, күшiң ендi бабына келдi! – дейдi сүйсiне тiл қатып.

	Содан соң қарт алып баланы бiр кездерi өзi алып кеткен жерге қайта әкелiп тастайды.

	Баланың әкесi әдеттегiдей жер жыртып жүр екен. Жас алып оның жанына жетiп келiп:

	– Қараңызшы, әке, мен қалай үлкейдiм, қандай күштi боп келдiм! – дейдi.

	Бiрақ шаруа шошып кетiп:

	– Ойбай, аулақ, аулақ! Мен сенiң әкең емеспiн, жөнiңе жүр! – дейдi айқайға басып.

	– Рас, әке, мен сiздiң балаңызбын! Өзiңiз қараңызшы, жердi қалай айдай алатынымды! – дейдi алып бала сөзiн мейлiнше дәлелдеуге тырысып.

	– Жо-жоқ, сен менiң балам емессiң, бұл туралы тiптi аузыңа да алма! Жер айдай алатының да бекер! – дейдi шаруа бет бақтырмай.

	Ол мынадай таудай адам өзiн бiр пәлеге ұрындырып, жаманшылыққа душар етер деп ойлайды. Бiрақ айтқанынан қайтқысы келмеген алып бала жүгiрiп барып, соқаның құлағына жармасады. Сол-ақ соқа ортан белiне дейiн жерге кiрiп кетедi.

	Мұны көрiп тұрған шаруа шыдай алмай бақырып жiбередi:

	– Әй, жоқ, бүйтiп iстеген жұмысың құрысын! Бұл түрiңмен сен соқамды сындырасың ғой!

	Сәл ойланып қалған алып бала артынша шалт қимылдап, соқаға қосылған аттарды тез-тез босатып, орнына өзi жегiледi. Сосын әкесiне:

	– Ал, әкей, ендi үйге бара берiңiз! Тек шешеме айтуды ұмытпаңыз, тамақты молырақ iстесiн! Мен мына егiстiктi түгел жыртып, тырмалап, бiрақ қайтамын! – дейдi.Әкесi үйiне қайтады. Жас алып лезде-ақ бүкiл егiстiктi айдап, тырмалап тастайды. Содан соң қалың ағаштың iшiне кiредi де, ең үлкен екi емендi суырып алып, үстiне екi ат пен соқа-тырмаларды байлап, ағаштардың екеуiн екi иығына салып үйiне келедi.

	Шешесi оны терезеден көрiп:

	– Бұл неғылған дәу, бiздiң үйге қарай келе жатқан?! – деп күйеуiнен сұрайды.

	– Ол бiздiң ұлымыз ғой! – дейдi шаруа амал жоқ мойындап.

	– Қой, сен әзiлдеп тұрған шығарсың! Әйтпесе, бiздiң баламыз бармақтай-ақ емес пе едi, мынауың тiптi алып қой! – дейдi әйелi күйеуiнiң сөзiне сенер-сенбесiн бiлмей.

	Ол осылай деп аузын жиып үлгергенше, алыптың өзi де аулаға кiрiп келедi.

	– Ойбай, мынау шынымен-ақ бiздiң үйге келдi ғой! Аулақ, аулақ! Құдай аулақ қылсын! – дейдi әйел бажылдап.

	Жас алып аттарды қораға кiргiзiп, алдарына сұлы төгiп, сосын үйге кiрiп, үстелдiң басына отырады.

	– Кәнеки, шешетай, тезiрек тамағыңызды әкелiңiз, қарным ашып, шыдай алмай барамын! – дейдi.

	Шешесi оның алдына үлкен екi табақ ботқа қояды. Алайда iшiнен:

	«Күйеуiмiз екеумiзге бұл ас бiр аптаға азық болар едi!» деп ойлап қояды.

	Жас алып ботқаның бәрiн жалапжұқтап жейдi де:

	– Тоймай қалдым, тағы да бiрдеңе бар ма? – деп сұрайды.

	– Жоқ, барымызды түгел бердiк қой! – дейдi шешесi.

	– Берген тамағыңыз жұғын да болған жоқ, тағы да жегiм келедi! – дейдi баласы қоңқылдап.– Байқаймын, менi тойғызу бұл үйде қиынға түсетiн түрi бар, сондықтан қарамды өшiрiп, қаңғып-ақ кетейiн!

	Сөйтiп, жас алып үйiнен бiржола кетедi.

	Жүрiп отырып бiр ауылға келедi. Ол ауылда өзi қарау, өзi сараң бiр темiршi бар екен. Жас алып сол ұстаға келiп:

	– Сiзге көмекшi керек емес пе? – деп сұрайды.

	Темiршi жас алыпқа бастан-аяқ қарап шығып: «Бұл дәу неме жұмысты жапырып iстейтiн болар, алған ақысын ақтар!» – деп ойлайды.

	– Ал сонда еңбекақыңа қанша төлейiн? – деп сұрайды ұста.

	– Ештеңе төлемей-ақ қойыңыз, тегiн еңбек етемiн. Тек бар-жоғы басқа жалшыларыңыз еңбекақыларын алған сайын сiздi екi рет теуiп қойсам жетедi, – дейдi жас алып.

	Сараң ұста бұған қуанып кетедi. Ақшам жанымда қалатын болды деп, жас алыптың ұсынысына келiсе қояды.

	Келесi күнi ұста өзiнiң жаңа көмекшiсi жұмысты қалай iстейтiнiн көргiсi келiп, оның алдындағы төске қыздырылған үлкен сом темiрдi қояды. Жас алып оны үлкен балғамен бiр соққанда жуан темiр ортасынан қақ бөлiнедi. Төстiң жерге бойлай кiрiп кеткенi соншалық, ешкiм оны суырып ала алмайды.

	Сонда сараң ұста ызаланып:

	– Мұндай жалшының маған керегi жоқ! Екi ортада төсiмнен айырылып қалдым ғой! – деп жер тепсiнедi.

	– Жарайды, мен жұмыс iстемей-ақ қояйын, бiрақ жаңағы балғамен соққан еңбегiмнiң ақысын төлеңiз! – дейдi жас алып.

	– Ал сонда оған не сұрамақшысың?!

	– Бар-жоғы бiр-ақ рет, жай ғана майлы құйрығыңыздан тебемiн...

	Дүлей пәледен тезiрек құтылу үшiн, ұста амал жоқ келiседi. Сөйтiп, жас алып қарау ұстаны теуiп қалғанда ол қалпақтай ұшып, бес төбеден асып барып, жердi сүзе құлайды.

	Ал жас алып сол жерде өзiне үлкен темiр таяқ соғып алады да, әрмен қарай жүрiп кетедi.

	Жүре-жүре бiр дүниеқор бай тұратын ауылға келедi.

	– Сiзге жалшы керегi жоқ па? – деп сұрайды жас алып байдан.

	– Керек, әсiресе сен сияқты зiңгiттей жiгiттер керек-ақ! – дейдi бай шын қуанып. – Бiрақ еңбекақыңа қанша сұрайсың?

	– Еңбегiме ақша алмай-ақ қояйын, тек бiр жылғы еңбегiм үшiн үш рет майлы құйрығыңыздан тепкiзсеңiз болды! – дейдi алып.

	Бай келiсiмiн бередi. Ол да әлгi ұста сияқты ашкөз едi, сондықтан тегiн жұмыс iстейтiн жалшы табылғанына қатты қуанады.

	Содан не керек жас алып байдың үйiнде бiр жыл жұмыс iстейдi де, артынан уәделi сыбағасын сұрайды. Бiрақ қожайынның оған жүрегi дауамай, уәдесiнен айнып шыға келедi.

	– Қанша керек десең, сонша ақша берейiн, тек теппей-ақ қойшы! – дейдi бай жалынып.

	– Жоқ, уәденiң аты уәде, мен ешқандай ақшаға көнбеймiн! – деп жас алып табандап тұрып алады.

	Айтқанына көндiре алмасын байқаған бай ендi екi апта мұрсат сұрайды. Жас алып бұған келiседi.

	Соны пайдаланған қожайын дереу бар туған-туыстарын жинап, ақыл-кеңес сұрайды. Олар ойлап-ойлап, ақыры былай деп шешедi:

	– Сен ол жалшыңды құдық тазалауға жiбер. Сосын құдықтың iшiне түскен кезде, үстiнен диiрменнiң тасын тастай салайық. Бұл пәледен тек осылай ғана құтыламыз!

	Байға бұл ақыл қатты ұнайды. Сөйтiп, ол өзiнiң алып жалшысын құдық тазалауға жұмсайды. Жалшы құдыққа түседi. Сол сәтте бiрнеше адам диiрменнiң зiлдей тасын домалатып әкелiп, құдыққа тастап жiбередi. Сонда барып көңiлi орнына түскен қожайын: «Әй, ендi бұл пәледен құтылған шығармын!» деп ойлайды.

	Бiрақ құдықтың iшiнен:

	– Ей, жоғарыда тұрғандар, құдықтың басында жүрген тауықтарды қуып жiберiңдершi, әйтпесе олар құдыққа қиыршық тас түсiрiп жатыр! – деген дауыс естiледi.

	Жас алып басына түскен диiрменнiң тасын қиыршық тасқа балап тұрғасын, қожайын одан бетер шошып кетедi. Қатты сасқан ол:

	– Кiш-ш, кiш-ш, кәне, аулақ жүрiңдер! – дейдi қаттырақ дауыстап.

	Ондағысы, құдықтың iшiндегi жас алып, қожайын тауықтарды қуып жатыр екен деп ойласын дегенi едi.

	Жас алып құдықтың iшiн тазалап болғасын сыртқа шығып:

	– Қараңыздаршы, тауықтардың мойныма салған алқасын! – дейдi мырс-мырс күлiп.

	Оның мойнындағы диiрменнiң тесiк тасын көрген қожайын өзiнiң ақымақ болғанын түсiнiп, санын бiр-ақ соғады. Ал ештеңемен iсi жоқ жас алып тағы да өзiне тиесiлi ақысын сұрайды. Бiрақ бай одан және екi аптаға мұрсат сұрайды. Алып бұл жолы да оның айтқанына көнедi.

	Сонымен байдың туыстары қайта жиналып, бәрi ақыл-кеңес құрады.

	Олар әрi ойлап, берi ойлап, ақырында алыпты ұн тартып кел деп, түн iшiнде дуаланған диiрменге жұмсамақ болады.

	– Бұл пәледен осылай құтылатын шығармыз! Өйткенi ол диiрменде түнге қалған адамның тiрi шықпайтынын жұрттың бәрi бiледi ғой! – деседi олар.

	Осыдан кейiн бай жас алыпты қасына шақырып алып:

	– Бүгiн диiрменге барып, түнi бойы сегiз пұт астықты тартып әкел! – деп бұйырады.

	Алып екi жан қалтасына екi пұттан астық салады да, қалған төрт пұтты қапқа салып, қолтығына қысқан күйi диiрменге тартып кетедi.

	Түнделете диiрменге жеткен оған жаны ашыған диiрменшi:

	– Бұл диiрменнiң дуалы екенiн бiлмеушi ме едiң? Бұл жерде тек күндiз ғана ұн тартуға болады, ал түнде мұнда аяқ басуға болмайды, босқа өлiп кетесiң! – дейдi.

	– Жарайды, оқасы жоқ! Сiз жатып ұйықтай берiңiз, мен өз қамымды өзiм жермiн, – дейдi жас алып.

	Сөйтiп, әкелген дәнiн диiрменге салады да, өзi күтiп отырады. Түн жарымында сыртқы есiк шалқасынан ашылады да, iшке бiр үлкен үстел жыл-жып кiредi. Соның артынша үстелдiң үстiне алуан түрлi тәттi тағамдар, түрлi шараптар келiп тұра қалады. Сосын үстелдiң айналасына орындықтар қойылады. Келесi кезекте үстелдiң үстiне қасық, шанышқы, пышақтар орналастырылады. Қарап тұрсаң, кереметтiң кереметi! Ешбiр қол да, адам да көрiнбейдi, бiрақ жұмыстар ретретiмен iстелiнiп жатыр. Ендi бiр кезде, тiптi табақтарға ас та салынып, шараптар да құйыла бастайды...

	Осыларға қарап отырып, жас алыптың тәбетi ашылады. Ол ендi көп ойланып жатпастан дастарқанға жақындап, емiн-еркiн тойып алады. Әбден iшiп-жеп болғасын жан-жағына қараса, дастарқан үстiндегi басқа ыдыс-аяқтар да босап қалыпты. Көп ұзамай осыған дейiн жанып тұрған шырақтар бiртiндеп өше бастайды. Шырақтар түгел сөнiп бiткенде диiрменнiң iшiнде тастай қараңғылық орнайды. Тап сол сәтте жас алыптың жағынан бiреу салып жiбередi. Бұдан пәлендей қаймыға қоймаған жас алып:

	– Кәне, тағы бiр рет қолыңды тигiзiп көршi, не көрер екенсiң! – дейдi қатуланып.

	Сол-ақ екен әлгi соққы жақтан және сарт еткiзедi. Бұдан әрiге төзе алмаған жас алып та сол замат қарымтасын қайтарады. Сол сол екен төбелес басталады да кетедi. Содан сарт та сұрт шайқас түнi бойы созылады. Тек таң қылаң бере көзге көрiнбейтiн адамдар жым-жылас болады.

	Таңертең диiрменшi келедi. Қараса, жас алып дiн аман. Диiрменшi бұған қайран қалады. Әсiресе, жас алыптың:

	«Ой, түндегi шылқая тойғаным-ай! Бәрiнен де армансыз төбелескенiмдi айтсаңшы!» – деген сөзi оны тiптi есiнен тандыра жаздайды.

	Қатты қуанған диiрменшi:

	– Сенiң арқаңда диiрменiм дуадан құтылды! – деп, жас алыпқа көп ақша бермек болады.

	– Маған ақшаның керегi жоқ! Оны мен не iстеймiн! – дейдi алып диiрменшiнiң сый-құрметiнен бас тартып.

	Осылайша диiрменшiмен жылы қоштасқан жас алып қап-қап ұнды иығына салып, қожайынына әкелiп бередi де, одан өзiне тиесiлi ақысын сұрайды.

	Жас алыптан ендi құтыла алмасына көзi жеткен байдың зәресi ұшады. Жаны қысылған ол далбасалап терезенiң алдына барады. Сөйтiп, терезенi аша бергенде, екi аттап қасына жетiп барған жас алып оның майлы құйрығынан теуiп жiбередi. Қаңбақтай ұшқан бай сол ұшқаннан ұшып, көзден мүлдем ғайып болады.

	Ал жас алып өзiнiң темiр таяғын қолына алып, әрмен қарай дүниенi шарлап кете барады.





МЫСЫҚ ПЕН ТЫШҚАН ЕКЕУI




	Бiрде тышқанмен танысқан мысық өзiнiң достасуға деген ыстық ықыласы туралы сендiре айтқандығы соншалық, байғұс тышқан онымен бiр үйде тұрып, бiрге өмiр сүруге келiсiмiн бередi.

	– Қыста ашығып қалмау үшiн, осы бастан қор жинап алуымыз керек, – дейдi мысық бiрiншi күннен-ақ бiлгiшсiнiп.– Алайда сен кез келген жерге бара алмайсың ғой, қақпанға түсiп қалуың мүмкiн...

	Сөйтiп, екеуi ақылдаса келе бiр құмыра май сатып алады. Бiрақ олар оны қайда сақтаудың ретiн таппай көп ойланады. Ақыры бiр тоқтамға келген мысық:

	– Менiңше, ең қолайлысы – шiркеу. Өйткенi ол жерден ұрлауға ешкiмнiң батылы жетпейдi. Майды сондағы құрбандық шалатын орынның астына тығып қоялық та, қашан өзiмiзге қажет болғанша қол тигiзбелiк, – дейдi.

	Осыған келiскен екеуi май салынған құмыраны ең сенiмдi жерге тығып қояды. Содан бiраз уақыт өткенде мысықтың май жегiсi келiп кетедi.

	– Тышқан, бiлесiң бе, менi тәтем шақырып жатыр, босанған екен, үстi аппақ, жирен теңбiлi бар бөпе туыпты. Менi соған кiндiк шеше етпекшi. Сондықтан тезiрек сонда барайын, ал сен өзiң мұндағы тiрлiктердi жайғастыра берерсiң...– дейдi ол қиыла өтiнiп.

	– Жарайды, жолың болсын, алаңдамай жүре бер, – дейдi тышқан ештеңеден күдiктенбестен, – тек менi ұмытпа, егер дәмдi бiрдеңе болса ескерерсiң... Шынымды айтсам, тәттi қызыл шарапты жұтып-жұтып алғанға не жетсiн, шiркiн!

	Бiрақ мысықтың айтқандары шылғи өтiрiк едi. Оның ешқандай да тәтесi жоқ-тын, кiндiк шеше туралы да бос сөз-тiн. Ол үйiнен шыққан бетте бiрден шiркеуге келiп, май салынған құмыраны ашып, беткi жағын түгел қалқып жеп алады. Сосын қаланы шарлап, әбден шаршаған кезде бiр үйдiң төбесiне шығып, күнге қыздырына ұйқысын қандырып, үйiне тек кештете бiр-ақ оралады. Досын күнi бойы тоса-тоса әбден шаршаған тышқан:

	– О-о, келгенiң қандай жақсы болды,

	– дейдi оны көргенде қатты қуанып, – күндi жақсы өткiзген шығарсың?!

	– Иә, жаман емес... – дейдi мысық мұртын жалап-жалап қойып.

	– Ал бөпенiң атын кiм деп қойдыңдар?

	– Сәлпәл, – дейдi мысық салқын дауыспен.

	– Сәлпәл?! – дейдi тышқан қатты таңырқап. – Ту, осындай да есiм бола ма екен?!

	– Бұған таңырқайтындай ештеңе жоқ, кәдiмгi жап-жақсы есiмдердiң бiрi ғой! – дейдi мысық жақтырмай.

	Көп ұзамай мысықтың тағы да май жегiсi келiп кетедi.

	– Тышқанжан, менi және кiндiк шешелiкке шақырып жатыр, ал бас тартудың ешқандай жөнi болмай тұр, бөпенiң мойнында аппақ жағасы бар көрiнедi... – дейдi ол өтiрiктi қиыстыра құрастырып. – Сондықтан сен үйде қалып, мұндағы тiрлiктердi өзiң жайғастыра берерсiң...

	Мейiрiмдi тышқан бұл жолы да еш сөзге келместен келiсе кетедi. Ал мысық желе жүгiрiп шiркеуге жетедi де, құмырадағы майдың жартысын соғып алады. «Шiркiн-ай, ненi де болса жалғыз жегенге не жетсiн!» деп ойлайды ол өз iсiне өзi мәз болып.

	Кештете үйiне оралған оның алдынан жайраңдай шыққан тышқан:

	– Иә, бөпенiң атын кiм қойдыңдар? – деп сұрайды.

	– Ортабел, – дейдi мысық.

	– Ортабел?! Ой, қандай бiр түрлi, мен мұндай есiмдi туғалы берi естiмеппiн!

	Осыдан кейiн көп кешiкпей-ақ ауық-ауық ернiн жалап, тамсана бастаған мысық:

	– Негiзiнен жақсы нәрсенiң бәрi әрдайым үш рет қайталанады ғой!– дейдi үйден кетуге асығыс жиналып жатып. – Мен тағы да кiндiк шеше болатын болдым. Бұл жолғы бөпенiң үстi-басы қап-қара, тек табандары ғана аппақ екен... Жалпы, мұндай құбылыс өте сирек, бiрнеше жылда бiр-ақ рет кездеседi. Сондықтан сен ренжiме, мен барып қайтайын.

	– Сәлпәл! Ортабел! – дейдi тышқан алдыңғы бөпелердiң аттарын күбiрлей қайталап. – Дегенмен де, кiсiге ой салғандай қызық есiмдер екен...

	– Мұның бәрi күндiз үйден шықпай қараңғы жерге тығылғандықтан ғой, – дейдi мысық бiлгiшсiне тiл қатып. – Күбiрлеп сөйлеу де осындайдан басталады...

	Мысық кеткесiн тышқан үйдiң iшiн тазалап, тәртiпке келтiрiп, басқа шаруаларды да шетiнен тындырып тастайды. Ал бұл кезде мысық құмырадағы қалған майды жалап-жұқтап соғып алады. «Иә, бәрiн таусып бiткесiн ғана жаным тынышталды-ау!»– деп қарнын сипалаған ол үйiне тек түнделете бiр-ақ оралады. Оны сарғая күтiп отырған тышқан сол замат алдынан жүгiрiп шығып:

	– Ым-м, үшiншi бөпенiң атын кiм қойдыңдар? – дейдi тезiрек бiлуге асығып.

	– Бәлкiм, бұл есiм де саған ұнамауы мүмкiн... – дейдi мысық ерiне жауап қайтарып. – Дегенмен айтайын, бөпенiң есiмi – Тыптипыл.

	– Тыптипыл! – дейдi тышқан бар даусымен айқай салып. – Иә-ә, бұндай есiм кiм-кiмдi де ойландырғандай екен! Тыптипыл! Сонда бұл ненi бiлдiредi, а?!

	Басын қайта-қайта шайқаған тышқан бүк түсiп, ұйықтауға жатып қалады.

	Содан кейiн мысықты кiндiк шеше болуға ешкiм де шақырмайды. Ұзамай қыс түседi. Аулада жейтiн ештеңе де қалмайды. Мiне, осы кезде тышқан өздерi сақтап қойған майды есiне алады.

	– Мысық, жүр құмыраға салған майымызды алып жейiк, – дейдi ол тамсана жұтынып.

	– Иә, жүрсек жүрейiк, – дейдi мысық селқос дауыспен, – тек тiлiмiзбен ауаны жалағандай болып жүрмесек...

	Олар iле-шала жолға шығып, май салынған құмыраларына тез-ақ жетiп барады. Құмыра сол өткенде өздерi қойған орнында тұр екен. Тек... тек қана iшi бос боп шығады...

	– Ах, зәлiм мысық, мен ендi түсiндiм, сенiң қандай дос екенiңдi! – дейдi тышқан жыларман күйге түсiп. – Құмыраның iшiндегi майдың бәрiн өзiң жеп қойыпсың ғой, алдымен сәл-пәл, сосын орта белiне дейiн... содан кейiн...

	– Әй, кәне, аузыңды жап! – деп мысық айқай салады. – Ендi бiр сөз айтсаң, сенiң өзiңдi де жеп қоямын!

	Сөзiн аяқтай алмай қалған байғұс тышқан: «Содан кейiн тып-типыл...» – деген сөздi қосуы мұң екен, мысық бiрақ қарғып оны бас алады да жеп қояды.

	Көрдiң бе, достым, өмiрде қандайқандай жағдайлардың болатынын.





БАЛЫҚШЫ МЕН ОНЫҢ ӘЙЕЛI ТУРАЛЫ ЕРТЕГI




	Теңiз жағасындағы қырық жамау жалғыз үйшiкте бiр балықшы мен оның әйелi өмiр сүрiптi. Балықшы күнiге теңiзге ау салып, түскен балықтарды әйелi екеуi қорек етедi екен.

	Бiрде ол жағалауға келедi де, теңiзге салған ауын сыртқа шығарып, iшiн қарай бастайды. Сөйсе, бұл жолы ауға тек бiр ғана балық түсiптi.

	Кенет әлгi балық сөйлеп қоя бередi:

	– Қайырымды адам, менi босатшы!

	Өтiнемiн, қайтадан теңiзге жiбершi!

	Жаны ашыған балықшы оны сол замат суға қоя бередi де, ол әрмен қарай жүзiп кетедi. Сөйтiп, екi иығы салбыраған балықшы үйiне бос қайтады.

	Ал оны үйiнде ұрысқақ әйелi күтiп отыр едi. Күйеуiнiң құр қол келгенiн көрген ол:

	– Әй, ендi бiз аштан өлемiз бе?! Тым құрығанда бiр балық ұстай алмадың ба?!– деп бұрқылдай жөнеледi.

	Балықшы болған жайтты түгел әңгiмелеп бередi. Бұған одан сайын ашуланған әйелi:

	– Өй, оны босатып жiбергенiң үшiн ештеңе сұрамағаның не?!– деп қайта зiркiлдейдi.

	Күйеуi балықтан не сұрау қажет екенiн бiлмегенiн айтып құтылмақ болады. Бiрақ қаһарына мiнген әйелi:

	– Ау, бiлмегенiң қалай, мына мыжырайған ескi лашығымыз құлайын деп тұрған жоқ па, кәне, тезiрек барып одан өзiмiзге жаңа үй сұра!– дейдi бастырмалатып.

	Балықты мазалағысы келмеген күйеуi қатты күрсiнедi. Әйткенмен де үнемi әйелiнiң айтқанын iстеп үйренген ол амал жоқ, қайтадан теңiзге бет алады.

	Балықшы жағалауға келiп қараса, теңiз жап-жасыл боп толқып жатыр екен. Ол балықты шақырып, өз еркiнен тыс, әйелiнiң айтуы бойынша келiп тұрғанын айтады.

	Сол сәтте-ақ жағалауға жүзiп жеткен балық:

	– Саған не қажет едi, қайырымды адам?– деп сұрайды.

	Балықшы оған әйелiнiң не сұратқысы келгенiн жеткiзедi.

	– Жарайды,– дейдi балық,– сендердiң жаңа үйлерiң болады, еш алаңдамай жүре бер!

	Балықшы қайтып келсе, ескi лашығының орнында жап-жаңа үй тұр. Алдынан шыққан әйелi оны ертiп жүрiп, үйдiң iшiн аралатады. Бөлмелерге қойылған кереует, үстел, орындық, ыдыс-аяқ дегендердiң бәрi жалт-жұлт етедi. Үйдiң айналасы жап-жасыл бау-бақшаға оранған, қора-қопсы малға толған.

	– Мiне, көрдiң бе,– дейдi әйелi масаттанып,– сенi әлгi балығыңа жұмсағаным қандай жақсы болды!

	Әйелiнiң көңiлiнен шыққанына қуанған күйеуi жаны тынышталып, ұйықтауға кетедi.

	Осылайша олар iшiм-жемi мол, жақсы үйде тұрып жатады. Бiрақ бiрнеше айдан кейiн осының бәрi балықшының әйелiн жалықтыра бастайды. Содан бұдан да үлкенiрек үйде тұрғысы келген ол:

	– Мына кiшкентай үйде қашанғы қысылып-қымтырылып тұра беремiз, балығыңа барып, зәулiм сарай сұра!– деп күйеуiн қайтадан теңiзге жұмсайды.

	Балықты мазалағысы келмеген күйеуi, бiзде жаныңа қажеттiнiң бәрi бар емес пе деп, оны райынан қайтармақ болады. Алайда қасарысқан әйелi:

	– Сен менiмен тайталаспай, одан да айтылған тапсырманы тезiрек орында!– деп ашуланады.

	Ақыры әйелiн көндiре алмаған балықшы басы салбырап, теңiзге бет алады.

	Жағалауға келiп қараса, теңiз сұрланып, буырқанып жатыр екен. Ол балықты шақырып, өз еркiмен емес, әйелiнiң жұмсауы бойынша келiп тұрғанын айтады.

	Жағалауға жақынырақ жүзiп келген балық:

	– Оған ендi не қажет екен?– деп сұрайды.

	Қатты қысылған балықшы кiбiртiктей сөйлеп, әйелiнiң не үшiн жiбергенiн жеткiзедi.

	– Жарайды, жүре бер, зәулiм сарайларың болады!– дейдi балық.

	Балықшы керi оралса, жап-жаңа үйлерiнiң орнында зәулiм сарай тұр екен. Есiктiң алдында оны асыға күтiп тұрған әйелi iшке бастап кiредi. Мiне, ғажап! Айналадағы жиһаздардың бәрi саф алтыннан жасалған, еденде мың құлпырған кiлем, асханадағы үлкен үстелдiң үстi сан алуан дәмдi тағамдарға толы. Екi қолын қусырып, үй иелерiнiң әмiрiн күтiп тұрған қызметшiлер...

	– Мiне, көрдiң бе,– дейдi әйелi маңғаздана қос бүйiрiн таянып,– сенi балығыңа жұмсаған маған рақмет айт, әйтпесе мына кереметтердiң бiрiн де көрместен бұрынғы үйiмiзде тұра беретiн едiк!

	Сөйтiп, олар таңғажайып керемет сарайда тұрып жатады. Бiрақ балықшының ашкөз әйелiн бұл өмiр де тез жалықтырады. Ол ендi өзi тұрып жатқан елдiң падишасы болғысы келедi.

	– Жоқ, мен падишаның күйеуi болғым келмейдi!– дейдi ерi ат-тонын ала қашып.– Сен сәл ақылға келшi, осы барымыздың өзiн қанағат етейiк те!

	Бiрақ әйелi өз дегенiнен қайтпай, қасарысып тұрып алады. Ол басына алтын тәж киiп, жұрттың бәрiнен жоғары тұрғысы келедi.

	– Жо-жоқ, мен ендi балықты мазалағым келмейдi! Бiзде онсыз да бәрi бар ғой, патшалықтың қажетi қанша?!– дейдi балықшы азарда-безер боп.

	Алайда ойына алғанын орындатпай тоқтамайтын әйелi күйеуiнiң қыр соңына түсiп алады. Ақыры әбден қажып, жүйкесiн тоздырған балықшы әйелiнiң дегенiне көнiп, теңiзге беттейдi.

	Ар-ұяты мазалап, қатты қиналып тұрғанына қарамастан жағалауға келген ол амалсыздан балықты шақырады.

	– Иә, сенiң әйелiңе және не қажет боп қалды?– деп сұрайды балық.

	Балықшы әйелiнiң падиша болғысы келетiнiн, әрi өзiнiң оны райынан еш қайтара алмағанын айтып бередi.

	– Жарайды, үйiңе бара бер, қалауы орындалады!– дейдi балық.

	Балықшы керi оралса, өздерiнiң зәулiм сарайының орнында патшалықтың алып қорғаны орнаған, қақпаның алдында қарулы күзетшiлер тұр. Қорғанның iшiндегi әсем ғимараттар тек алтын мен мәрмәр тастардан соғылған. Ал әйелi болса, қымбат та бағалы тастармен әшекейленген биiк тақта отыр, басында алтын тәж, айналасында құрақ ұшқан қызметшiлерi...

	Әйелiнiң қасына жақын барған күйеуi, оның арманының орындалғанына қуанышты екенiн, ендi өздерiне бұдан басқа ештеңенiң қажетi жоқ екенiн айтады.

	Бiрақ ыршып түскен әйелi:

	– Жоқ, жарқыным, ендi падиша болғым келмейдi, тез балығыңа барып айт, менi әмiршi етсiн!– дейдi зiрк-зiрк етiп.

	Бұл жолы да балықшы қанша тырысқанымен, әйелiн райынан қайтара алмайды. Сосын амал жоқ, мұңға батып теңiзге беттейдi.

	Жағалауға келсе, теңiз қап-қара боп түнерiп жатыр екен. Балықшы шошып кетедi. Бiрақ тапсырманы орындамай керi қайтып кетуге және қорқады, басынан айырылып қалары сөзсiз едi.

	Сондықтан амалсыздан балықты шақырады.

	– Бұл жолы оған не қажет екен?– дейдi жағалауға жақынырақ жүзiп келген балық.

	Басы төмен түсiп кеткен балықшы әйелiнiң әмiршi болғысы келгенiн әрең айтып жеткiзедi.

	– Жарайды, үйiңе қайта бер, оның қалауы орындалады!– дейдi де, балық судың түбiне сүңгiп кетедi.

	Балықшы керi оралса, алып қорғанның орнында одан да зор, одан да сәндi жаңа қорған тұр екен. Қақпаның алдында арлы-берлi шапқылаған сарбаздар. Биiк тақта әмiршiнiң бар сәнсалтанатымен әйелi отыр. Қызметшiлердiң бәрi оның айтқанын екi етпей құрақ ұшады...

	Әйелiнiң қасына жақынырақ барған күйеуi оны құттықтап, ендi риза шығарсың дегендi айтады.

	– Әлбетте әмiршi болған жақсы-ау, бiрақ мен Рим папасы болғым келедi!– дейдi әйелi тiптi кергiп.– Мiне, сен осыны балығыңа тезiрек жеткiз!

	Күйеуi бұл жолы балықтан ештеңе де сұрай алмайтынын айтады.

	– Жоқ, мен тап бүгiн Рим папасы болғым келедi! Әрi менiң бұл қалауымды сен дәл қазiр орындайсың!– деп әйелi ашуланады.

	Балықшы әрлi-берлi қипақтап, орнынан қозғала қоймаған соң, әйелi ендi оны қорқыта бастайды.

	– Сен не менiң әмiршi екенiмдi ұмыттың ба, қазiр жағдайың тiптi қиындап кетедi ғой!– дейдi күш көрсетiп.

	Амал нешiк, аяғы қанша тартпай тұрса да күйеуi теңiзге қарай iлби басып кетiп бара жатады.

	Жағалауға келсе, теңiздiң таудайтаудай қара толқындары жағаны соққылап, қатты дауыл көтерiлiп келедi екен.

	Қалш-қалш дiрiлдеген ол жалынышты дауыспен балықты шақыра бастайды.

	Сонда жағаға жүзiп жеткен балық одан тойымсыз әйелiне және не қажет болғанын сұрайды.

	– Ол ендi Рим папасы болғысы келедi...– дейдi балықшы ұнжырғасы түсiп.

	Ал балық болса, оның бұл қалауы да орындалады, үйiңе қайта бер дегендi айтады.

	Балықшы керi оралса, қорғанның орнында үлкен шiркеулер мен зәулiм сарайлар тұр екен. Iшiне кiрсе, алтын киiмге малынып, басына үш тәж киген әйелi отыр. Оны айнала дiни қызметшiлер қоршап алған...

	Әйелiнiң қасына жақынырақ барған балықшы:

	– Қалай, ендi ризасың ба?– деп сұрайды.

	Ал әйелi:

	– Әзiрге ризамын, бiрақ кейiн және көремiз ғой...– деп жауап қайтарады.

	Сол сол екен ол ендi бұрынғыдан да ашкөздене түседi, түнi бойы дөңбекшiп, балықтан тағы не сұрасам екен деп ойланумен болады.

	Бiрде оның назары арайлап атқан таңға, күлiмдеп шығып келе жатқан күнге ауады да, сол замат осылардың бәрiне өз әмiрiн жүргiзгiсi келiп кетедi.

	Iле-шала шырт ұйқыда жатқан күйеуiн жұлқып оятқан ол:

	– Тез балығыңа шап, менi Құдай жасасын!– дейдi ысылдай аптығып.

	Бәлкiм, түс көрiп жатқан шығармын деп ойлаған балықшы басқа жамбасына аунап түсiп, қайтадан көзiн жұмады. Бiрақ сөзiне құлақ аспай терiс айналып кеткенiне шамданған әйелi желкесiнен түйiп жiберген кезде орнына ұшып тұрған ол:

	– Сен тегi жынданған шығарсың, өзiң не айтып тұрғаныңды бiлесiң бе?!– деп жекiрiп жiбередi.

	– Бiлемiн-н! Бiлгесiн сенi балығыңа жұмсап отырмын! Егер осыдан бармасаң, саған тыныштық жоқ!– дейдi әйелi гөй-гөйге басып.

	Әйелiмен текетiресiп ештеңе өндiре алмасын жақсы бiлетiн балықшы ендi оның аяғына жығылып, жалынып-жалбарынуға кiрiседi. Алайда әбден ашкөзденген бетпақ әйел алған бетiнен еш қайтар емес.

	– Егер жамандыққа ұрынайын демесең, тез теңiздегi балығыңа зыт!– деп күйеуiн теуiп жiбередi.

	Сасқалақтаған балықшы теңiзге қарай тұра жүгiредi. Жағалауға келсе, теңiздiң астан-кестенi шығып жатыр екен. Аспанда найзағай жарқылдап, екпiндей соққан қатты дауылдың тасыр-тұсырынан құлақ тұнады...

	Орнынан бiр тұрып, бiр құлап жағаға әрең жеткен балықшы жан дәрмен айқай салып, балықты шақырады. Едәуiр кешiгiп барып судан басын қылтитқан балық, оның әйелiне және не қажет болғанын сұрайды.

	Балықшы әйелiнiң Құдай болғысы келгенiн жеткiзедi.

	– Жә, үйiңе қайта бер, бұйырғанын көресiңдер...– дейдi балық селқос тiл қатып.

	Балықшы керi оралса, әйелi өздерiнiң баяғы қырық жамау ескi лашығының табалдырығында сүмiрейiп отыр екен...





ҚОҢЫРАУГҮЛ




	Ертеде бiр ерлi-зайыптылар өмiр сүрiптi. Олар өздерiн бақытты сезiнедi екен. Тек бiр өкiнiштiсi, екеуiнiң балалары болмапты. Дегенмен де, күндердiң күнiнде олардың балалы болуға деген үмiттерi қылаң бередi.

	Олардың жатын бөлмесiнде бiр кiшкентай терезе бар едi. Сол арқылы әдемi бақты, ондағы әсем гүлдердi, көк өскiндердi көруге болатын. Адамдар iшiне қарауға да қорқатын биiк шарбақпен қоршап тасталған бұл бақ бiр мыстан кемпiрге тиесiлi-тiн.

	Мiне, бiр жолы әйел сол бақтың iшiнде өсiп тұрған қоңыраугүлдi көрiп қалып, бар есiл-дертi соған ауады, соны жегiсi келедi.

	Содан қатты құмартқаны соншалық, әйелдiң мазасы қашып, күннен-күнге әлсiрей бастайды. Мұны байқаған күйеуi:

	– Саған не болды, тiптi солып барасың ғой?– деп сұрайды.

	– Мен анау бақтың iшiнде өсiп тұрған қоңыраугүлдi қатты жегiм келедi. Егер оны жемесем, бәлкiм өлетiн де шығармын...– дейдi әйел мұңайып.

	Күйеуi әйелiн өте жақсы көретiн. Сондықтан одан айырылып қалмау үшiн, бақтың iшiне кiруге тәуекел етедi. Сөйтiп, түнге қарай ол жүйектерге түсiп, әйелi өлердей құмартқан қоңыраугүлдi үзiп әкеледi.

	Әйелi сол замат оны турап-турап рақаттана жеп алады. Оның тәттiлiгi соншалық, келесi күнi әйелдiң тағы да қоңыраугүлге аңсары ауады. Сосын күйеуi түнделетiп және баққа барады.

	Бiрақ бұл жолы ол сәтсiздiкке ұшырайды. Шарбақтан асып түсе бергенде қайдан шыға келгенiн кiм бiлсiн, дәл алдында бақтың иесi тұр екен.

	– Менiң бағымнан өзiңе тиесiлi емес нәрсенi алуға кiм саған рұқсат еттi?!– дейдi мыстан кемпiр айқайлап.– Ендi сенiң жағдайың қиын болады!

	Отағасы кешiрiм сұрап, әйелiнiң қоңыраугүлдi қалай ұнатып қалғанын, оны жемесе тұра алмайтындай халге жеткенiн бастан-аяқ әңгiмелеп бередi.

	Бұл сөз кемпiрдiң құлағына майдай жағады. Өз бағындағы қоңыраугүлдiң бейтаныс әйелге ұнап қалғандығы, оған жып-жылы естiлген едi.

	– Егер сенiң айтып тұрғандарың рас болса, онда мен саған осындағы қоңыраугүлден және үзiп алуыңа рұқсат етемiн,– дейдi ол көңiлдене.– Тек осы жақсылығымның қайтарымы ретiнде, соңыра әйелiң босанғаннан кейiн нәрестенi маған әкелiп бересiң. Оған бұл жерде жақсы болады, молшылықта өмiр сүредi.

	Шошып кеткен отағасы кемпiрдiң айтқанын бұлжытпай орындауға уәде бередi.

	Расында, көп ұзамай оның әйелi босанып, әп-әдемi қыз туады. Дәл сол күнi кемпiр де жетiп келiп, нәрестенi үйiне алып кетедi де, атын Қоңыраугүл қояды.

	Қыз өте сұлу болып өседi. Ол он екi жасқа толғанда мыстан кемпiр оны орманға әкелiп, кiшкентай ғана жалғыз терезесi бар бiр биiк мұнараның iшiне қамап тастайды. Егер кемпiр әлдеқалай жоғары көтерiлгiсi келсе, Қоңыраугүлдiң ұзын бұрымын төмен қарай салбыратып, сонымен өрмелеп жүредi. Бiрде сол маңнан корольдiң баласы өтiп бара жатып, бiреудiң тамылжыта салған әнiн естiп, осынау керемет дауыстың иесi кiм екенiн көргiсi келiп кетедi. Бiрақ ғажап ән шығып жатқан мұнараның iшiне кiрейiн десе, бiрдебiр есiгiн таба алмайды. Сөйтiп, ол бұл жолы ешқандай нәтижесiз үйiне бос қайтады. Алайда жас жiгiт сол бiр таңғажайып үндi еш ұмыта алмай, әбден мазасы қашады. Ақыры төзiмi таусылған ол көп кешiкпей орманның iшiндегi мұнараға қайтып келсе, мыстан кемпiр Қоңыраугүлге айқайлап, бұрымын төмен қарай түсiртiп, өзi сонымен жоғары қарай өрмелеп барады екен.

	Бар құпияны бiлiп алған корольдiң баласы мыстан кетiп қалған соң мұнараға жақын барып, әлгiнде кемпiрден естiген сөздердi дауыстап қайталайды. Сол-ақ екен төбеден түскен бұрым-арқан салбырап тұра қалады. Жiгiт бұрым-арқанмен жоғары өрмелеп шығып, тамылжыта ән айтып жүрген дауыстың иесiн көрiп, оған ғашық болады.

	Күтпеген жерден бейтаныс жанды көрген Қоңыраугүл қорқып кетедi. Бiрақ корольдiң баласы жылы сөйлесiп, оны қатты ұнатып қалғандықтан өзiне тұрмысқа шығуын өтiнедi. Онсыз да мыстан кемпiрден құтылғысы келiп жүрген қыз жiгiттiң ұсынысын қабыл алады. Сөйтiп, екi ғашық түнделетiп кездесiп жүредi.

	Ендiгi жерде олар биiк мұнарадан қалай қашудың жолын iздестiре бастайды. Ақыры Қоңыраугүл оның да ретiн табады. Ол жiгiтке ұзын арқан есiп алуға жарайтындай жiбек жiптер әкелуiн өтiнедi. Екеуi осыған уәделесiп, корольдiң баласы үйiне қайтады.

	Бiр жақсы жерi, бұл туралы кемпiр ештеңе де сезбейдi. Бiрақ аяқ астынан Қоңыраугүлдiң өзi бәрiн бүлдiрiп алады. Дәл сол күнi мыстанды жоғары көтерген ол:

	– Қызық, сiзге қарағанда корольдiң ұлын шығару неге жеңiл?– деп байқаусызда айтып қалады.

	Сөз төркiнiн түсiне қойған мыстан кемпiр сол замат қыздың бұрымын кесiп алады да, өзiн орманның ең түкпiрiне апарып тастайды. Ол сол жерде жыртқыш аң-құстарға жем болуы тиiс едi.

	Iсiн тындырып, көңiлi жайланған мыстан мұнараға қайтып келiп, төбеге шығады да, кештiң түсуiн күтедi.

	Көз байлана мұнараға келген корольдiң ұлы Қоңыраугүлге дауыстап, бұрымын түсiрудi өтiнедi. Сол-ақ екен мыстан кесiп алып қалған қыздың бұрымын төмен қарай салбырата қояды. Бұрым-арқанмен жоғары өрмелеп шыққан жiгiт сүйiктiсiнiң орнында тұрған кемпiрдi көргенде қайран қалады.

	– Ха-ха-ха-а, менi сазға отырғызып кетпекшi болдыңдар-ау, ә?! Жо-жоқ, өйтiп менi алдай алмайсыңдар! Өзiң жан-жағыңа қарашы, ақылгөй қалыңдығың қайда? Оны жабайы аңдар әлдеқашан жеп қойды! Оның ән салған даусын сен ендi ешқашан ести алмайсың!– дейдi мыстан кемпiр сақ-сақ күлiп.

	Мына сөздердi естiгенде жүрегi қан жылаған жас жiгiт өзiн мұнарадан тастап жiбередi. Бақытына орай, төменде өсiп тұрған қалың итмұрынның үстiне құлап түскен ол әйтеуiр аман қалады. Бiрақ өсiмдiктiң сояусояу тiкенектерi оны көзден айырады. Жарық дүниенi көруден қалған корольдiң баласы ендi айналасын сипалап, жемiс-жидек пен шөптiң тамырларын тауып жеп күнелтiп жүредi.

	Арада бiрнеше жылдар өтедi. Ал жiгiт болса сүрiнiп-қабынып, түртiнектей жүрiп, өзiнiң сүйiктiсiн iздей бередi, iздей бередi...

	Күндердiң күнiнде шарлай-шарлай орманның ең түкпiрiне жеткен оның құлағына таныс, сүп-сүйкiмдi таныс дауыс естiледi.

	Бұл сол маңда егiз баласымен тұрып жатқан Қоңыраугүлдiң сызылта салған әнi едi. Жiгiт сол дауыс шыққан жаққа қарай ентелей ұмтылады. Жан-жағына елеңдей қараған Қоңыраугүл де оны бiрден көрiп, екеуiнiң құшақтары айқаса кетедi. Екi көзiне ерiк берген қыз ұзақ жылайды. Оның қос жанарынан сорғалаған ыстық жасы жiгiттiң көзiне тамып, ол сол жерде жарық дүниенi көрiп кетедi. Көзi шайдай ашылған корольдiң баласы әйелiнiң қолынан ұстап, балаларын қасына ертiп, өз елiне жетедi. Сөйтiп, олар король сарайында ұзақ та бақытты ғұмыр кешедi.





IНIСI МЕН ӘПКЕСI




	Сонау ерте заманда iнiсi мен әпкесi өмiр сүрiптi. Олардың шешелерi қайтыс болып, әкелерi басқа бiр әйелге үйленген көрiнедi.

	Мiне содан бастап, екi жеткiншек қуаныштан айырылады. Өйткенi өгей шеше оларды жек көредi. Балалар одан күнiге таяқ жейдi. Оның үстiне, екеуi тамақтың тек қалдығын iшiп жүредi. Керек десең, ол тiптi өзiнiң итiн байғұс балалардан жақсы тамақтандыратын. Осындай қорлықтарға төзе алмаған жетiмектер ақыры үйлерiн тастап, өгей шешелерiнен қашып кетедi.

	Олар күнi бойы тоқтаусыз жүрiп отырып, орманды, егiстiктi басып өтедi. Бiр кезде себелеп жауын жауады. Түнерген аспанға жәудiрей қараған қыз:

	– Табиғат та бiздi аяп, жылап жатыр ғой...– дейдi мұңайып.

	Жүре-жүре әбден шаршап, қарындары ашқан олар кешке қарай бiр үлкен ағаштың қуысына кiрiп, қатты ұйықтап кетедi.

	Таңертең балалар төбеден түскен күн сәулелерi денелерiн қыздыра бастаған кезде бiр-ақ оянады. Қуыстан сыртқа бiрiншi шыққан iнiсi:

	– Қатты шөлдедiм, су iшкiм келедi!– дейдi ерiндерiн тамсана жалап.– Байқаймын, осы жақын маңда бұлақ бар сияқты, құлағыма судың сылдыры естiледi...

	Олар қол ұстасып алып, су iздеуге кiрiседi. Олардың өгей шешесi мыстан болатын. Ол балалардың қашып кеткенiн бiлгесiн, ормандағы бүкiл бұлақтарды дуалап тастайды. Ал бұдан еш хабары жоқ балалар бiр су көзiн тауып алып, iшкелi жатқанда әпкесi әлгi бұлақтың: «Кiмде-кiм менiң суымды iшсе, сол жолбарысқа айналады!»– дегенiн құлағы шалып қалады.

	– Айналайын бауырым, мына суды iше көрме! Егер iшсең жолбарысқа айналасың да, менi табанда жеп қоясың!– дейдi iнiсiн сақтандырып.

	Бала су iшуден бас тартады да, олар әрмен қарай жүрiп кетедi. Содан және бiр бұлақты тапқан кезде ол:

	«Кiмде-кiм менiң суымды iшсе, сол қасқырға айналады!»– дейдi.

	Бала тағы да су iшуден бас тартады да, олар әрмен қарай кетедi. Сөйтiп, үшiншi бұлақтың қасына келгенде ол:

	– Кiмде-кiм менiң суымды iшсе, сол тау текеге айналады!– дейдi.

	Оның сөзiнен шошып кеткен әпкесi iнiсiнен суды iшпеуiн өтiнедi. Бiрақ шөл әбден қысқан iнiсi бұдан әрiге шыдай алмай жерге тiзерлей еңкейiп, бұлақтың суын iшедi. Сол-ақ екен ол бiрден лаққа айналып кетедi.

	Мұны көрген қыз жылап жiбередi. Әпкесiнiң көз жасына қарап тұрып, лақ қатты мұңға батады. Сонда қыз оның аянышты жүзiн мүсiркеп:

	– Қорықпа, лағым, мен сенi ешқашан тастамаймын!– дейдi маңдайынан аялай сипап.

	Сосын өзiнiң алтын байлауышын оның мойнына кигiзедi де, шөптен өрiлген жiптi соған байлап, екеуi әрмен қарай жүрiп кетедi. Олар жүрежүре орманның ең түкпiрiне жетедi.

	Сол жерде бiр кiшкентай үйшiктi көредi. Iшiне кiрiп барлап шыққан қыз ешкiмнiң жоқ екенiне көзi жеткесiн, сол жерде тұрақтап қалуды ұйғарады. Ағаштың жапырақтарынан лаққа шағын төсенiш жасап бередi. Сосын орманнан жас шөптер жұлып әкелiп, оны күнiге тамақтандырып отырады. Ал өзi әртүрлi шөптердiң тамырларын, жемiс-жидектердi, жаңғақтарды қорек етедi. Күндiз лақ арлы-берлi жүгiрiп, қыздың қасында ойнақтап жүредi. Түнге қарай қыз дұға айтады да, басын лақтың арқасына қойып, екеуi бұйыға ұйықтап қалады.

	Осылайша олар орманда көп уақыт тұрады. Бiрде сол елдiң королi аң аулауға шыққан едi. Аңшылардың кернейлеткен айқай-шуы, иттердiң арсылдаған ырылы бүкiл орманды дүрлiктiрiп жiбередi.

	У-шуға елеңдеген лақ аң аулаушыларды көргiсi келiп кетедi. Ол әпкесiне қайта-қайта жалынып, өзiн сыртқа жiберуiн өтiнедi. Алғаш үзiлдi-кесiлдi қарсы болған қыз, лақ жалбарынып қоймаған соң:

	– Жарайды, барсаң бара ғой,– дейдi әрең дегенде ыңғайға көнiп.– Тек қараңғы түспей тез қайтатын бол. Мен есiктi құлыптап отырамын. Келген кезде: «Әпкетай, үйге кiргiзшi!» деп дауыстарсың, сонда мен есiктi ашамын.

	Еркiндiкке шыққан лақ көңiлденiп, орманды шарлай жүгiре жөнеледi. Кенет әдемi лақты байқап қалған король дереу оның соңына түседi. Қасындағы аңшыларымен байғұс лақты ұзақ қуалаған ол бiр кезде одан көз жазып қалады.

	Қалың бұтаның арасына кiрiп, тасаланып үлгерген лақ кештете үйiне келiп, есiктi қағады. Оның аузынан шыққан уәделi сөздi естiген соң, әпкесi есiктi ашып, лақты iшке кiргiзедi. Сөйтiп, көңiлдерi жайланған екеуi ұйықтап қалады.

	Келесi күнi король тағы да аң аулауға шығады.

	– Әпкетай, менi далаға жiбершi, бүгiн де бiраз сергiп қайтайын!– деп лақ та сыртқа сұранады.

	Әпкесi қинала-қинала оны және жiбередi де, тек қараңғыға қалмай үйге оралуын, әрi келген кезде кешегi келiсiлген сөздердi қайталауын ескертедi.

	Бұл жолы да король лақты бiрден байқап қалып, қасындағы аңшыларымен қосылып оны қуа жөнеледi. Алайда кешегiден кейiн әбден әккiленiп алған лақ арлы-берлi бұлтыңдай қашып, оларды күнi бойы салпақтатып қояды.

	Әйткенмен де кешке қарай аңшылар оны қоршап алып, аяғынан жаралайды. Ақсаңдаған лақ бұрынғыдай қатты жүгiре алмағандықтан аңшылардың бiрi соңынан iлесе отырып, үйiне дейiн барады. Оның: «Әпкетай, үйге кiргiзшi!» деген сөзiн естидi. Сосын осының бәрiн корольға айтып келедi. Мұны естiген король:

	– Бiз ертең тағы да аң аулауға шығамыз!– дейдi.

	Ал қыз болса жаралы лағын көрiп, шошып кетедi. Ол дереу оның жарасын жуып, дәрi шөптермен емдеп, төсегiне жатқызады.

	Жара ауыр болмағандықтан ертеңiне аяғы жазылып кеткен лақ тағы да орманға сұранады.

	Қыз жылап жiбередi:

	– Жо-жоқ, ендi бармайсың, олар сенi өлтiрiп қояды! Сенсiз мен қалай өмiр сүремiн!

	Алайда лақ қайта-қайта жалына берген соң, қыз амалсыздан есiктi ашады. Ойнақтап шыға келген лақты көрген король қасындағы аңшыларға ендi оны жараламай, түнге дейiн соңына түсiп қуа берудi тапсырады.

	Қас қарайған кезде король кеше кешкiсiн тосын хабар жеткiзген аңшыға:

	– Кәне, ендi сен маған өзiң көрген үйдi көрсет!– дейдi.

	Аңшы үйдi көрсетедi. Корль есiктi тықылдатып қағады да, лақ айтатын сөздердi қайталайды. Сол кезде есiк ашылады.

	Король iшке кiредi. Келiп тұрған

	өзiнiң лағы емес, басына алтын тәж киген бөтен адам екенiн көрген қыз қатты қорқып кетедi. Король оның қолынан аялай ұстап:

	– Сұлу бикеш, менiң сүйiктi әйелiм болшы!– деп ұсыныс жасайды.

	Қыз келiсiмiн берiп, тек лақты өзiмен бiрге алып жүруге рұқсат етуiн өтiнедi.

	– Жарайды, сенiң айтқаның болсын, оған бiздiң сарайда өте қолайлы болады. Бiз үшеумiз тамаша өмiр сүремiз!– дейдi король.

	Дәл осы сәтте лақ та жүгiрiп жеткен едi. Олар барлығы король сарайына қарай жүрiп кетедi.

	Сол күнi король ұлан-асыр той жасап, қызға үйленедi. Екеуi тату-тәттi өмiр сүрiп жатады. Лақ та корольдiң әсем бағында емiн-еркiн серуендеп, рақат күй кешiп жүредi.

	Бұл хабар ұзамай өгей шешенiң құлағына да жетедi. Бала мен қызды ендiгi жыртқыш аңдар жеп қойған шығар деп жүрген ол мұны естiгенде, тiптi жынданып кете жаздайды. Ендi жауыз мыстан оларды құртудың басқа жолын ойластыра бастайды.

	Оның туған қызы жалғыз көздi кемтар жан болатын. Ол өзiнiң корольға тұрмысқа шыға алмай қалғанына шешесiн кiнәлауға кiрiседi. Алайда анасы оны жұбатып:

	– Қорықпа, бәрi бiз ойлағандай болады!– дейдi сенiмдi түрде.

	Күндердiң күнiнде уақтысы жетiп, корольдiң әйелi босанады. Бiрақ бұл кезде король өзiнiң аңшыларымен бiрге аң аулаға кеткен едi. Осы қолайлы сәттi пайдаланған өгей шеше сарай қызметшiсiнiң кейпiне енедi де, король әйелiнiң қасына келiп:

	– Сiзге су әзiрлеп қойдым, шомылып алыңыз,– дейдi басын иiп.

	Сосын қызы екеуi жаңа босанған әлсiз әйелдi моншаға кiргiзiп, есiгiн құлыптап, отты лаулатып жағады. Қып-қызыл боп алаулаған пештiң ыстығы iшiндегi адамды күйдiрiп, тұншықтырып тастайтындай дәрежеге жетедi...

	Содан соң мыстан корольдiң әйелiнен шешiп алған бас киiмiн өзiнiң қызына кигiзiп, босанған әйелдiң орнына жатқызып қояды.

	Кешке аңнан оралған король үйiндегi жаңалықты естiп, өзiнiң ұлды болғанына қатты қуанып, сүйiктi әйелiн көруге асығады. Бiрақ мыстан әйел оның әлi әлсiз екенiн, оған әзiрге тыныштық қажет екенiн айтады.

	Король амалсыздан керi қайтып кетедi.

	Түн ортасында жаңа туылған нәрестеге күтiм жасаушы әйел кенет сыртқы есiктiң шалқасынан ашылып, iшке баланың нағыз анасының кiрiп келгенiн көредi. Ол нәрестенi қолына алып емiзедi де, қайтадан бесiгiне жатқызады. Сосын лақтың жанына барып, басынан сипайды да, iле-шала кiлт бұрылып далаға шығып кетедi. Сасқалақтаған күтушi әйел күзетшiлерден:

	– Үйге сырттан бөтен ешкiм кiрген жоқ па?!– деп сұрайды.

	Олар болса:

	– Жоқ, тiптi бiр пенденi көрген жоқпыз!– деп жауап бередi.

	Осы оқиға келесi түнi және қайталанады... сосын және... Күтушi әйел осының бәрiн күнiге көрiп жүредi, бiрақ бұл туралы бiреулерге айтуға батылы бармайды...

	Бiр жолы әдеттегiдей түн ортасында iшке кiрген баланың анасы: «Менiң нәрестем қалай? Менiң лағым қалай? Оларды көруге ендi және екi рет келемiн...»– деп тiл қатады.

	Бұдан әрiге төзiмi жетпеген күтушi әйел ертеңiне барлық жайтты корольге айтып бередi.

	– Сонда бұл қалай?!– дейдi король да қатты таңырқап.– Не де болса көрейiн, бүгiн түнде баланың қасында мен өзiм боламын!

	Бұл күнi де жұмбақ бейне түн ортасында есiктi ашып iшке кiрiп келiп:

	«Менiң нәрестем қалай? Менiң лағым қалай? Оларды көруге ендi және бiр рет келемiн...»– дейдi де баланы емiзiп, қайтадан бесiгiне жатқызып, сыртқа шығып кетедi. Бәрiн өз көзiмен көрiп тұрған король бiрдеңе деп тiл қатуға мұршасы келмей үнсiз қала бередi.

	Келесi күнi түнде король және баланың жанына келедi. Әдеттегiдей түн ортасында жұмбақ бейне де есiктi ашып iшке кiредi.

	– Менiң нәрестем қалай? Менiң лағым қалай? Мен ендi оларды ешқашан көрмейтiн боламын....– дейдi ол жыламсырай тiл қатып.

	Бұдан әрiге шыдай алмаған король:

	– Сен менiң сүйiктi әйелiмсiң!– деп айқайлап жiберiп, мойнынан құшақтай алады.

	– Иә, мен сенiң әйелiңмiн!

	Осы сөздердi айтуы мұң екен жұмбақ бейнеге кәдiмгiдей жан бiтiп, шын мәнiнде корольдiң әйелiне айналады. Ол тап сол тұрысында бұрынғысынан да сұлуланып кеткен едi.

	Әйел корольге мыстан мен оның қызының өзiне не iстегенiн түгел баяндап бередi.

	Король сол замат ол екеуiн де өлiм жазасына кесiп: мыстанды отқа жақтырып, қызын жыртқыш аңдар жеп қою үшiн орманға апарып тастатқызады.

	Осының бәрi орындалған кезде лақ та қайтадан адам кейпiне келедi. Сөйтiп, iнiсi мен әпкесi король сарайында бақытты өмiр сүредi.





ШЫН БЕРIЛГЕН ХАЙУАНАТТАР




	Сонау жылдары ақшасы өте аз бiр адам өмiр сүрiптi. Сол кiсi бiрде ел аралауға шығыпты. Ол бiр ауылдың қасынан өтiп бара жатып, гу-гу дабырласқан бiр топ баланы көрiп:

	– Сендерге не болды сонша шуылдап?– деп сұрайды.

	– Бiз бiр тышқанды ұстап алып едiк, ендi соны билеуге үйретпекшiмiз! Өзiңiз қараңызшы, қандай қызық тышқан!– дейдi балалар жарыса жауап қайтарып.

	Байғұс мақұлықты аяп кеткен адам:

	– Сендер тышқанды босатып жiберiңдер, есесiне мен сендерге ақша берейiн!– дейдi.

	Балалар бұған келiсе кетедi де, тышқанды тез босатып жiбередi. Бостандыққа шыққан ол жүгiрiп барып, iнiне тығылып қалады.

	Жолаушы әрмен қарай жүрiп кетедi. Жолда бiр ауылдың қасынан өтiп бара жатып, тағы да шуылдап жатқан балаларды көредi. Олар бiр маймылды ұстап алып, соны ермек етiп жатыр екен. Жолаушы байғұс маймылды азаптан құтқару үшiн балаларға ақша берiп, оны да босатып жiбередi.

	Содан келесi бiр ауылдың қасынан өтiп бара жатқан жолаушы бiр топ баланың шынжырланған аюды артқы аяғына тұрғызып, билеуге мәжбүрлеп жатқанын көредi. Бейшара аюды аяп кеткен ол балаларға ақша берiп, оны да босаттырып жiбередi.

	Сөйтiп, жолаушы қалтасындағы азын-аулақ ақшасының бәрiнен айырылып, тақырланып шыға келедi. Ол ендi аштан өлiп қалмау үшiн, корольдiң қазынасына түсiп, шамалы ақша алмақ болады. «Онда ақша деген мол ғой, ешкiм байқай қоймас. Ал кейiн мүмкiндiк туғанда, қайтадан орнына салармын...» деп ойлайды.

	Осыған тәуекел еткен жолаушы корольдiң қазынасына түсiп, азырақ ақша алады. Бiрақ шыға берiсте, оны күзетшiлер ұстап алады.

	Бұл ұрлығы үшiн оны қатал жазалап, бiр жәшiктiң iшiне отырғызып, өзенге тастайды. Әйтеуiр бiр тәуiр жерi, тұншығып өлiп қалмауы үшiн жәшiктi бiрнеше жерiнен тесiп қояды. Және бiр қамқорлықтары: жәшiктiң iшiне бiр құмыра су мен бiр үзiм нан салады.

	Жәшiк өзеннiң ағысымен ұзақ жүзедi. Бiр кезде жолаушы құлыптың бырт-бырт сықырлай бастағанын естидi. Артынша жәшiктiң қақпағы сарт етiп ашылғанда, ол дәл алдында тұрған өзiне таныс тышқанды, маймылды, аюды көредi.

	Бiр кездерi өзi құтқарған хайуанаттар бұның басына төнген қауiп-қатердi естiп, көмекке келген едi. Олар ендi әрмен қарай не iстеу қажет екенiн ойластыра бастайды. Сол сәтте жұмыртқаға ұқсаған бiр домалақ ақ тас сумен ағып келе қалады. Бұл ғажайып тасты кiм иеленсе, сол адам өзi қалаған кез келген тiлеген оған орындата алатын.

	Тасты қолына алған жолаушы:

	«Осы араға үлкен қорған орнасын, оның бау-бақшасы, ат қорасы болсын!»– дейдi. Сол-ақ екен көздi ашыпжұмғанша оның тiлегi орындала кетедi.

	Сол маңнан өтiп бара жатқан саудагерлер бұған таңғалады. Өйткенi талай рет арлы-берлi қатынап жүргенде, бұл өңiрде құмнан басқа ештеңе жоқ болатын. Сонда мына алып қорғанды кiм тұрғызып үлгерген?

	Олар қорғанның иесiнен мән-жайды сұрайды. Ал ол болса, ақ тастың құдiретi туралы айтып бередi. Бұған қатты қызыққан саудагерлер оған көп ақша ұсынып, әлгi тасты сатып алады.

	Сол сол екен жолаушы iшiне бiр құмыра су мен бiр үзiм нан салынған жәшiкке қайтадан тап болады. Мұны естiген хайуанаттар тағы да көмекке келедi. Бiрақ бұл жолғы құлып алдыңғысынан әлдеқайда бекем екен, қанша тырысқанымен еш аша алмайды. Олар ендi ақ тастың көмегiне жүгiнбек болады.

	Хайуанаттар саудагерлердiң иелiгiне көшкен алып қорғанға тездетiп жетедi де, iштi барлап қайту үшiн тышқанды жұмсайды.

	Тапсырманы жылдам орындап қайтқан ол, ақ тастың үлкен бөлменiң iшiндегi, үлкен айнаның үстiнде қызыл жiпке байлаулы тұрғанын, оны көздерi оттай жанған екi үлкен мысықтың күзетiп отырғанын айтып келедi.

	Өзара жылдам ақылдасып, бiр шешiмге тоқтаған хайуанаттар тышқанды қайтадан iшке жiбередi. Ол шырт ұйқыда жатқан қорғанның жаңа қожасының кереуетiне жорғалап шығады да мұрнын тiстеп, бiр тал шашын қыршып әкетедi.

	Ұйқысынан шошып оянған қожайын мысықтарына ашуланып: «Сендер жақсы күзетпедiңдер!»– деп, оларды үйiнен қуып жiбередi. Ал хайуанаттарға керегi де осы едi.

	Келесi күнi түнде тышқан қайтадан iшке кiрiп, қызыл жiптi кемiрiп қиып жiбередi де, ақ тасты сүйретiп, есiкке дейiн жеткiзедi. Сол жерде оны күтiп тұрған маймыл тасты iлiп алып, өзенге тартып кетедi.

	Өзенге келгесiн олар ендi жәшiкке қалай жетудi ойластыра бастайды. Ақыры оның да амалы табылады. Маймыл тасты аузына салып, аюдың арқасына мiнедi де, тышқан оның құлағына шығып алады. Сосын аю суға түсiп, құлаштап жүзи жөнеледi.

	Өзендi бойлай жүзiп бара жатқан аю бiр кезде маймылмен сөйлескiсi келiп кетедi.

	– Бiз қандай батырмыз, ә?!– дейдi ол маймылға мойнын бұрып.

	Бiрақ аузына тас салып алғандықтан маймыл оған жауап қайтара алмайды. Ал тас туралы ұмытып кеткен аю:

	– Өй, сен тiптi менiмен сөйлескiң де келмейдi ғой!– деп ұрса бастайды.

	Аюдың текке жазғырып тұрғанына шыдай алмаған маймыл бiр кезде бұрқ ете қалады да, аузындағы тас суға түсiп кетедi.

	Маймыл ендi аюды кiнәлауға кiрiседi. Өзiнiң айыпты екенiн түсiнген аю бiр амалын ойлап табуға уәде бередi. Сөйтiп, бұның да амалы табылады.

	Олар суды мекендейтiн барлық тiршiлiк иелерiн жинап алып: «Сендерге құрлықтағы жауларың шабуыл жасағалы жатыр, сондықтан судың түбiндегi бүкiл тастарды жағаға шығару керек. Ал бiз сендерге сол тастардан қорғанатын дуал соғуға көмектесемiз!»– деп сендiредi.

	Осы сөзге иланған мақұлықтар судың түбiндегi үлкендi-кiшiлi барлық тастарды сыртқа таси бастайды. Содан не керек, көп ұзамай бiр семiз бақа қызыл жiппен байланған ақ тасты су түбiнен алып шығады.

	Қатты қуанған хайуанаттар ұйымшыл жұмыскерлердi тыныштандырып:

	«Ендi қорықпаңдар, сендерге ешкiм тиiспейдi!»– деп, үйдi-үйлерiне қайтарып жiбередi де, өздерi әрмен қарай жүзiп кетедi.

	Бiраздан соң олар су бетiнде жүзiп бара жатқан жәшiктi тауып алып, ақ тастың ғажайып көмегiмен берiк құлыптың күл-талқанын шығарып, жолаушыны құтқарады. Қараса, хайуанаттар дер кезiнде үлгерiптi. Өйткенi наны мен суын әлдеқашан тауысқан адам, ендi аштық пен шөлдiң азабынан қалжырап, әл үстiнде жатыр екен.

	Достарының арқасында өлiм аузынан аман қалған жолаушы тасты қолына алып, өзiне зор денсаулық тiлейдi. Сол-ақ екен ол өзiнiң тiлеулес хайуанаттарымен бiрге бау-бақшасы, ат қорасы бар алып қорғанның iшiнен бiр-ақ шығады. Сөйтiп, арман-мұратына жеткен жолаушы өзiне шын берiлген тышқанды, маймылды, аюды кең сарайда қалдырып, бәрi тату-тәттi һәм көңiлдi өмiр сүредi.





ӨМIР ЖАСТЫҢ ҰЗАҚТЫҒЫ




	Құдай о баста өзiнiң барлық жаратылыстарына жас мөлшерiн теңдей етiп бөлiп берген екен. Бiрақ бұл олардың барлығын бiрдей қанағаттандыра қоймайды. Содан ең бiрiншi болып шағым айтуға келген есек:

	– О, Жаратушы Иемiз, мен өмiр бойы ауыр жұмыс iстеймiн, күнiге ауыр-ауыр қаптарды тасып, диiрменнiң зiлдей тасын айналдырамын! Сондықтан маған отыз жастың не керегi бар, жасымды қысқартшы!– деп өтiнедi.

	Есектi аяп кеткен Жаратушы оның жасын он сегiз жылға қысқартып тастайды. Бұған қатты риза болған есек рақметiн айтып, қуана-қуана кете барады. Сосын оның артынан ит келедi.

	– О, Жаратушым, өзiң берген отыз жыл бойына мен не iстеймiн?! Тiсiм түсiп – қабудан, даусымды жоғалтып – үруден, аяқтарым қалтырап – жүгiруден қалған соң мен кiмге керекпiн?! Бiр бұрышқа тығылып алып, құр босқа бұрқылдап отыруым керек пе?! Жожоқ, қажет емес маған ондай өмiр! Сондықтан менiң жасымды қысқарта гөр!– дейдi ол қиыла сұранып.

	Оның сөздерiнде шындық бар екенiн байқаған Құдай оны аяп кетiп, өмiр жасын он екi жылға түсiрiп тастайды.

	Иттен кейiн Жаратушының алдына келген маймыл да жасының тым ұзақтығына шағымдана бастайды.

	– Ау, саған не жоқ, – дейдi Құдай оған таңырқап,– сен есек немесе ит сияқты ауыр жұмыс iстемейсiң ғой?! Тек ертелi-кеш күлiп-ойнағаның болмаса...

	– Жоқ, Жаратушым, тiптi де олай емес!– дейдi маймыл бұған келiспейтiнiн бiлдiрiп.– Қайта, бiреудi күлдiру үшiн өзiңдi мазаққа айналдыру қандай азап десеңшi! Сондықтан мен мұндай қорлыққа отыз жыл бойына қалай төзбекпiн?! Төзе алмаймын!

	Құдай маймылға да түсiнiстiкпен қарап, оның жасын он жылға керi шегередi.

	Ең соңында Жаратушының алдына адам келедi.

	– О-о, Әмiршiм, маған өте аз жас берiпсiң! Мен ағаш егiп, үй тұрғызып, балаларымды ендi-ендi тәрбиелей бастағанда өлуiм керек пе?!– дейдi ол шағымын айтып.– Өтiнемiн өзiңнен, мейiрiмiңдi түсiрiп, менiң жасымды ұзарта гөр!

	– Жарайды,– дейдi Құдай келiсiмiн берiп.– Мен саған есек бас тартқан он сегiз жасты қосайын.

	– Рақмет, бiрақ бұл да тым аз ғой!

	– Онда сен ит бас тартқан он екi жасты қоса ал.

	– Алайда бұл да көп емес қой!

	– Ендеше саған маймылдан қалған он жылды және қосып бердiм, бiрақ басқа сұраушы болма.

	Бұған да қанағаттана қоймаған адам басы салбырап, керi қайтып кетедi. Сөйтiп, адамның өмiр жасы жетпiс боп қалады.

	Мiне, содан бастап адам бiрiншi отыз жылды өз жасымен өмiр сүрiп, көңiлдi де бақуатты ғұмыр кешетiн болыпты. Бiрақ бұл уақыт тез өте шығады да есектiң он сегiз жылы басталады. Бұл кезде ол ауыр жұмыс iстеп, бiреулердiң игiлiгi үшiн қызмет етедi.

	Сосын иттiң он екi жылы басталады да оның тiстерi түсiп, даусы бәсеңдеп, аяқтары қалтырайды, бiр бұрышта отырып алып, айналасындағыларға бұрқ-бұрқ етедi.

	Ал ең соңында маймылдың он жылы келедi де адамның ақыл-есi алжасып, ұмытшақтығы артып, өзгелерге күлкi боп жүргенi...





АЛТЫН ҚАЗ




	Мына жарық әлемде бiр ерлi-зайыптылар өмiр сүрiптi. Олардың үш баласы болыпты. Солардың ең кенжесi қопалдығы мен алаңғасарлығы үшiн Ақымақ атанып кетiптi.

	Бiрде шешелерi балалардың ең үлкенiн орманға отын шауып әкелуге жұмсайды. Жол азығың деп, оған iшiне ет салынған бәлiш пен бiр құмыра шарап бередi.

	Үлкен ұл орманға келген бетте бiрден жұмысқа кiрiсiп кетедi. Кенет қураған бұтақтарды шауып жатқан ол дәл алдындағы үлкен ағаштың түбiнде тұрған бiр шалды көредi. Қария бiр үзiм бәлiш пен бiр ұрттам шарап сұрайды. Қазiр оған берсем, өзiме аз қалады ғой деп ойлаған үлкен ұл, бөлiсуден бас тартады.

	Ештеңе сұрап ала алмаған шал бұрылып кетiп қалады. Ал үлкен ұл жұмысын жалғастыра бередi. Бiр кезде ол балтасын қаттырақ сiлтеп жiберiп, қолын шауып алады. Сосын жарақатын асығыс түрде таңып, үйiне отынсыз бос қайтып кетедi.

	Келесi күнi отын шабуға ортаншы ұл аттанады. Анасы оған да бәлiш пен шарап бердi. Ол да отын шауып жатқанда бiр шалды көредi. Сөйтiп, ортаншы ұл да үлкен ағасы сияқты қарияға дәм таттырудан бас тартады. Содан ол жұмысын жалғастыра бергенде қолындағы балтасы ұшып кетiп, аяғын жарақаттайды да, үйiне сүйретiлiп әрең жетедi.

	Үшiншi күнi отынға Ақымақ сұранады. Бiрақ ата-анасы: «Ағаларың сенен әлдеқайда ақылды едi, бiрақ көрдiң ғой, олар бақытсыздыққа ұшырап қайтты, сондықтан сен бармай-ақ қой!»– деп үгiттейдi. Алайда бiр беткей кенже ұл айтқанынан қайтпай, қасарысып тұрып алған соң, амал жоқ рұқсат бередi.

	Ақымақ орманға аттанарда ағалары сияқты жолға шешесi пiсiрiп берген бәлiш пен шарап алады. Бiрақ шарабы қышқыл, бұзылған, ал бәлiшi отқа күйiп, қарайып кеткен болатын.

	Орманға барып, ағаш шауып жатқанда оның қасына бiр шал келедi. Ол жейтiн тамақ сұрайды. Кенже ұл бәлiшiнiң күйiп, шарабының быжып кеткенiн, егер қария жеркенбесе, бiрге тамақтануға әзiр екенiн айтады.

	Шал бұған келiседi де, екеуi ас iшуге отырады. Ақымақ өзiнiң бәлiшi мен шарабын ортаға қояды. Бiр таңғаларлығы, бәлiшi тәп-тәттi, ешқандай күйiктiң белгiсi жоқ. Шарабының дәмiн татып көрсе, ол да жап-жақсы.

	Екеуi тамақтанып алған соң, қария кенже ұлға:

	– Сен мейiрiмдi жан екенсiң, еш қызғанышсыз тамағыңды бөлiстiң ғой, сондықтан мен саған бiр сыйлық жасайын...– дейдi көздерi күлiмдеп.– Сен анау тұрған ағашты шап, соның түбiнде саған тиесiлi бiр нәрсе бар!

	Ақымақ шал көрсеткен ағашты шауып құлатады. Қараса, оның түбiнде бiр қаз, жай қаз емес, нағыз алтын қаз жатыр екен. Ол құсты алып, үйiне қайтады. Бiрақ жолда қас қарайып кеткен соң, орманның шетiндегi жолаушыларды қабылдайтын бiр үйге бұрылады.

	Үй иесiнiң қызық құмар үш қызы бар екен. Олар қонақтың қолындағы алтын қазды көрiп, оның бiр-бiр қауырсынын жұлып алмақ болады. Үлкен қыз қаздың қасына жақындап, Ақымақтың басқа жаққа бұрылғанын күтiп тұрып, сәтi түскенде қаздың қауырсынын жұлқи тартып қалғанда қолы құстың қанатына жабысып қалады. Мұны көрген ортаншы қыз әпкесiн құтқару үшiн оның қолынан ұстай бергенде ол да желiмделiп қалады.

	Осы кезде бөлмеге кенже қыз кiредi. Оны көрген әпкелерi:

	– Бiзге жақындама, жақындама!– деп айқай салады.

	Бiрақ ол өзiне тиесiлi алтын қауырсынды алдыртпау үшiн әпкелерi әдейi айтып тұр деп ойлайды да, қыздардың қасына жетiп барады. Сол-ақ екен кенже қыз да желiмделiп қалады.

	Ештеңемен iсi жоқ Ақымақ ертеңiне таң қылаң бере қазын қолтықтап, үйiне тартып кетедi. Ал жiпсiз байланған қыздар бiр-бiрiне желiмделген күйде оның соңынан iлеседi. Жолда бiр кiшкентай шiркеудiң қасынан өтiп бара жатқанда оларды байқап қалған дiнбасы:

	– Бұл не деген ұятсыздық, үш қыз бiр жiгiттiң соңына түсiп!..– деп айқай салады да, жүгiрiп барып тiзбектегi ең соңғы қыздың қолынан ұстап, тарта бергенде өзi де желiмделiп қалады.

	Сосын амалсыздан ол да қыздарға iлесiп кете барады. Осылардың бәрiн терезесiнен көрiп тұрған дiни қызметшiге бұл тiптi ерсi көрiнедi. Содан осынау ұятсыз қылықтан қалайда дiнбасыны құтқарып қалуды ойлаған ол жүгiрiп барып, оның қолынан ұстай алады. Сөйтiп, ол да тiзбекке қосылады.

	Осылайша ұзын тiзбектi бастаған Ақымақ өзiнiң туған қаласына келедi. Бұл қалада еш күлмейтiн қызы бар корольдiң отбасы тұратын. Осы уақытқа дейiн әлгi қызды ешкiм күлдiре алмаған екен. Тiптi король:

	«Егер кiмде-кiм менiң қызымды күлдiрсе, сол адам оны әйелдiкке алады!» деген жарлық та шығарған көрiнедi.

	Мiне, дәл сол күнi терезеден сыртқа қарап тұрған корльдiң қызы Ақымақ бастаған ұзын тiзбектi көрiп, iшек-сiлесi қата күлiп жiбередi. Мұны естiген жас жiгiт әкесiнiң алдына барып, қызға үйленетiнiн айтады. Алайда Ақымақты қомсынған король оған бiр шарт қояды.

	Шарт бойынша, ол король қоймасындағы барлық шарапты iшiп қоюы тиiс едi. Бiрақ мұның мүмкiн емес екенiн түсiнген Ақымақ:

	– Шарапты жалғыз iшпекпiн бе? Бүйтiп нағыз құмарпаз боп кетемiн ғой! Одан да мен сыйлас кiсiмдi шақырып, екеумiз серiктесiп iшейiк,– дейдi өзiнше ұсыныс жасап.

	Король әрi-берi ойлап, қоймасындағы сонша мол шарапты екi адам қосылып iшсе де тауса алмасына көзi жеткендiктен, келiсiмiн бередi.

	Ақымақ орманға келiп, шалды тауып алады да шарап iшуiн өтiнедi. Ол бұған келiседi де, корольдiң қоймасына кiрiп, үлкен бөшкiлердегi шараптарды бiрiнен соң бiрiн қотарып, бәрiн таусып тастайды.

	Шартты орындап, қоймадан сыртқа шыққан Ақымақ корольден қызын талап етедi. Бiрақ король бастапқы сөзiнен айнып, және бiр шарт қояды. Бұл шарт бойынша, бүкiл сарай қызметшiлерiне арнап пiсiрiлген нанды жеп таусуы тиiс едi.

	Ақымақ тағы да орманға барып, шалды шақырып келедi. Ол наубайханадағы тау-тау нанды лезде жеп бiтiредi де, Ақымақ қайтадан корольдiң алдына барады.

	Король бұл жолы да уәдесiн бұзып, жаңа шартын көлденең тартады.

	– Жарайды, сүйiктi қызымды саған ұзатайын, тек оны айттыруға сен суда да, аспанда да жүзе алатын кемемен келуiң керек!– дейдi қатуланып.

	Ақымақ салып ұрып орманға келедi. Оның әңгiмесiн мұқият тыңдаған қария:

	– Несi бар, кеше сен менi нанға, оның алдында шарапқа тойдырдың, ендi жұмыс iстейтiн кез келген шығар!– дейдi қутыңдап.

	Сөйтiп, бiр түннiң iшiнде суда да, аспанда да жүзе алатын кеме жасап шығады. Кемеге отырып, корольдiң сарайына жүзiп жеткен Ақымақты көрген әмiршi басқа сөзге келместен қызын соған ұзатады.





	Оглавление

	Шарль Перро

	ҚЫЗЫЛ ТЕЛПЕК

	БАРМАҚТАЙ БАЛА

	КҮЛБИКЕШ

	ҰЙҚЫДАҒЫ АРУ

	ЕТIК КИГЕН МЫСЫҚ

	ТҰЛЫМДЫ РИКЕ

	ҮШ ТОРАЙ

	Ағайынды Гриммдер

	ҚАСҚЫР МЕН ЖЕТI ЛАҚ

	ЖIП ИIРУШI ҮШ ӘЙЕЛ

	БАҚА ПАТШАЗАДА

	БҰРҚАСЫН ПАТШАЙЫМ

	ЖЫЛАННЫҢ ҮШ ЖАПЫРАҒЫ

	ТӘТТI БОТҚА

	ҚҰСТҰМСЫҚ КОРОЛЬ

	АҚШАҚАР МЕН ЖЕТI ГНОМ

	ЖЕТI ҚАРҒА

	АҚ ЖЫЛАН

	СЫРЛЫ АДАМ БЕЙНЕЛIЛЕР

	ТИТТЕЙ КОРОЛЬ

	АҚЫЛДЫ ЭЛЬЗА

	ЖЕТI БАТЫР

	ҚАСҚЫР МЕН ТҮЛКI

	OPМАН IШIНДЕГI ҮЙ

	ЗЕРЕК ГАНС

	ҮШ АҒАЙЫНДЫ

	ЖАЛҚАУ ГЕЙНЦ

	ТҮЛКI МЕН МЫСЫҚ

	КӘРI ШАЛ МЕН НЕМЕРЕ

	БРЕМЕН МУЗЫКАНТТАРЫ

	ШАРУАНЫҢ АҚЫЛДЫ ҚЫЗЫ

	БIЛГIР ДӘРIГЕР

	АҚЫЛДЫ АДАМДАР

	ЖАПАЛАҚ

	ПАЙДАЛЫ ӘРЕКЕТ

	АЛТАУЫМЫЗ БIРIГIП БҮКIЛ ДҮНИЕНI ШАРЛАП ШЫҒАМЫЗ

	ҮШ ФЕЛЬДШЕР

	ЖАЛҚАУ ЖIП ИIРУШI

	ҚОЯН МЕН КIРПI

	ТҮЛКI МЕН ЖЫЛҚЫ

	ШАЛҚАН

	ЕР ТIГIНШI

	ҚОЙШЫ БАЛА

	ШЕГЕ

	БЕЙIТ Т8МПЕШIГI

	ЖАС АЛЫП

	МЫСЫҚ ПЕН ТЫШҚАН ЕКЕУI

	БАЛЫҚШЫ МЕН ОНЫҢ ӘЙЕЛI ТУРАЛЫ ЕРТЕГI

	ҚОҢЫРАУГҮЛ

	IНIСI МЕН ӘПКЕСI

	ШЫН БЕРIЛГЕН ХАЙУАНАТТАР

	ӨМIР ЖАСТЫҢ ҰЗАҚТЫҒЫ

	АЛТЫН ҚАЗ





Notes


	[←1]

Бiр қадақтың сегiзден бiрi.





