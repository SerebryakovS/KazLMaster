ЭВЕРЕСТКЕ ШЫҒУ

Қадалған көз таларлық,

Жігер отын жанар қып,

Эверстке шыққандардың тізімі

Саусақпенен санарлық.

Махаббат та шың сияқты:

Күн жақындап қасыма,

Бұлт қонатын тасына,

Қыран тектес жандар ғана

Шыға алатын басыма...

Бәрі бітті.

Құлайды арман дауыл жыққан қайыңша,

Ел күлмей ме ессіз үрей ықпалына бой ұрса?!

Өзін-өзі өлтіруге тиісті еді Транзей

Сол кездегі әміршінің қатал заңы бойынша.

"Мені айналып,өте алмайтын кезеңге тап болдың ба?"

Дегендей-ақ жарқ-жұрқ етіп қанжар жатты алдыңда.

"Қайсар Рим заңы солай,

Көзіңді енді құрт, батыр",-

Деген сөзді оймен айтып, біраз адам сыртта тұр.

Бөлме дел-сал, жүріп жатыр өмір, өлім таласы,

Ал, қанжарға қол бармайды, бұл азапқа қарашы.

Гүлзар тірлік қимастықпен жымиғанда қиылып,

Ең бастапқы қатқыл ойы бірте-бірте сұйылып,

Дір-дір етіп, дегбірі ұшып қалшылдады бейшара,

Намысына тірек етер ерлік таппай күйініп.

Осы сәтте кіріп келді Аррия,

Ақша қардай аппақ көйлек киініп,

Жанарынан жан тербетер назды сәуле құйылып.

Асқақ ұстап, сұңғақ бойын сымбатты,

Транзейге әйел былай тіл қатты:

"Құдай саған еркек деген ат берді,

Дәулет берді,

Атақ берді,

Бақ берді.

Шараң қанша, енді соның бәрімен,

Қоштасатын шақ келді.

Кимекпісің қорқақ атын ноқта ғып,

Қалсын десең еркек атың сақталып,

Есінді жи, айнам менің, есінді жи, қамықпа,

Ел мазағын көтеруден өлім ауыр болып па?!

Илан маған,

Тіпті түк те қиындығы жоқ мұның,

Батыл ұста қанжарыңды,

Батыл ұста, шоқтығым!

Ездік мінез сынға түспей қойсын қайдан байқала,

Қиындықсыз келген бақыт кетер кезін айта ма?

Бұл ерлігің болсын сенің ең алғашқы, ең соңғы,

Кәне, менің қимылымды қайтала!"

Аррия ару Транзейге ойлы көзін ойната,

Жүзін гүлдей жайната,

Күле қарап тұрды-дағы, қанжарын

Жүрегіне сұғып алды бойлата...

Шулы, даулы пікір тастап артында,

Бір-біріне қол созысқан қалпында,

Біраздан соң екі бейне жатты үнсіз...

Кемітпеген тіпті қорқақ күйеуінің нарқын да

Ұлылық бар сол әйелдің даңқында...

Бірақ мақтау қажет те емес алтынға.





ҒАШЫҚТЫҚ ҒАЛАМАТЫ

Атақты "Қорлан" әнінің авторы Естай ақын 72-ге келіп, тіршілікпен қоштасар шағында аласұрып жан досы Нұрлыбекті іздепті. Екі күндік қашық жерде тұратын Нұрлыбек аттан құлап, аяғын сындырып алғанына қарамастан арбаға жамбастай жатып досына жеткен екен. Сонда Естай әбден жұқарып тозуға айналған сұқ саусағындағы жүзігін көрсетіп: "Сүйегіме кіретін қарттарға ескерт. Мына жүзікті жарты ғасыр қолымнан тастамай келгенімді білесің. Ендеше қалған ғасырларда да саусағымда жарқырап жатсын... Ұлы сезімін кішкене жүзігіне сыйдырған қайран Қорланым-ай!" - деп ағыл-тегіл жылапты.

Бірде Евгений Евтушенконың үйінде шет елдік достармен болған бас қосуда мен осы оқиғаны әңгімеледім. Кенет итальян мүсіншісі орнынан тұрды да: "Мұнда сүйгеніне қосыла алмаған Естай ақынның сағынышы мен зары ғана емес, бүкіл бір ұлттың махаббатқа деген мінезі мен ерлігі жатыр екен. Осы Естай мен Қорланды туған халықтың денсаулығы үшін тост көтеруді ұсынамын ", - деді. Сол сәтте төбем көкке екі-ақ елі жетпей тұрды.

Қартаң әйел жұмысыма іздеп келіп, жылады:

"Жалғыз қызым бар еді, айнам, тірлігімнің шынары.

Еркелеттім,

Өмірімді желкен еттім жолына.

Тек сол гүлдеп толыссын деп,

Тек сол кисін, сол ішсін деп,

Ештеңені аяғам жоқ, бәрін бердім қолына.

Қызым сұлу бой түзеді, ой түзеді жайдары,

Ой түзеді көз жауын ап қызғалдақтай майдағы,

Алды болды құрбысының бірге өскен.

Үмітіме бақ пен қайғы қалай қатар мінгескен?

Бекер,

Бекер жіберіппін еркіне,

Ерте түсіп қалды-ау, сірә, албырт сезім өртіне.

Бақытты едім, бақытты едім мен қандай

Қашан қызым жолыққанша ғашықтықтың дертіне.

Күзетшімін бұл күн есік торыған,

Tуap айым тумай қалды оңынан.

Үш жыл болды.

Бұйрабас бір әртістің

Сорлы қызым жүгіріп жүр соңынан.

Ал ол иттің (бұл қорлыққа қарашы?)

Бар әйелі, баласы.

Үйленуге қайдан келсін шамасы.

Қызым соны білмейді ме? Біледі!

Біле тұра селт етпейді жүрегі.

Небір жайсаң жігіттерді төредей

Мазақ етіп кетпеді ме елемей?!

Бұл не деген көлден табар бақытты

Шөлден іздеп жаңылысқан шүрегей?

Деп сенсем де: бақыт алда, жол алда,

Адасқандай кейіптемін боранда.

Ал ол үшін бұйрабас сол әртістен

Артық жан жоқ ғаламда.

Тек соны ойлап беріледі арманға,

Тек соны ойлап жылайды үйде қалғанда.

Сосын қайта жымияды:

Менен асқан бақытты

Адам жоқ деп жалғанда.

Дауа бар ма, дауа бар ма талғамға!

Жақын тартып сырласымдай бұрынғы,

Кешір, қалқам, саған аштым сырымды.

Сен ерекше сыйлы жансың қызыма,

Сыйлайтыны - жатқа оқиды жырыңды.

Өзіңе аян, қыз көңілі — гүл нәзік,

Жеңе алмаспыз өр мінезбен ұр да жық

Өтінемін,

Сол бақытсыз сорлыға

Қол ұшын бер, ой саларлық жыр жазып".

Соны айтты да, шығып кетті ол, қоштасып,

Тұрып қалдым ойым мұңмен астасып.

Көз алдымнан кетпей қойды мұңлы ана,

Көз алдымнан кетпей қойды жас ғашық.

Өлке даңқын артқанымен арқаға,

Әлі күнге түспей келген картаға,

Қыран ғана қалықтайтын көгінде,

Бұлттан биік заңғар аз ба,

Сұрақ қойған таңдар аз ба,

Жазылмаған заңдар аз ба өмірде?

Күдіс пейіл кедергіден қайтқанымен меселі,

Ғашық жүрек өз тағдырын өзі ғана шешеді.

Жыға алмайды оны жұрттың өсегі.

Бұған дәлел — құдіретті "Қорлан" әні кешегі.

Қасіретті сәт соққанда әбден меңдеп кеселі,

Қайран Естай, қимас досын шақырып,

Былай депті деседі:

- "Ей, Нұрлыбек, еренім!

Жетпіс екі жасымда

Тұзағына іліндірді мені өлім.

Тулағанмен, амал нешік, көнемін.

Тіршілікте аз созбап ең қол ұшын

Өлген соң да қажет боп тұр көмегің.

Дәл өзіңдей қайдан ұқсын қайғымды ел,

Ғашық көңіл — мәңгі жасыл айдын көл.

Ғашықтықпен өткен күндер ғана өмір,

Ал қалғаны жай күндер.

Көлмен көлдей, таумен таудай теңдесе,

Белдесуге талап қылдым мен неше.

Елу бір жыл ғашық болдым Қорланға,

Елу бір жыл өмір сүрдім, ендеше.

Қорланды ойлап қиял қостым таңдарға,

Қорланды ойлап шықтым қанша заңғарға.

Сірә, мендей ғашықтықтан бақ тауып,

Сірә, мендей мұңға батқан жан бар ма?

Дүниенің өзге бақыт, шаттығын

Менсінбеген

Менің мұңым - тәтті мұң.

Тәтті емей не?

Он сегізге ой салып,

Жиырма бесті таңдандырса қарттығым?!

Әттең, тағдыр қоса алмадым.

Сорым ба?

Заман - жылан.

Жатып алды-ау жолымда.

Бірақ менің бақытым да, барым да –

Қорлан берген алтын жүзік жарқырап,

Елу бір жыл сәуле шашты қолымда.

Өр толқынға қарсы жүзген өр кеме

Мен болыппын.

Оһо, қандай мәртебе!

Бұл жүзікке елу бір жыл әйелім

Қызғанышпен қарап келді өртене.

Десе-дағы ел дәстүрі ерге сын,

Қарттарға ескерт,

Қарсыласа көрмесін.

Қорланымның көзі болған жүзікті,

Өтінемін,

Өзіммен бір жерлесін!

Серт пен сөзге ұмытшақтау өлкеде

Ғашық болып өлу - қандай мәртебе.

Тірлігіме шабыт берген бұл жүзік

Жарық беріп жатсын маған көрде де!"

Шаршатпаған арман шіркін, арман ба?

Әне, солай қайсар ақын көз жұмды.

Бұл туралы айтқан кезде Қорланға:

"Егер олай етпесе,

Естай Естай бола ма?!

Естай Естай бола ма?!

Онсыздағы жаны сұлу балаңа

Сұлу өлім сыйлапсың-ау, Жер-ана!" –

Деп жылапты кемпір байғұс еңкілдеп,

Ақ жаулығы ай нұрымен желкілдеп.

Нағыз ғашық қарттығыңа көнер ме?!

Қорлан өзі кейінірек қылтамақтан өлерде,

Әжімді жүзі қуарып, түнеріп,

Күйеуін сыртқа шығарып жіберіп,

Ақпалап, қозып делебесі де,

Бойжетіп қалған немересіне

Естайдың әнін салдырып,

Жанарын шоқтай жандырып,

"Бақыттымын, бақыттымын",- депті де,

Көз жұмыпты мәңгілік.

Ғашық жүрек сүйгені үшін бола алмайды жазалы.

Адам азса ғашықтықтың жоқтығынан азады.

Ғашық жыры - тіршіліктің көкейтесті өлеңі.

Ешбір геометриямен

Өлшенбейтін көлемі.

Бұл сезімнің ұшан-теңіз адамзатқа берері.

Ғашық болу келсе кімнің қолынан

Әлем соған сенеді.

Құлай сүю - ерлікпен тең себебі!

Апатай-ау,

Онда неге итереміз ғашықтарды қақпанға?

Көңілінің күні жоқтардан

Табанының бүрі жоқтардан

Жұрт онсыз да зардап шегіп жатқанда.

Апатай-ау,

"Қызым батты күнәға", -

Деп қамығып жылама,

Жанарыңды қасіретке бұлама.

Мүмкін, жолы сәтсіз шығар...

Бірақ сүю бақыты

Кез келгенге тартылмайтын сыбаға.

Апатай-ау,

Сеніміңді жасытпа,

Қашықтықты жеңе білу - мықтылық,

Нағыз бақыт - жақында емес, қашықта.

Кел, ендеше, орнымыздан тік тұрып,

Тост айтайық

Қашық, қиын жол таңдаған ғашыққа:

Аспаны ашық болсын деп,

Сәулесін алысқа шашып қалсын деп,

Өлім де бөле алмас ғашық болсын деп,

Адамдар оларды соттауға

Асықпасын деп!





ЕРКЕКТЕР ЖЫРЫ

...Біздің тауда қанатына қаңғырған бір оқ тиіп,

Ата қыран ұясында тартып жатты көп күйік.

Кей кездері ызадан жарылардай

Дөңбекшіді ол қорлыққа бағына алмай.

Бала қыран күндікке тауды кезіп,

Жем тасыды ұяға жаны қалмай.

Ата қыран перзентінің қамқорлығын құп алып,

Шүкіршілік етті іштей қуанып.

Ол ойлады: "Ұзақ қайғы бола қоймас бұл аса,

Құлан таза сауығамын, тағы екі-үш ай шыдасам".

Бірақ бір күн бала қыран оған былай тіл қатты:

"Баға жетпес асылымсың, ардағымсың, қымбатты.

Әбден қажып сорладың-ау, жүдедің-ау тым қатты.

Есіме алсам баяғы шат күндеріңді еңселі,

Жаным жылап аяп кетем, аяп кетем мен сені!"

- Тоқтат! - деді ата қыран қалш-қалш етіп долданып,

Бекер жатқан екенмін ғой, ұлым бар деп малданып.

Көкірегін бір алапат ыза буып алды да,

Ұясының аузына әрең жүріп барды да,

Жан шошытар жалтыр құздан құлап өлді табанда

Қалқам!

Ерлік даңқы қанат жайған мына ұлы заманда

Мүсіркеу сөз есітуден өлім жеңіл маған да!!!





ӘЙЕЛДЕР

Не толқытса, соның мұңын тартасың...

Аурухана ауласында сытырлатып картасын,

Жанарында әзіл ойнап жарасты

Маған бір қыз бал ашты:

- Науқастан ба, ерініңіз кезерген,

Жазыласыз,

Налымаңыз бекер сіз.

Әйтседе әйел қауымына ежелден

Немқұрайды қарамайды екенсіз.

Сүюді Сіз ерлік деп те айтасыз,

Онсыз ақын боларсыз ба ой өрген.

Дегенмен сіз абайлаңыз, байқаңыз,

Бағыңызда, сорыңыз да әйелден.

- Бәрекелде,

Өркен жайсын талабың,

Сәуегейі сен боп жүрме қаланың.

Бұл бетіңмен сығандарды жұмыссыз

Қалдырарсың, қарағым, -

Дедім күліп.

Бірақ қыздың байсалды

Әзіл сөзі маған біраз ой салды.

Дүниеге қан тамырдай тарайтын

Жер бетінде әйел жайлы ертек көп.

Әйелдерге немқұрайлы қарайтын

Еркекті мен санамаймын еркек деп.

Қай кезде де сұлулықтың, жолы - мұз.

Әйел - біздің әзиз байлық қорымыз.

Әйел – біздің тағдырымыз,

Тағдырымыз болған соң,

Белгілі ғой, бағымыз не сорымыз.

Хас сұлулық әлсіздердің қызғанышын маздатқан,

Ал қызғаныш құрды деп кім айта алады аз қақпан.

Бір әйелге бола кейде ел менен ел жауласып,

Жер жастанған боздақтар.

Оған куә-анау төбе томпиған,

Анау шыңдар құлақтары қалқиған.

Сан ұрпаққа тұлға болған ақындар

Бір әйелдің намысы үшін жан қиған.

Мағынасыз жылтырақты сақтамайды ел еске.

Жалын болып, жылу болмау,

Әйел болып, сұлу болмау -

Табиғатты алдаумен тең емес пе?

Гүлзар әйел қауымына сұлулықсыз бақ қайда,

Шын сұлулық тереңдікте жатпай ма?

Қайырлатқан кемесін талай ердің

Саяз көлге шашылмағай шұғылаң.

Тереңдігі жоқ әйелдің

Қорқу керек сыртқы сұлулығынан.

Әйел - еркек намысының қорғаны.

Нағыз сұлу әйел табу -

Бүкіл еркек атаулының арманы.

Нағыз сұлу әйел үшін қажет кезде жан қию:

Бұл - жігіттік кодекстің жазылмаған тармағы.

Бірақ, бірақ талайлардың бақыты алыс сорынан,

Бұл кез келген бөріктінің келе бермес қолынан.

Ерлік семсе, азаматтық семеді.

Үлкен ерлік үлкен күшке келеді.

Маған ғашық бір әйел бар.

Ол әйел

Менде сондай күш барына сенеді!





СҰЛУЛЬІҚТЫ СЕЗІНУ НЕМЕСЕ ҒАБИДЕН МҰСТАФИНМЕН ҚАРТТЫҚ ЖАЙЛЫ ӘҢГІМЕ

Нар көңілдің жастығы ма,

Әлде оянған арман ба,

Жүз жасаған Жамбыл ақын кешегі,

О, керемет, Грузияға барғанда,

"Бір сұлуға ғашық бопты" деседі.

- Міне, нағыз бүгінгінің батыры,

Қатал уақыт қарияны сала алмапты-ау төзіне.

Неткен қайсар сұлулық бұл, -

деп бір орыс ақыны

Жас алыпты көзіне.

Иә, қарттар бар арғымағы арманнан,

Жігерімен дүр сілкінткен даланы.

Сұлулықты сезінуден қалған жан

Бәрінен де қалады.

Жер бетінде жел өшірген із аз ба,

Жігерсіздің өрісі әркез тар болған.

Отызында кемпір болған қыз аз ба,

Жігіт аз ба отыз бесте шал болған?!

Кім жас,

Кім қарт,

Уақыт өзі іріктер,

Ер көбейсін ат қып мінер қиялды.

Қарттық - оттың азаюы,

оты азайған жігіттер

Қай кездеде коғам үшін зиянды.

Бақыттысың әр таң сайын көзіңді

Сұлулыққа суарудан қашпасаң.

Қартайдым деп алдай көрме өзіңді,

Қарттық жаспен өлшенбейді ешқашан.





АРМАН

Ерте, ерте,

ертеде

Отырарда,

Біздік іңкәр өлкеде,

Иық бұрмай тек білімнен басқаға

Қатар өсті екі бірдей жас бала.

Қатар жүріп сан өнерге машықты,

Бірге оқыды,

Бірге ойнады асықты.

Екеуіне назар бұрды ел ерек,

Өйткені олар дарынды еді керемет.

"Таңдайымыз өрісті оймен татымақ", -

Деп қуана езу тартты атырап.

Ал дарындар медресені тауысты

Он екіге жасы ілікпей жатып-ақ.

Сыбағасын тағдыр дара бөлгендей,

Өсе берді төске шауып, төрге өрлей,

Екеуіне қараған жұрт сүйсінді,

Отырардың болашағын көргендей.

Отырарда жаны жойқын дария,

Ойы безбен бар еді бір қария.

Сол қария бір күні екі шәкіртті

Құрметпенен өз үйіне шақыртты: -

Балақайлар, балапандар, көк өрім,

Сендерге бір сауал қойсам деп едім,

Туған жан деп өнерімен, өртімен

Екеуіңді сөз етіп жүр ел түгел.

Мен де танып білсем деп ем,

Кімсіңдер?

Қандай арман жетегінде жүрсіңдер,

Қандай бағыт ұстайсыңдар түбінде,

Сонша неге құштарсыңдар білімге?

Қане, Дойыл, сен айтшы?

Дойыл айтты: — Жалғыз арман бар менде,

Шектесетін қулықпен де, армен де.

Жалын шашса өнерімнің өрнегі,

Сонау Йемен, Мысыр, Бағдат елдері

Түгел танып жыр ететін таңдана,

Саудагер боп шықсам деймін, жан баба.

Тірлігімде жабырқамай, жасымай,

Ата жолын қусам деймін осылай.

Бой шалдырмай бос мақтан мен өсекке

Өмірімді құрсам деймін есепке.

Ұтыласың, жебемесе желекті ой,

Бұл өнердің табиғаты ерек қой.

Қаншама елмен сауда-саттық жасауға

Соншама елдің тілін білу керек қой.

Табу үшін жұрт таппаған айланы,

Көру үшін жұрт көрмеген пайданы,

Шығу үшін жұрт шықпаған белеске,

Жұрттан асқан білім керек емес пе?

Тілін тапсаң кім созбайды қол ұшын,

Өнер қажет, білім қажет сол үшін.

Қарт күрсінді: - Ұлым, желік қуыпсың!

Неге мұнша желтоқсандай суықсың?

Бағымызға туған дарын болар деп

Қуанып ем,

Сорымызға туыпсың.

Сор боларсың, одан не мән табарсың,

Арманыңды, бәлкім, қайта қарарсың?

Бірақ Дойыл тұрып алды паңдана:

- Арманымды өзгерте алман, жан баба!

- Ал сен қалай бағыттадың нұрыңды,

Жасырмай айт,

Жасқанбай айт сырыңды, -

деп қария Дойылмен бір отырған

Ұяң шәкірт жас Әбуге бұрылды.

Әбу айтты: — Менде де бар бір арман,

Маздап жанып, қол бұлғайтын шынардан.

Ұлы баба, бірақ менің арманым —

Парыз бенен махаббаттан құралған.

Шамын жақсам ғылым менен өнердің,

Елімді зор мерекеге бөлермін.

Бұл сапарым азапты да шығар-ау,

Не де болса пешенемнен көрермін.

Мейлі, мәңгі жарымайын киімге,

Мейлі, түйір нан қалмасын үйімде,

Мейлі, ұлының еңбек етіп арымен

Жүргендігін ұғынбасын қалың ел.

Қарлы боран қыран жолын бөгер ме?!

Өнеріммен тасып толам кемерге.

Мен өзіме риза емеспін, елімнің

Сүйеніші бола алмасам егерде.

Қарт жымиды: -

Бәрекелде, жаз жайраң!

Көл болмаса тоят табар қаз қайдан?!

Біреуіңнің арманыңнан шошып ем,

Бірің, міне, еттің лезде мәз-мейрам.

Бірің үшін күрсінумен өтермін,

Бірің үшін сүйсінумен өтермін,

Сөйте-сөйте мен де өмірден кетермін.

Беттеріңнен жарылқасын, тәңірім,

Ал жарайды, батам осы, барыңдар,

Отырарда туған ұлы дарындар!

Әжуасын әжіміне жасырып,

Жылдар ақты,

Жылдар ақты асығып,

Жалын еді-ау арманы айқын, өр көңіл,

Екі досты екі арнаға бөлді өмір.

Дойыл солай өзгертпеді шешімін,

Дәулет оған жылдам ашты есігін.

Өнері асқан саудагердің көп өтпей

Бағдат, Мысыр түгел білді есімін.

"Есепсіздің несібесі озар ма?"

Әйелін де баулыды ол со заңға,

Қонаққа арнап асылатын етті де

Өзі салып беріп жүрді қазанға.

Тек байлыққа деген жұтаң сараңдық

Жіберді оның бар өнерін қараң ғып.

Miнe, осылай жазық дарын, жас тұлға

Ұшырады әбілетті тозғынға.

Саудагерді өзге түгіл өзінің

Ұрпақтары кетті ұмытып аз жылда.

Ал Әбу ше?

Кісіге жайды ол қанатын,

Әбуіміз — әрі ғалым, әрі ақын,

Әбуіміз — біздің ұлы бабамыз

Әбу-Нәсір әл-Фараби болатын.

МӘҢГІ ЛАУЛАП ЖАНУ ҮШІН ҒАЛАМДА,

ҮЛКЕН БАҚЫТ ТАБУ ҮШІН ҒАЛАМДА,

ҮЛКЕН БОЛЫП ҚАЛУ ҮШІН ҒАЛАМДА,

ҮЛКЕН АРМАН КЕРЕК ЕКЕН АДАМҒА.





ШЫҢ БАСЫНДАҒЫ ОҚИҒА

Жасарал Ілиясовқа

Бір-бірінен көз айырмай үздігіп

Құзар шыңның басында тұр қыз, жігіт.

Қыранымсың күллі Кавказ мақтаған,

Қанатыңа алғаныңа шаттанам.

Тағдырымды бердім, жаным, қолыңа,

Енді өзің біл,

Сенсіз өмір жоқ маған! –

Деді сұлу жасаурап от жанары.

Жігіт те оған ырзалықпен,

Ерге біткен мырзалықпен

Жүрегінен жалын шаша қарады.

"Қандай бақыт түсініскен, сеніскен".

Біраздан соң, қиқу шықты еңістен –

Бұл, әрине, қуғыншының хабары.

- Нар тәуекел,

Келсе, келсін! –

Батыр жігіт томсарды,

Томсарды да, қанжарына қол салды.

- Жо-жоқ, күнім,

Қайсарланба бекерге,

Жалынамын,

Әкеме қол көтерме.

Жазмыш солай болған шығар,

Көнеміз.

Әттең, ерте қайырылады-ау кемеміз.

Енді бізге бір жүру жоқ,

Сондықтан, екеуміз де құздан ұшып өлеміз.

Тіршілікте жетпесек те мұратқа,

Ақыретке бір барамыз бірақ та.

Ант еткенмін алған серттен танбасқа,

Жасымасқа,

Жүнжімеске,

Талмасқа.

Өміріме шуақ құйған өзің, ең,

Өлімге де алдыменен сен баста!-

Деді ерні дір-дір етіп ақ маңдай,

Ақ маңдайы алауланып ақ таңдай.

Жігіт үнсіз бас изеді күлімдеп,

Тұңғиықтан шығар бір жол тапқандай.

Ақтық рет қызды құшып сүйді де,

Өлімге емес,

Тойға бара жатқандай

Шыңнан төмен қарғып кетті тоқталмай.

Қыз жылады құзға шағып зар-мұңын,

Қарғап, сілеп дүниенің тарлығын.

Секіруге сүйгенінің соңынан

Бірақ күші жетпей қалды сорлының.

Өзі берген сертін өзі сата ма,

Сатқандық па?

Атай көрме,

Атама!

Секіруге оқталғанда қайтадан

Өмір тәтті боп көрінді, О,тоба!

Ат терлете

Көктеп өтіп шатқалды

Біраздан соң қуғыншылар кеп қалды.

Қыз бейшара тұманданып көз алды,

Бір қызарды,

Бір сұрланды,

Бозарды.

Әбден қанып ұғынған соң мән-жайға

Қияқ мұртты қыз ағасы сөз алды:

- Әке, қызың күйе жақты данқыңа,

Күйе жақты ата-баба салтына.

Сатқындықтан жиренішті не болмақ

Таудың қайсар ұлағатты халқына.

Неткен азап қорлық жеңіп арыған

Қызыңды енді бөгеме, әке, жолынан,

Батаңды бер,

Сертін жықпай аттансын

Сүйгенінің соңынан.

Бұдан төте өткел бар деп іздеме,

Осы жеңіл өзіне де, бізге де. –

Сосын қызға бұрылып:

- Кәне, қалқам, неге тұрсың үдеріп?

- Әмин,- деді әкесі де түнеріп.

Кәрі көзін күдік қатқан

Ту еңісте жігіт жатқан

Құзар шыңның қойнауына жіберіп.

Қыз жылады:

- Арым да қан,

Жолым қан.

Қинамаңдар,

Солай болды сорымнан.

Өз еркіңмен өлу ерлік екен ғой,

Ондай ерлік келер емес қолымнан.

Перзентіңді ете көрме келеке,

Ая мені,

Ая мені, жан әке!

Ағасы айтты:

- Олай болса мін атқа,

Тағдыр сені салды дүлей сынаққа.

Сексендегі мәужіреген шалды ертіп,

Көзіңді құрт туған жерден жыраққа.

Көктем қоныс тепкендей-ақ іргемде

Шаттанушы ем, сен қасымда жүргенде.

Әкем сені шалға берем дегенде

Осы опасыз мінезіңді білген бе?

Тіршілікте ез адамға көп өлім,

Неге ғана, қуғыншы боп кеп едім.

Жігітіңді сүйгендігін шын болса,

Әкеме ара түсейінші деп едім.

Қайран жігіт жүрегіне нұр тұна

Өліп кетті сені тастап жұртына.

Кебек толы құмыраның келісті

Ішін көрмей,

Ғашық болып сыртына.

Тек ол өлім - өнегелі өр өлім,

Өр өлімнен шын ғашықтың құдіретін көремін.

Неге бізде еркін, ұзақ ғұмыр сүрген нар жоқ?

Нар жоқтығы –

Нарды жығар сен секілді жар көп.

Қалың жұртты мен екіге бөлемін:

Сүйе алатындар деп,

Сүйе алмайтындар деп,

Сүйе алмайтынына

Ұялмайтындар деп.

Сәтсіз бітті пенделікпен күресің,

Сен, әрине, соңғы топқа кіресің.

Сүйе алмаудың зор қасірет екенін

Пенделердің есіне сап жүресің.

Қарлы Кавказ артып саған ұлы айып

Аянышпен қарап тұрар мұңайып.

Шын сүюге қабілеті жетпеген

Әрбір адам мүсіркеуге лайық!





АЛТЫН, КҮМІС ЖӘНЕ ҚАЛАЙЬІ

Шыңғыс Айтматовқа

Пәстеу соғып сырт көркі мазмұнынан,

Бекер болды-ау, мезгілсіз тозды бір ән.

Мыстан құйдық тұлғасын ұлылардың,

Жер бетінде алтынның аздығынан.

Міне, тағы құлашын жазды бір ән,

Көркі осалдық етпегей мазмұнынан.

Сорпа ішеміз қалайы қасықпенен,

Жер бетінде күмістің аздығынан.

Жасық жайлы жасампаз ойға қалып,

Жарар еді кетпесек майдаланып.

Сары шымшық сан рет той бастады,

Бұлбұлдардың аздығын пайдаланып.

Қалайы өтсе күмістің есімімен,

Үйреніппіз қарауға кешіріммен.

Соның бәрі асылдың аздығынан,

Азға зорлық жасаудың кесірінен.





ЖАЙЫҚПЕН ЖҮЗДЕСКЕНДЕ

О. Еркіновке

Сәлем, ұлы Жайығым!

Толқынына кім салмады қайығын.

Кім шертпеді саған келіп шаттығын,

Кім жумады саған келіп айыбын.

Ғұмырында қозғалыстан таңбадың,

Заманалар қанатында самғадың,

Ғасырлар мен ғасырларды жалғадың,

Айтшы маған, бар ма сенің арманың?

Қуат-күші сендегі ұлы дарынның

Орталанса қайтер еді, Нарын құм?

Жадыратып сен ашпасаң қабағын,

Халі қалай болар еді даланың?

Сен айнысаң мінезіңнен дағдылы,

Қалай болмақ қарт Каспийдің тағдыры?

Жұрт көп еді атақ-даңқтан үмітті,

Оның көбін қатал тарих ұмытты.

Туған Отан мәңгі ұмытсын мені де,

Сендей өзен бола алмасам еліме!

***

Байқаймысың,

Байқаймысың

Мына ғажап тамашаны:

Бір адамға байланысты бір адамның болашағы.

Байыппенен көз жіберсең асау жылдар өрісіне,

Бір адамға байланысты бір адамның жеңісі де.

Бұл замани қағиданың мүмкін бе екен көнермегі.

Қозы Көрпеш аман тұрса.

Баян сұлу өлер ме еді?

Исатайды жеңбесе жау,

Махамбетті жеңер ме еді,

Қайран ақын тағдырының соққысына көнер ме еді?

Қайран ақын — сұңқар қиял, наркескен ой, батыл арман,

Исатайдан айрылғанда жер бауырлап жатып алған.

Бұдан асқан қайғылы түн қонған емес басына оның,

Досы барда алшысынан тұрушы еді асығы оның.

О, сұмдық-ай,

Жаулық сезім парасатты паналапты,

Исатайдың өлімімен Махамбетті жаралапты...

Қадірлім-ау,

Көз жіберші асау жылдар өрісіне,

Бір адамға байланысты бір адамның жеңісі де.

Кейде мені мұқатпақ боп жаулар сені жамандайды,

Ал егер сен жамандалсаң, бұл, әрине, маған қайғы.

Басымызға шиыр-шиыр күн туғанда құстаналы,

Кейде мені жеңу үшін жаулар саған күш салады.

Тайғақ, өмір жолдарында сүрінгенде тірек алар,

Сүйенішім сен екенін айтпастан-ақ біледі олар.

Әлемнің бар ажарынан бізге достық сымбаттылау,

Мен жадырап жүрсін десең, сен мықты бол, қымбаттым-ау





ЖАЛЫН

Өтудесің,

өтесің замандарым,

Құпиям көп ұқпаған,түсінбеген.

Әкем менің жек көрген адамдарын

"Жалыны жоқ сорлы" деп мүсіркеген.

Алдан іңкәр үміттің жолын көрем,

Жолын көрем,

Жанымнан жалын көрем.

Мүсіркетпе тағдырым мені ешкімге,

Мүсіркеген адамның қолында өлем.

Ғасырына он берген,

Ерлер аз бап шапағатын ел көрген,

Жас шағында-ақ заманының заңғар ойын меңгерген.

Керісінше, сақал-шашын күнге ағартқан қарттар бар,

Жасы жүзге келгенмен.

Даңқы шырқау ел рухын айқындайтын деңгейдің,

Жас кезінде жалыны жоқ жігіттің,

Жас кезінде дарыны жоқ жігіттің

Ертең ерлік жасарына сенбеймін.

Иә, жастық тақ бола алмайды ешқашанда жарлы ұғым,

Аяу керек

Жастық отын ерте өшіріп алғандардың барлығын!





ЖАНЕРКЕ

І

Сонау-сонау Алматыдан алып-ұшып хат келді,

Хат келді де Бапа апайға бір қуаныш aп келді.

Секілденген жанарының ағы менен қарасы,

"Демалысқа барып қайтам", — деп жазыпты баласы.

Шүкір-шүкір, жалғыз ұлы қазір елге мақтаныш,

Ержетті де, арман қуып туған жерден кетті алыс.

Алыс кетсе, несі өкініш, көңіл көгі аршылар,

Көңіл көгі аршылар да намыс атын қамшылар.

Кәне, кімнің аузы бармақ жас жігіттің от кеуде

Туған жерге деген гүлзар махаббаты жоқ деуге.

Күннен-күнге дарынының ашылғандай бұлағы

Өлеңдері газеттерден күле қарап тұрады.

Ана соған мәз болғандай жанарына жас алып,

Жайлауына жаз қонғандай қалады бір жасарып.

Қызғалдақтай сымбатына көрген адам қызығар,

Қызылқұмнан көшіп келген көрші үйдің жас қызы бар.

Ер жігітке оңайлықпен ұстатпайтын мұраттай,

Сыңғыр-сыңғыр шат күлкісі таудан аққан бұлақтай,

Саттар жырын сақтайтұғын қиып ап ол газеттен,

Сонан кейін анаға кеп жатқа айтатын кезекпен.

Шіркін, ана, қондырғандай арманының таң құсын,

Жыр оқыған жәудір көзге жаудыратын алғысын.

"Қандай жайсаң әсем тұлға, қандай нәзік гүл көңіл,

Маған-дағы нақ осындай керек еді бір келін".

Деп өзінше игілікті ойға шомып ана бір

Қарсы отырған бойжеткенге қадайтұғын жанарын.

Ал бойжеткен сыр бермейтін мұндай қиын шақта да,

Үндемейтін,төмен қарап күлімдейтін тек қана.

II

Үш күн өтті

Саттар туған ошағына келгелі,

Үш күн бойы ескі досы кітап болды ермегі.

Сәл кідірсе, жастық шағы балақ түріп қашардай,

Терең тарих айдыныңа үңіледі бас алмай.

Ана байғұс көзбен бағып ұлының қас-қабағын,

Бәйек боп жүр: -

Жүзің солғын, жүдеусің ғой, қарағым

- Жай ғой, апа, мазаланба! - деп бір ауық тосылды,

Бойын ауыр сырқат меңдеп жүргендігін жасырды.

Кенет есік ашылды да, үйге бір жас қыз кірді,

Асау тайдай әлі ешкімге ұстатпаған тізгінді.

- Кел, Жанерке,

Кел, жарығым,

Қане, төрлет,

Тоқтама,

Өзіңді ойлап отыр едім... - деп қалбақтап жатты ана. -

Бұрын ылғи жырын мақтап шулатушы ең құлағын,

Енді өзімен танысып қой, ағаң - мынау, шырағым!

Танысты олар.

Сол таныстық сыйластыққа ұласты.

Апта өтпей-ақ қос кеудеден қимас сезім гүл ашты.

Атқан таң мен батқан күннің бәрі есінде тұра ма?

Бірақ бұл күн ұмытылмас, ұмытылмас, сірә да.

Саттар қызға жыр оқыды от ұшқындап көзінен,

Ертең сапар.

Анасын да ала кетпек өзімен.

Қоштасарда Жанерке де жанарына жас алды,

Бойын бірақ нық ұстады өрлігімен қашанғы.

Сосын жақын туысындай бауыр тартып

Саттарды,

Көңіліне ұя салған бір мақсатын ақтарды:

- Мектепті де бітірер кез таяу қалды, жан аға,

Жазға таман оқу іздеп барсам деймін қалаға.

- Тіпті ғажап! - деді

Саттар жанғандай бір арманы

Күтіп алам, келеріңде хабар берсең болғаны.

Қыз қуана бас изеді, албырады гүл өңі,

Бір белгісіз сағыныштан тулағандай жүрегі.

III

Атқан таң мен батқан күннің бәрі есінде тұра ма,

Жаздың ерке сол бір кеші ұмытылмас, сірә да.

Асығады пойыз алға, ойнап ерке желменен,

Сол пойызда қыз келеді бақытына шөлдеген.

Қиялына атар таңнан таң-тамаша күй еніп.

Кең далаға көз тастайды терезеге сүйеніп.

Сан ғасырдың жауынымен,дауылымен алысқан

Қожа Ахмет ескерткіші қол бұлғайды алыстан.

Қалып жатыр қыр-адырлар ұлан-ғайыр аумағы,

Қазығұрттың қарт тауы мен Түлкібастың баулары

Әне, анау Алматының Алатауы ақ қарлы,

Қыз тағы да күлімсіреп есіне алды Саттарды.

Бұл сезімнің мүмкін емес алдамшы әсер болмағы,

Бәлкім, қазір мені күтіп тұрған шығар ол дағы.

Вокзал басы.

Жадырайды асқақ қала алмалы,

Бірақ мұнан Жанеркені ешкім күтіп алмады.

Көңілсіздік көлеңкесі жүзін бүркеп шырайлы

Өмірінде тұңғыш рет нақ осылай мұңайды.

Енді бір сәт алысқандай қыз өзінің ойымен

Жоғары өрлеп жүре берді кең көшенің бойымен.

Тұрып қалды, салғырт жүріп барды-дағы шамалы,

Қарсы алдынан қалың жиын келе жатты қаралы.

Қалың жиын келе жатты жүректері жаралы,

Оркестрдің зарлы даусы мұңға бөлеп қаланы.

Ал Жанерке назар салмай тұра берді бұған да,

Тұра берді, басы айналып адасқандай тұманда.

Неге, неге кешікті екен,

Саттар қайда жаны асыл?

Жырларымен тербететін қазақтың кең даласын.

Саттар қайда, шынымен-ақ, қыз көңілін ұқпай ма,

Қайда сол бір мейірімді жан, күліп алдан шықпай ма?

Амал қанша, сүйіктісі алыс жолдан келгенде,

Туған елі оны әкетіп бара жатты жерлеуге...

IV

Қой, Жанерке,

Ұзақ таңға өкси берме,

Тыным ал.

Сенің тілсіз қасіретіңді дәл өзіндей кім ұғар?





ДОСТЫҚ ӨЛКЕСІНІҢ ЗАҢЫ

Икрам Төлеевке

Алдымызда қанша сауал тосылды,

Өмір бізді ерте үйірді биіне.

Сәби кезім.

Бірге ойнайтын досымды

Ертіп бардым нағашымның үйіне.

Сәбилік шақ!

Сүттей аппақ кезең бұл,

Аңғал, бейқам балбұлақтай сыңғырлы.

Досым "киіп көремін" деп әжемнің

Аңдаусызда көз әйнегін сындырды.

Енді қайттік, амал-айла азайып,

Құтылуға өткел іздеп тарықтық.

Досым менің ұяң еді ғажайып,

Әжем өте қатал еді, жарықтық.

- Бала мұнша бола ма екен мазасыз,

Қане, қайсың көзәйнекті сындырған? –

-деді әжеміз, - қалдырмаймын жазасыз,

Сындырған кім?

Алдыма кеп тұр жылдам

Енді қайттік, кім ұсынбақ көмегін?

Бұл қырсықтан құтқармақ боп досымды:

- Мен сындырдым, кешіріңіз... мен едім..

Дедім үнсіз төмен салып басымды.

Бір ерекше дүлей мінез тосып ек,

Шіркін, адам табиғаты-ай сан қырлы.

Қанша ашулы болғанымен осы рет

Әжем мені жазалаусыз қалдырды.

Лезде кайта көтеріліп еңсеміз,

Көңіліміздің айдынынан күн күлді.

Сол сәтте інім сыбыр етті:

"Сенбеңіз,

Көзәйнекті қонақ бала сындырды".

Әжем кенет ашу буып күйгелек,

Ашу буып аң-таң болып қалды да:

- Жүр бері, - деп құлағымнан сүйрелеп

Ертіп барды нағашымның алдына.

"Қой, бәйбіше, дау тудырма бекерге,-

Деп нағашым әңгімесін жалғады, -

Айып па екен, өзін беріп қатерге,

Ер жігіттің досын қорғап қалғаны.

Достық деген ізгіліктің алаңы,

Оған куә ғасырлар мен замандар.

Отанын да сатып кете алады

Қиын шақта досын сатқан адамдар!"





ЖІГЕРЛЕНДІРУ



немесе өзін бақытсызбын деп есептеген жігітке жауап

Сен жыладың, жігітім,

Көп көрдім деп тұрмыстың тапшылығын,

Қайтпады деп жұртқа еткен жақсылығым.

Сен жыладың,

Сезімің жасып ағып,

Кіп-кішкентай балаңды қасына алып.

Қырмызы күнім өтті деп.

Сенгенім сатып кетті деп.

Сен жыладың:

Аңғармай қалдым орды деп,

Қадамым сәтсіз болды деп,

Бір қатты соққы алдым деп,

Бақытсыз болып қалдым деп.

Сен жыладың,:

Мен бірақ селт етпедім,

Білем сені тағдырдың ерке еткенін,

Білем сені - өр көңіл, жомарт едің,

Енді бүгін... қалай бұл кер кеткенің?

Жә, жә, жарар,

Өткен күн оралар ма,

Қарау керек, бауырым, саған алға.

Басындағы бөрік пе,

Орамал ма?

Бөрік болса, ауыс тез басқа күйге,

Көз жасыңды көрсетпе жас сәбиге.

Көз жасыңды көрсетпе, сұранамын,

Әй, әй, жігіт, сен маған ұнамадың.

Жас нәресте көруге тиісті емес,

Әкесінің еңкілдеп жылағанын,

Әкесінің тым күйреп құлағанын.

Ерлік пенен ездіктің жолы қатар

Екеуінің арасы бір-ақ адым.

Көз жасыңды көрсетпе, сұранамын.

Көтер, кәне, басыңды, қалай бұның,

Мұз боп еріп кеткен бе бар айбының?

Көтер, кәне, басыңды,

Күніңді босқа өткізіп пе едің,

Тағдырың неге сыр айтты сараң?

Өмірдің барлық сәтсіздіктерін

Бақытсыздық деп кім айтты саған?

Кім айтты саған:

Тұлпарды сүрінбейді деп,

Асауды мінілмейді деп,

Ақкөйлекті кірлемейді деп,

Қара ешкі мүжіген ағаш

Қайтадан гүлдемейді деп?

Кім айтты саған:

Жұрттың бәрі мейірбан, арайлы деп,

Жұрттың бәрі шындықты қалайды деп,

Биікті ардақтайды деп,

Асылды қорлатпайды деп...

Тоқырау білмес айбыны

Адалдық деген - әлемнің ұлы байлығы.

Бетіне жиған ұятты

Әйтсе де, кейде ол кінәмшіл бала сияқты.

Тірлікте осы баланы

Өкпелететіндер бар да,

Жұбататындар бар.

Жек көретіндер бар да,

Ұнататындар бар.

Арын сатып қорлайтындар бар да,

Жанын сап қорғайтындар бар.

Қиналып бекер алаңдадың-ау,

Ойынды шығар өріске.

Өзің-ақ айтшы ғаламда мынау

Жеңудің бәрі жеңіс пе?

Жігітке арман жеткізіп пе еді

Өз сорын өзі жеңбесе.

Өмірдің барлық сәтсіздіктері

Бақытсыздық емес, ендеше!





ӨЗЕНДЕР

Мыңбай Ілесовке

Ән туады мұраттан,

Ой туады сұрақтан,

Небір үлкен өзендер басталады бұлақтан.

Бірақ соның барлығы жете алмайды теңізге,

Жоғалтады өзді-өзін, түседі де көп ізге.

Өмір кейде тым қатал, өмір кейде тұйықтау,

Кей өзеннің жолына бөгет болды биік тау.

Небір асау, асығыс, шулы өзендер ақ тарлан,

Ағып-ағып барған да, құмға сіңіп жоқ болған.

Жолсыздық пен жөнсізді жалықты көз көруден,

Құтқар анау өзенді құмға сіңіп елуден.

Құтқар анау аққуды сол өзеннен жеруден,

Ағын судан зерігіп, шалшық суға сенуден.

Өзен болу үлкен сын,

Бақыт емес ол да аса,

Теңізге ағып баруға мүмкіндігін болмаса.





ЛA ВАЛЕТТА МАҢЫНДАҒЫ ТҮН НЕМЕСЕ ҚАСИЕТ МҰНАРАСЬІ

Мальта қызы жиырма үшке толғанда

Иек артып арманға,

Жанары жайнап,

Шашына аляндр гүлінен жемелек байлап,

Қоштасып бал дәурен шағымен саялы,

Өртеніп іштен,

Толғанып, алқынып,

Нән үлкен ыдысты

Терезе алдына қояды,

Әбден қызарып піскен

Алма мен бананға толтырып.

Бұл — бойжеттім дегені.

Міне, осылай, сынға түспек сұлу қыздың беделі.

Ал, үміткер жігіт біткен қақпа алдына тұра қап,

Алма-кезек өз бақытын сынамақ.

Кім ұнамақ бұл сайыста, кімнің даңқы құламақ?

Қыз отырар терезенің жабығынан сығалап.

Бірі мұңлы гитар тартып, бірі назды ән салып,

Бірі қыздың сұлулығын жырға қосып тамсанып.

Күн батқанша өз өнерін көрсетеді жан салып,

Жанын салған өнерпазда жігер жатпақ қаншалық.

Егер де қыз терезеден саған күліп қараса,

Той қамына кірісе бер, бағың жанды. Тамаша!

Үйлендің бе, бітті әңгіме, жолың болсын, мархаба!

Ажырасу туралы заң атымен жоқ Мальтада.

- Жарың жайсыз боп жолықса бақыт іздеп жаңадан

Әуреленбе, өліп қана құтыласың сен одан, -

деді Мальта тарихшысы көзбен қарап жұмбақты.

Жанарында сөзбен айтып жеткізе алмас мұң жатты.

Мұңыңды ұғар жан табудан не бар екен қымбатты,

Көк теңізді кешіп барып, алауланып күн батты.

Сары аралдың сәні болған, сары мәрмәр қақпалы

Жымыңдайды Лa Валетта қаласының оттары.

Осы маңның бүкіл тыныс тіршілігін қолға алып,

Арнасына шалқып сыймай теңіз жатты толғанып.

Толғанбаса теңіз теңіз, адам адам бола ма?

Біз бөлініп шетке шықтық, үнсіз тұрдық жағада.

Үнсіз тұрдық,

- Аға, — дедің біраздан соң сен маған, -

Аға,— дедің,— мен бір жанмын, бақ жұлдызы жанбаған.

Сырымды ашсам сенгендігім, бұйырмаңыз айыпқа,

Кейде өзімді ұқсатамын ескегі жоқ қайыққа.

Қандай қорлық, шынымен-ақ ескексіз боп қалдым ба?

Осы ұзақ саяхатқа шығар жолдың алдында

Шорт үзіліп үмітім,

Ойда-жоқта тастап кетті, сенген, сүйген жігітім.

Көкірегімде өшпенділік барда мен де өшпеймін,

Бұл қылығын қашан көзім жұмылғанша, кешпеймін!

- Жоқ, сен оны сүймейсің, сүймегенсің және де

Шын махаббат, қалқам-ау, қара күшке көне ме?

Шын махаббат— қасиеттен құралатын мұнара,

Қасиетке сызат түссе, мұнара аман тұра ма?!

Ғашық адам сүйгеніне өзінің

Жаманшылық ойлай ма екен сірә да?

Тек жүрегін салар жерде білек күшін танытқан,

Білек күшін танытам деп тілек күшін арытқан

Тура сенен айнымаған сұлу қыз

Бір кез маған жолыққан, -

деп едім мен, жалт бұрылдың сен кенет,

Жалт бұрылдың көкірегіңді бір қара күш желкелеп.

"Тоқта, тоқта, қара күштің адымы әр кез келте" деп

Тобығыңнан теңіз суы қағып жатты еркелеп.

Қайрылмадың, жауабымды ауыр алдың көңілге,

Адал, батыл мойындау да түспес, қалқам, жеңілге.

Тек табудан, жоғалтудан, іздеуден

Тұратұғын мына қатал өмірде!





ҰШАҚ ҮСТІНДЕГІ ОЙ

Шаңқай түсте,

Яки нұрлы ақ таңда,

Нән ұшақпен самғап бара жатқанда,

Көз салсаңыз төменге:

Біртегіс боп көрінеді жыралар,

Тереңінде жыланы бар ұралар,

Байқалмайды әжім-әжім қыраттар,

Қырат көзін жарып шыққан бұлақтар.

Бұққан сансыз құпиялы ойларға,

Біртегіс боп көрінеді сайларда.

Біртегіс боп көрінеді

Қыр мұрынды қырқалар ала бөтен,

Сәулет беріп жатқандай далаға кең.

Сөйтсем, мына қашықтық қанша сырды

Сырт көздерден бүркелеп қалады екен.

Мен де сенен көп мезгіл қашық жүріп,

Назарымды жан-жаққа шашып жүріп,

Байқамаппын жаныңның жыраларын,

Жылан бұққан зымыстан ұраларын.

О,тағдырым, Тірек бол тілегіме,

Сабырлы ойдың қашырма сұрқын тіптен,

Қас пен достың қажырлы жүрегіне

Тек жақыннан қарауға мүмкіндік бер!

Ал егер мен жақыннан қателессем,

Жақын келген бақытқа қуанбасам,

Жақын тұрған биікке шыға алмасам,

Жақын жүріп жауымды танымасам,

Жақын жүріп досымды ұға алмасам,

Өз қайғыммен өзімді жазалағын,

Онда менің өзіме - өз обалым!





ҮНСІЗДІК

Бір танысым қонаққа шақырды да,

Топ адамның көзінше

Пікір пішіп өзінше,

Көңіліңді елемей аппақайдың,

Досым, сені жатып кеп даттады-ай бір.

Кеткен шақта әділдік заңға айналып,

Ақты қара деп айту қандай набыт.

Үнсіз қалдым.

Өзіңді нақ сол сәтте

Ақтап алар дәлелім болмай қалып.

Өткен күзде билетін жоғалтып ап,

Бір қарт әжей вокзалда жылап тұрды,

Жылап тұрды, еңсесі құлап тұрды,

Жанарында жалыныш сұрақ тұрды.

Кеткен шақта ізгілік заңға айналып,

Жомарттықты тұсаулау қандай набыт.

Үнсіз қалдым.

Қалтамда нақ сол сәтте

Көк тиын болмай қалып.

Өмір сансыз сауалын тартыпты алға,

Кездерім бар өзімді қор тұтқан да,

Мүмкіндігім жоқ сәтте мұңға батам,

Үнсіз қалып отырам сондықтан да.

Табиғаттың тымырсық ақпанындай,

Ақпанындай, жылдардың қақпанындай,

Мені осынау мейірімсіз үнсіздіктің

Азабынан әрдайым сақта, құдай!





ТҮСІНІСУ ТЕОРЕМАСЫ

Келіп жатыр, кетіп жатыр дарындар...

Қара бұлттай қайғы жапты бөлмені.

Адамзаттың алғыр, ұлы қыраны

Лев Толстой жатыр еді өлгелі.

Әйелі кеп қолын сүйіп, жылады:

"Тежей алмай мінезімнің тасырын

Өзіңменен өтті жарты ғасырым.

Мен бейбақты кешіре гөр.

Күнәм көп...

Кешіре гөр,

Кешіре гөр, асылым?!"

Өткен күнің оймен шолып алыстан

Үнсіз, іштей күбірледі данышпан:

"Жә, кемпірім,

Жасыңды тый,

Жетті енді,

Жылап ешкім қайыра алмас өткенді.

Қаштым сенен...

Саған жақын жүргенше,

Артық көрдім жиһан кезіп кеткенді.

Жалғыз сенен қаштым ба екен мен бірақ,..

Ресейден бөлінбестей болдым-ақ,

Із бастадым күртік қарды омбылап.

Күллі әлемді тамсандырған ақылым

Сенен қолдау таппағаны қорлық-ақ.

Бір шындық бар еншімнің жоқ таласы –

Ұл-қызымның болдың ғазиз анасы.

Қартайғанда түсініспей, әттең-ай,

Жолымыздың қырсыққанын қарашы.

Дей алмаймын: "Маңдайымның сорысың.

Қамқорым боп создың қанша қол ұшын.

Бірақ мені түсінбедің.

Түсінуге және де Тырыспадың...

Кешірмеймін сол үшін,

Кешірмеймін сол үшін..."

Күллі адами пенделікпен алысқан

Қыран ойы тұрақ таппай ғарыштан,

Әйеліне қарап терең күрсіне

Мәңгілікке көзін жұмды данышпан.

Қайда, қайда көңіл сырын көзден ұғар нәзіктік?

Үш өлшем бар —

Биіктік пен тереңдік, кеңдік (яки жазықтық).

Бұл үшеуін бағаламау — көзсіздік һәм кереңдік.

Ал түсінбеу...

бақытсыздық болар ол.

Иә, адамдық қатынаста жоқ әлі де сара жол.

Оңай емес,

оңай емес бұл егес,

Қашан болсын бірлік жолы бұрыстау.

Керек десең, түсінбестік — кінә емес,

Қылмыспен тең — түсінуге тырыспау.

Ох, қаншама бұлақтарды жұрт түсінбей суалтты.

Сөйтіп, қанша бәйтеректі қуартты.

Ох, қаншама ұлыларды жұрт түсінбей өлтірді,

Сөйтіп, мына тіршілікке үлкен зиян келтірдің

Бруноны отқа жаққан,

Галилейді сотқа тартқан,

Біржан салдың арқан байлап қолына,

Жылан болып Ұлықбектің иірілген жолына -

Түсінбестік еді ғой.

Соның бәрі адамзаттың сорына.

Түсінбестік аз жайды ма қанатын?

Мұнан асқан нала бар ма?

Ұлы Абайды сабаған да

Түсінбестік болатын.

Талантына тамсандырған талайды

Жазған шақта Әуезов сол "Абайды"

"Бұл туынды шыға алмайды белеске",—

Деп құлшына қарсыласқан,

Қияс ойға қамшы қосқан

Тағы да сол түсінбестік емес пе?!

Ал Әуезов жолсыздыққа бұл сынды

Ызалана қол сілтеп,

Іштей, үнсіз күрсінді:

"Түсінетін халық аман болсын",—деп.

Өткен - өтті.

Бірақ бәрі есепте.

Қандай азап,

Қандай азап — ұғыспау.

Түсінбеген кінәлі емес десек те,

Қылмыспен тек—түсінуге тырыспау.

Түсінбестік — секілді бір көк тұман

Сол көк тұман тудырады көп күмән.

Бір жас дарын көтерілсе мінбеге,

Жұрт түсінбей қалмаса екен деп тұрам!





ТЖ-ЛАР

Жағымпаздық бұл заманда басты өнер,

Шындық оған бола алмай жүр тас кемер.

Қазіргі бақ қайсар рухты ерді емес,

Арын сатқан жағымпазды ескерер.

Дәуірдің де даңқы солар төс керер,

Оны ойласаң жанарыңа жас келер.

Кеудесінде жалғандықтың мұзы бар,

Қажет кезде мұз үстінде қызынар,

Басшы алдында жас келіндей сызылар,

Кілең табан жалағыштар — ТЖ-лар.

Оларды ертең адалдықтың тұзы ұрар.

ТЖ-ларға егер бөгет қоймасақ,

Ұлтымыздың ауа райы бұзылар.

Ей, қарт ТЖ, қамқорсынып тасыма,

Қарасаңшы сақалыңа, шашына,

Ел сенімін ақтағаның осы ма?

Атанғанша жалғандықпен ашына,

Беделіңді намысыңнан асыра,

Күлкі болдың қасың түгіл досыңа.

Биліктің лас көн етігін тіліңмен

Жалайтындай не күн туды басыңа?

Оң мен солым сансыз ТЖ, күлем бе,

ТЖ-ларын көтерген даңқ-кілемге

Әлде қарғыс тиді ме екен бұл елге?

Тек күні үшін жалбаң қағып иілген

Пәс кеудеге асқақ рух түнер ме?

Самал қажет індет бұлтын түрерге.

Жағымпазын тау санаған,

Шыншыл ұлын жау санаған ұлттың

Мүмкіндігі аз мазмұнды өмір сүрерге...

Мінезсіз ұлт айналмайды ұлы елге.





БІЗ, ҚАЗАҚТЫҢ ЕКІ АҚЫНЫ, БІРГЕМІЗ

Олжас Сүлейменовке

Біз, қазақтың екі ақыны, әрқашанда біргеміз,

Түрлі сыпсың сөздерден де,

Ызғар шашқан көздерден де,

Заман мен заң өзгергенде,

Бүлінген жоқ іргеміз.

Бірімізді екіншіміз ылғи қолдап жүргеміз.

Біз, қазақтың екі ақыны, әрқашанда біргеміз.

Көзі тірі пайғамбар жоқ, даңқы шырқап өскенмен,

Пайғамбардың барлығы да өз жеріне кеш келген.

Бұлт құрсамай тұрар кезі өте сирек Айдың да,

Ал сен туған мекеніне терең тамыр жайдың да,

Айналдың зор айбынға,

Міне содан өрбіп жатыр бақытың да, қайғың да.

Алғаш рет сен қозғалдың ұлт намысы дегенде,

Халқымыздың ұлы рухын алып ұштың көп елге,

Баба түркі сөз төркінін ыждағатпен қопардың,

Семейдің зор қасіретін әйгіледің әлемге,

Сөйтіп Абай, Шәкәрімнің аруағынан бата алдың.

Мен Аралдың, Желтоқсанның мұң-зарына болысып,

Қыран таулы қырғыздардың ел ақыны атандым...

Ешкім бізді өгей ұлы дей алмайды Отанның.

Елден алған, жерден алған жырларының қуатын

Жолың болғай, ғасырының үні болған ұлы ақын!





ҚАЛДАЯҚОВ ӨЗЕНІ

Бар қазақты тамсандырған,

Таңнан-таңға ән салдырған,

Өзің әнмен қарсы алдырған Шәмші едің,-

Зорсығанның көбісі құры сүлде,

Ешкім көзі тірісінде

Ән көгінен дәл өзіндей таба алған жоқ нар сенім,

Қандай ғажап кереметің бар сенің.

Ұлылыққа еліктегіш отсыз, нәрсіз көздер көп,

Біреулер жүр саусағының көмегімен сазгер боп,

Ал сен ұлы жүрегіңмен,

Пейіліңмен,тілегіңмен,

Күллі тамыр тірегіңмен,

Дарын едің алдына жан салмаған,

Ұлт сезімін арқалаудан талмаған.

Отырардың еңкеймеген рухын

Әр қазаққа ән арқылы жалғаған.

Бәлкім, содан маңдайыңның қасіреті тым қалың,

Пенделік пен кенделікті көп көрсең де сынбадың.

Заманыңда ұшырсаң да әннің небір сұңқарын,

Тіпті сазгер қоғамына мүше болмай кеттің-ау,

Ерлік шығар сондай сәтте еңкейместен тұрғаның.

Өкпелеме қазағыңа, өкпелеме, іңкәрім.

Жігіттің бір жарқыны едің,

Дәуірдің сом алтыны едің

Едің және арайы.

Бірақ сенен әлдеқайда қымбатқа

Бағаланды қалайы,

Солай көшкен бұл даладан ұлылардың талайы.

Мына шақта, ізгіліктің тауы тозған кезеңде,

Қырандардан қораздар мен тауық озған кезеңде,

Хас тұлпарды топ жабағы

Қалың шаңға жауып озған кезеңде,

Айналдың сен енді ешкім бөгей алмас өзенге.

Енді саған өшпес, өлмес атақ, данқтың кезегі

Келгендігін досың, түгіл қастарың да сезеді.

Кеш болса да жадырап ақ, еркелеп ақ еліңе

Ұлтымыздың ұлы өзені, Қалдаяқов өзені.





АЙБЕРГЕНОВ ШЬІҢЫ

Бәйшешектің ғұмырындай тағдыр кешкен мәрт батыр,

Өлеңінде ешбір ғасыр өшіре алмас өрт жатыр,

Намысыңды дәуіріңе еткізбедің қақпақыл.

Міне содан, ұлтымызды рухсыздан күзетіп,

Сенің,жырың шекарада әлі күнге сапта тұр.

Пайымдаймын, мойындаймын,сен данасың, мен -бала,

Ұлтыңа кім жақын, алыс, айқындайтын ел ғана.

Он том өлең жазғандарды кетті ұмытып кең дала.

Бірақ шағын он өлеңмен он миллион қазақты

Толғандырған, таң қалдырған Махамбет пен Сен ғана.

Адамдықсыз ақындық жоқ, тырмыссаң да жан сала,

Жомарттықсыз тағы алысқа шабамын деп шаршама,

Батырлығың қанша болса ақындығың соншама.

Тіпті өзіңді сыйдырмаған данқтың тар төріне

Мені бірге ап шыққың кеп арпалыстың қаншама.

Заманының ыңғайына жүрмей кеткен, іңкәрім,

Саһ өнерде қызғанышты білмей еткен, іңкәрім,

Иығына бүтін бешпет ілмей кеткен, іңкәрім!

Жер астынан сәлем жолдап жатырсың сен күн сайын,

Қазағымның маңдайына сыймай кеткен, сұңқарым.

Не жақсылық болса алдымен елге болсын дегенсің,

Сондықтан да сенің даңқын, сенің салтың көгерсін.

Сайын далаң жырыңды еске ап күлкісін сәл шегерсін.

Әр жүректе бұлтқа оранған қасиетті бір шын бар,

Ол — ақындық мәрттік шыңы, Айбергенов деген шын...

Ұлт рухы қай кезде де қанаттыға астана,

Айбергенов шынын көрсең, атыңнан түс, жас бала!





ҚАЗАҚТЫҢ БАС БҰЛШЫҚ ЕТІ

(Қажымұқан қабірі басындағы ой)

Тұлпар далаң, іңкәр далаң айтып жатыр алғысын,

Қабіріне бас игендей тәкаппар тау, қарлы шың.

Күллі қазақ әйелдері толғатса да қанша рет,

Туа алмастан келеді әлі саған ұқсас нар мүсін.

Ұлтымыздың қара күші, дара күші, армысың,

Біз аспаған биіктерден сенің даңқың қарғысын.

Беске толған шағым еді.

Қасқасудың төсінде

Беу, Қажеке, әкемді іздеп келген кезің есімде.

Шетте жүріп мекенінің амандығын сұраған,

Кезеңі еді әкемнің ол көңіл шыңы құлаған.

"Туған жерден мені іздейтін бар екен деп бір адам",

Құзар тауға сүйенгендей сені құшып жылаған.

Сен әкеме жігер беріп, мейіріміңнен от өріп,

"Мына ұлың палуан болсын!" дедің мені көтеріп.

Жә, палуандық қайда маған, нәзік, жұқа кескінмен,

Жел үрлесе құлайтындай қауқарсыз боп өстім мен.

Бұл не тағдыр, сусыз көлдің қоғасындай мәні кем,

Тән қуатын күйттегеннің жығылдым мен бәрінен.

Намысыма қамшы басып, бірақ қарап қалмадым,

Өзің жеңген жарты әлемді мен де біраз шарладым.

Ой қуатын жарқыраттым талай көңіл көгінде,

Бәлкім, мені рухымен палуан болсын дедің бе?

Бір шынары атансам мен сен даңқ қосқан Отанның,

Мүмкін түскен нұры шығар сонда берген батаңның.

Қазақтың бас бұлшық еті, құлагер төс, піл табан,

Қара күште әлі ешкім жоқ сенше биік шырқаған.

Өнерге де өзгелерден жақын ең ғой біртабан,

Рух қашып бара жатыр өзің өскен қырқадан...

Бүгін мені қайта көтер, жарты ғасыр өткен соң,

Қанатсызды мойындамас мінезіңмен бұрқаған.

Сол бір салтын тірі тұрса, тұрар әр кез ұлт аман,

Елімнің бас бұлшық еті, құлагер төс, піл табан...





АЛҒЫС АЙТЫП ӨТЕМ САҒАН

Рысбек Тұрысбековке

О бастан-ақ Мен Сен болғам,

Сен, әрине, Мен едің,

Екеуміз қос желкені едік достық атты кеменің.

Келер таңға қиял жалғап, сыр толғасып кей күн біз

Шын досы жоқ адамдарды аяу керек дейтінбіз.

Адал достық құдіретін ешбір сезім бөгемес,

Тіпті көзсіз махаббаттан оның даңқы кем емес.

Тірліктегі менің әрбір өрісім мен жеңісім

Ең негізгі қуаныш боп есептелді сен үшін.

Қалжыраған сәттерімде қайғы-мұңмен қағысып,

Пейіліңді қанат етіп,сен жетуші ең ап ұшып.

Енді бейнең алыс тартты қалың тұман ішінде,

Еш айырма болмап еді сөзің менен ісіңде.

Зор пенделік тарту күшін жеңе алғанын үшін де,

Саф адалдық ауасымен дем алғаның үшін де,

Маған шексіз және шетсіздене алғаның үшін де,

Алғыс айтып өтем саған өңім түгіл түсімде.





ОРАЛУ

(Мойынқұмдағы Қайрат Рысқұлбековтің

ескерткішін ашардағы сөз)

Нақ төрінен мәңгі итжығыс түсіп жатқан майданның,

Жігеріңмен көктеп өтіп,

Ұлт мүддесін шекпен етіп,

Төбең бір сәт көкке жетіп

Өз өлкеңе ескерткіш боп оралдың ба, айдарым!

Жетекке алып саналы арман,

Бүршігіңді жаңа жарған шағында,

Денең қалып сонау Семей түрмесінің маңында

Мойынқұмның топырағын қайта бастың кемелдеп,

Ара жігін ерлік пенен ездіктің

Бір-ақ қадам екендігін дәлелдеп.

Қиын сәтте жалау еткен намысың,

Даңқын ассың, қайсар ұлан, жанын қиған ар үшін.

Ноғайбайдың перзенті боп Алматыға кетіп ең,

Бар қазақтың мақтаны боп қайта оралдың, арысым!





НАУРЫЗҒА ОДА

1988 жылы да — мен үшін рухани жеңіс жылы. Колбинмен және бір топ өз ұлтымыздың нигилистерімен өткен мылтықсыз шайқаста асығым алшысынан түсті. "Наурыз — ислам дінінің қалдығы" деген сыңаржақ пікірді малданып, көлденең тұрмақ болғандар жеңілді. Кең байтақ, қазақ жеріне, іле-шала күллі Орта Азияға 62 жылғы үзілістен соң "Наурыз" мерекесінің қайта оралуына септігім тигеніне қуаныштымын.

Мына жыр Алматыдағы М.Горький атындағы демалыс паркінде, 100 мың адам жиналған сол шадыман мерекеде оқылып еді.

( Күнделіктен)

Қанша ғасыр сән берген даламызға

Өзгеше бір әні едің байтақ елдің,

Сәлем, Наурыз!

Сен біздің арамызға

Алпыс екі жылдан соң қайта келдің.

Сен ең көне жырысың санамыздың,

Рухи шаттығымсың тасып толған.

Сені тойлап, бабасы бабамыздың

Әжемнің әжесіне ғашық болған.

Сен бүгін арнасысың дара күйдің,

Сан пейілдің төрінен күлімдейсің.

Сен менің ұлы бабам Фарабидің

Кешігіп елге жеткен үніндейсің.

Басыңды көтер, қане, күн қақтаған,

Сен енді басқа айқайға бұрылмайсың.

Тымырсық, тылсым жылдар тыңдатпаған

Сен бізге Шәкәрімнің жырындайсың.

Ғасырды көктеп өтіп сұңқар сезім,

Немерем тік көтеріп уақыт туын,

Ғашығына арнаған іңкәр сөзін

Өзіңнің тойыңда айтса - бақыттымын!

* * *

Көкірегімде төрт сәуле бар төрт бақыттан тұратын,

Төртеу — менің мұратым.

Төртеуінен алма-кезек нұр алам.

Біріншісі — туған елім — ұлы анам.

Екіншісі — ғазиз анам, саулығымды сұраған.

Бірақ маған екеуі де — бір адам.

Үшіншісі — намыс үшін беріспеген күндерім,

Жанған отты өшіруге келіспеген күндерім,

Жақсылыққа жақсылықпен өріс берген күндерім,

Тағдырымның жанарынан жеңіс көрген күндерім.

Сүрінгенді сүйеймін деп құлап қалған кездерім,

Өзім жылап, жан досымды жылатпаған кездерім.

Бәрі-бәрі, жомарттығым, адалдығым сондағы

Кеудеме кеп жиналды да, бақыт болып орнады.

Төртінші ме?

Төртіншісі — сәл тайқыса болар мұң,

Маған деген адалдығы ол,

мені сүйген адамның.





РУХ МЕКТЕБІНДЕГІ МҰҢ

Төлен Әбдікке

Асқақ ұстап жастық туын,

Алпыс таудан астық бүгін.

Алла білер, алдымызда енді қанша қалды тау,

Барлық батыл ойларыңның алды — күрес, арты - дау.

Кейде албырт Батырлықта Тасырлықтан кетпекке

Оймен, мұңмен көз тастайды Рух атты мектепке.

Ол мектептің түсі жадау, терезесі қираған,

Ішіне даңқ сыйғанымен, даңқы байлық жимаған.

Содан оған жұрттың көбі құлықты емес баруға,

Шу менен Бу дес бермейді мектеп парқын тануға.

Сол мектептің ұстазы едік, нәпсіге бас имеген,

Аңқау, сенгіш адамдығын қайсарлығы сүйреген.

Күллі рухсыз биіктердің парқы, даңқы сұйықтау,

Біз шыққан тау — Шындық тауы, барлық таудан биік тау!





ЖАҢА ҚАЗАҚТАР НЕМЕСЕ РУХАНИ БАЙЛЫҚСЫЗ ДА МЕМЛЕКЕТ ҚҰРУҒА БОЛАДЫ ДЕП ОЙЛАЙТЫН ЖАС БИЗНЕСМЕНГЕ ХАТ

Жаңа қазақ, шала қазақ — жас інім,

Алшысынан тұрды бүгін асығың.

Саған қарап ойландым да, жасыдым.

Айырмаған азғыны мен асылын

Мына ғасыр, бәлкім, сенің ғасырың.

Мына ғасыр безбүйректеу өр ғасыр,

Жүрегінде сезім емес, қорғасын,

Шетке қақты тұлпары мен жорғасын.

Қақпай қайтсін, бәрін сатып алуға

һәм сатуға мүмкіндігі болғасын.

Сенде қазір думан дәурен, масат күн,

Өзіңді-өзің бар жауаптан босаттың,

Рухани байлыққа да тас аттың.

Аудандағы жалғыз кітап дүкенін

Сатып алып, сырахана жасаттың.

Тез ашылып саудагерлік дарының,

Таудан, тастан қайтпастай өр арының,

Саудаладың Алматының жарымын.

Ұлағатты ұлы қазақ елінде

Сатылмайтын байлықтар да бар, інім.

Жалғыз саған борыштыдай бар халық,

Топ ішінде ісіп-кеуіп, нарланып,

Кейкиесің қол беруге арланып.

Дегенмен біз сені туған ұлттың

Сатылмайтын қасиеттерін қорғадық.

Көз көп қазір сыртымыздан сын айтар,

Бәйтеректі мазақтаса құмай тал,

Ерден бұрын ел сенімін мұңайтар.

Бірақ бізге өз ұлтыңды өзгеден

Кем сүйесің деп, қанекей, кім айтар?

Асау даусы әр қиырдан естілген

Ағаң бізбіз, ерте есейіп, кеш күлген.

Аман қалған талай қарлы көшкіннен.

Уақыт артқан абырой мен беделі

Сұрап, сатып алынбаған ешкімнен.

Желтоқсанда құрық түсіп арманға,

Жас буынның өзегін өрт шалғанда,

Үнсіздігі айналып зор қорғанға,

Дәл бүгінгі батырлардың көбісі

Столына жасырынып қалғанда,

Найзағайлар жарқ-жұрқ ойнап аспанда,

Ұлтымызға ызғарлы үрей шашқанда,

Қыздарымыз қайсар мінез ашқанда,

Кей еркектер, құдай қара басқанда,

Ұқсағанда піштірілген қошқарға,

Қонаевтың жақсылығын көргендер

Қонаевты жалғыз тастап қашқанда...

Сахаровқа іні болып табысып,

Горбачевпен, Крючковпен қағысып,

Талай залым алпауытпен алысып,

Біз тіккенбіз басымызды бәйгеге

Бар қазақтың ар-намысын ап ұшып.

Ұлтымыздың әр мұңының басында,

Салт пен сана, тіл мен дәстүр қасында,

Арал зары шапқан кезде насырға,

Қорғаушы боп тағы да біз жүргенбіз

Мейірім қосып мейірімсіздеу ғасырға.

Тамырсыз жан жұрт мұңына саңырау

Деген пікір рас па еді, тәңір-ау?

Неге болдық рухсызға қоңырау?

Қандай қорлық, ағыл-тегіл дәулеттен

Дәулеттінің жан байлығын танымау.

Дәстүріміз тұрса екен деп күшінде,

Егемен ел болуды аңсап түсінде,

Ұлы арманы запыран боп ішінде,

Сан ғасырлық ұлтымыздың шайқасы

Сендейлерді тайраңдату үшін бе?

Мұндай бақты көрдің бе екен түсінде,

Бүгін жұртты менсінбеген пішінде

Шыға келдің айналып тас мүсінге.

Біздің қилы күресіміз кешегі

Сені атқа отырғызу үшін бе?

Біздің дәуір нарықтан кеп табылды,

Бірақ., нарық жүрмей жатып жаңылды.

Нақ сол тұста сынап қалдың бағыңды:

Қоғам мүлкін заңдастыра жымқырып,

Іс бастап ең, байлық сел боп ағылды.

Рухынан артық қойған қарынды

Шын безбүйрек болып шықтың алымды.

Нәтижеде жұрт қалтасы қағылды.

Ал, әйтпесе мына үйлер, зауыттар

Қайдан тапқан дәулетіне алынды?

"Бөлінсе де сана төртке, ми үшке,

Нарық заңы солай, жөнсіз тиіспе!" –

Дейді біреу шығып алып мүйіске.

Сонда қалай, кедейленіп бар халық,

Жүз-ақ адам бай болуға тиіс пе?

Жүз бай шырқап, миллион кедей аһ ұрған,

Пайда тым аз жүз бай еккен дақылдан.

Кім бар жұртты тең баюға шақырған?

Қайыршысы жоқ ел,"- депті ақылман.

Сорласа жұрт рухсыздан сорлайды.

Қырандардан биік қойсақ торғайды,

Отанды кім торғайлардан қорғайды?

Рухсыздың, қайырсыздың баюы,

Бәлкім, ертең ұлтымызға зор қайғы.

Жинасаң да әлемнің бар алтынын,

Адамдығын көрсетпесе жарқылын,

Қоршар сені салқын шаттық, салқын үн.

Ешкім рух байлығынан бөлініп,

Шын бақытқа жеткен емес, жарқыным!





ЦЕМЕНТ

С.Сейтжановқа

Құм мен құмды кіріктіріп жалғайтын,

"Тас пен тасты біріктіріп қолдайтын,

Топтасуға жаны ғашық,

Үгілгеннің бағын ашып,

Тек тұтастық мүддесінен самғайтын

Құрылысқа арзан әрі тиімді,

Теңге ететін, қоңды ететін тиынды

Жаңа цемент ойлап таптың, жас ғалым,

Құрмет көргей құмға жазған дастанын.

Азаматтық санамыздан ғылым озса, не етерміз?

Аман тұрсақ, әлі талай жаңалыққа жетерміз.

Бірақ мынау ұлтымызды жауырыны құрысқан,

Бірлік емес, байлық үшін жұлысқан,

Бас басына би болуға тырысқан,

Қалай, қайтіп біріктірер екенбіз,

Қалай, қайтіп кіріктірер екенбіз?

Рухсыз бен ұлтсыздың бағы жанған заманда

Басымды ием, дәл осы іске цемент тапқан адамға!





ЖҰБАЙЛАР БАР ӘҢГІМЕСІ ТАУСЫЛҒАН

Гамбург сотына бір әйел күйеуімен ажырасатыны жайлы өтініш тапсырды. Бітімге шақырған coт мүшелеріне әйел үзілді-кесілді қарсы тұрып, мынадай уәж айтты:

- Бірге тұрмыс құрған 17 жыл ішінде жұбайымның менімен әңгімесі үш-ақ сөйлемнің төңірегінде болды. Таңертеңгі айтатыны - "Қайырлы таң", кешкілік жұмыстан оралған соң: "Тамаққа не бар?" — деп сұрайды. Ал сағат тілі түнгі 11-ді көрсеткенде :"Ұйқыға жатайық," — дейді.

Coт әйелдің күйеуімен ажырасу талабын орынды деп тапты.

( Газеттен).

Тағдырыңды қатыгез де, сараң де,

Сен сүйгенмен, ол сүймесе - шараң не?

Махаббат ол — қос жүректің әні ғой,

Өзіңе сай дауыс керек әр әнге.

Сүйіктім-ау,

Сәнсіз өмір мәнді ме?

Мәнсіз адам шырқай алмас әнді де.

Бәсеңдетпе,

Қарлықтырма дауысыңды,

Бақытсыз боп қалмау үшін мәңгіге.

Сүйіктім-ау,

Әнсіз өмір мәнді ме?

Ән түзелсе, түзейміз ғой сәнді де.

Жұбайлар бар әңгімесі таусылған,

Ал махаббат — таусылмайтын әңгіме!





ШЕКАРАСЫЗ ЖОМАРТТЫҚ НЕМЕСЕ ҚАЛЕКЕШ ҚАРАҒҰЛОВТЫ ІЗДЕУ

Өмір деген ұлы өзенде ғарышқа атқан толқындарын,

Бәрі де есте, алқынғанын, бақыт іздеп шарқ ұрғаның.

Ашық-адал мінезіңді ту ғып ұстап жарқылдадың,

Бірақ неге қайығыңды құзға соғып алдың, жаным?

Кей адамның рухынан бақыт кейін қап жүреді,

Жігіт едің аузын ашса, көрінетін ақ жүрегі.

"Дарындыдан қарынды озсын!" дейді күліп заман арсыз,

Нақ осы ұран тұрған кезде қалай түлеп, ағарарсыз,

Қарын күшін мойындамас жұртты қайдан таба аларсыз?

Таба алсаңыз, мұның ерлік екендігін бағаларсыз.

Сатылғанның барлығы - күл, сатылсаңыз - жоғаласыз.

Ал, сен соны тым ерте ұққан жомарт болдың шекарасыз.

Күнде үйіне қонақтарды топ-тобымен алып келіп,

Таң атқанша лаулап-жанып, әрқайсысын танып, көріп,

Және оларды әнге, жырға, ой-толғауға салып көріп,

Отырушы ең, қымбаттым-ау, жүрегіңнен жарық беріп.

Дархан, аңғал болмысыңа пенде көздер таң қалатын,

Кез келгеннен пәктік іздеу саған ғана тән болатын.

Сен бір бөлек ғұмыр едің, сөзі — сенім, ісі — бекем,

Бәлкім ақын болғандығым сендей достың күші ме екен?

Мен қайда ұшсам, қанатымнан, демеп жүрген сені көрем,

Шашым ойша таралады Ақтөбенің желіменен,

Сосын Естай әуенімен, ару Қорлан лебіменен,

Мен қайда ұшсам, қанатымнан, демеп жүрген сені көрем.

Әлі талай биіктерге бірге шырқап, асқақтаймыз,

Дос сезімді өлім жеңбес. Сондықтан біз қоштаспаймыз!





ҚҰЛПЫТАС КЕПИЕТІ НЕМЕСЕ КЕРІ ТЕБУ ЗАҢЫ

Асанәлі Әшімовке

"...Сізге ғашық екенімді бүкпесіз айтқым келеді. Мен ешқашан және ешкімге де, тіпті туған ағама да осындай сезіммен елжірей берілген емеспін..."

(Федор Достоевскийдің Шоқан Уәлихановқа жазған хатынан)

"Досым Федор, Мына хат - соңғы хатым.

Соңғы тыныс, Соңғы дем қалды жақын.

Жайшылықта айырмас ақ, қараны

Сыпсың сөздер бір сәтке тоқталады.

Тоз-тоз болған ағайын басын қосып,

Ертең мені жерлеуге ап барады.

Намыстыны өлімім ойландырсын,

Босқа төккен қалың жұрт қайран күшін.

Мені жерлеу арқылы өз ұлтының

Бір үмітін көмерін қайдан білсін?

Табылар-аудан кімнің жоқшылары,

Жалған жылау,

Жалған мұң кетсін әрі.

Бұл хат саған жеткенше, досым Федор,

Қабірімнің үстіне шөп шығады.

Қажет кезде кергитін шабандана,

Өкпем таудай заңға да, заманға да.

Мен де өзіңе іңкәр ем елден ерек,

Соңғы демім арналсын саған ғана.

Мынау жалпақ әлемде өзендер бар:

Төсінен самғатып ақ қанат шағалаларын,

Мойындамайтын шектелу, шекара заңын,

Бір елден бір елге кесіп өтетін,

Байлығын сан ел несіп ететін,

Еркіне бағындыра алмай,

Табындыра алмай,

Есер күш иелерінің есі кететін.

Кер бұлаң тірлік кері тартып арытқанменен,

Кер қабақ мінез танытқанменен не түрлі,

Ғаламға қарайтын толық күш толыққанменен

Ойнауға болмайды алыптарменен,

Ұлы адамдар ұлы өзендер секілді.

Ұлы өзенім.

Кім бар саған тең келер,

Толқыныңды терең тартып шалқыдың!

Тереңінде жүзе алмаса пенделер,

Онда сенің кінәң қанша, жарқыным?!

Мейлі, ол да арыныңды тежемес,

Айналаңда қызғаныштан тор құрар.

Дарынының әлсіздігін өзі емес,

Өзгелерден көретұғын сорлылар.

Қай кезде де шын достықтың парқы - ұлы.

Тиісті оған әркім басын июге.

Бір адамды, шексіз сүю арқылы

Болады екен бүкіл ұлтты сүюге.

Ерте ояндым, Ерте күлдім,

Құштар едім өзіңмен бір гүлдеуге.

Бірақ, әттең, келте өмірім

Келмей қалды күрмеуге..."

Матай тауын көлегейлеп

Ай қарады албырап,

Қандай кәусар,

Қандай бейқам таңғы уақ,

Жұлдыздар тұр бір сұмдықты сезінгендей қалтырап.

Таңғы ауамен алып соңғы тынысын,

Шоқан мәңгі көзін жұмды...

Аяқталмай қалды хат.

Қырын келген ол ма, әлде ғасыр ма.

Уыз шақта,

Жиырма тоғыз жасында

Шоқан солай екінші өмір бастады.

Ең айдарлы жұлдызынан айырылды

Аңқау қазақ аспаны.

Жылдар озды,

Ескі тозды,

Көнерді,

Озған асылдар көнерте алмас өнерді.

Бір кез Омбы түрмесінің тұтқыны

Федор даңқы шарлап кетті әлемді.

Шоқан жатқан Алтынемел төсі де

Талай-талай той-думанға бөленді...

Осыменен бітіруге болушы еді өлеңді,

Уақыт қанша жасырғанмен өлмеген

Бір оқиға кездеспесе көлденең:

Жай үңілсең көрінбейтін астары,

Ол оқиға-тағдыр, тағылым дастаны.

Көп жыл бойы Шоқанның

Бір топ жақын достары

Ұлы адамның ұлы рухын азалап,

Қайта-қайта ұлықтарды мазалап,

Сонау Ташкент қаласынан алдыртып,

Қырат үстін балға үнімен жаңғыртып,

Мәрмәр тастан белгі орнатты басына,

"Достан — дұға" осы да.

Ізетті іске ізетсіздік жармасты,

Ардан жұрдай бір безбүйрек албасты

Ұрланып кіріп молаға,

Екіге бөліп,

Қол диірмен жасап сол тасты,

Сатпақшы бопты қалаға.

Құныққан деген жаман, ә?!

Нені ұқсын сорлы есалаң кезде,

Тағдырдың өзі салыпты оған қармақты,

Мәрмәрды бұзып қашаған кезде

Көзіне тастың ұнтағы тиіп зарлапты.

Таңменен таңға кірпігін қақпай

Дөңбекшіп,

Тулап,

Бір тыным таппай,

Жасаған емі қонбапты.

Қанталақ көзі қабынып ісіп,

Артынша жерді қармапты.

Нақ сол жылы көктемде

Матай тауы маңындағы көк белге

Қонып ұшқан сыңар аққу

Петрбордың төбесінен өткенде,

Әлгі аққудың мұңлы әніндей

Мұңлы хабар Федордың

Құлағына жеткенде:

- Шапағатқа суарылған сүйегі

Дос сезімде қасиет бар киелі.

Киеліге қол көтерген жолығады бөгетке,

Сауап бопты ойсыз, арсыз төбетке, -

депті ұлы адам бойын дүлей ыза буып, қасарып,

Досын аңсап, жанарына жас алып...

II

Тіршіліктің иірімі неге мұнша көп еді,

Арын өлсе, тәнің қатар өледі!

Бір қасиет бар әлемде қаққан жұмбақ қанатын,

Артық кетсең, қатал қолмен тәубәңді еске салатын.

Әрбір оғаш қылығыңды ұмытпаған, кешпеген,

Ол - табиғат заңдылығы, ғылым әлі шешпеген.

Сәл көңіліме желік енсе, қасиетті сол заңға

Қайшы келіп қалам ба деп сескенем.

* * *

Ғұмырымыз сан үміттен тұрады,

Сан күдіктен тұрады екен, тәңір-ау.

Кімнің қанша керең болса құлағы,

Секілді оған бүкіл дүние саңырау.

Өмір шіркін кейде жомарт қолменен

Сараңдардың шайына сүт қатады.

Кейде қызық, тұлпар жүрген жолменен

Есектер де кетіп бара жатады.

Мұның өзі жомарттыққа сыя ма,

Қыран неге тартады өзін төменге?

Намыстанам, бүркіт ұшқан қияда

Жапалақтың ұясы бар дегенге.

Бақыттылар салған әнді ертемен

Тұрам тыңдап, мен қашанда ояумын.

Жапалақтар ұя салған өлкеден

Сенің даусың естілмесін, аяулым.





МЕН ҚЫЗ YШIH ҰЯЛДЫМ

Өзбекәлі Жәнібековке

Байқатпастан уақытты тез өткен,

Өнер толы өзекпен,

Жыр қанатын безеп кең,

Әмзе басты жиналғандар кезекпен.

Бірақ жұртқа зейін қоймай сыздана,

Ортамызда отырды бір қыз бала.

Miнe, ғажап, келбет қандай, көз қандай,

Сұлулығы қиялыңнан озғандай!

Ақша бұлттың арасынан бір арман

Соған қолын созғандай.

Бозбалалар аузын ашып аңырып,

Қарап қапты қозғалмай.

Думан қызды.

Аянатын заман ба?

Ән кезегі келіп жетті оған да.

Сіңген өнер кәріге де, жасқа да,

Қыз көңілінен таба алмапты баспана.

Әлгі сұлу өзін туған халықтың

Бір әнінде білмей шықты, масқара.

Ал онысын кемшілікке санамай,

Отырды ол өз ойымен одағай.

Бөлме толы жақтырмаған көздерге

Пысқырып та қарамай.

Оғы болмай атуға,

Қарттар жағы наразы тіл қатуда:

"Бұл немене тумай жатып бату ма?"

Нақ сол сәтте сен ән салдың, жан аға.

Бұдан асқан нұрлы шаттық бола ма?

Сен ән салдың, шарықтатып, шырқатып,

Көңіліңнің ақ дауылын бұрқатып,

Сен ән салдың арындатып, зарлатып,

Көздің жасын парлатып.

Айналайын, нар тұлға,

Теңіз болсаң тартылма.

Өзен біткен шапқылап

Еріп жүрсін артыңда.

Әлде шырқау таусың ба?

Ал тау болсаң, таусылма.

Қазақтың кең даласы

Жатты сенің даусыңда.

Көз алдымда көлбеді

Толқын құм мен салқын мұң,

Жарқын белес, жалқын күн.

Жатты сенің даусыңда

Жомарттығы халқыңның,

Жатты сенің даусыңда

Шарқ ұрғаны сұңқардың,

Алқынғаны тұлпардың,

Ойпаң жердің орманы,

Таудың қия жолдары,

Әкеміздің талғамы,

Бабамыздың арманы.

Сен ән салдың, жан аға,

Бұдан асқан нұрлы шаттық бола ма?

Ұқсап туған екенсің-ау далаңа.

Міне,сендей жаны мұхит жандармен

Бізге сұлу көрінеді замана.

Ән қаптасын гүл қаптаған қырлардан,

Халық деген — мағынаға бай теңіз.

Өз халқының байлығынан құр қалған

Мазмұны жоқ мына қызды қайтеміз?

Борышымыз ұшан-теңіз, елесек,

Адам әр кез заманына берешек.

Не болады одан туған бүлдіршін,

Не болады одан туған келешек?

Халық әні-

Азаттық пен қиялдың

Самалы ғой. Оны естуден тыяр кім?

Сені тыңдап мен ерекше шаттандым,

Ал қыз үшін ұялдым.

Маған арман жалғағандар,

Ақ тілегін арнағандар,

Маған қорған болған жандар,

Алдамаймын сендерді мен мына жарқын тірлікте,

Өміріме қойылғанша бір нүкте.

Жүріп келем, тау суындай тыншымайтын жаным бар,

Ай маңдайлы арым бар,

Құшағымда көктемім бар, құшағымда қарым бар,

Сендер мені өзіме тән мінезімнен таныңдар.

Кейде кеме секілдімін тоқтап өткен порттарға,

Қуанамын тағдырыма тілеулестер тапқанға,

Әлде мынау табиғаттан ала беру мұрат па?

Өмір бойы еліктеумен келем мөлдір бұлаққа.

Асқар таудан қуат алып, айға қарап елжіреп,

Аға алмасам туған жердің кеудесінде мөлдіреп,

Бір лайсаң өзен болсам тұнықтықтан шеткері,

Атама, елім, өз перзентім деп мені,

Жо-жоқ, мұны тағдыр басқа жазбасын,

Бұдан ауыр қарғыс бар деп ұғынбаймын өз басым.





ТАРЫСЫ БАР АЙМАҚТЫҢ

Даттайды екен бір кінәңді ел білсе,

Бірақ ол да келген қайғы уақытсыз.

Қызғанышы ізгілігін сөндірсе –

Нақ сол адам бақытсыз.

Көздер барда қадалатын тамсана

Шын сұлулық қалмақ емес назарсыз.

Қажырсыз ба, қанша сұлу болса да,

Нақ сол адам ажарсыз.

Жабырқама,

Беліңді жаз бүгілген.

Еңкеймесін ер жігіттің атағы,

Ол солай ғой,

Түймедей бір мініңнен

Бәз біреулер түйе жасап жатады.

Мойыма дос.

Неге әлсіздік байқаттың,

Тарылмасын көңіліңнің қойнауы.

Ойлашы өзің,

Тарысы бар аймақтың

Мүмкін бе екен торғайлары болмауы?





ҚАСЬІМДЫ ҚАБЫЛДАМАҒАН АДАМ ХАҚЫНДА

Кез болатын наурыз айы сән құрған,

Дала жатты есі шығып жаңбырдан.

Сол далада... жол үстінде бұралаң

Жасы алпыстың әуізіне құлаған

Машинаға қол көтерді бір адам.

Қиял құсы қалықтап,

Шат сезімі шарықтап өңіндегі

Жүргізуші ерекше көңілді еді.

- Көрші ауданға жеткізсең, ұлым, мені,

Шексіз алғыс айтар ем күні ілгері, -

Деп жолаушы қулана күлімдеді.

- Жырақ әрі шет екен қонысыңыз,

Сізге кінә тақпайық ол үшін біз. –

Жүргізуші күлімдеп есік ашты:

- Қартты сыйлау - қашанғы борышымыз.

Ұзақ жүрдік.

Жол шеті көрінбейді,

Керім дала қасарып берілмейді.

Сыр тартыспақ болсақ та одан-бұдан,

Әңгімеміз шашырап өрілмейді.

Дәрігердей іздеген жүрек емін,

Кенет жерден тапқандай тілегенін.

Жүргізуші көзінен от ұшқындап

Жатка соқты Қасымның бір өлеңін.

Лезде дәмді аузының тұзы құрып:

- Ә, Қасым ба, - деді шал тыжырынып,

Менсінбеген кейіппен маңғазданып,

Маңғазданып орнынан паң қозғалып. -

- Бізден де жұрт кезінде арай көрген,

Қарсы алып ек, дүние-ай, талайды өрден,

Мен бастық боп тұрғанда осы ақынын

Пәтер сұрап алдыма талай келген.

Тіпті жиі соғатын дамылдамай,

Қайтарушы ем көбіне қабылдамай...

- Әуре еттім деп Қасымды әні нардай

Мақтанасыз ақыңыз әлі бардай.

Қане, жылдам түсіңіз машинадан, —

Деді жігіт ызадан жарылардай. —

Ең айбарлы ақынды жаны көктем,

Албырт, алау таңдарға әні кеткен,

Ең айдарлы ақынды,

Ең айбарлы ақынды,

Халық сүйген ақынды,

Туған халқын жанып сүйген ақынды,

Туған елдің гүлі болған,

Заманының үні болған ақынды,

Мұқаттым деп мақтануға,

Мұқаттым деп шаттануға бола ма?

Сондай есер сезіміңіз үшін мен

Қазір сізді тастап кетем далаға,

Тез түсіңіз тимей тұрып кесірім! –

Жүргізуші қатты жапты машинаның есігін.

Төбелер көп өмірде, ал биіктер санаулы,

Ұнатады ел сондықтан биікке көп қарауды.

Шымшықтар көп өмірде, ал сұңқарлар санаулы,

Санаулы олар, сондықтан жалпы жұртқа қалаулы,

Жылдар түмен зейнетін артқанымен қаншалық,

Қалаулысын қайда да қорғайды жұрт жан салып.

Туған өлке бағы үшін өссін, жансын, гүлдесін,

Қарсы қойма оларға мансабыңның мінбесін.

Келер албырт ұрпақтың жігіттері сені де

Орта жолға жеткенде тастап кетіп жүрмесін!





ЖАРОКОВ КӨШЕСІНДЕГІ КЕЗДЕСУ

I

Лаулата алмай бойдағы бар ұшқынды,

Жүрген кезім армандап алыс қырды.

Бірде мені Төлеген Айбергенов

Тарлан ақын Тайырмен таныстырды.

Күйін шертіп өзінің сан-салалық,

Бұлақ жатты көктемді аңсап ағып.

Күн жексенбі.

Сондықтан үшеуміз де

Тауға барып қайтуды жөн санадық.

Кез болатын кең жайған күз қанатын,

Аспан жиі бозарып сызданатын.

Алатауға ерлеген ақ қайыңға

Қарап қойып сыр тартты бізден ақын.

Жан еді өзі секілді дара қайың,

Дара қайың болса да, қарапайым. –

Қане, Төлеш, - деп күлді ол, - жырыңды оқы,

Қане, сен де тартынба, балақайым!

Күле қарап төбеден ай қабақ күз,

Көп сырластық, көп жырды қайталаппыз.

Жаңа жарқын ойларға ат шалдырып,

Күн кешкіріп қалғанын байқамаппыз.

Бас игізіп оң-солға теректі ептеп,

Соғып-соғып өтті де жел өкпектеп.

Қаба сақал қара бұлт қасын керіп,

Қара нөсер құйды-ай бір шелектеп кеп.

Бұл қырсықтан құтылу күш-ау бізге,

Салу қиын, әрине, тұсау күзге.

Әр шыршадан пана іздеп жүгіргенмен,

Сеп болмады. Су болдық үшеуміз де.

Биік ұстап үйренген асқақ атын,

Асқақ еді ол. Жаны да жас болатын.

Суық өтіп кетті ме, сәлден кейін

Боп-бозданып жөтеле бастады ақын.

Күз көңілдің желігін ноқталайды.

(Содан оны жұртта көп мақтамайды).

Жол бойында телміріп ұзақ тұрдық,

Қас қылғандай бір такси тоқтамайды.

Сенім барда үміт те сарқылмаған,

Төмен түстік тар жолмен толқындаған.

Алдан бір үй көрінді, ал қасында

Судан жаңа "Волга" тұр жарқылдаған.

Кім біледі көнерін, құп аларын,

Батылдандым. Сенімнен құламадым.

Дарбазасын қағып ем үн болмады,

Сосын барып әйнектен сығаладым.

Кездейсоқтық. Сірә, оның азба себі?

Міне мұндай ғажап та кездеседі.

Төрде отырған нән қарын сары кісі

Менің жақын досымның жездесі еді.

Әрі туыс ағаммен етене еді

(Бір қолқамды қалай да көтереді),

Соңғы жылдар мерейі қанаттанып,

Басқаратын үлкен бір мекемені.

Сақта тәңір үміті суалғаннан,

Айым мұндай сәтімен туар ма алдан.

Еркін ашып қақпаны өзімсініп,

Кіріп бардым ішкі үйге қуанғаннан.

Сәлем бердім. Сәлемі ұнамады,

Күңгірт тартты көңілімнің гүл алаңы.

Ұзақ үнсіз отырдық, бұрынғыдай

Анамның да саулығын сұрамады.

Мінез көрдім бойынан алғаш бөтен,

(Бөтендік пен оғаштық жалғас па екен?)

- Ағай,—дедім, - жаңбырда қалып қойдық.,

Машинаңыз жеткізіп салмас па екен?

- Жаяу жүрдік біз сендей жасымызда, -

Деп жымиды ол байқатып тосын ызғар.

- Ағай,- дедім тағы да, - өтінемін,

Бір ардақты ақын бар қасымызда...

- Жоқтан-бардан қайтеміз кеңес құрап,

Кеңес құрап, келіссіз егес құрап.

Алматыда ақын көп, барлығына

Көлік беру міндетім емес, шырақ.

Талабымды алғандай шоққа сұғып,

Алдан жабық, мейірімсіз қақпа шығып.

Тұрып қалдым көзіммен жер шұқылап,

Тасып кірген көңілім сап басылып.

II

Жайсаң жырдың дәмін тез айыратын,

Жасықтардың қанатын қайыратын.

Жиындар мен тойлардың мінбесінен

Көрінбейді бұл күндеТайыр ақын.

Не болды екен, тағдырдың көзі өткен бе

Шіркін, өмір, сараң-ау өжеттерге.

Қайда сол бір достыққа ғашық адам,

Жырын неге бермейді газеттерге?

Сыйламасын бақ-дәулет төрін, мейлі,

Сонда да адам үміттен жерінбейді.

Арасынан жүлдегер ақындардың

Менің Төлеш ағам да көрінбейді.

Бір арманды бір арман жетектеді,

Қырға шықты бұл күнде етектегі.

Көп болды ғой, өмірдің от толқыны,

Ол екеуін ағызып әкеткелі.

Ту биіктен шуағын жаяды арай,

Жол кешпедік үмітті аяламай.

Міне, қызық..

Бір күні ойда жоқта,

Шыға келді алдымнан баяғы ағай.

Тым асығыс демалып иінінен,

Сәлем берді. Өзгеше күйі мүлдем.

Шеті сынған ыдыстай көңілі орта,

Есіткен ем түскенін биігінен.

Күні өткенмен күштіге табан тіреп,

Шіркін мансап болмапты-ау оған тірек.

Сөз қозғады жаныма жақын келіп,

Кінәлады ұмыттың ағаңды деп.

- Ала жіпті, немене, кесесің бе,

Өкпе қалсын өткеннің есесінде.

Кәне, қалқам, үйге жүр,қонағым бол,

Үйім мынау Жароков көшесінде.

Жібермей-ақ жылдардың тереңіне ой,

Оның үнсіз кеткені жөн еді ғой.

- Есіңізде бар шығар баяғы ақын, -

Дедім күліп, - Жароков сол еді ғой.

Көкірегін ақынның мысы басып,

Мысы басып, тәкаппар сұсы басып:

- Мүмкін емес, - деді ол дір-дір етіп,

Мүмкін емес, — деді ол түсі қашып.

Маздақ жырды қашанда тойға дайын,

Ойға алайын, тағы бір ойланайын.

О, сүйікті нұрлы өмір, мүмкінсізді

Мүмкін еткен күшіңнен айналайын!

* * *

Тарихқа үңілсең сезер ең,

Қай кезден басталған бұл сұмдық.

Ұлыға қанжарын кезеген - Күншілдік.

Бұл неткен зұлымдық, жаным-ау,

Бұл неткен ағаттық!..

Биікті биік деп танымау –

Нәмәрттік.

Арымды келемін қанат қып,

Жаныма бір тыным бермедім.

Бойымнан таусылса жомарттық-

Менің де өлгенім.





БАРСЕЛОНА ӘУЕЖАЙЫНДАҒЫ СҰҢҚАРЛАР

Бұл не өзі, әлде даңққа ғашықтық?

Талайлар жүр өлең-жырды кәсіп қып,

Десек-дағы іскерміз һәм батылмыз,

Біз солармен күресе алмай жатырмыз.

Кедергілер көлденеңдеп күтпеген,

Пәле болды көңіл жықпастық деген.

Шығып жатыр,

Шығып жатыр құлшынып,

Бойсыз,

Ойсыз,

Тек ұшуға құштарлар,

Құштарлықтан тұра ма әлде тіршілік?!

Жеке күйттеп әдеттенген бас қамын

Бір-біріне ұқсас,

Ұсақ құстардан

Тазартамыз қалай өнер аспанын??? –

Деген сұрақ алдымызды кес-кестеп,

Кешегіден келіп жетті бүгінге.

Қиын,

Қиын ойланбасақ түбінде.

Құр қалбақтап ұшуды нысап тұтқан

Ұқсастық пен ұсақтықтан

Қашан қонар екенбіз біз зор парасат-пайымға...

Барселона әуежайында

Болды бірде ғажап жағдай таң қалар:

Кілең ұсақ, майда құстар — шымшық,

торғай,

қарғалар

Билеп алып аспанды

Реактивті ұшақтардың

Самғауына қиын кезең басталды.

- Бізді мұнша әлек еткен,

Бұл күтпеген пәлекеттен

Құтылатын жол қайда,

Ғалымдардан, сірә, көмек болмай ма?

Дүлей үрей құшағында азап шектік күнделік,

Майда құстар турбинаға

Жойқын ауа толқынымен бірге еніп,

Бес нән ұшақ істен шықты соңғы айда, -

деп өтінді ұшқыштардың бастығы

Ғалымдардың басшысы — үлкен қасқа маңдайға.

"Ғылым үшін, міне, жаңа тақырып",

Қасқа маңдай аз ойланып отырып,

Табыстады істі басқа маңдайға.

Басқа маңдай ертіп басқа маңдайды

Жете зерттеп, түсінгенмен мән-жайды,

Құпияның құлпы ашылмай қасарды,

Түрлі-түрлі тәжірибе де жасалды.

Айлар өтті нәтижесіз күйбеңмен,

Ұшақтардың гүріліне әбден еті үйренген

Қу құстардың әуежайды басынғаны соншалық

Бірін-бірі шұрқыраса қарсы алып,

Бір-біріне қоштау айтып тамсанып,

Таңнан таңға масайрады ән салып.

Тым бейхабар мынадай "ғаламаттан"

Мадридте оқитын

Ұлын көріп қайтуға бара жатқан,

Тарпаң тағдыр сарқа алмаған қуатын,

Құзар таудың баурайында тұратын

Орманшы қарт үлкен қасқа маңдайдың

Еді жақын туысы.

О, сәттілік десеңізші қандай бұл!

Күллі өмірін орман бұрған

Туысымен қасқа маңдай шай ішті.

Сосын өзін толғандырған

Әрі қатты арландырған

Оқиғаға ойысты.

- Әй, балам-ай, балам-ай!

Ғалымсыңдар дүниені нұрландырған талғамы,

Қолдарында ғасырлардың толғағы.

Кейде ұстаз-табиғатқа шәкірт көзбен қарамай,

Шалыс басып қаласыңдар,

мынау соның салдары, - деді орманшы күлімдеп,

- Қиын салдар қиын сауал туындатты, десе де,

Бұл - оп-оңай шешілетін мәселе.

Әуежайға төрт-бес сұңқар табыңдар,

Қайсарлығы көз арбайтын,

Ұсақ құсты көргенде төзе алмайтын

Сұңқар деген - тіршілікке нағыз іңкәр дарындар.

Еркін ұшып шығу үшін биігіне қалаған,

Оларға сол арадан

Жайлы ұя салыңдар

Және ерекше жағдай жасап бағыңдар.

Сонда майда құстардың сұсы қашып,

Еңсесін сұңқарлардың мысы басып,

Іздеу үшін жанға жайлы басқа орын

Тастай қашар сол әуежай аспанын.

Көкірегін көрікті ойға бөлеген

Орманшы қарт, шынында да, болып шықты көреген.

Ұсақ құстан күрт тазарып күллі әуежай аспаны,

Ұшақ біткен еркін самғай бастады.

Жеңіл соқпас осы қайсар заңдылықты меңгеру,

Саған қашан келер екен кемел кез.

Міне, аға, сұңқарларға жол беру –

Майдаларға күрес ашу деген сөз.

Ал сен кімге, қай сұңқарға жол бердің?

Есіңде ме,

Кімге кімді теңгердің?

Қаптаған көп бала тайдан

Суырылып шыққан кезде дара тай

Демедің ғой "Алақай".

Жеткергенов Жебегенге,

Айбергенов Төлегенге

Бір көзбенен қарап обал жасадың ғой, ағатай!

Енді бүгін қолдан билік, бойдан күшің қашқанда,

Жалтақтайсың жан-жағыңа,

алақтайсың аспанға,

— "Сүйеніші,

Қамқоршысы,

Мектебі,

Емес пе едім —

Асқаны ма, неткені?

Ебін тапса ысырады шеткері,

Елемейді, сыйламайды,—деп,—мені".

Өкпелейсің, ұқсас әрі ұсақ қанат жастарға.

Иә, олар қадіріне жетпеді!

Құтылам деме өзгеге артып кінәні!

Сен жауап бересің әлі

Жолыңды салмай қиынға

Жөніңді таппағаның үшін,

Сұңқарлар болған жиында

Шымшықты мақтағаның үшін.

Құр қалбақтап ұшуды нысап тұтқан

Ұқсастық пен ұсақтықтан

Біз әрдайым тиістіміз қорқуға.

Не ғаламат жатыр мына ғасырының бойында?

Желтең,

Мазаң ойменен

Жүргендеймін кейде мен

Барселона әуежайында.

Бір кез әлгі орманшы кеп қасыма

Балап мені баласының досына,

Мейіріммен күлімсіреп жанары:

— Әне, ұлым,

Уақыттың талабы —

Ерте, кеш пе, бәрін жөнге салады.

Сұңқарына жағдай жасамаған ел

Майдалардың мазағына қалады, —

деп тұрғандай болады.





ЖІГІТТІҢ ЕКІ СИПАТЫ

Марсқа

Кім қайратты

Кім кімге асқар тұлға,

Мүмкін бе екен тағдырдан бас тартуға?

Неткен ғажап,

Биіктен құлаған тас

Сынғанымен қалады тас қалпында.

Құзар шыңда,

Ойпаңда,

Бұралаңда,

Талайларды сын күтіп тұрады алда...

Быт-шыт болып кетпей ме қам кесектер

Кіп-кішкентай жырадан құлағанда.

Алуан тағдыр берілген бұл адамға

Есегінен ез жігіт құлағанда

Жұбатыңдар,

Аяңдар,

Өйткені оның,

Құм боп кетер жігері жылағанда.

Алуан тағдыр берілген бұл адамға,

Тұлпарынан ер жігіт құлағанда,

Жұбатпаңдар!

Ер адам от-жігерін

Намысына жаниды жылағанда.





ҚҰДАША

Бас имей бұрқасынға

Өтті де жылдар ағып.

Туған жер қырқасында

Қап қойды бұл балалық.

Қайтемін оны даулап,

Тек арман мүлгімейді.

Бір сезім омыраулап,

Кеудемді тілгілейді.

Арайлы ақ тілекпен

Қанша үміт сабақталды.

Қаншама өтті көктем,

Мен сені жоғалтқалы.

Кезімде гүл атпаған

Көріппең өзің мені.

Ешкімді қуантпаған

Қауқарсыз кезім бе еді?!

Күлкіңнен нәр алып бір,

Аулыңа барғанымда,

Жүргенсің балалықтың

Балауса орманында.

Қонақжай сыйыменен

Бір шерткен көңіл күйін.

Әпкемнің үйіменен

Көрші еді-ау сенің үйің.

Ай маңдай мұратымның,

Кінәсіз сенімі үшін,

Жиі кеп тұратынмын

Өзіңді көру үшін.

Шақырса құба дала,

Гүл қуып қыр асамыз.

Мен едім құда бала,

Сен едің құдаша қыз.

Қызғалдақ – қырдың сәні

Жебейтін арман атын.

Мен үзген гүлдің бәрі

Бір саған арналатын.

Жан едің дала көңіл,

Өзгеше ең, ерек едің,

Мен сені бар әлемнің

Көркіне теңегенмін.

Сол сезім нұр ұсынды

Жанымның жайлауына,

(Бұл кейін тынышымды

Алар деп ойладым ба?)

Бір күні дүрілдеген

Той болды көрші ауылда.

Қыз десе күлімдеген

Жігіттер қанша мұнда.

Сыртта би қызды тіптен,

Сол кезде сен де келіп,

Бейтаныс бір жігітпен

Биледің дөңгеленіп.

Нұрға орап жаңа отауды

Түннің бір ортасында,

Ай туды Алатауды

Жамбастап арқасына.

Сазанды терең көлдей

Шоршыдым, тосырқандым.

Ал жігіт көлеңкеңдей

Қалмады қасыңнан бір.

Бұлай деп аңдамағам,

Таңдантты-ау сырың мені,

Айтшы, бұл әлде маған

Көрсеткен қырың ба еді?

Жанымды ызғар ұстап,

Намысым арығандай.

Лап етпе қызғаныштан

Шақ тұрдым жарылардай.

Той тарқап таң алдында,

Қонақтар жолға аттанды.

Сол жігіт сені ауылға

Шығарып салмақ болды.

Адасқан орманынан

Еліктей тұрып қалдым.

Сонан соң соңдарыңнан

Біраз жер жүріп бардым.

Сонан соң, жалт бұрылып,

Қаштым мен тауға қарай.

Кеудеме от тығылып,

Жүрегім лаулағандай.

"Тоқта" деп айқайладың,

Соныңды қалдым ұғып.

Даусыңды қайталады,

Кең дала жаңғырығып.

Өрлігім алға сүйреп,

Қайырылып қарамаппын.

Сен менен алғаш рет

Алыстап бара жаттың.

Сол түннің құмар қылған

Өзгерді мәні мүлде...

Тек даусың құлағымнан

Кетпейді әлі күнге.





МҰРЫН ЖАЙЛЫ ӘЗІЛ



"Перзент болу оңай ма толыққанды,

Зерттеп өс, - деп, -айдарлы алыптарды"

Мені башқұрт жыршысы Мұстай Кәрім

Расул Ғамзатовқа алып барды.

Таулыққа тән асау ой қанатында

Жайсаң, күліп қоштасты дара тұлға.

Үш жылдан соң Ғарышкер Севастьянов

Таныстырды қайтадан мені ақынға.

Расул айтты: "Кез келген жас талапты

Балау қиын қыранға қос қанатты.

Інім, сенің жырыңды оқығам жоқ,

Бірақ бұзау мұрының есте қапты.

Өзгешелік — табиғат тірегі екен,

Өзгешеге ойлы жан күле ме екен?

Өнерде де бөгде жұрт шатастырмас

Өз мұрының болсын деп тілек етем".

Тыңдағым кеп ғасырдың арайлы әнін,

Арай шашқан тауларды маңайладым.

Ғамзатовтың өзіне қарадым да:

"Гәп мұрында жатыр ма",- деп ойладым.

Өтті жылдар,

Кеңейді өрісім де.

Бар, әрине, жеңіліс,

Жеңісім де.

Тілектесім көбейді ел ішінде,

Біреулер жүр келе алмай келісімге,

Өлеңімнің мұрынын бұзғысы кеп,

Жұдырығын жасырып жең ішінде.

Даралыққа не жетсін көңілдегі...

Бақытты жан мен болам төріндегі.

Өлеңде де ешкімге ұқсамайтын

Мұрынымнан танысаң, елім, мені!

1975





АЛҒАШҚЫ МАХАББАТҚА ХАТ

I

Бір үмітке бір үміт жалғадым,

Көп-ақ екен бергенімнен алғаным.

Заңғар көкке самғағаным не керек,

Саған ұшып бармаған соң, арманым.

Әнмен айтып балаңдығын, пәктігін,

Көктем де өтті зорға басып аптығын.

Күнде баққа қыдырғаным не керек,

Сен қасымда болмаған соң, шаттығым.

II

Батты қанша күн қызарып, атты қанша таң күліп,

Кеудемнен сан жұлдыз ағып, тау құлады жаңғырып.

Сонда да мен сенімімнің беріктігін ән қылып,

Тым айнығыш сезімдерді ар отына жандырып,

Жүріп келем асыл әнім, жүріп келем паң күліп,

Өткен күннің бедерлерін өшірсе де сан күдік,

Екі адамның саусағының ыстығы

Маңдайымда қалып қойды мәңгілік.

Қастерлеген бақыт атын, ар атын,

Сол екі қол болды менің қанатым.

Біріншісі - анам қолы, әрине,

Екіншісі — сенің қолың болатын.

III

Сенің қолың кішкене нәзік қана,

Нәзіктіктен тағдырға озып қара.

Сенің көңілің мен үшін шалқыған көл,

Сенің кеудең мен үшін жазық дала,

Ұғыстырды жылдардың жолы бізді,

Күдік бізден мәңгілік қолын үзді.

Қарсы алдымда күлімдеп тұрсың, міне,

Көкірегіне көп үміт толып ізгі.

Қайғысы мен шаттығын ерте келген,

Еркем едің өз әнін шерте келген.

Орамалың пәктіктің белгісіндей,

Желбірейді жарысып ерке желмен.

Арман құсым, сен мені адал түсін,

Саған теңдес мен қайдан табам мүсін,

Жылдар бойы көркіне көз байлаған,

Алғашқы іңкәр махаббат, аманбысың?

Соқпай кеттің көп болды, жағаға сен,

Бір жеңілдеп қалушы ем аға десең.

Қақпаны көп, мылтықты мергені көп,

Белестерден өттің бе аман-есен?

Ұзақ жылдар сен маған таптырмадың,

Тасасынан іздетіп көп тұлғаның.

Түлкісі көп алдамшы ормандардан

Қалайша сен аман-сау өттің, жаным?

Дәрменсіз ғой, дәрменсіз білек енді,

Шікәм көңіл көтермес мінегенді.

Жүрегімнің жазира күнгейінен

Сенің бейнең асқақтап түрегелді.

Өткердің ғой өмірдің көп белесін,

Құрбың саған қалайша өкпелісің?

Екі айырып кетсе де жолдар бізді,

Маған сырттай тілектес боп келесін.

Лапылдатып жаққанмен отты неше,

Жылдар бізден қайтеміз көп тілесе.

Мүмкін емес дедің сен сенімменен,

Мені біреу арзандап кетті десе.

Көкейінде жатса да сұрақ тұнып,

Қандай жақсы, жақсы ғой тұрақтылық.

Мені біреу ұсақтап кетті десе,

Мүмкін емес дедің сен жылап тұрып.

Аз ба, көп пе шаттығым тереңім де,

Оны, әрине, жолымнан көремін де.

Мені ешқашан қимадың жамандыққа,

Әйтеуір сен қимадың мені өлімге.

Мүмкін, әлі күшім кем, ісім бала,

Айқындалып келеді түсім жаңа.

Саған, күнім, мәңгілік қарыздармын,

Маған шексіз сеңгенің үшін ғана!





ТЕРЕҢДІК ЖЫРЫ

Өзіңсіз келген күндерден,

Өзіңсіз терген гүлдерден,

Өзіңсіз кешкен ойлардан,

Өзіңсіз өткен тойлардан

Жалығып біттім, жаным-ау.

Мен десе жаның даладай,

Мен десе күлкің мөп-мөлдір,

Лапылдап жанған өсек пен отқа қарамай,

Сен маған арнап әуенін салдың көктемнің.

Өзіме-өзім ете алмай қалсам иелік,

Күшімді жидым, арманым, саған сүйеніп.

Сен менің асқар белім боп,

Шалқисың кейде шадыман шалқар көлім боп.

Көңілінде терең көлі бар жандар бақытты,

Көңіліңде терең көлі бар жанға өлім жоқ.

Тереңім сенсің, еңселім,

Өлеңім сенсің, еңселім.

Парасат көркін қаншама әйел халқының

Мен саған қарап өлшедім.

Көрмедің әсте сенімнің гүлін солдырып,

Шыдамды тәңірім сыйлапты саған мол қылып.

Кім айтар, кәне, бекер деп,

Вокзал мен вокзал арасын

Жүрдің сен күнде жол қылып,

Мен келіп қалар ма екен деп.

Созылып таулар алдымда

Жалғасып бірі-бірімен,

Келем деп келмей қалдым да,

Күттіріп қойдым түнімен.

Жаныңды мұңға жібітіп,

Жыладың ағыл-тегіл бір.

Ал ертең бәрін ұмытып

Аспандай тұндың көгілдір.

Не деген жұмбақ өмір бұл!

Сыйладым саған көп қайғы,

Сонда да кінә артпадың.

Арынды асау жүректің

Тізгінін кері тартпадың.

Сенімге сертің табанды,

Құштарлық отың өшпеді,

Шаттығым, сенін бағаңды,

Елемей келсем, кеш мені.

Берілдің барлық жаныңмен,

Жаныңдай тұнық әніңмен,

Әніңмен, барлық сәніңмен,

Сырыңмен, сансыз қырыңмен,

Құлпырған жақұт нұрыңмен.

Сол үшін, таудай мерейім,

Сол үшін бақыттымын мен!

Қара тастар жинала кеп қара тауға айналар,

Өз тарихын ұмытқандар тауды көріп ойланар.





ӨРКЕНИЕТТІҢ АДАСУЫ" АТТЫ РОМАННАН ҮЗІНДІЛЕР

КОМПЬЮТЕР БАСТЫ ЖАРТЫ АДАМДАР

(Рухсыз күш формуласы)

Елге ұстаздық еткен қарттан алғыр, құйма құлақты,

Қонақтары сұрапты:

- Аға, неше балаңыз бар соңыңыздан самғаған?

- Бір жарым! – деп тіл қатыпты әлгі адам.

- Ал, дәл айтам, үш ұлым бар зерек әрі білімді,

Үшеуі де ғылым қуып назарға ерте ілінді.

Сол үш ұлдың бірі ғана қайсар, ұшқыр арманын,

Техникалық санаты мен ғылыми өр талғамын

Өз ұлтының сан ғасырлық рухына жалғады,

Содан шуақ, қуат алып, ғаламдық ой толғады.

Екі ұлымның тағдырында бұл өзгеріс болмады,

Екеуі де жалаң білім шеңберінде сорлады.

Рухы, жаны аласаның зорлық жатар парқында,

Сондықтан қос перзентімді санаймын мен жарты ұлға.

Мейлі, мейлі, екі ұлымды қақса да уақыт арқадан

Нағыз ұлым біреу ғана, ана екеуі - жарты адам!

Иә, бізді қайда апармақ мына заман ақпалы?

Ұлан-байтақ жерімізді жарты адамдар қаптады.

Қайда барсаң көз алдыңда өнеге боп жарқылдар

Жарты ұстаздар,

жарты бастық,

жарты қыздар,

жарты ұлдар.

Біз қанша мың жас өскінді аттандырдық шетелге:

Білім алып келсін дедік,

Жер, ел танып көрсін дедік.

Бірақ осы ізгі үмітті жалаң білім өтер ме?

Зұлымдықта білім-қызға ғашық болып сүйісті,

Кім тежемек, кім қайырмақ бұл пенделік күйісті?

Жалғыз жол бар: білім әркез рухани байлыққа

Терең тамыр жіберуге тиісті.

Қайтсек екен, монитор көз, компьютер бас, жас талап,

Білім+Рух болуы үшін ажырамас қос қанат?

Қай кезде де білім - күшін, әрі нұрлы жетегін.

Білімнің де адамзатқа зияны бар екенін

Кім ойлапты, құдайым-ау, егер ұры қаншама,

Зор білімін қулығына қару етсе жан сала

Бейқам елге оның "сыйлар" азабы да соншама.

Сан жас қанат ғаламзатқа болмақ үшін өтімді,

Түнгі оттарды іздеп ұшар көбелектер секілді,

Қасиетті ата қоныс - өзен-тауын жерсінбей,

Баба тарих ардақтаған рух тұғырын менсінбей,

Ойын тұсап ессіз, көзсіз еліктеудің жарқылы,

Тек батыстық даңғаза өнер толқынында қалқыды.

Әлде бұл да жолы шиыр ұлтымыздың соры ма,

Қалай түстік біз батыстық қиратқыш күш торына?

Қуанып ек, қосылдық деп кәусар бұлақ қорына.

Адасқандай тылсым нудан,

Біз олардың кір су құйған

Жүрек пен ой айнытатын құбырына тап болдық,

Тіпті аз жылда қолда барды жоғалтуға шақ қалдық...

Ұлы Ғабит Мүсірепов - қара сөздің кемелі,

Бүткіл қазақ рухының айдары мен беделі,

Тіршілікпен қоштасатын ең соңғы сәт соққанда,

Өлімің де айналдырып зор мазмұнды мақтанға,

Жазбай қайсар сенімінен,

Діріл қаққан ерінінен,

Қанатты ойын келер күнге аққу етіп оздырған,

Елге арнаған ақтық сөзін маған айтып жаздырған:

"ШЫН өнерді басынса да жеңе алмайды асқазан,

Шырқау рух аспанында басқа мүдде, басқа заң.

ҒАСЫРДЫ АСАР ӘДЕБИЕТІ, ӨНЕРІ ҮЛГІ БОЛМАСА,

ҰЛТ ДАРАЛЫҚ ТАБА АЛМАЙДЫ

ЖӘНЕ ҰЛЫ БОП САНАЛМАЙДЫ ЕШҚАШАН!"

Әр жүз қойдан кезінде біз үш жүз қозы алғанбыз,

Ғарышқа да құлаш ұрып,

Айға түрен салғанбыз.

Рас, қазір күллі әлемде байлыққа ауды есіл-дерт,

Байлығы озса мысықтарда жолбарысша көсілмек.

Бес жүз қабат үй салу да емес бүгін боз елес,

Ақшаң болса "маймылды" да бастық сайлау сөз емес.

Адамзаттың бар тағдырын енді ақша шеше ме?

Қарындарды - тек өз қамын ойлаған,

Залымдарды — қан төгуге тоймаған,

Ұрпақтары үлгі тұтып, орнатуда кесене.

Әділдікке деген сенім бірте-бірте өше ме?

Жол бар ма екен аман өтер пенде мүдде-орманнан,

Адамдықтың салтын қайттік, даңқын қайттік қорланған?

Бүгін неге рухсыздық секілді зор батырлық?

Ізгіліксіз батырлықтан зардап шегіп жатыр жұрт.

Ньютон ашқан үшінші заң нені үндейді білдік пе?

"Әрбір қимыл — қарсы қимыл тудырады" тірлікте.

Егер қарын байлығынан рухымыз пәс тұрса,

Ұқсас, тектес жебір ойлар бір бағытта асқынса,

Қоғам қалай ұстамақшы әділ ойдың шылбырын,

Жан байлығы саяз күштер жек көреді бір-бірін.

Олар қазір заманды алдап, заңдастырып әр ісін

Қорғамаққа құлшынады аңқау елдің намысын...

Оян, Данте, Фирдоусидің және Абайдың айбыны!

Бөгей алмау ғасырға сын бұл тасқынгөй қайғыны.

Қол қусырып көнеміз бе,

Үнсіз жата береміз бе,

Робот-түйсік арқаланған,

Мейірімі тұл жарты адамдар

Жердің бетін түгел жаулап жеңгенше?..

Дөңбекшиді көңіл-ғалам,

Бүгін өлу жеңіл маған,

Осы рухсыз жеңістердің ертеңіне сенгенше...





ЕРКЕКТЕРГЕ КӨЗҚАРАС НЕМЕСЕ ӘЙЕЛГЕ СИРЕК ЖОЛЫҒАТЫН БАҚ

Отырарда бір қадірлі қарияның қанатты

Тұлпар тектес аты бопты сүйсінткен бар алапты.

Мінезі сәл жайсыз екен шодыр бала іспетті, —

Шаршап-талып шөлдесе де, арықтан су ішпепті.

Жек көргені жақын келсе тарпып, теуіп тістепті,

Содан аяқ шідерленіп, бастан жүген түспепті.

Бозбалалар сымбатына көз тастайтын табына,

Қарияның ай дидарлы қызы бопты тағы да.

Сол жас ару әкесіне былай депті бір күні:

- Әке, сенің дарқандығын шақырады күлкіні,

Қиқар, тентек мына атыңды мәпелеуді қоймайсың,

Айырбастап,

сатып,

сойып неге көзін жоймайсың?

- Рас, қызым, сөзіңнің жоқ қатесі,

Аттың қиқар мінезі бар,- деп күрсінді әкесі,-

Тек бұл бейбақат біткеннің зерегі,

Түскен кезде бәйгелерге жарысқа,

Жаралғандай шабу үшін алысқа,

Арын салып,

күшін, терін төгеді,

Бірақ сөзсіз бірінші боп келеді.

Әйгілеген елге күшін,

Сол ғаламат енбегі үшін

Қиқарлығын кешіруге болмай ма?!

Кешірмесек бетте таңба қалмай ма?!

Аз ба елде, тұлпарды асқан бағы бар,

Жуас,

көнбіс,

моп-момақан жабылар.

Қасиетін сезбесе де, тәлім алар, табынар,

Жуасты әркез мақтайтын жұрт табылар.

Бәлкім, тұлпар сол үшін де ызалы.

Ызалыны бағалауға шабандаумыз біз әлі.

Нағыз еркек тұлпарға ұқсас, айнам-ау,

Саған қылмыс ол жайында ойламау.

Толғағы кем талғамына бар таңым,

Басына бақ қонбай ма деп қорқамын...

Дұрыс шығып әкесінің есебі,

Қыздың жолы болмай қапты деседі.

Ойлан, жуас жан іздеген, жар іздеген, жас талап,

Өмір сенің күткеніңнен әлдеқайда басқарақ,

Еркек сұлу көрінбей ме еркімен,

Еркіндіктің нұры ойнаған көркімен.

Жалғандыққа күрес ашқан ісімен,

Сүйгеніне берген қайсар сертімен

Және соны қорғай білген күшімен.

Ойлы әлемнің әйелдерсіз күні бар ма көктеген,

Әйтсе де мен әйелге ұқсас еркектерді жек көрем!

Еркектерге еліктеген әйелдің де аз табары,

Иә, әр жыныс өз мінезін сақтауымен бағалы.

Жігіт, жігіт санала ма бұғып жүрсе тасаңда,

Өз пікірі жоқ еркектен қорқу керек қашанда!

Қанаттыны кері тартып, табандап,

Ұшар кезде ұша алмайтын шабандап,

Өз пікірі жоқ еркектер ел басқарса, не болмақ?!

Тоқтамайды еркектер мен телпектердің жарысы,

Ойлан, қалқам, еркекті еркек етіп келген — намысы.

Мықты кім бар намыс атты батырдан,

Бір сөз үшін қаншама еркек тіршіліктен жан кешті.

Бір сөз үшін жекпе-жекке шақырған

Қайсар Пушкин Дантесті.

Ар-намыстың құрбандығы

Аз болмапты, қайраулы әлі әділеттің балтасы.

Жердің аман тұрғандығы

Сол намысқой еркектердің арқасы.

Әркез нұрлы үміт сеуіп алдымызда таң жатсын.

Қайғы келсе жеңілмейтін,

Бақыт келсе семірмейтін,

Ер мінезін қадірлейтін

Әйелдердің даңқы артсын!

Ал, жас ару, тұрмайды ешкім жолында,

Өз тағдырың, дәл қазір өз қолында.

Талғамыңды әйгілей ме талабың,

Көкейіңді сезіп тұрмын, қарағым.

Айтқаныңнан шықпайтын,

Меселіңді жықпайтын,

Саған момын, жұп-жуас еркек керек,

Жо-жоқ, еркек емес-ау, телпек керек.

Бақаның да әніне сай бағы бар,

Іздегенің жабы болса — табылар.

Нағыз бақыт тұяғымен тұлпардың,

Қиялымен сұңқардың

Өлшенетін мына ұшқыр заманда

Бірте-бірте құнсызданар бағаң да.

Мен сенемін, шын еркектің алдында

Қызаратын күн туады саған да...

Тек ол күннің кеш туғаны жаман да!





ЕЛ ТІЛЕГІНІҢ КҮШІ



Тағдырының той-қызығы тарқаған,

Өлкедегі ең бай әрі қарт адам,

Сәуле шашқан досы түгіл қасына,

Шығып алып құзар таудың басына,

Жаратқаннан ұлы демеу сұрады,

Үш күн, үш түн жалбарынып жылады.

- О, тәңірім,

Санам мұңға шайлықты,

Бердің маған бұл маңда жоқ байлықты.

Адам аз ба барлықты даңқ санаған,

Бірақ бақыт таба алмадым мен одан.

Қарттық жеңді,

Көрде тұр бір аяғым,

Осыменен бітпек пе өмір - баяным?

Көз жұмарда нені демеу етемін,

Байлығымды кімге сеніп кетемін?

Пейілі мен мерейіңнен таң атқан

Бір нәресте сыйла маған, жаратқан?!

Сүмбіле шың болып лезде жап-жарық,

Үн естілді ақша бұлтты қақ жарып:

- Сен перзентсіз өтесің бұл өмірден,

Саған сондай жалқы тағдыр берілген,

Ол шешімім өзгермейді және де!

- О, жаратқан, тәтті арманым өле ме? –

Деп сорлы қарт тұманданып көз алды,

Ұзақ тұрды, сосын қайта сөз алды. –

Онда маған мұңға төзер сана бер,

Және үш күндік ғұмыры бар бала бер.

Нәрестемнің иісін жұту мен үшін

Басты арманым, еді қарттық жеңісім...

- Мейлі, болсын! — деді Тәңір дауысы.

Алтын нұрмен арайланды тау іші.

Неткен жұмбақ ғұмыр еді бұл тәтті,

Тоғыз айда жас тоқалы ұл тапты.

Нәрестесін құшып, иіскеп шал сорлы

Сәл де болса тағдырынан бал сорды.

Жомарт көңілін шуақты ойға батырып

Той жасады елді түгел шақырып.

Ат мінгізді жігіттерге санатты,

Балалы үйге сауын сиыр таратты.

Мәрттік нұры асқақтатып қиялды,

Жетім-жесір тоғыз қойдан сый алды...

Пейіл барда зейін қалай қалғысын,

Шын жүректен білдірді жұрт алғысын:

- Бойлайтындай ел мен жердің сырына

Ұзақ ғұмыр берсін алла -ұлыңа!

- Ер мен ездің жігін оңай сезінген,

Құдіретті күш кетпесін сөзіңнен!

- Перзентіңнің мейірім ойнап көзінен,

Жомарттығы асып түссін өзіңнен!

- О, құдайым, пендем десең сен егер,

Мына қартқа құламас бақ бере гөр!

Уәделі үш күн тақау қалды бітуге,

Бейшара шал жаманшылық күтуде.

Төрт күн өтті, он күн өтті... бала аман,

Бірақ қауіп өшер емес санадан.

Қырық күн де желіп өтті асыға

Шал қайтадан заңғар таудың басына

Көтеріліп, алғыс айтты тәңірге:

- Мұндай шаттық көрмеп едім өмірде,

О, жаратқан, сенім өлсе - ер жетім.

Өзің үш күн ғұмыр берген перзентім

Әлі тірі.

Бір күннен соң бір күннен

Қатер күтіп, ұйықтай алмай жүрмін мен.

Өр адами тағдырымды ырза ғып,

Еттің маған неге мұнша мырзалық?

- Жоқ, сен өзің мырза екенсің, о, пендем,

Адамдығың ту ғып шырқау көтерген. -

Деді Тәңір ақша бұлттың ішінен, —

Сен және де дархан жүрек күшімен

Қуантуға тырыстың әр адамды,

Сол пейілін сақтап қалды балаңды.

Қатал тірлік қасіретінен арыған,

Сенің жомарт мінезіңді таныған,

Үлкен-кіші түгел айтып ақ тілек,

Жатты өзіңе, балаңа да бақ тілеп.

Адам ылғи бір ізгі істі сағынса,

Игі тілек арнасынан табылса,

Демелсе егер тілек көптің қолымен,

Ескерусіз қалдыра алман оны мен.

Жомарттық - бұл мәңгі арымас қайсар күш,

Саған алғыс айтқандарға айт алғыс!!!...

Қарттың кенет шарықтап ой-шынары,

Ашылғандай шаттығының бұлағы,

Бұлттан бөрік киген тауды жаңғыртып

Қуаныштан айқай салып жылады.





ҚҰРМЕТСІЗ, ШЫНШЫЛ ТҰЛҒАЛАР НЕМЕСЕ ТҮРІК ҚАҒАНАТЫНЫҢ ҚҰЛАУЫ

I

Отырардан ағып шыққан дариялардың ұлысы,

Құрметпен даңқ төріндегі

Күллі қазақ жеріндегі қариялардың ұлысы,

Үміт-түлкі зып берсе де,

Сыртта есейіп, сыртта өлсе де,

Туған елден бөлінбеген ой-санасы, тынысы,

Шыншыл — қатал тағдырынан нәр алған әр ұлы ісі

Әбу-Нәсір әл-Фараби бабама

Жағымпаздық шәрбатынан сусындаған бақшасы,

Сахараның боз жусаны секілденген ақ шашы

Былай депті өз деміне

Өзі піскен арабтың бір патшасы:

— Санасынан шашыраған ізгілік,

Ойы зымыран, дана дейді Сізді жұрт.

Ал мен тынбай ел басқарып келемін

Көңіліме шаттық, сенім қайығын тең жүздіріп.

Еститінім кіл мақтау сөз, (ризамын халқыма),

Күннен-күнге даңқ қосылып келе жатыр даңқыма.

Адам бірақ тағдырға шарасыз ба,

Болжап бере аласыз ба,

Құны қанша, мәні қанша мендегі асқақ сенімнің,

Болашағы қалай болмақ ертең мына елімнің?

- Жаңылысса, әділетсіз тіл мен көмей жаңылсын, -

деді ғалым, — оны болжау қиын емес, әміршім,

Ордаңызға Сізге ерекше маңызды әрі қадірлі

Адамдарды шақыртыңыз ісі ерекше жағымды.

Қуат-күшін әйгілеген ой-парқымен, білекпен,

Мақсат, мүдде, тағдырын да өзіңізбен бір еткен.

Және олар қатар-қатар жайғассын

Көңіліңізге кім ең жақын, кім қашықтау ретпен.

Патша аз-кем ойланғанмен сөзге келмей құп болды,

Ет пісірім сәттен кейін Ордаға жұрт лық толды.

Билік — тұлпар, байлық — арба, екеуі — бір атарба,

Алтын артқан арбаға еріп кім шықпайды сапарға?

Болған соң ба бұл елде де байлық күліп атар таң,

Саудагерлер орын апты ең бірінші қатардан.

Патшасының әр шаттығын бірге жүріп тойласқан

Орда толы жақын-туыс, ой-санасын май басқан.

Бес перзенті қатар отыр, арманымен айды асқан

Сосын, әбжіл шабармандар... сот-қазылар жайғасқан.

Тек бөлінген не бар дейсіз мына фәни жалғанда,

Бес-алты адам түрегеп тұр, орын жетпей қалған ба?

(Иә, заманы сыртқа тепсе, тасбақадан бақ шабан),

- Мыналар кім?- деп сұрады Әбу-Нәсір патшадан.

- Ә, бұлар ма, өзің менен санайтындар кемеңгер,

Кітап-сітап жазатындар, ақын,ғалым дегендер...

- Түсінікті, - деді ұлы ұстаз, - құзырыңыз қаласа,

Болжамымды өзіңізге айтсам деймін оңаша.

Келісілді.

Оңашада Әбу сөзін бастады:

- Ей, әміршім, аласа екен еліңіздің аспаны.

Білесіз бе, заманында айдарынан жел өпкен

Ұлы Түрік қағанаты құлады не себептен?

Шығу қиын бір түскен соң, пенделіктің дауына

Оңай соқпас кері бұру рухсыздық ескегін?

Олар іштен және сырттан анталаған жауына

Қарсы қоя білгенімен мың-мыңдаған әскерін,

МӘДЕНИЕТІН қарсы қоя алмады.

Ұлан-ғайыр ұлы өлкенің бағы солай жанбады.

Сол қателік Сіздің жерден тапқан екен жалғасын,

Ызалы уақыт төбеңізден көтеріп тұр балғасын.

Сіз елдегі басты орынды саудагерге беріпсіз,

Және оған ұлтыңыздың болашағын сеніпсіз.

Рухани байлығына арқа сүйемеген ел

Басқа өлкенің боданына айналады еріксіз.

Әне содан халқыңыздың даңқ-шырағы жанбауда,

Рухсыз ел тауыққа ұқсас, шыға алмайды самғауға.

Жеріңіздің үні болар, Ар-намысы, гүлі болар жандарды

Сүтке тиген мысықтай ғып шетке қағып тастапсыз,

Сөйтіп, тақсыр, қасіретті қиын тағдыр бастапсыз.

Мына тайғақ заман маған берсе екі жол таңдауға

Десе және: БІРІНШІ ЖОЛ –байлық жолы шалқыған,

Тек тоқшылық арнасымен керги жүзіп қалқыған.

Бәрі дайын, не ішемін, не киемін демейсің,

Өзіңді һәм зәузатыңды шат тұрмысқа бөлейсің.

Тіршіліктен көрер қызық-тамашаң да көп болмақ,

Бірақ қайсар шыншыл Рухың, Дәстүр, Тілің жоқ болмақ.

Ал, ЕКІНШІ жолмен жүрсең жалаңаяқ кедейсің,

Тағдырыңды тақ-тұқ еткен күн көріспен демейсің.

Тек еліңнің сан ғасырлық мәдениеті саналы,

Кәусар Рухы, Дәстүр, Тілі өз күшінде қалады.

Екі байлық бір жүре алмай бөлінгені болды сын,

Бұл жағдайда мен ойланбай қалар едім соңғысын.

Сену қауіп терең тамыр жая алмаған талғамға,

Мазмұнынан айырылған,

Рух қанаты қайырылған

Елден сорлы ел бар ма екен жалғанда?!

Бөліп ұстар адамзатты мән-мағына, әрінен,

Сана шырмар мәңгүрттіктің залалы үлкен бәрінен.

Бұл зор қайғы ғасырларға кететұғын қапалық,

Тұйықтан жол іздер әркім,

Тырысарсыз Сіз де, бәлкім,

Бірақ оған айналаңыз жібермесі ап-анық.

Кетіп барам, қақпаңызды, сірә, қайтып ашпастай,

Жан байлығы Сіздің елде ит ішпеген кешкі астай.

Енді мұның кері соғар жаңғырығын күтіңіз, —

деді дағы әл-Фараби шығып кетті қоштаспай.

Ұлы баба!

Тағдыры ойнамалы,

Арыстың ай доғалы сағасында.

Бұрымы бұлаң қаққан,

Сәулетің, сәнін бұзбай сылақ қаққан.

Анамыз — сұлу Сырдың жағасында,

Дәуіріне өзгертпеген рухының сағатын

Және ешкімге тежетпеген өр мінезін, тағатын,

Он бір ғасыр арасында,

Отырарда туылыппыз екі ақын.

Орын таптың бар жүректің төрінен,

Мен ешқашан теңесе алман сенімен.

Ол ол ма екен, саған тіпті наз айтуға от керек,

Талай-талай алпауытпен шығып едің жекпе-жек.

Өз халқының жан байлығын өзі тепкен патшаға

Әлі күнге жат өлкеде жатырсың ба өкпелеп?

Орныңнан тұр, данышпаным, өр дауысты атан ер,

Елі тыныш болса ғана тәтті ұйқыға батады ер.

Шуда жіптей шатасқан сан жолдан аман өтсін деп,

Өз жеріңнің басшысына, қосшысына бата бер.

Ұлы далаң ажырамай ұлы дәстүр, ұлы ойдан,

Ұсақ, саяз ұлдарының қылығына мұңайған.

Туған елге соқпасын деп өзің көрген қателік,

Мен тілеймін, Ұлы Баба, сен де тіле құдайдан!





БАҚЫТ ГЕОМЕТРИЯСЫ

"БАҚЫТ деген немене бұл, немене екен, немене,

Мен шықпаған заңғар шың ба, мен мінбеген кеме ме?"

Бәлкім Бақыт байлық па екен сараңдықтан бас алған,

Жомарттығы өзгелердің ырысынан жасалған.

Талайларға байлық жинау болса дағы бас арман,

Кейде Бақыт байларға да қолын бермей қасарған.

Әлде Бақыт сұлулық па, олай дейін десем мен,

Сұлулар жүр бай аяққа кілем болып төселген.

Әлде Бақыт билік пе екен қылыш мүдде ұстаған,

Тіпті қайсар қырандары рұқсатсыз ұшпаған,

Жағымпазы сырт көздерді шошындырып сұрқымен,

Бастығының көн етігін шөткелеген мұртымен.

Шын парасат иелері бірақ оған бармаған,

Олар өзін жаудан бұрын жағымпаздан қорғаған.

Иә, биліктің қадамы тоқ, қамалы жоқ алмаған,

Кей қасқалар биліктен де бақыт таппай сорлаған.

"Бақыт деген немене бұл, немене екен, немене,

Көрсет маған, құшақтайын, көтерейін төбеме"

Деп едім мен, дәл сол сәтте ойы, бойы сымбатты

Әбден қажып шашы ағарған ШЫНДЫҚ келіп тіл қатты

- Бақыт дәйім санасы мен ұғымында әркімнің

Қанша ғасыр осыны елге ұқтыра алмай сарқылдым.

Қане менің соңымнан ер...

Мынау үйге қарашы:

Нақ осы үйде жүріп жатыр Бақыт пен Сор таласы.

Үй иесі - жас жұбайлар тілек, ойы қосталған,

Билік, байлық қатар қонып, иықтымен дос болған.

Бірін-бірі сүйгенімен көңілдері тобасыз,

Тобасыздың есігінен кірген ырыс бағасыз.

Келген әрбір жақсылыққа игіліктің басы деп

Шын жүректен қуана алмау —ең қауіпті қасірет!

Солай,солай... Енді, ақыным, мұнда бұрыл,-деп мені

Шындықтағы ертіп барды жұпыны үйге шеткері:

- Терезеден қара, — деді, жақын тұрып қарадым,

Төрде отырған қос жұбайға түсті кенет жанарым.

Бөлме іші тым қарапайым, ортада ақ дастарқан,

Дастарқанда тек қара нан, қос түйір қант тасталған...

Күйеуі айтты: "Жалақы алдым, ертең базар баралық,

Саған, жаным, ерекше әсем көйлек іздеп табалық!"

- Көйлегім бар,- деді әйелі

(қабағына мұң қонды), -

Бір бешпетпен жүрсің өзің, міне, қанша жыл болды...

Екеуі де менен бұрын оған шаттық қонса деп,

Алдыменен ол қуансын, оның көңілі толса деп,

Бір-біріне сый ұсынып, бірін-бірі жақтады,

Бірін-бірі ардақ тұта ортақ ойға тоқтады.

Көрші аулада баласы өлген жалғыз кемпір бар екен,

Шетсіз, шексіз кең дүние ол сорлыға тар екен.

Бұлар қатар шуақ төге ізетті іске өрісті

Сол кемпірге қыстық киім әперуге келісті.

"Бақыт деген немене бұл, немене екен, немене,

Мен шықпаған заңғар шың ба, мен мінбеген кеме ме?"

Деп қиялдап әр биіктен көрсетіппіз бекер бой,

Қымбаттым-ау, сөйтсек бақыт қанағатта екен ғой.

Егер бүгін аласарса мекеніңнің шоқтығы,

Оған себеп - қанағатсыз адамдардың көптігі...

О, тәңірім,

Қанағатпен басар болса аптығын,

Мүмкіндік бер қадірлеуге жауымның да шаттығын!





ЖЕЛТОҚСАН АЛАҢЫ

Сәл аялдап, тағзым етпей бұл алаңнан өтпеңдер...

Желтоқсанда ызғырықтан тітіркеніп көк пен бел,

Бұл жер, қалқам, асқақ рух жарылысы өткен жер,

Қайта оянған ұлт намысы қызыл қанға бөккен жер,

Ерте есейген ару қызды шаштан сүйреп, тепкен жер,

Жатты мұнда естен танып күзге айналған көктемдер...

Алаң шетін қоршап тұрған шыршаларға ала көк,

Жас бүлдіршін, сезіміңді жанар етіп қарап өт.

Сол арадан сатқындықта елестейді қара бет,

Қара беттің көбі бүгін дара тұлға, дара бет.

Жас бүлдіршін, мұз құрсанған шыршаларға қарап өт,

Заманыңның жеңісі мен жеңілісін санап өт.

Ұлттың бағы жанар ма екен хас тұлпары, нары жоқ,

Ал, біреулер намысы жоқ, жігер, қауқар, қары жоқ,

Кемсітпекші "желтоқсанның жалаң аяқтары"деп.

Жоқ!!! Кешегі сын сағатта көкірегінде жанып от,

Тұрған солар аяз сорған қызыл беттің ары боп,

Дәуірінің тауығына шашылмаған тары боп.

Тірліктегі әр ісіңнің жаңғырығы болады

Бұл табиғи жасырын заң өзгеріссіз қалады,

Сол заңға сай сені бақыт, не сор іздеп табады. ...

Дүниені дүр сілкінткен жас толқынның саналы

Даңқын ешкім, ешкім бүркей алмас.

Оны да еске салады

Желтоқсанның бас алаңы, қайсар рух алаңы.





ТӨРТ АНА

Тағдырыңды тамырсыздық індетінен қалқала,

Мазмұн жоқта мазмұнсыздық шыға келер ортаға.

Әр адамда өз анасынан басқа да,

Ғұмырына етер мәңгі астана,

Демеп жүрер, жебеп жүрер арқада,

Болу керек құдіретті төрт ана:

ТУҒАН ЖЕРІ - түп қазығы, айбыны,

ТУҒАН ТІЛI - мәңгі өнеге айдыны,

ЖАН БАЙЛЫҒЬІ, САЛТ-ДӘСТҮРІ -тірегі,

Қадамына шуақ шашар үнемі.

Және ТУҒАН ТАРИХЫ.

Еске алуға қаншама

Ауыр әрі қасіретті болса да.

Құдірет жоқ төрт анаға тең келер

Онсыз санаң қаңбаққа ұқсап сенделер.

Өзге ананың ұлылығын танымас,

Төрт анасын менсінбеген пенделер.

Төрт анадан сенім таба алмаған

Тамырсыздың басы қайда қалмаған?!

Төрт анасын сыйламаған халықтың

Ешқашанда бақ жұлдызы жанбаған.

Қасиетті бұл төрт ана-тағдырыңның тынысы,

Төрт ана үшін болған күрес - күрестердің ұлысы.





БЕСІНШІ ЕРКЕК

Намыс туы желбіреген өрінде,

Дүниеге келтірген сан алыпты,

Отырарда, Менің туған жерімде

Мынадай бір асқақ аңыз қалыпты.

Жігерімен жіберердей тасты үгіп,

Өнер, ойы тармақты,

Адал, жайсаң жас жігіт

Ел ырысын шашып өткен

Тосын келген қасіреттен

Жанын салып туған жерін қорғапты.

Ал,табиғат - ұлы Ана

Ұланыңа тіл қатыпты қуана:

- Бұдан да үстем болу үшін мерейің,

Ұлым, саған үш байлықты нысана етіп көрейін.

Нысап керек дәулетке де, баққа да,

Бірін таңда тек қана:

Әр сөзіңде от тұратын,

Елге таңдай қақтыратын,

Ғажабы да,

Азабы да орасан

Жұрттан асқан АҚЫЛ берем, қаласаң?

Қызығушың көбейетін шашыңнан,

Көрген адам кете алмайтын қасыңнан,

Қызғаныш та тудыратын орасан

Жұрттан асқан КӨРІК берем, қаласаң.

Ұмыттырып дүниенің тарлығын,

Кілең игі жақсылардың барлығын

Жинайтұғын дастарқанның басына,

Тіпті, қасы айналатын досына,

Қанаттыға өнегесі орасан

ЖОМАРТ тағдыр ұсынайын, қаласаң?

Сонда жігіт былай депті:

- О, құдірет мекенім,

Бұл ғаламат сыйлығыңды қалай өтер.екенмін?!

Арнасынан тасып шығып, құйылатын сайларға,

Сөйтіп жұртты қалдыратын әрі-сәрі ойларға,

Ерке және қызба тілмен сөйлеген

Қайсар, тентек көктемгі өзен секілдімін кейде мен.

Жүрдек дәуір иығыма ауыр жүгін артады,

Дарқандығым,

Бейқамдығым,

Осалдығым бар тағы.

Өзіме-өзім жұмбақ жанмын, -

Бір күн сөзсіз от басам,

Сеніммен

һәм

кешіріммен қарайтын көз таппасам.

Қайда ол көз?

Қанша үміттің жалын босқа қармадым,

Жігер-ойым,

Тәнім, Қаным,

Шығындалсын бар малым,

Өзің айтқан үш байлықты кеудесіне жинаған,

Бір адал жар жолықтырсаң, болмас еді арманым!..

Кәне, кімнің бақ жұлдызы туар екен оңынан?

Сол ер жігіт арман еткен асыл жардың соңынан

Сан мың еркек әлі қуып келеді...

БІРЕУІНІҢ, мүмкіндігі әлдеқайда көп еді,

Жомарт, адал әрі жарқын жігіт еді өрелі,

Бірақ оны жігерсіздік бөгеді.

EKIHШІHI шыдамсыздық адастырды жолынан,

Сосын қайтсін, ұстай салды басқа әйелдің қолынан.

ҮШІНШІ еркек қайратты еді жалын шашқан жанардан,

Қара күшке көп сенгеннен нәзіктігі жоғалған.

Шын шынайы сұлулықтың түп тамыры саналған,

Жер бетінде нәзіктікті аман сақтау - зор арман.

Нәзіктігін жойған адам Қыстағы

Терекке ұқсас жапырағы тоналған.

ТӨРТІНШІ еркек қажет шақта тәуекелге бармады,

Жарты жолға жеткен кезде сөніп қалды арманы,

Қазір қайсар тағдырына қарсылықсыз көнеді.

Тек БЕСІНШІ ертең қуып жетеріне сенеді.

Ауық-ауық берілгенмен уайымға,

Өжет сенім айналмағай ойынға. ...

Сол бесінші — ең бақытты еркектің

Армандаймын болсам-ау деп тойында.





ӘМІР-ТЕМІРДІҢ СОҢҒЫ ӨСИЕТІ

Күш пен ақыл кімде мықты — соның даңқы ең үстем.

Қиып өтіп өзен-көлден,

Қия-шыңнан,

Еңістен.

Сырнайлатып,

Кернейлетіп Әмір-Темір әскері

Мәрмәр қала Самарқанға оралды зор жеңіспен.

Кешке таман тұс-тұсынан сансыз жарық самсаған

Көк Сарайдың аясында шаттық қосты қанша адам.

Аққу мойын әсем әндер қалықтады төбеде,

Темірдің бұл жеңісі еді көптен күтіп, аңсаған.

Ой-сезімді айналдырып інжу-тізбек алқаға,

Қожа Хафиз шабыттанып жыр оқыды ортада.

Әмір-Темір қанаттана,

Жырға балқып,

Шоқтанып,

Арайланған жанарында шоқтай қызу от жанып:

- Неткен асқақ сұлулық бұл,

Неткен жомарт сезім! — деп,

Қайта-қайта басын изеп, қолын соқты шаттанып.

Кенет біреу алға шығып бұрды өзіне жиынды,

Ханға қарап қалбан қағып, бірнеше рет иілді:

- О, кемеңгер қасиеттім, ұлылардың ұлысы,

Даңқымыздың көшбасшысы, құдіреті, тынысы,

Сізсіз күллі Азияның бітпек емес бір ісі,

Сізден асқан данышпан жоқ,

Егер біреу бар десе,

Оның өзі — Сіздегі ұлы парасаттың інісі.

Тіпті әлемде Сізбен қатар қоя алмаймыз ешкімді! -Дұрыс!

- Шын сөз!

- Хан жасасын! — деген қоштау естілді.

- Қай кезде де сом алтынның қадірі жоқ қолдағы,

Деп әлгі адам әңгімесін әрі қарай жалғады, -

Шын өнердің мәнін білер,

Сөздің сәнін, дәмін білер,

Талғамыңыз тағы мені таң қалдырды, алыбым,

Сізді барлап өлең сөздің құдіретін таныдым.

Өнегеңіз ғасырлардан ғасырларға көшеді,

Өзіңіздей көсемі бар елдің бағы бес елі!

- Тоқта! Доғар!

Сарапталық,

Сен бе, мен бе жетесіз?

Сөзбен арбап, мақтау жолын меңгеріпсің қатесіз.

Бір күшейсе өткел бермес тоғышарлық індеті.

Әр адамның тірліктегі зор замани міндеті —

Саф өнерді ардақ тұту және терең түсіну.

Жан байлығын есепке алмау — босқа көкіп, ісіну,

Халқымыздың ұлы рухын, бедел-парқын түсіру.

Тек қарынға билік берсек, мына ғалам не болмақ?

Онда ізгілік өзендері ақпай қалар табандап.

Қашыр озып,

Тұлпарлардың мерейі ақсап, Шабандап,

Қарға біткен қарқылдасып, қырандарды жамандап,

Биік пенен аласаның шекарасы жоғалмақ.

Тұс-тұсынан мақтау сөздер құлағанмен көшкін боп,

Әлі күнге жағымпазын жазалаған ешкім жоқ.

Диірменін, айналған соң жалғандықтың желімен

Басқа арнаға түсіруге міндеттімін сені мен...

Сәл ойланып:

- Кімсің өзін, мақсатың не?—деді хан.

- Әрқашанда орын ашқан

Сізге жүрек төрінен

Қорасанның хакімімін...

Құттықтауға келіп ем...

- Жалған хакім, жалған таудың даңқы жермен теңесін.

Бар, қайта бер!

Қорасанға енді хакім емессің!

- Ұлағатты ұлы ханым, күн келбеттім, кеңісім,

Мұныңыз тым ауыр жаза болмас па екен мен үшін.

Шетке қағу — өзіңізге шын берілген хакімді

Тарылтпай ма сіздегі ұлы жомарттықтың өрісін?

- Міне, міне, сын сағатта санаң қалай бұлтыңдар,

Қырдың қызыл түлкісін де алдап кетер тұрқың бар.

Жанарымды тұздай етіп,

Өтпей жүрген қыздай етіп,

Көзсіз мақтап, беделімді асырдың-ау таудан да.

Сен жанымнан табылар ма ең бастан бағым ауғанда?

Ондай шақта жалт бұрылып кетеріне дау барма!

Мадақ сөздер төбесінен қарша борап жауғанда,

Елікпейтін басшының тым аз боларын білесін,

Сондықтан сен қатерлісің жасырынған жаудан да.

Билік деген — қалың елдің көз қадайтын алаңы.

Мені жиі, жөнсіз мақтау салтқа айналып барады,

Кейбір қулар шектен шығып тіпті теңеу таппауда.

Жалған жыршы, жалған ақын

Желпи келіп жел қанатын

Бұдан былай ерік берсе әділетсіз мақтауға,

Сол сәтінде-ақ бұйырамын қатал, ауыр жазаға!

Әділетті жаза барда ғаділетті ел аза ма?

Таразылар уақыт кейін, кім бөркемік, кім мықты,

Тек әділ сын — ел тірегі,

Жалған мақтау өлтіреді

Әміршінің санасынан сығалаған шындықты.

Ал, бұл жұртқа әкеледі қанша қайғы-қасірет.

Құнсыз етіп мерей көгін,

Жағымпаздың көбейгенін

Ұғу керек туар жаңа қасіреттің басы деп.

Мың намыссыз жағымпаздан құлдық ұра құлаған

Артық маған қасқайып кеп шындықты айтқан бір адам.

Енді шындық менің мына билік құрған өлкемде

Ізгілікпен жұптасады,

Нық басады ертеңге, —

Деп әміршінің жігер жүзген жанарыңда бақ жанып,

Жанған бақпен шығып кетті қалың жұртты қақ жарып.

Содан бері қанша жапты сонау таудың басын қар.

Сан гүлденіп, сан қуарып,

Әмір-Темір даңқын алып

Жұмыр жердің кеудесінен ұшты дүлей ғасырлар.

...Бас қолбасшы Самарқанның бас көшесі бойында

Ескерткіш боп биіктеп тұр, берілгендей пайымға,

Берілгендей уайымға,

Ғасырында есепсіз көп қан төккені жайында,

Бірақ ұлы бір мінезді салт еткені жайында...

Нән бәйтерек әлдене деп сыбырлайды қайыңға...

Ханның соңғы өсиеті,

Сөзге айналған қасиеті

Алты жүз жыл өткеннен соң, кәне, кімнің ойында?

Бір жас жігіт мінбеде тұр.

(Сырт көзге тым ақылды),

Қосатындай көңілменен алыс пенен жақынды,

Қалбақтады, жалбақтады, Арыстан ғып ардақтады,

Данышпан ғып салмақтады,

Ескерткішті орнатуға бұйрық берген хакімді.

...Сәлден кейін хакім оны өз қасына шақырды...

Нақ, сол тұста оң қанаттан,

Парасаты самғап аққан,

Өзегінен гүл көктеген,

Темір аса құрметтеген

Қожа Хафиз өлеңдері жаңғырыға оқылды...

Ой салар деп сеніп едім талай жаңа кескінге

Ұлы жырға бірақ назар аудармады ешкімде...





ЖАЗАГЕР ЖАДЫ КОСМОФОРМУЛАСЫ" РОМАНЫНАН ҮЗІНДІЛЕР

ГИМАЛАЙ ЖОЛБАРЫСТАРЫ НЕМЕСЕ МАЛДЫҚ САНА ТУРАЛЫ МҰҢ

Рахымжан Отарбаевқа

Біздер қашан, арыламыз дүлей-шампа күдіктен?

Ең дұрысы,адамдығы еңкейгеннен қорыққан.

Көп жыл бұрын Гималайдың баурайында жүріп мен

Бір жолбарыс аулаушыға жолыққам...

Соның айтқан әңгімесі қалып қойды есімде:

Қалың орман арасында, не құзар шың төсінде,

Не асқақтау баурайымен сапар тартсаң жолға алыс,

Қайтпек керек, қарсы алдыңнан шыға келсе жолбарыс?

Ең бастысы, сабыр сақтап, еңкейместен тік тұру,

Аңға, малға жақындамас болмысыңды ұқтыру.

Осы шартты орындасаң, одан қауіп күтпегін,

Ал, еңкейіп, төрт аяқты малға ұқсасаң - біткенің.

Сол сәтінде-ақ тарғыл мысық қан толтырып көзіне,

Серіппедей тартыла кеп атылады өзіне.

Бұл сұраққа ғылым әлі толық жауап таппаған:

Адам кейпін сақтағанды жыртқыш неге жақтаған?

Бәлкім, тәңір пенделерін ойға тарту үшін де,

Жаратты ма жолбарысты осындай өр пішінде?

Іңкәр тірлік жолындасың.

Қимылына мән бер сен,

Қай кезде де еңсе бүкпеу — ердің басты құралы. ...

Мен де кейде адамдығы аласарған жан көрсем,

Ыза буған жолбарыстай атылғым кеп тұрады...

Бір белгілі бизнесменнің нақсүйері, сыңары,

Талай дарын ағып өткен,

Менің жастық шағым өткен

Алматыда, алма пейіл, сауда зейін қалада,

Жалт-жұлт еткен әсем тонын сары ала,

Гималайдың ең соңғы, ең атпалды,

Мекен еткен өр құзар шың-шатқалды

Барысының терісі деп мақтанды,

Жанарында бір дарақы от жанды.

Бірақ менің бұл жел сөзге тіпті сенгім келмеді,

Жолбарысын жоғалтса егер, таулардың да өлгені.

Жоқ, Гималай қасиеттім, сен тұра бер тағыңда,

Ізгілігін күдік басып,

Тағдырынан рух қашып,

Ұқсап әрі жойқын, ессіз ағынға,

Адамдарды малдық сана жетекке алған шағында

Және олардың қалуы үшін өз міндеті сабында,

Тәңір ойын жолбарыстың көзі арқылы қабылда...

Ой түзелсе, өрлер сенің бағың да.





ҰЛЫЛАРМЕН ОРТАШАЛАР

Әбіш Кекілбаевқа

...Міне, қызық, ылғи бойын зорайтқан соң күліп алдан,

Пайымсыз жұрт орташаны биік қойған ұлылардан.

Ұлылардың осал жерін орташалар біліп алған,

Ұлы ойлардың иығына орташа ойлар мініп алған.

Сан алқалы жиындарда орташалар той бастаған,

Хас тұлпардың даңқын бөгеп орташа аттар ойқастаған.

Мынау марғау дәуірдің де орташалар — сүйенері,

Биліктегі бастың көбі — орташа ақыл иелері.

Техникалық түйсігі мен қарынының қадамы бір

Ұлы Рухын сыртқа тепкен орташа ойдың заманы бұл.

Шулы нарық базарына ене алмастан

Ұят қалып,

Семіз Байлық шіренеді жер кіндігі сияқтанып.

Ғасыр арсыз болған соң ба

Ұят, Намыс жүр киімсіз,

Ал, Рухты жалаңаштау қоғам үшін тым тиімсіз.

Жалаң аяқ қалай жүрмек, жолда сансыз шеге жатыр,

Неге оған болыспайды қайсар сана, кемел ақыл.

Ағатай, сәл сақтаналық, рухсыз күш неге батыл?

Баспен емес, қарынымен ойлайтын топ келе жатыр.





ҚАСҚЫР АУЛАУШЫЛАР ҚУЛЫҒЫ ЖӘНЕ САРАЗБАН САБАҒЫ

Есугей елесі

Мен әкеңмін. Есугеймін...

Қатал-дүлей тағдырының қасіретіне қамалған.

Мен әкеңмін...

Әлде мүлдем өшірдің бе санаңнан?

Шыңғыс хан ( таңдана)

О, Тәңірім, өңім бе бұл, түсім бе?

Тұрғандаймын қалың тұман ішінде.

Тірлік неткен түсініксіз майдан бұл?

Қарттық ғұмыр тайғанақ па,

Нақ осылай, ойда-жоқта

Және тым кеш кездескенге қайранмын.

Бірақ, әке, саған өкпем кеп менің,

Нендей азап орманынан өтпедім...

Қандай қорлық, тоғыз жасар шағымда

Жел өтінде жалғыз тастап кеткенің...

(Қол созып, әкесіне жақындауға бейімделеді.)

Тоқта,

Тоқта, Темуджин,

Жақындама әкеңе,

Тағдырға тұлпар жете ме?

Өкпелейсің, тұрмадың деп күшінде,

Кінәлі еттің ерте өлгенім үшін де.

Өз жолынды өзің түздің сен бірақ.

Ә дегенде-ақ атанып "батыр ұлан",

Анаңның жатырынан

Екі бетің бал-бұл жанып, албырап

Оң қолыңмен қан уыстап шығып ең,- "Бұл не,

Әлде қанмен келген дәулет пе?"

Іштей қорқып, сонда біздің әулетке

Ең қанқұмар жан келгенін ұғып ем.

Гүл шағында-ақ мінезіңе қанқұмарлық дөп келді,

Сүйенуге жарап қалған туысыңды — Бектерді

Ерегісіп қайдағы бір түкке тұрмас балыққа

Қуып тықтың қара жерге — табытқа.

Бұдан кейін түк күмәнім қалмады,

Қанқор даңқын күллі әлемді самғады.

Әйтсе-дағы саған менің таңым бар -

Қалың жұрттың қайғысынан қордаланған бағың бар.

Жауың сенің тым көп еді, қара шыбын үймелетер көзіне,

Оларды сен қалай оңай бағындырдың өзіңе?

Шыңғыс хан

Негізінен, бұл күресте жеңгенім,

Әке,сенің еңбегің.

Менің сегіз жасымда,

Түк жоқ кезде басымда

Перзентіңді ойға бұрып орасан,

Қасқыр менен қарақұрттың ең осал

Мінездерін әңгімелеп бергенсің,

Қиялымды парасаттың шылбырымен өргенсің.

Ұлы қырғыз ол кесінде,

Ыстық көлдің маңында

Қарлы қыста, құзар таулар оранғанда ақ сағымға

Кәнігі хас аңшылар

Қасқыр аулар шағында

Қолданбайды ескі әдісті таптанды.

(Таптанды ойда жоқ арна).

Ол аңшылар ешқашанда қақпанды

Байламайды бұтаға не томарға.

Қасқыр қайсар мінезге бай, шектен шыққан намысқой,

(Кей жағдайда намысқойдың бағы кере қарыс қой).

Қалш-қалш етіп қасқыр бойын ыза буған кезінде

Мойындамас болат тісті қақпаныңның өзін де.

Күшпен жұлқып босанады...

Неткен өжет қандылық,

Бір аяғын қақпаншыға естелікке қалдырып.

Сондықтан да қу аңшылар әдіс ашқан басқаша,

Қақпанды орта ауыртпаққа мықтап байлап тастаса,

Қасқыр оны сүйреткенмен жүз құлаш жер — барары,

Тек үміті сөнбегенмен болашағы қаралы.

Бірте-бірте бейімделер тағдырға үнсіз көнуге,

Қолбасшының басты ерлігі - жау рухын жеңуде.

Енді сенің екінші бір маған шерткен әңгімең —

(Оны дағы ой-санама жазып алғам мәңгі мен)

Уы күшті қарақұртты саразбанның жеңуі,

Анық айтсақ, айласыздың айлалыдан өлуі.

Көп аяқты қу саразбан жігер-күшін тақымдап,

Сақтықпенен бірте-бірте қарақұртқа жақындап

Алдыменен бір аяғын жайлап созып көреді,

Ал қарақұрт лақ еткізіп лезде уын төгеді.

Қулық-сұмдық иірімі неткен мұнша көп еді?!

Екінші аяқ созылғанда уын қайта себеді.

Бірте-бірте қарақұрттың уы мүлде таусылар,

Бейшараның аңғалдығы өз тағдырын қаусырар.

Күші жоқтың ісі де жоқ, көзінде өлім ойқастар,

Қарақұртты қу саразбан төңкеріп сап жей бастар.

Шексіз билік болғанымен, әке, сенің арманың,

Саразбанның қулығынан неге тәлім алмадың?

Парасатсыз шығу қайда құзар даңқ тауына,

Өзің білген даналықты, әке, өзіңнің жауыңа

Қолдануға өрең жетпей, қарақұрттай сорладың.

Адамдардың осалдығын зерттемеген қолбасы —

Қолбасы емес, қателіктер, жеңілістер арнасы!





ТАРИХИ ЖАДЫ ТҰЖЫРЫМЫ

(Қайыр ханның Отырар қамалы қабырғасында кілең әйелдер шақырылған жиында айтқан тілегі)

Айналайын, келіндерім,

Гүл қанатты өрімдерім,

Кешіріңдер, аруларым ай қабақ,

Ай қабақтан бақыттарың бара жатыр тайғанап.

Мен сендерге еліміздің зұлымдықтан сорлаған,

Арғы-бергі тарихында бұрын-соңды болмаған

Бір өтініш айтам деймін...

Ол өтініш бірақ та

Заң боп еңгей әр саналы құлаққа.

Өздеріңмен алты ай бойы ел намысын орман ғып,

Жер қайысқан қалың жауға қарсы тұрдық, қорғандық.

Мұрша бермей титықтатты қара күштің дауылы.

Енді біздер, кілең еркек қауымы,

Осы Отырар қамалының қасында,

Естелік боп келер талай ғасырға,

Нағыз ерлер санатында қарсы аламыз өлімді,

Рухымыз еңкейген жоқ, тек тәніміз жеңілді.

Қайсар pyx ойшыл қала мінезіне дөп келді.

Жылжыта алмай жанығып атын алға,

Ыза буған Шыңғыс хан Отырарда

Еркек кіндік қалдырмауға серт берді.

Бірақ, бірақ күннің көзін кім мәңгілік жабады?

Жасырынған дәндей боп гүл шоқтарға

Кейбір ана-құрсақтарда

Сөзсіз біздің ұрпағымыз қалады!

Күрескер мұң қай кезде де қасіретке төзімді

Сол ұрпаққа жеткізіңдер менің мына сөзімді:

"Бақ таппайды залым ойдың шаршағанын аяған,

Шыңғыс ханға жарты әлемді қызыл қанға бояған

Тиістіміз тарих сотын, жады сотын жасауға,

Құрық керек тіршілікке өлім сепкен асауға.

Тым ұмытшақ енжарлыққа шындық қалай бас ұрмақ?

Сондықтан да Отырардан тараған әр жас ұрпақ

Іздеп тауып Шыңғыс ханның моласын,

Есіне алып шейіт болған атасы мен бабасын,

Есіне алып дүниені дүр сілкінткен індетті,

Сол молаға үш қара тас лақтыруға міндетті.

Қара тастар жинала кеп қара тауға айналар,

Өз тарихын ұмытқандар тауды көріп ойланар.

Айдарынан жел ескенмен,

Кей елдердің ойы өспеген, бойы өскенмен,

Жан байлығы саяз, содан іс-қимылы тайғанақ.

Бағынғыш һәм еліктегіш мінезімен иіліп,

Зұлымдықты батырлыққа шатастырып, сүйініп,

Өз ішінен шыққан залым ұлдарын

Байрағы етіп жердегі сан тұлғаның,

Даңқ пен дақпырт тұғырына өнеге ғып байламақ.

Қайда, қайда бастамақ құлдық сана,

Сөйтіп олар бір беткей шындыққа да

Қаяу салып, бояу жағып ойнамақ.

Бұл шараның түпкі мәні мынада:

Кейбір елдер, кей нәсілдер мүбада,

Өздерінің мейірім, әдеп-дәстүрінен тысқары,

Әділетсіз қан төгуге бағытталған құштары,

Қара пейіл тұлға туса және оны қолдаса,

Ол қолдаудан жазықсыз жұрт сорласа -

Онда әлгі бейшара елдің озғаны емес, тозғаны,

Зұлымдықтың күрегімен даңқына көр қазғаны.

Қанға жерік қара тұлға туған ел,

Өз шаттығын өзге жұрттың көз жасымен жуған ел

Ақтау үшін қара күйе жұққан қара есімін,

Зардап шеккен басқа елдерден өз басшысы арқылы

Ата-тарих алдында сұрау керек кешірім.

Бар кезеңде рухани тазарудың парқы ұлы,

Парқы ұлының—даңқы ұлы.

Сонда ғана парасат асқарынан,

Адамзаттың пенделік аспанынан

Бәсеңдемес әділ ойлар, лағыл ойлар жарқылы!

Әйел

Бұл асаси сөзіңіз

Болсын біздің арамызда мәңгі қалар көзіңіз

Және ол сөзге келер ұрпақ өз намысын жанысың!

Әйелдер тобы

Ант етеміз сол үшін!

Ант етеміз сол үшін!





ЖЕТІНШІ ТҮЙСІК

Үйленіп отау көтердің, мінекей, сен де, бала қаз,

Тірліктен, бірақ, жарқыным, үйленбей кеткен адам аз.

Сен түгіл қасқыр қасқырмен, маймыл мен маймыл жұптасқан,

Өз теңін тапқан соң ғана адымын олар нық басқан.

Ойын мен ісін — жаңғырық, кейде оған түйсік жетпейді,

Әйел ап, бала тудыру ақылды қажет етпейді.

Күнделік құмар сезімді өрілгені үшін отпенен,

Шатастырып алдық, құдай-ау, бір туар махаббатпенен.

Алдану, сірә, түк емес бұлтақсыз, бұлтсыз шақта да,

Үйлену деген, қарағым, алғашқы баспалдақ, қана.

Ата-анаң, үрім-бұтағың, бәрі де сені тұр қолдап

Бастысы — сұлу жұбайың өзіңе ертең кім болмақ,?

Махаббат — қайсар заңғар шын, кез келген өрлей алмаған

Он мыңнан, бәлкім, екі адам үмітін зорға жалғаған.

Содан ғой, сансыз кеудені жалғыздық дерті торлаған,

Қаншама заңғар тұлғалар қанатсыз жардан сорлаған.

Тұрмыстың түрлі сынынан сүрінбей өтті десе де,

Жұбайың досың бола ма?

Miне, бұл — басты мәселе.

Не бермек тәннің одағы?

Жаныңа жаны қосылмау

Бұл — нағыз бедеу қасірет, қосылмау деген — ашылмау!

Гүл болып ашылмағанның тілегін кім бар жақтаған?

Рухы қосылмағанның сезімі шаттық таппаған.

Рухы қосылмағандар — жалынсыз, сәнсіз, жақұтсыз,

Сондықтан мына жалғанда екеудің бірі — бақытсыз.

Сондықтан махаббаттың да сырт санын құрайтындар көп

Жәй көзге күліп жүргенмен, жасырын жылайтындар көп

Тағдырдан қашу мүмкін бе, жүрсең де қандай жолменен,

Бір мәнді сұрақ алдында тұрады ылғи көлденең:

"Жұбайың досың болды ма самғатқан сенім шырайың,

Нақ сондай ұлы бақытты берді ме саған құдайым?

Ойнай ма оның көзінде сезім мен рух жарқылы,

Ұға ма ол шаттық-мұңыңды жетінші түйсік арқылы?

Ұқпаса...

Ісің секілді дауылда мұзға жаққан от,

Рухани терең түйсіну жоқ кезде махаббат та жоқ.

Нағыз қыран мәңгі ардақтап өтер болар өз көгін,

Өзіңді-өзің ұмыта біл, бақыты үшін өзгенің.





