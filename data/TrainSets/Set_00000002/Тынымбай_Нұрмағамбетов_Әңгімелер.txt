	Тынымбай Нұрмағамбетов

	Әңгімелер





ЖЕҢЕШЕ




	– Мына бір жілікті айналайын Әдешжан мүжісінші. Ауылдағыдай қайдан болсын түге, тісін тісіне қойып отыр ғой. Мына қалтаныда салдым, ауылдың дәмі ғой. Айтпақшы, әлгі жаман немесі бар екен-ау тағы. Ой, былдырлаған неме-ай, өзін де сағындым-ау әбден. Өстіп жүріп оны да тосырқатып жібереді ғой енді.

	Апам тынымсыз сөйлеп жүр.

	Калбалақтап қолы әр нәрсеге бір барады. Бір чемоданды жайлау үшін әп-сәтте үйдің ішін аударыстырып тастады.

	– О немеге де сақтағаным бар еді, ұмытпасам осында ма екен?

	Апам енді сырлы кебеженің қақпағын көтерді.

	Әрең дегенде жиналып болып жолға шықтым. Апам оны-мұны айтып бір тынар емес. Екі жылдан бері, ана ғой... қатты сағынса керек, ақырында көзіне жас алып, қамығып қалды.

	Жалғыз ағайым – Әдеш осыдан екі жыл бұрын институтты бітіре сала үйленіп, сол күйінде қалада тұрып қалған. Үйленген соң, жеңгем екеуі аз уақыт үйде болып кеткен. Одан кейін қайтып соққан жоқ. Анда-санда хат аламыз. Жуырдағы бір хатында ағайым: «Жорай демалысында келіп кетсін», – депті, соған шыққан бетім еді бұл. Оның үстіне апам-ақ шыдатар емес. «Сенен басқа біреу болса жүз барып, жүз келетін жер осы. Сенің-ақ кежегең кейін тартады да тұрады. Айналайын, қызметінен-ақ шыға алмай жүр ғой сорлап», – деп күнара қайталап қоймайтын. Жеңгемді де қайтып көруге асықпын.

	Қалаға түнде келіп түстім. Мезгілсіз келгендіктен қорқыныш билеп еді, дегенмен көрсетілген мекен-жайы бойынша таксист жігіт дәл әкеп түсірді. Үлкен қызыл есікті қаққыштап жатырмын. Әлден уақытта барып:

	– Бұл кім? – деген өктем дауыс естілді. Тани кеттім, жеңгемнің зор даусы.

	– Мен, Жораймын ғой... – дедім ақырын.

	– Ә, ә... Жорка, сенбісің?.. – Самарқаулау сөйлеп жеңгем ілгекті ағытты.

	Үйге кірген соң, ұйқылы-ояу есіней тұрып жеңгем:

	– Ал, шешін енді, – деді.

	Сәл кідіріп, тыжырынып тұрып:

	– Киімдеріңді анда іл де, мына диванға кисая сал. Анау ақ одеялды жамыларсың, – сөйтті де менің чемоданымды алып ішке еніп кетті.

	Біраздан соң барып:

	– Жораш! – деген әлдекімнің жұмсақ даусы естілді. Әдеш ағай екен. Ол өзіне тартып, қатты қысып арқамнан қаққанда, ағамды қаншалықты сағынғанымды енді сездім...

	Ертеңгісін тұрсам, біраз уақыт болған екен. Тұрып киіне бастадым. Ағайым екеуміз енді шүйіркелесіп амандық сұраса бастағанымыз сол еді, ішкі бөлмеден жеңгем шыға келді. Ұйпа-тұйпа болып, жаңа оянғандығын танытып жүр. Қолында шырылдап жылаған бала. Шамасы мезгілсіз мазалап оянса керек.

	– Айызың қанар әлі-ақ, жұбатшы мынаны! – Баланы ағамның алдына әкеп тастай салды. Әдеш баламен болып кетті.

	Жеңгем үй жинауға кірісті. Іс арасында ағама әлденелерді айтып болмады. Менің түнде ұйқысырап аунап шығатын әдетім болушы еді, сол әдетіме басып бүгін де диваннан аунап түскенімде, ақ одеялдың бір шеті былғанып қалыпты. Соны көріп жеңгем біраз сөйлеп алды.

	Осы кезде Болатты көтеріп үнсіз жүрген ағам жеңгемнің көп сөзін доғарайын деді ме, әлде ойына түскен сол болды ма:

	– Апам не сәлемдеме жіберіпті, Рақыш? – деді жұмсақ дауыспен.

	– Төңкеріліп қазына келді дейсің бе? Бар... Әне көр... Келген күннен бастап-ақ жеңгеме ішім суи бастады.

	Ауылда болған кезде аз күнде сырын кім біліпті. Қарсы шауып, шабаланып тұрған біреу екен. Әсіресе, ағайымның апшысын бір уыс қып, жеп жібере жаздайды. Әдеш ағамның бұрыннан-ақ бұйығы, момындығы өзіме аян. Енді жеңгемнің алдында тіпті қауқарсыздығын көріп, аяп кеттім.

	Бір-екі күннен соң-ақ қайтуға жинала бастадым. Өзіме қажетті нәрселерімді алдым да, кетерімде: «Келінге айтарсың, ауылды жерде кәлеш-мәсісі түспегір кейде кездесе бермейді», – деп ескерткен еді апам. Ол байғұс келінінің кім екенін қайдан білсін, қалған ақшамнан жырмыштап жүріп оған да жеткіздім.

	Жүрер алдында ағама апамның сәлемін айттым: «Жүрердей-ақ жүрді ғой шетте. Енді реті келсе, ауылға келсін. Сондай мұғалімдікті ауылда да істеп жүр ғой жұрт. Жетер енді, қатын-баласын жатсындырмай. Әдешке осыны айт», – деп тәптіштеп құлағыма құйып берген. Әдеш тыңдап болып, күмілжіп, қарсы алдында отырған Рақышқа қарады. «Не дейсің» дегеннің қалпы.

	– Басымды кесіп алсаң да баспаймын ауылыңа! – Беті бүлк етер емес, қаймықпай қасқая қарап тұрып айтты.

	Мен киініп жинала бастадым. Әзірлеп қойған чемоданымды ала бергенімде:

	– Мынаны сала сал. Мамочкаң шәй ішер, – деп жеңгем азанғы шәйдан қалған конфет, печеньелерді газетке орап, ұсынып тұр екен. Мен мырс еттім де:

	– Алмаймын, рақмет. Ауылда печенье, кәмпит молшылық қой, – деп шығып кеттім. Жартылап ашық қалған есіктің саңылауынан жеңгемнің:

	– Қарай гөр өзінің кесірін, – деген даусы естілді.





ӘЖЕ




	– Қапышжан, әжеңнің зиратына соға кетейік.

	Апамның даусы қалтырап шықты. Алдымыздағы бұзылған көпірден қалай өтеміз деп келе жатқан мен енді рульді солға қарай бұрдым.

	Апамның әжең деп отырғаны – өз шешесі. Ол кісінің дәл қай жерге жерленгенін де білмеймін. Әйтеуір, Шоқталының көп зираттарының ішінде болар деп, жыңғылдардың ара-арасымен машинаны тура салдым. «Нағашы әже... Кәрі әже», – дейтін еді-ау оны жұрт. Менің есіме ол кісінің үйінде ең соңғы рет болғаным түсіп кетті.

	* * *

	...Жазғы демалысқа шыққан соң-ақ, үйге бір тиындық пайдамыз болмай босып кеттік. Таңертеңнен қара кешке дейін асық қуып, өзен жағалап босқа сенделеміз. Қала берді велосипед тебу...

	Бір күні сәскеде екі қалтамды таба нанға сықа толтырып, біржола шығып бара жатқанымда, есік аузында апам ұстай алды.

	– Әй, есірік неме, танауың делдиіп босқа сенделіп жүре бересің бе? Қарап жүргенше, әжеңдікіне барып шаруасына қолқабыс етіп қайтпаймысың! Әкең болса анау егін деп, шөп деп жүргені. Ең болмаса хабар алып кел барып...

	Әжемнің үйі орталықтан отыз шақырымдай жерде колхоздың «Шоқталы» деген учаскесінде тұрады. Кішкене кезімде анам ертіп апарып біраз күн жүріп қайтқанымызды еміс-еміс білемін. Одан қайтып барған емеспін. Мен интернатта жүргенде үйге бір-екі келіп кеткені болмаса, ол кісінің де біздің үйде болғанын көргенім жоқ. Былтыр қыстың күні бір суықта «Көйлек пен қант, шай алып қойдым. Барып әжеңнің жайын біліп қайт» дегенде, көкемнің «Әй, сол кемпір үшін бәйек боламыз да жүреміз бе? Осы үйде екі қолын суға малып отырса, кім қой дер еді» деген сөзі үшін апам түнімен жылады...

	Содан қайтып әжем туралы біздікінде сөз болған емес. Дәл қазір бармаймын десем, апам қалай да ренжиді.

	Шаруа дегеніңе кежегем кейін тартыңқырап тұрса да, «нем кетті, екі-үш күнге барсам барып қайтайын» деген ойға келдім.

	Әжемнің аулына кештетіп жеттім. Шөңге кіріп, жол бойы велосипедімді жетелеп жаяу жүруіме тура келді.

	Ауылдың бір шетіндегі әжемнің кішкене жер кепесінің айналасы азан-қазан. Шаңдаққа аунаған сиырлар, уақ малдар... Нақ бір колхоздың кішігірім фермасы сияқты.

	Әжемнің даусын естіп барып, ол кісінің көгендеулі қой-ешкілердің арасында отырғанын білдім.

	Үйдің жанына келгенше, әжем мені көрген жоқ, екі тізесінің арасына үлкен сары қауақты қысып алып, қара қойдың желініне жабысып отыр екен. Жанындағы тоқал ешкіні қарғап-сілеп, тірсегінен салып-салып қояды. Сірә, соған күйіп отырса керек. Үндемей келіп велосипедімді кепенің сорайып шығып тұрған бел ағашына сүйей салдым. Енді есіктің алдында жатқан томардың түбіріне отыра берейін дегенім сол еді, алакеуімде байқай алмай бір қаңылтырды басып кетіп, қаңғыр ете қалғаны...

	– Өк, әй, өк! Қарасан келгір, – деп әжем орнынан ұшып тұрды. Ұйпа-тұйпа болып көзін жауып кеткен кимешегін түзеп, маған қарай жүрді.

	– Өй, сиыр ма десем, бұ қайсың апақ-сапақта дүрліктіріп жүрген?

	– Мен ғой, әже, Қапыш.

	– Қапышың кім? Мына Жаубасардың жүгермегі... – Әжем менің бетіме бажырайып қарап тұрды да: – Үйбай, кім десем, Зияштың үлкенімісің?! О, жаман... үлкейдің бе? Е, ауыл-елің аманшылық па? Әйтеуір, апақ-сапақта жайшылықпен?..

	Осы кезде көгеннің шетіндегі ала лақ бақ ете қалғаны.

	– Ойбай, ана сорлы өлді-ау. – Әжем галошын тырп-тырп еткізіп, қайтадан жүгіріп көгенге кетті. Қарғап-сілеп жүріп әлгі лақты ағытып жіберіп, қойдың желініне қайта жабысты.

	Ол көгенді жағалай қой-ешкіні түгел сауып болды. Буындары сыртылдап, еңкеңдеп келіп, сары қауақтың бетімен лүпілдеген сүтті менің жаныма қойды да, иліккен белін жазып, екі бүйірін таянып біраз тұрды. Бас-аяғыма тіктеп қарап тұрып, бір кезде:

	– Өзің әкеңе тартып шыр бітпейтін шүрегей бопсың ғой, әй... – дегені. Не дерімді білмей аяғыммен жер сипап, қипақтап қалдым.

	– Қарының да ашқан шығар? Менің жұмысым көп әлі. Босағада тұрған самаурынды шығарып, су құйып тұтата қойсаң... Өзің білуші ме ең, ей, ондайды?

	Шай қою деген менің үйреншікті кәсібім.

	Әжемнің айтқан жерінен шүмегінің құлақшасы сынық, кірден ақ-қарасы белгісіз самаурынды шығарып су құйдым. Ошақтың басында кепкен жидені бұтап отырып: «Әжем апамды неге сұрамады екен, тіпті інілерімді де...» деп ойланып қоямын.

	Шай қайнағанша әжем де қызыл сиырды сауып болды. Бар сүтімен қара қазанды лықа толтырып, жерошаққа от жаққан соң, әжем екеуіміз шайға отырдық.

	– Е, ауылың тегіс аманшылық па?

	– Сәлем де деп жатыр сізге.

	– Әкең не істеп жүр?

	– Бұрынғыша, трактор ғой.

	– Е, төрт дөңгелектен айрылса, сенің әкең аштан өледі-ау, сірә... май сасып... – деп тыжырынып қойды. Мен әкелген апамның сәлемдемесін ақтарып көрді де, конфет, печеньелерден өзінің алдына ғана бір уысын салып, тісің бар ғой, әдемі кеудіреп тұр екен деп, барлық кепкен нанды менің алдыма қарай ысырып қойды. Бір қызығы, лақ қаттырақ пысқырса да әжем селт етіп көген жаққа қарайды.

	Ол әлденеге мазасыздана отырып, бір кезде:

	– Өздеріңнің тұяқтарың қанша болды? – деп маған шұқшия қарады.

	– Бір сиыр, үш ешкіміз бар ғой.

	– Ие, сендердікі неғып мыңғыра қойсын-ау. Жаман әкең далақтап жүріп не өндірсін, алда құдай-ай!

	Әжем кеңкілдеп біраз күліп алды да, бейілдене көген жаққа көз қырын салып қойды. Іштей өз-өзіне ризашылық еткендей жүзі жадырап кетті.

	– Әй, өзің нешінші кләссің биыл?

	– Алтыншыны бітірдім.

	– Оқу бітіріп өкімет боласың ба, жоқ сен де төрт дөңгелек қуып кетесің бе?

	– Ұшқыш болам, әже.

	– О нең, әлгі аспанда жүретін бе? Пшш-т-ту! Алда, құдай-ай, үлкен атаң Мықымбай бейшара Қаратаудың басына шығамын деп кемпірімен үш рет қоштасқан екен, енді сен аспанға ұшамын деші. Ыхх-хы-қы-ы... Үйбай-ай... Ішім... м...

	– Несі бар, әже, оқуын оқыған соң...

	– Әй, қазір ұшшы... Ана үйдің төр жағында көрпеше жатыр, соған қисая сал, мен сүт суығанша отырамын, – деп әжем қолын бір сілтеді.

	Үйге кіріп шешіне бастадым. Жастық па, әлде оным ұн салған қалта ма, арасына тас тыққандай бірдемені басыма жастап ұйқыға бастым.

	...Түннің бір уағында оянып кеттім. Құлағымның дәл түбінен бір күбір естілетін сияқты. Көзімді ашып жіберіп, ұйқысыраған боп бетімді бұрдым – дәл жанымда әжем жатыр екен. Бір қолы менің кеудемде, өзінше күбірлеп сөйлеп жатыр.

	– Іздеп келгені ғой, шіркіннің. Зияш жіберген-ау, ә. Не дегенмен заты еркек қой. Осындай бір бақа бастың біреуін бұйыртпағаны. Алда құдай-ай. Ниетінен тапты дейді-ау осы жұрт. Сонда мен перзентті жек көрем ғой. Жек көрем, ә... Мейлі десін, десінші... – осы арада әжемнің денесі селкілдеп кетті. Жылағандай болды. – Құдай-ай, бір емес, екі бірдей ұл берді... Өзі алды, мен қайтейін? Уһа, құдай-ай. – Ол ауыр күрсініп бір аударылып түсті. Бетін маған бұрып, тақалып жатты.

	– Базарбай байғұста не кінә, жылына бір соғады. Қолына кіріп-ақ алар ем, әттең, малым бар ғой.

	Әжемнің көкірегі сыр-сыр етеді. Аузынан шыққан демі құлағымның дәл түбін жылытып жіберді.

	Аяп кеттім. Аузымнан қалай шыққанын да білмеймін.

	– Әже, сізді көнсе, көкем көшіріп алам деп жүр ғой, – деппін. Әжем селк ете қалды.

	– Әй, сен жаманның осындай ұйқың сергек пе? Базарбай деймісің? Алда байғұс. – Ернін бір сылп еткізіп әжем теріс аунап жатты. – Әкеңнің ойын білемін... Көзін тесіп бара жатқан менің он-он бес тұяғым ғой. Ту-талақай ғып құртқан күні әкеңнің шаңын Үшқорғанның ар жағынан көрермін.

	Тұла бойым мұздап сала берді. Бірақ үндегенім жоқ. Дүние-мүлік дегенде аядай үйінен алдымен көзге түсетін бір сынық жүкаяқ пен үстіне екі-үш жамылғыш көрпе төсеген ескі сандық қана. Шаңы бұрқылдаған құрақ көрпешенің үстінде отырып, әжем екеуіміз шай ішіп жүрдік.

	Әжемнің үйіне келгелі ішкен шайдың дәмі біртүрлі сияқты.

	Аппақ боп сүт татып тұрады. Тәбетім шаппаған соң, қолымдағы кесемді аударып-төңкеріп отырып қарайған шәмбе таба алсамшы. Тіпті бұйырмасынға. Мөлдір суға сүт қата салған.

	– Әже, шай салуды ұмытып кеткенсіз бе? Қолымдағы кесемді қоя салып әжеме қарадым.

	– Е, немене, тамағыңнан өтпей отыр ма? – Қызыл иегімен малжаңдап отырған бар нанын әжем дастарқанға бүркіп жіберді.

	– Қаршадай боп тамақ таңдап... Іше бер, арман, бәрібір құдайдың қара суы.

	Кезінде әжемнің Зияш апамнан басқа да екі ұлы болыпты.

	Екеуі де дарияға кетіп өліпті.

	Біз үйден біраз ұзап барып күнде жантақ шабамыз. Қисық дөңгелек арбаны көк есекке жегіп алып, оны мен тасимын.

	Бір рет жыңғылдың түбінде көлеңкелеп отырып әжемнің жасын сұрадым.

	– Е, неғылайын деп едің жасымды? – Шегесі шығып ырсиып кеткен етігінің ұлтанын шұқылап отырған әжем маған ала көзімен ата қарады. Жіпсіп тұрған маңдайын бешпентінің шалғайымен сүрте салды да, қолындағы етігін жанына қойды.

	– Жылым жылан... жыл қайыруды білуші ме едің?

	Мен үндегенім жоқ. Әжем әлгінде біз жантақ шапқан өзекке үнсіз қарап отырды да, басын шайқады. Жерден бір түйір кесек алып, алақанымен езе берді... езе берді.

	– Ох, ойбай-ай... онда мына өзегің жалтырап жатқан дария еді. Оның ауып кеткені-ау, ә. Жыланнан жылан бір мүшел... жыланнан жылан үш-ш... сонымен алты мүшелден екі жылым асыпты, – деп бүгілген саусақтарын жазып жіберді. Мен келгелі әжемнің үйіне басын сұққан жанды көргенім жоқ. Әжемнің де «бір үйге барып келе қояйыншы» дегенін есіткен емеспін. Бәрі де сонадайдан оралып өтеді. Жапырайған кішкене кепе ауылдан да жырақ. Алғашқы күндері менің велосипедімді қызық көрді ме, өзімнен кішілеу бір топ бала келгіштеп жүрді. Бір рет велосипедті ортаға алып, көлеңкеде шұқырласып отырғанымызда, үстімізден әжем шығып қалды.

	– Өй, өлігіңе отырайындар, түге... Ыздиып-ыздиып менің құранымды шығарғалы келгендей, айда арман... Осыдан жуып көріңдерші маңыма, аяқтарыңды сындырайын, жүгермек келгірлер.

	Балалар шаңдарын да қақпастан тұра-тұра айдады.

	– Сенен де бар-ау осы. Енді топырлатшы соларды.

	Әжем маған зәрлене қарап, қолындағы жыңғыл шыбығымен жерді нұқып-нұқып қалғанда, шыбығы шарт сынды.

	Балалар содан қайтып жоламай кетті.

	Үйге қайтардан бір күн бұрын әжем екеуміздің арамызда қолайсыз жағдай болды. Жантақтан түс қайта әбден қалжырап қайтқанбыз. Шай ішіп болған соң: «Қапыш-ай, жинай салшы», – деп әжем жанындағы жастыққа қисая берді. Кесе-шәйнек, дастарқанды орнына қойып, қолыма шақпақ қант салған қызыл қалтаны алдым. Бұрын әжем үйдің төбесінен салбырап тұратын жыңғылдардың біріне іле салатын. Мен де соны ойлап, сорайып шығып тұрған бір бұтақты төмен баса бергенімде, орам қағаздың жерге топ ете қалғаны.

	Міне, қызық... ақша... Белінен шуда жіппен қайта-қайта буған кәдімгі ақша. Өзімнен өзім қысылып, ақшаға бір, әжеме бір қарай беріппін.

	«Бұл бұрын біреудің кепесі болған», – деп еді-ау әжем, әлде солардан қалды ма екен? Не де болса әжеме көрсетейін деп, ақшаға қолымды соза бергенде әжемнің жастықтан басын жұлып алғаны...

	– Ө, ниеті бұзық нәлет. Таста, кәне. Жытып кетпекші едің, ә? Жытырайын мен сені. Бетімнің терісін бес сығып жүріп тапқанымда...

	Қалш-қалш етіп, әжем жаныма жетіп келді.

	– Жағыңды уатып жіберсем осы. Әйда, жоғалт көзіңді...

	– Әже-ау, мен білмей... – Ызам келіп сөзге де келмей өксіп жылап жібердім.

	– Тәйт-әй... көзіңді ағартпа. Көз жасымен қорқытамын дейді. Қарай гөр өзінің жылаңқаясын.

	Әжем енді ақшасын қайда тығарын білмей абдырап, тұрып қалды.

	Ол түні әжем маған төсекті далаға салып берді. Өзі үйге жатып, сықырлауық есікті ішінен іліп алды. Әрине, неге бұлай еткенін біліп жаттым.

	Ертеңіне ауылға қайтпақшы болдым. Велосипедімді ұстап үй маңында тұрғанымда, жұлығы жыртық көне галошын тырп-тырп сүйретіп жаныма әжем келді.

	– Ие, немене, жайшылық па?

	– Ауылға қайтайын деп едім.

	– Ім-м... қайтамын де...– Екі қолын артына ұстап, мені олай-бұлай орағытып біраз жүрді. Кимешектен көрінген самайына қолын жүгіртіп, ошақтың басындағы өрге қарай кетті. Күйбеңдеп жүріп бір кезде көк ала шүберекке түйілген қос уыс құртты жаныма әкеп қойды.

	– Әлгі қара сирақ немелерің алдыңнан шықса ұстатарсың.

	Сөйтті де, үйден киініп шығып, маған жалтақ-жалтақ қарап арқандаулы есегіне қарай кетті.

	Сынық құлақ қара есекті жетелеп әкеп арбасын жекті. Айыр-кетпендерін жиыстырып болған соң, белін ешкінің қылынан ескен тұсаумен бір буып, менің жаныма келді.

	– Сен, неғып тұрсың-әй? Немене шайтан арбаң бұзылып қалды ма?

	– Қазір... – Тесілген камерімді жамап алайын деген ойымнан айнып, енді оны-мұнымды жиыстыра бастадым. Әжем менің желкемнен қарап біраз тұрды да, зілдей керзі етігін сүйрете басып, қайтадан есек арбасына қарай кетті. Бір кезде айқай салды:

	– Әй, сен құрисың ба, жоқ, әлде менен бірдеңе көріп кетесің бе? – Қарасам екі көзі мені жеп тұр екен. Күн қаққан шалбар-шалбар беті бүлк-бүлк етеді.

	Япырым-ай, әжем шынымен-ақ мені... Көңіліме бір жаман ой сап ете қалды. Ешкімнің қылауына қол жүгіртіп көрмеп едім... Оны-мұны салынған қорабымның да аузын жаппастан, велосипедімді жетелей жөнелдім. Әжем маған тесірейіп қарап қала берді...

	Біраз жер ұзап барып артыма қарағанымда ұзын жыңғыл шыбықты иығына салып, әжем есек арбаның соңынан еріп барады екен.

	* * *

	Айналасын жантақ басқан төмпешіктің жанында апам ұзақ тұрды. Ананың орны бөлек қой. Теріс қарап тұрып менен жасырып, жаулығының ұшымен көзін сүрткіштегенін байқап қалдым. Әжемді өзектің баурайына жерлепті. Жалғыз төмпешік басқа зираттардан бөлек тұр.

	Дәл қасынан бір түп ақ шеңгел өсіпті.





ПЕРЗЕНТ




	– Көке-е-е...

	Кекілі маңдайына түскен арық қара бала есікке жақындай беріп, бір жапырақ нан ұстаған қолымен бетін басып еңіреп қоя берді. Кішкене қара сумкасын бір қолымен кеудесіне қысып алған. Солқылдап жылап қабырғаға сүйене кетті.

	– Ұлымай, құры енді... – Бұл сөзді қысыла сыбырлап айтқан Зұлқия әлгінде баланың бүйірінен бұрап өткен сумақай қолымен енді көз қылып, арқасынан қақты.

	– Құдай-ай, қит етсе күн жаумай су болып тұрғаны... Бір сорға кезіккен шығармын, сірә... – Көкшіл көздері шатынап баланы жеп барады. Қолындағы ернеуі сынық зерлі кесені айналдыра қарап тұрып:

	– Өңшең жетім-жесірді қайдан жеткізді-ай. Ойбай-ау, ойбай, тамтығымды қалдырмас енді. Өз қотырын өзі қасып отырғаны жақсы еді, – деп тағы біраз безілдеді.

	Ішкі бөлмеде тілдей тасқайраққа пышақ жанып отырған сопақ бет, арық сары шал баласының даусын анық естіді. Селт етіп есікке қарады. Жүрегі зырқ ете қалғандай боп, еңсесі түсіп кетті. Асығыс тұрып бір қолына белбеуін, бір қолына тымағын ұстап ауыз бөлмеге шықты. «Бала неме бірдемені бүлдірді ме екен. Баламысың деген... Осы да енді», – деп өзін-өзі жұбата шыққан Сапекең Зұлқияның соңғы сөздерін естіді. Шашы жалбырап, қабырғаға жабысып өксіп жылап тұрған баласын көргенде біртүрлі көңілі жабырқап, дегбірі қашты.

	Бірақ сыр берген жоқ. Қаншалық аяп еміреніп тұрса да, баласына жақындамады.

	– Тәйт-ай, не болса соған жылай бермей. – Келініне көз қып айтса да еріндері дірілдеп кетті. Есік жақта әлі бұрқылдап жүрген келінінен жүз тасалап терезенің алдына барып тұрды.

	Сапекең сыртқа шыққанда Алпысбай сумкасын есіктің ілгегіне іліп қойып, құлақшынының бауын байлап тұр екен. Әкесіне жасты көзімен бір қарады да, мұрнын бір тартып қойып теріс айналды. Қолына сумкасын алып, қораның үлкен есігіне бет алған.

	Сапекең де ере жүрді. Қолпылдаған сары тонын қымтай буынып ап, босағада сүйеулі тұрған кішкене ақ таяғын қолына ұстап, баласының соңынан ентелеп келеді. Үй айнала бере Алпысбайы жаутаң-жаутаң қарап тұра қалғанда, енді не дерін білмей, тек баласының көңілін жұбатып жібергісі келді. Ет бауыры елжіреп, қапелімде аузына сөз түспей, абыржып тұрып қалды.

	– Шүкірім-ау, қолың жаурамай ма? – деп шидей саусақтарын ұстай бергенде Алпысбайы жылап қоя берді. Әкесінің белбеуіне басын қойып, ұзақ өксіді. Үшінші рет... шешесі өлгелі баласының үшінші рет осылай егіле жылағанын көріп тұр.

	Сапекеңнің көңілі босап, енді болмаса баласына қосылып кетердей жыларман халде тұрған сияқты.

	– Қой енді жетер, құлыным, оқуыңнан қаларсың, – деп еңкейіп кеп, алақанымен баласының көз жасын сүртті.

	Алпысбайдың соңынан ұзақ қарап тұрды. Баласы мектепке баратын жалғыз аяқ жолмен, басын төмен салып ілбіп барады. Артына қолын айқастыра ұстап тұрып: «Құлыным, өмір жасың өксіп өтпесе не қылсын. Қайтейін, тағдыр басқа салған соң», – деп күрсінгенде, бір тамшы көз жасы домалап сақалына тамды.

	Сапекең азанғы шайын жөнді ішкен жоқ. Екі-үш кеседен соң ыдысын төңкеріп, келінінің «Ішіңіз» деп ернін жыбырлатқанына да көңіл бөлмей, өзінше бата етіп, орнынан тұрып, қораға қарай жүрді. Тор дөненді жетелеп әкеп, үстіне ешкінің терісімен қапталған көнетоз ерін салды. Кемпірінің көзі тірісінде өз қолымен тоқып берген ат дорбасын әкеліп ердің басына ілді. «Ұмытып кеткен жоқпын ба», – деп ішкі қалтасынан шақшасын іздеп еді, жадағайының төс қалтасында бұлтиып тұр екен. Буын-буыны сықырлап Сапекең торы дөненінің үстіне қонғанға дейін қайда барарын да ойлаған жоқ-ты. Маңдайын алақанымен көлегейлеп, олай-бұлай қарап тұрды да, атының басын ауылдың түстік жағындағы үлкен адырға қарай бұрды.

	...Күн шыңылтыр аяз екен. Сары тонының жағасын көтеріп, екі жеңін қаусырынып алды. Сары тазысы жортақтап жанында келеді. Таза ауаға шыққан соң ба, бойы, денесі жеңілденгендей сезінді.

	Бірақ Алпысбайы қайта есіне түскенде Сапекеңнің іші әлем-жәлем боп, көңілі бұзылып кетті. Ойына әрдеңелер түсті.

	...Осыдан аттай бір жыл бұрын кемпірі Бәтима қайтыс болды. Қырық жыл отасқан, қырық жыл тұздас-дәмдес болған қосағы. Алпысбай – екеуінің ғұмырларында еміреніп сүйген жалғыз ұлы. Арыздасарда да қайта-қайта аманат қып тапсырып еді-ау. Сапекеңнің тұла бойы шымырлап кетті. Тонының жеңін көтеріп әкеп, көзінің алдын сүртті.

	...Жетім бала, жесір шал. Бауыры жоқ-ты. Лаждап біраз уақыт күн кешті. Бәтимадан қалған ошақтың шоғын сөндірген жоқ. Сүйегі қатайып қалған кісіге ауыр екен. Ақыры ағайындары кеңесе келіп, екі құлағы тас керең ауыл арасындағы жесір әйелге қосып еді. Үй ұстап, дүние ұстап көрмеген бейбақ екен, тұз-дәмдері жараспады. Киім-кешегін түйіп ап ақыры тайып тұрды. Сонан кейін жақын інісінің қолына кірді. Ынжық іні. Шайпау келін. Өтіп жатқан күн... Баз біреу: «Сапарбек шал қаңғыбас болып кеткен, алжыған», – дейді. Десін... Қайдан білсін бұл жұрт. Әйтеуір соңғы кезде үйде көп отырғысы келмейді. Кемпірі өлгелі етік тігуді де қойған.

	Сапекең әлдеқайдан талып жеткен дауыстан селк ете қалды. Сейілбек қойшы екен. Тұмағы жалпылдап сонадайдан шауып келеді.

	– Опыр-ай, Сапекең бе-әй... Сапекең... Жарықтық-ай, есен-сау жүрсіз бе? Әйтеуір ел-жұрт, бала-шаға тегіс аман ба? – Арғы атасы Көбекпен кездескендей өліп-тіріліп амандасты. Атынан түсіп, қос қолын ұсынып, Сапекеңмен ұзақ сілкілесіп тұрып алды.

	– Өстіп ауыл аралап, өзіңіз сияқты үлкен кісілердің қолын алып тұрайын десең, Жәке-ау, мына өкіметтің малы... Тастап кетсең, әтеңе нәлет, қасқыр қырады. Жаман қатынның да аяғы ауырлап, – деп тағы бірдеңелерді айтып мыжып барады. Сапекеңнің шақшасын алып, бір шөкім насыбайды таңдайына қағып сап, атын тебініп кеп, Сапекеңмен қабаттаса тұрды.

	– Жәке-ау, өзіңіздің де жағдайыңызды ойламай жүрген жоқпыз. Мына «Бөройнақта» бір жесір қатын бар екен. Өзі жап-жас. Аздап ұстамалы кеселі бар дейді. Дегенмен, құдай сақтасын, өзіңізге дәрет су жылытып дегендей...

	– Жетер, мыжың неме, – деп Сапекең тыйып тастады. – Мен саған қатын тауып бер дегенім жоқ. – Қою қара мұртын ширатып қойып, тағы да сөйлеуге оңтайланған Сейілбек күрмеліп қалды.

	Сапекең атын тебініп қап ілгері жүрді. «Қатын іздеп жүр дей ме мені осы жұрт». Лезде қабағы түсіп, жүзі суып кетті. Сейілбек біраз жерге дейін жанаса жүрді.

	– Жәке-ау, етігім бітті ме, соны айтыңызшы. Жаман қатынның мәсісі тозып, соны ұлтарып бере қойсаңыз. Ілесбайдың қатыны күн бермейді дейді. Тіпті балаңызбен келіп қанша күн қонақ болсаңыз да көтерер ем, Жәке-ау, деймін, тіпті көктемде бар ғой қозы берейін... – Сапекең жөнді құлақ аспаған соң, тағы да бірдеңелерді сымпылдай сөйлеп қалып қойды.

	...Кештетіп кеп, баурайға салынған екі үйдің шеткісіне түсті. Әділбектің үйі екен. Көсеудей қара қатын салқын ғана қарсы алды. Оның қас-қабағына қарап жатқан Сапекең болған жоқ. Шешініп біржола жайғасып отырды. Қара қатын Әділбек келгенше ләм деп тіл қатқан жоқ. Сұлама пештің үстінде бүлкілдеп қайнап жатқан қазанымен болды.

	Қас қарая күллі суықты арқалап үйге Әділбек кірді. Домбыра шертіп отырған Сапекеңмен қол алысып амандасты.

	– Күлше, әй, Күлше... Малды өзің қоралап келмесең, мен тегі... – деп екі алақанын жайып пештің түбіне отыра кетті. Сақалына қатқан мұзын алақанымен уқалап-уқалап жіберді.

	– Артыңдағы есікті жабуды да үйренбей-ақ өттің-ау, сен сорлы ызылдатып... – деп күңк етіп, қара қатын қолындағы көсеуімен киізбен қапталған есікті итеріп қойды. Әділбек үндеген жоқ. Тұмағын шешіп, терсіңді тақиясын бір желкесіне ысырып қойып отыра берді.

	Үшеуі отырып ет жеді. «Самаурынның оттығы еріп кетіп еді», – деп қара қатын құманмен шай берді. Сөзге сараң момын Әділбек жөнді әңгіме қозғаған жоқ. Шай ішіп отырып өткен түні интернатта жататын балаларының келіп кеткенін айтып, өзінше соларды айналып, толғанып отырды.

	Тек қана: «Сапеке, осы етік тігуді қойып, тазы ертіп жүргенді қолайлы көргенсіз бе?» – дегеніне Сапекең басын изей салды. Ләм деп тіл қатқан жоқ. Әділбек одан әрі не деудің есебін таппағандай, тықырлап алдырған басын ұзақ қасып отырып: «Менің бір іңір ұйқым бар еді», – деп ала жастықты бауырына алып, төрге қарай қисая кетті. Сол күйі қорылға басты.

	«Таң атқанша тасқа жатқандай болам-ау»... Іргеге салынған жалғыз қабат көрпешеге Сапекең қисая кетті. Еті қашқан қу сүйекке тықылдап батып барады. Ақырындап көрпесінің бір шетін астына басып барып жаны жай тапқандай болды.

	Көрпесін бүркеніп көпке дейін ояу жатты. Әлден уақытта есік ашылып сырттан біреудің кіргенін білді.

	– Байғұс-ау, мынау кім, томардай боп, теңкиіп жатқан?

	– Етікші кісі...

	– Етікшісі кім-ай...

	– Былтыр кемпірі сарыптан өлген ше? Құдай-ай, осы аңшы ма, жылқышы ма, өңкей қаңғыбастардан қалдым бәлеге, тентіреп...

	– Е... Е... – Әлгі әйел даусын созып тұрып қалды. Сапекең жыға таныған жоқ. Әйтеуір даусы таныс секілді.

	– Байғұс шалдың қайбір жағдайы болып жүр дейсің.

	Қартайғанда төтенше іс болды-ау.

	Қара басы болса бір сәрі... баласы.

	– Өзіне де сол керек, алжығанда қатын таңдаған несін алған.

	– Қойшы әрман... Жаманшылығын көрген жоқ ек. Ей, бәрінен де баласын айтамын-ау байғұстың, күн бермейтін сияқты ғой долы келіні. «Жетім қозы – тасбауыр» деген. Ертең әкесі өлген соң, аман болса есек қып жіберер оны. Есек қып.

	Соңғы сөздерді естігенде Сапекеңнің жүрегі шым ете қалғандай болды. Жас деген бетін айғыздап кетті. Оқыс дыбысымды шығарып аламын ба деп, ернін жымыра тістеп алды.

	«Еңіреп жүріп алпысымда көрген перзентім. Алпысым...» Көз жасы жастыққа тырс-тырс тамды. Ойына Бәтимасы түсті.

	«...Қайран Бәтекем... Сен тірі болсаң... Жапырайған балшық үйдің қисық түтіні үзілмегенде. Айналайын, Алпысым жайнап жүрер еді-ау, мынау өмірде сен болғанда...»

	Жаздыгүні өзін «Алпысбайды оқытатын апайымын» деп таныстыра келген, ұзын бойлы арық қара қыз:

	– Ата, балаңызды апарып интернатқа беріңіз, енді солай еткен қолайлы, – дегенде:

	– Интернат-пінтірнатың құрып кетсін. Көзімнен таса етпеймін, – деген-ді. Арық қара қыздың әрі-бері үгіттегеніне көнген жоқ.

	– Қайдан көнейін... Қалай ғана сыярмын қу басым...

	Жалғандағы көрген жалғызым...

	Сапекең көрпесін серпіп тастағанын байқамай қалды. Өз ойымен өзі боп білмеген екен. Шам сөніпті. Үйдің іші тастай қараңғы. Қара қатын жатқан бұрышқа қарап күрсініп қойды. «Алжығанша қатын таңдап» дейді. Қайдан білсін...» Тұла бойы өртеніп бара жатқандай күйіп тұр. Көрпесін ысырып тастап, жалғыз қабат көрпешенің үстіне көйлек-дамбалшаң шалқасынан жатты. Басына кіріп-шығып жатқан ой деген қым-қуыт. Әйтеуір енді ұйықтай алмасын сезді.

	Ол кірпік қақпай бақырайып жатып таңды бозартты. Таңғы намазға әлі ерте. Сапекең сонда да орнынан тұрып, аяқ жағына қойған мәсісін іздей бастады.

	Күн май тоңғысыз жылы екен. Түніменен қар жауыпты. Сары тонын желбегей жамылып, Сапекең сыртта біраз жүрді. Торы дөненге шөп салынбаған екен. Сол күйі қаңтарулы қалыпты.

	Үйге қарай жабырқап қайтты. Кенет ойына Алпысбай түсті. «Азанмен тұрып, етік-шұлғауын кептіріп қоюшы едім. Алда құдай-ай, менің қаңғып жүргенім мынау. Сенің алдыңда алсашы енді...»

	Үйге қарай асығыс жүрді. Қайтуды ойлады. Дәл қазір жүріп кеткісі келді. Үйге кіріп ер-тоқымын, қамшысын ала шықты. Қара қатын да енді тұруға қамданып жатыр екен. Ашық қалған есіктен «Құдай-ай, тықыр-тықыр етіп бір тыным болсайшы. Таң атпай бұ несі екен-ай. Алжыған соң»... – деген даусы естілді.

	Сапекең ер-тоқымын көтерген күйі тор дөненге келді.

	Атын ерттеп жатып, тоқым етіп жүрген Алпысбайдың ескі күпәйкесін қолына ұстай бергенде көзінен жас ыршып кетті.

	– Алда айналайын-ай... – деп күпәйкенің жеңінен сипалады. – Амандық болса, сол інтернәтіңе апарармын енді.

	Өкімет бағады ғой. Әйтеуір жабырқатпас. Несі бар. Сағынсам барып аймалап мауқымды басып тұрармын. Маған қалған одан басқа не бар енді?

	Сапекең атына мінді. Сары тонының жағасын көтеріп, тұмағын байлап алды. Шығыстан құланиектеніп таң бозарып келеді. Қар әлі қыламықтанып тұр. Сары тазысы әудем жерде жортақтап барады.





МЕНІҢ ІНІЛЕРІМ




	Жұмысқа мініп баратын тор дөненді суара қояйын деп жетелеп, кешкілік құдыққа келе жатсам, қайдан шыққанын білмеймін, жаныма Асанәлі ентігіп жетіп келді. Бет-аузы аппақ ақ шаң. Көзі ғана жылтырап тұр. Асанәліні біздің үй іші «Арызқой» деп атайды. Көрген-білгенін жеткізіп тұруға, ептеп шағым айтуға әлден-ақ қайымдығы бар. Ол құдыққа дейін томпаңдап жаныма еріп келді. Әрдайым бір ышқырын көтеріп қойып, маған жалтақ-жалтақ қарап қояды.

	– Аға, дейім-ау, Оразәлінің қолын көрдің бе?

	– Көрдім.

	– Бөрібайдың Қамалымен төбелескен. Екеуі, міне, төбелесті, – деп Арызқой бас бармағын шошайтты. – Қыздар сияқты тырнауық екен өзі. Оразәлі әкесін танытты-ай кеп. Шындасақ қой, жеңіледі. Бөрібайдың төрт баласы біз жабылып барсақ, не істей алады, аға, ә?

	Тіпті күлкім келді. Арызқойдың танауы делдиіп кетіпті. Біз бір үйде ағайынды сегізбіз. Мен дүниеге келгенде апамның қуанышы қойнына сыймаған екен. Содан кейін тағы төрт-бес жыл өткесін бір-біріне аттары да, өздері де ұқсап қалған: Оразәлі, Қасымәлі, Насырәлі, Асанәлі, Жасанәлі, Досанәлі, Тасанәлілер өрбіпті. Осы ауылда «Жәпектің ыздиған немелеріндей» деген бір сөз бар. Со бір ыздиған «немелер» біз боламыз.

	Былтыр қыста үлкен атамның үйіне Сарыағаш жақтағы құдасы қыдырып келген. Бір күні оңаша отырып сол кісі:

	«Осы Жәпек құданың үйінде қара-құра көп көрінеді, бала-шағасы қанша болды өзі?» – десе, атам біздің аттарымызды бір-бірімізге шатастырып, сары мүйіз шақшасымен әр саусағын бір түрткен күйі отырып қалыпты. Ақыры болмаған соң: «Әй, со немелерді бір күні барып, төсекте жатқан жерінен басып, санап алмасам болмас, сірә. Өріп кетсе, бой бермес соларың», – деп орнынан тұрып кеткен екен. Атамның сол сөзі күлкіге айналып кетті. «Сарекең сөйдеген екен», – деп жұрттың көзінен су аққанша күлгенін талай көрдім...

	Арызқой екеуміз үйге келдік. Жаздыгүні далаға жатқан бір қиямет жұмыс қой. Әсіресе, біздің үйдің іші кешке қарай елден көшіп келгендей сапырылысып кетеді. Апам болса ас әзірлеп беруден өзгесін өз мойнымызға артып қойған.

	Жаңа ғана су сеуіп, сыпырылған жерге Оразәлі үлкен ақ алашаны жайып жүр. Бас жағымызға көкемнің ескі тонын ұзынынан тастай салыпты. Сөйтіп жүріп, ойыннан жаңа ғана келген Қасымәлі мен Насырәліге ұрсып қояды. «Далаға неге түнемейді екен? Сапылдап тауып келетінін айтам-ау үйді».

	Айғыз-айғыз білектерін сипалап біраз тұрды да, ол екеуі тізіліп үйге кіріп кетті.

	Бір кезде үлкен ала көрпені сүйрете көтеріп Асанәлі келді.

	– Қызыл көрпенің астарын жаратпай тастапсыңдар, – деп жатыр апам. Өзім де көрдім: жырым-жырымы шығыпты.

	– Ертеңіне дейін жамап қоярмын, бүгінше бас аяқтасып осы көрпенің астына сыясыңдар, – дейді апам.

	Сегізіміз бірдей жалғыз көрпенің астына сыйып кеттік. Әдеттегіше апамның екі жағына жатқысы келіп, Досанәлі мен Тасанәлінің бастары қисайып еді.

	– Қарақтарым-ай, сіркем су көтермей жатыр. Базар көкеңе барыңдар, – деп маған сілтеп жіберді. Бірінің бірі аяғынан шымшып, тебісуден басталған көрпе астындағы «майдан» біреулерінің сыңсып жылауымен тынды.

	Біздің аяқ жағымызда опыр-топыр болып жатқан аяқ киімдерді жөндеп қойып, күйіп-пісіп көкем жүр.

	– Бұл немелердің сегізі сегіз рудан келгендей қырқысатыны несі екен-ай? Не жетпейді? Қой деймін-ей, түге, – деп қояды екпіндеп. Бірақ қолы түгілі, өзі де жақындамайды.

	– Ол қайсы-ай, ұлып жатқаны. Сойып салшы жетпегірді. Қап, терлеп жатқанымды. – Апамның көрпенің астынан булыға шыққан даусымен бәрі жым болды.

	– Сойып салшы дейді-ей. Әй, сен де қойшы осы. Балаларға келгенде жының қозып тұрады-ау. – Көкем енді апама түйілді. – Басыңның жарығы бар білем осы, өйтпесе бала бола ма, түге. Әсімелде-ақ ыздиып-ыздиып жігіт болғанда көрерсің бұларды.

	Апам төсектен басын көтеріп қолын бір сілтеді:

	– Әй, жігіт болмай кетсінші. Солар жігіт болам дегенше, менің шашым қудай болар, сірә. Сен не білесің, қалқиып жүргенім болмаса, қарадай сансырап қалғаным жоқ па осы күні. – Апамның даусы әлсіреп шықты. Соңғы сөзін айтарда ұзақ-ұзақ жөтеліп алды.

	Апамның біраз жылдан ауру-сырқаулы екені рас, әсіресе соңғы күндері жатуы көбейіп кетті. Апамды іштей аяп қана тым-тырыс жатырмыз.

	– Не дейсің? Не дейсің енді маған? – деп көкем де босаңсып қалды. – Тіпті болмаса әлгі бәлнисесіне апарамыз да... Әйтеуір жаман немелердің көз алдында қарайып жүргенің қол ғой... Үлкендері оқу деп, басқа деп кетіп қалса, қиын тие ме саған, кім білсін... қайт дейсің енді. Қолды-аяқтай келін ала қоюға балаң жас. Он жетіге енді шыққанда жүнжіп кетеді ғой.

	Мына сөзді естігенде менің ішім бүлк ете қалды. Бір қырындай жатқан бетімнен аударылып түсіп, аспанға қарадым. Қоп-қою бұлттарға қарап жатып ойланып қалдым.

	...Інілерімнің бәрі де мұрындары пысылдап ұйқыға кетті. Арызқой екеуіміз Досанәліні ортаға алып жатқанбыз. Менің кеудеме басын сүйеген күйі ол да қалғып кетіпті. Көзі жыпылықтап Арызқой ғана ояу жатыр. Ояу екенімді білгісі келгендей, алдымен жеңімнен тартып барып:

	– Базар аға, – деді бір кезде.

	– Не дейсің?!.

	– Осы Насыр, Қасымдар бір жаққа барып оқимыз деп жүр ғой.

	– Иә, енді кетеді. Интернатта жатып оқиды.

	– Сосын келіп тұра ма? – Арызқой аударылып түсіп, маған тақалып жатты. Ауызынан шыққан демі құлағымның түбін жылытып барады.

	– Жоқ, келмейді. Несіне келсін... Апама айтып күнде ұрыстырасың.

	Арызқой үндемей қалды. Сол күйі бетін бұрып әкетіп, теріс қарап жатты. Көрпенің бір шетінде Қасымәлі мен Насырәлі жатыр екен. Екеуіне қарап күлкім келді. Күндіз де ымы-жымы бір екеуі құшақтасып, беттерін түйістіре жатыпты.

	Өздері екі аяқтының жалқауы. Кеше көкем екеуіміз тамның төбесін сылап жүрсек, лай тасып жүрген Қасым мен

	Насырымыз ұшты-күйлі жоқ. Шарқ ұрып іздеп жүрсем, екеуі де мал қамайтын кепенің қараңғы бұрышында отыр екен. Не деп отыр деп, әдейі есіктің саңылауынан құлағымды тоса қойдым.

	– Қолым жарамай қалды-ей, сенің ше? – деп қояды Насыр.

	– Менің де, осы Базарәлі қалай, ә, көкем не айтса да салпақтап жүргені.

	– Әй, саған бірдеңе айтайын ба? Сен әлі оны білмейсің, – деді Насыр Қасымға қарай ысырылып. – Сен білесің бе Нұрғызды, онымен біздің Базекең тәуір екен. Ых-хы-ых...

	– Алдыңғы күні кинода байқадың ба? Өзі де жабысып айрылысар емес. Апам да біледі. Бірақ теріс көрмейді. Базарәліні биыл неге оқуға жібермеді дейсің...

	– Әй, қойшы, оның бойы мендей-ақ қой.

	– Кімдей болса да сол. Базарәлі бір күні алып келсе, жеңеше дейсің бе?

	– Ал сен ше?

	– Мен атын атай саламын.

	– Мейлі.

	Насыр қаттырақ күліп кетіп, бір кезде Қасым «тс-сс» деп сұқ саусағымен шошайта қойды.

	Екеуін алдыма салып, дедектетіп лайға ертіп әкелдім... Бірінің үстіне бірі аяқ-қолын салып, айқаса түсіп, інілерім ұйқыда жатыр. Тек Арызқой ары-бері аударылып түсті де, ыңырсып күбірлей бастады.

	– Айтпаймын. Олла-ла-һи. Ендігәрі... – Бетіне қарасам, көзі жұмулы, ұйқысырап жатыр екен. Үйдің жанынан көкемнің жөтелген дыбысы естілді. «Мына бұлттың түнеруінің жаманы-ай. Түн ортасында жауып берсе, мына немелер тағы да ыршу-шыршу болады-ау енді» деп көкем кәдімгідей қамқорсып сөйлеп жүр. Екі қолымен белін басып, енді есікке қарай жүрді. Ақ көйлегі малмаңдай тер болып, арқасына жабысып қалыпты.

	– Таңның атысы, күннің батысы қыбыр-қыбыр, ой, дүние-ай, қайтерсің енді. Жаман немелер, түге. Аман болсаңдар, түбі бір жерден шығарсыңдар.

	Ол босағада жатқан келінің үстіне отыра берді. Апам әлі ояу жатыр екен.

	– Ай, Базардың көкесі-ау, қауынның басына барып жатпайтын ба едің? – деп жастықтан басын көтеріп, көкеме қарады.

	– Е, құдай алар дейсің бе? Барамыз да... – Көкем енді жайласып қалтасынан шақшасын алды. Менің тіпті ұйқым келер емес. Көкемді аяймын.

	Бір көрпенің астында тебісіп жатқан сегіз тентектің ұйқысын күзетіп отырған сиқы мынау. Енді ғой қауынның басына барады. Онда қанша сенделерін кім білсін? Осы әліне өзінің бейілі кетпей, біреудің жөніне жүрген емес.

	Өзі айтқандай тірі болсақ, бір жерден шығармыз, әйтеуір. Мен дәрігер болуды армандаймын. Ал мына айқыш-айқыш жатқан қара сирақтарды кім білсін...

	Көрпемді кеудеме дейін тартып қойып, аспанға қарадым. Дәл төбеде қара бұлт әлі түнеріп тұр. Шығыс жақтан шатыр-шұтыр етіп найзағай ойнап кетті.

	Мен де іштей «Ойпырай, осы күн шынымен жауып бермесе етті» деп тіледім.





ЖИЫРМА ЖАС




	Менің көпке дейін ұйқым келмеді. Кештетіп басталған жауын әлі тыйылған жоқ. Сабалап құйып тұр. Терезе дәл тұсымда еді. Елеңдетіп ұйықтатар емес.

	Үйдің іші тастай қараңғы. Шіркін, ұйқы деп, біздің көкемнің ұйқысын айт. Ертедегі алыптарша ұйықтайды. Көзін жұмса-ақ, күркіреп қорылға басады.

	Қазір де үйінің ішін басына көтеріп жатыр. Сықырлауық кереуеттің о шетіне бір, бұ шетіне бір аунаймын. Оразбай әлі жоқ. Оны ойласам, жыным келеді. «Осы жауында жетісіп келерсің шылқып», – деп кекетіп те қоямын.

	Сыртқы есікті іліп қояр ма еді, өзін дірдектетіп... Жо-оқ, онсыз да жетісіп келмес. Әйтеуір, сол бір сары қыз сор болды ғой өзіне...

	Мен бұрын Оразбай ағамды қандай жақсы көруші едім. Ол да мен десе ішкен асын жерге қоятын. Осыдан тұп-тура бір апта бұрын екеуіміз нілдей бұзылдық. Иә, ауылға әне бір үнді кино келген күннен бастап...

	* * *

	– Кө-ке-е!..

	Менің даусым соншалық бұзылып шықты-ау деймін. Балтасын белбеуіне қыстырып, даладан ойда жоқта кіріп келген көкем әуелі селт ете қалды.

	– Әй, Жаб-б-ы, Жабай-ижан! Саған не болды? – деп жаныма кеп отыра қалды.

	– Киноға апармайды, – деп Оразбайды нұсқадым. Иегім кемсеңдеп кетті.

	– Неге апармайды. Неге апармайсың-ей? – деп көкем, ішкі бөлмеге кіріп бара жатқан Оразбайға алара қарады. – Сенің сәніңді бұза ма осы бала?

	Ағам үн-түн жоқ ішке кіріп, киетін киімдерін көтеріп қайта шықты.

	– Ол көруге болмайтын кино.

	– Не дейді-әй? Ол қайдан шыққан зәкүн. Жұбатардың үлкен баласы көріп, кіші баласы көрмей-ақ қойсын деген?! Үйбай-ай, мынаны-ай, ержеткеннің жөні осы деп! Осы баланы апармай көрші, менен туғаның рас болса...

	Көкемнің кішкене шоқша сақалы кәдімгідей шошаңдап кетті. Мен үнсіз отырмын. Әлгіндегідей емес, ашу-ыза тарқайын деген секілді. Мұрнымды қайта-қайта тартып қойып, көкеме бір, Оразбайға бір қарап қоямын. Оразбай көйлегін қолына ұстаған күйі теріс қарап тұрып қалды. Көкем әлгіндей деп отырған соң, киінуге де батылы жетпеді. Ақыры маған «Киін» деді. Даусы зілді шықты. Тарлау соғып жүрген керзі етігімді тепкілеп жүріп әрең кидім. Костюмімнің сыртынан қоярда-қоймай жүріп көкем Оразбайдың жұмысқа киетін күпәйкесін кигізгенде, өзімнің кішкентай әліме қолпылдап кетті.

	Клубқа біраз жер қалғанда Оразбай тоқтады. Менің тершіген маңдайыма қарап, біраз тұрды.

	– Айттым ғой, суық тиеді, – деп жуан даусымен гүж етіп, сұп-суық алақанымен маңдайымды сипады. – Сен өзің клубқа бара берсең қайтеді?

	– Өзің ше?..

	– Мен біреуді ертіп келемін, – деп күрмеле сөйлеп, ауылдың шетіндегі үйлерге қарай қолын сілтеді.

	– Өзің-ақ кіре берсең қайтеді?!.

	– Сосын, қайтарда қайтемін? Ағайым біраз үнсіз тұрып:

	– Ендеше, бізді күт, – деді де әлгінде қолын сілтеген жаққа қарай жүрді.

	Мен клубтың жанына барып тұрдым. Ойым шартарап.

	«Бізді күт дейді-ей. Сонда кім біреуі? Босқа ақшаны құртып», – деп іштей кіжініп қоямын.

	Клубтың маңында теңселіп, ұзақ жүрдім. Оразбайлар әлі жоқ. Тіпті ызам келді.

	Не істерімді білмей, сарсаң болып тұрғанымда, Оразбайлар да жетті-ау, әйтеуір. Қасындағы ұзынтұраның қыз екенін білгенімде, ішім қып ете қалды. Тани кеттім. Мектепке пионервожатый боп келген сары қыз. Ол маған жақындап келіп, күлімсірей қарап, бас изеп амандасты. Мен үндегенім жоқ. Әсіресе, үстімдегі күпәйкемнен ұялып, жерге кірердей болдым. «Оқушылар олпы-солпы киінбеуі керек», – деп қай күні құлағымызға құйып еді-ау. Бәрібір көкем пальто алып бермесе, мен қайтейін... Көкем де қызық-ау осы. Кейде осыларды айтып шағынсам-ақ: «Сенің қай сәніңе келіспей барады осы. Оразбайдың ескісі де жетеді», – деп бет бақтырмайды.

	Біз соңғы орындарға келіп жайғастық.

	Алдымызда ересек кісілер отырғандықтан, маған кино көру тіпті қиынға түсті. Дегенмен үндегенім жоқ. Мен бірдеңе деген күнде де құлақ асар Оразбай жоқ. Бәрінен де сонысына жыным келді. Ішке кіргелі маған назар салған емес. Оң жағында отырған сары қызбен болып кетті.

	Кино мен үшін аса қызық болған жоқ. Бақырайып қарап отырғаным болмаса, жөнді ештеңе ұға алмадым. Тек бір қыз бен жігіт қол ұстасып жүрді. Құшақтасты... Содан бір қалғып барып, қайта қарағанымда әлгі қыздың жылап отырғанын көрдім. Қыз көп жылады. Оразбайларға қарасам, бар зейіні кинода. Тіпті сары қыз қолына орамалын алып, әлсін-әлсін көзін сүртіп отыр екен. Олай-бұлай қарасам, ағыл-тегіл боп жылап отырғандар да бар. Мен түк ұққаным жоқ. Тағы да көзіме ұйқы тығылды. Тағы да қалғи бастадым.

	Біреудің жұлқылауымен оянып кеттім. Көзімді уқалап орнымнан тұрдым, кино аяқталыпты. Жұрттың бәрі сыртқа шығып кеткен.

	– Құп, кино көреді екенсің-ей, азаматым! – деп Оразбай кіжініп қойды. Сары қызға білдірмей күпәйкемнен ұстаған боп, жұдырығымен арқамнан бір нұқып алды. Сары қыз үндеген жоқ. Бетіме күлімсіреп бір қарады да, есікке қарай беттеді. Үшеуміз сыртқа шықтық. Клубтан ұзай бере Оразбай кібіртіктеп, маған қайта-қайта қарайлай берді. Ыңғайын танып-ақ келемін. Мені жанына ерткісі жоқ. Әттең, үйге жалғыз қайтуға қорқамын-ау, болмаса осы екеуімен қосақтап қойса да бірге жүрмес ем. Бәрінен де вожатый қыздан ұялдым. Ертең мектепке барған соң ұрсар ма екен деп те ойлаймын. Оқушылар көруге болмайтын киноға кірдің деп. Мейлі ұрысса... Анау жетіншідегі Әлтек пен Шойбек те келіпті ғой.

	Оразбайлар біраз күбірлесіп тұрып, ауылдың шетіндегі үйлерге қарай жүрді. Амал жоқ, мен де соңдарынан ілестім. Аяқтарын санап басып, Оразбай мен сары қыз қолтықтасып барады. Олардың соңынан екі қолды күпәйкенің терең қалтасына сүңгітіп жіберіп, оқта-текте мұрнымды тартып қойып, мен де келемін. Екеуі күбір-күбір әңгімелесіп барады. Не айтып бара жатқандарын кім білсін?

	Олар үлкен ақ үйдің жанына кеп тоқтады. Тани кеттім, сары қыздың үйі. Енді үйге қайтатын шығармыз-ау деп қуанып қалдым.

	Жоқ... Біз қайтпадық. Тіпті қайтамыз деген ой Оразбайдың басына кіріп-шығатын емес-ау, сірә. Сары қыз да бір қолымен есіктің тұтқасынан ұстап майысып тұрып алды. Әй, Оразбайға жынымның келгені бір... Кім біліпті, өзі де бәдік екен, әйтеуір сол түні сары қыздың құлақ құрышын қандырды-ау.

	«Шіркін-ай, осы кезде жылы төсекте ұйықтап жатар ма еді? Мені киноға айдап келген қай қырсық. Мынау екеуі осылай-ақ таңды атырар, сірә? Мені ұмытып кетті-ау деймін өздері...»

	Мен жөтеліп қалдым. Естісін деп әдейі қатты жөтелдім. Маған жалт бұрылған сары қыз Оразбайдың иығына асып тұрған қолын ақырын босатып, төмен қарап қалды. Ол сол күйі біраз тұрды да, бір кезде ағама қарап: «Жабай жаурап қалды ғой», – деп ақырын ғана күбір етті.

	«Ей, мынаның есі бар екен-ау өзі». Біртүрлі ішім жылып кеткендей болды. Бірақ Оразбай міз баққан жоқ. Ол сары қызға бірдеңе сыбырлайтындай, еміне жақындады.

	«Сыбырласа сыбырласыншы осы. Тезірек кететін» деп ойладым. Осы кезде тым тақалып қалған Оразбайдың бетіне сары қыз шапалағымен шарт еткізгені. Мен аңырып қалдым... «Ей, мынаусы қалай-ей, вожатый болсаң қайтейін?» деп жанына жетіп барғым келді. Бірақ өзіміздің бұрынғы Оразбай болса, ақысын жібере қоймас деп өзімді өзім тоқтаттым. Бір қызығы, Оразбай ашуланған жоқ. Бұрынғысынша алабұртқан күйі сары қызға телміре қарап, тұра берді.

	Біз үйге қарай қайтқанымызда бейуақыт болып қалған еді. Әйтеуір, өзім ұйқыдан мең-зең боп, әзер жүріп келе жаттым. «Әй, Оразбайға еріп, киноға келгенімнің соңы осы болар... Кино көрмей кетсем де...»

	Өзім булығып келе жатқанда ананың жынымды келтіргені.

	Бір қолымен қапсыра құшақтап алып: «Жаурадың ба, Жабай... Ұйқың келді-ау, айналайын?» – деп ет-бауыры елжірей қапты. «Ей, неңе жетісіп келесің, қыздан таяқ жеп?» дегім де келді... Бірақ үндегенім жоқ. Сол сәтте оны сондай жек көріп кеттім.

	«Оразбай айдаладағы біреуді киноға апарып жүр, ақшаны құртып...» – дегенімде, «Ойпырым-ай, осы әтәңе нәлет кино деген сор болған шығар. Құдай-ай, қайдағы бір сайтанның ісін әлдеқандай ғып!» – деп көкем біраз тулады. Апам үндеген жоқ.

	Сонымен Оразбай екеуміздің арамыз әзірше онша емес.

	* * *

	...Кенет ашылған есіктің тықырынан селт етіп, басымды көтеріп алдым. Оразбай ма деп қалып едім, сөйтсем апам екен. Апам төр жақта қорылдап ұйықтап жатқан көкеме қарап тұрып: «Сақтай гөр-ай, мына байғұс үйді көшіріп жібере ме қайтеді?» – деп ернін бір сылп еткізді. Сонан кейін ақырын басып кеп, мен жатқан кереуеттің ернеуінен сипады. Оразбайдың келген-келмегенін білгісі келген болар.

	Мен шыдай алмадым.

	– Әлі келген жоқ! – дедім ойда жоқта дүңк еткізіп.

	– Жабай-й... Жабайжан-әй, сен әлі ояумысың? – деді.

	– Мен, апа... Ояумын, – деп үнсіз жата бердім. Апамның жүрегі енді орнына түскендей, ақырын ғана «уһ-а» деп кереуеттің ернеуіне кеп отырды.

	– Апа, осы Оразбайға не жоқ? Жұмыстан шаршап келген соң жатпай ма демалып?

	Апам үндемей отырып, бір кезде мырс етіп күлгендей болды. Қараңғыда оның жүзін байқай алғаным жоқ. Жұмсақ алақанымен шашымнан сипап, саусақтарымен мұрнымнан қысып қойды.

	– Жігіт қой ол. Қазір тұп-тура жиырмаға шығыпты. Онда не жұмысың бар сен жаманның? – демесі бар ма.

	– Не, жігіт болса сөйтіп қаңғып кете ме, жүдә, түннің бір уағында келеді мұп-мұздай боп, бүгіннен кейін бөлек жатамын...

	Көрпені тарс бүркеніп, теріс қарап жаттым.

	Апам кеңкілдеп күлді. Бір кезде көрпемнің шетін ашып, еңкейіп кеп, басын дәл кеудеме қойды. Демі ып-ыстық.

	– Әй, сен жаманға не десем екен, енді? Маған жаның аши ма? Жоқ па? Соны айтшы? – деді.

	– Ашиды.

	– Жаныңның ашитыны рас болса, бүйтіп бұртимас едің-ау сен ақымақ. Енді алпысқа келгенше арса-арса боп, қазан-ошақпен алысып жүрейін бе мен? Сен де жас емессің, әй. Есің кірді. Баяғыда сенің жасыңда келін түсіреді екен, құдай-ау... Оразбай түгілі... – деді апам. Мен түк ұққаным жоқ.





ТАҢҒЫ ЖАУЫН




	Бір бөлмеде тұратын төрт жігіттің үшеуі той жабдығымен ертелеу кетіп қалған. Сырлыбай той басталады деген уақытқа бір сағаттай қалғанда барып жинала бастады. Той болатын жер қашықта емес. Өздері күнделікті тамақ ішіп жүретін Октябрь көшесінің бойындағы үлкен асхана. Чемоданынан су жаңа костюм-шалбарын алды. Ауылға соңғы барғанында алып келген еді. Апасы Ташкенттен сатып алыпты. Баласының үстіне қона кеткенін көріп, ол кісі қандай қуанды десеңші...

	Енді, міне, Сырлыбай сол костюм-шалбарды киді. Айнала жүгіретін апасы жоқ Үсті-басын өзі түзеткен болды. Шынында, өзі бір сәтті алынған екен, ешқандай жөндеусіз-ақ сұңғақ бойына қона кетті. Айна алдына кеп, қалың қара шашын маңдайына түсіре тарап, ұшын ғана кейін қайырып қойды. Ептеп одеколон септі.

	Бұрын ойын-тойға жиі бара бермейтін. Ол той иелерін құрметтемегендігі, әлде жұмыстың бастан асып жатқандығынан емес, ұялатын-ды. Бірақ бұл тойға баруы тиіс еді. Бұл Дәрібек – сыйлас достарының бірі. Ал Сәулемен Дәрібек аркылы танысқанына көп болған жоқ. Институтқа түскеннен кейінгі алғашқы айларда группасында бір той болып, тойдың жартысы өтпей-ақ, Сырлыбайдың қайтып кеткені бар. Онда группасындағы қыз-жігіттермен толық танысып та үлгермеген кезі. «Өлең айт, би биле» деп әурелейді. Әбден берекесі қашты. Сырлыбай болса өмірінде «әу» деп аузын ашып, қолын ербеңдетіп би билеген жан емес. Құдай ұрғанда, басу айтып, жұрттың бетін қайтарар уәжі де жоқ. Қарап отырып терге малынды. Бар болғаны, шашын сипай береді. Ыржия күліп, әрқайсысына жаутаң-жаутаң қарайды. Әсіресе, қыздар-ақ қысып барады. Іштерінде жүрек жұтқан бір-екеуі бар-тын. Сырлыбайды биге шақырады. Билеп жүріп, оның олпы-солпы аяқ басысына қарап, ішек-сілелері қатып күледі.

	«Немене, сізді тоғайдан ұстап алған ба? Ауылыңызда мектеп жоқ па? Клуб жоқ па?» дейді.

	Ақыры берекесі қашып біткен соң, бір иіні келгенде Сырлыбай сыртқа сытылып шығып кетті. Содан қайтып кірген жоқ.

	Сол оқиғадан кейін әрнені сылтауратып, ойын-тойлардан қалып қоятын болды.

	Сырлыбай жатақханадан шыққан бойда бірден той болатын асханаға қарай тартты. Соңғы лекцияда отырғанда Күлдәрінің «Тойға барарда бізге соғарсың. Иә ма?» деп лекция жазатын дәптерінің бір парағына үлкен әріптермен жазып жібергені есінде болатын. Бірақ барғысы келмеді. Қасында жататын қыздарынан да қысылды. «Күлдәрінің жігіті келіп тұр», – дейді. Бәлкім, Күлдәріге керегі де сондай сөздер шығар.

	Жұрт жиналып қалған екен. Группалас қыз-жігіттер Сырлыбайды әзіл күлкімен қарсы алды.

	– Мәссаған, Сырлыбайды қараңдар.

	– Е-е, бұл да тойға келеді екен ғой.

	– Ендеше бүгін хұқайды Сырлыбайдан көрерсіңдер.

	Біреуіңді бақыртып алып қашып жүрмесе...

	– Қойшы-әй, онда қызық болар еді ғой.

	– Әй, Сырлыбайды қыз алып қашпаса, қызды Сырлыбай алып қаша қояр ма екен.

	Жан-жағынан дуылдап, бәрі де күліп жүр. Сырлыбайдың берекесі кетті. Сондықтан да олардың арасында көп аялдамай, ауызғы бөлмедегі киім ілгішке плащын ілді де, бірден той өтетін асхананың кең бөлмесіне кіріп кетті. Той иелері келе қоймапты. Сырттағы дуылдасқандардың соларды күтіп жүргенін түсінді. Қолдарынан алақанның аумағындай бір-бір пленка қағазын көрген. «Жар-жар» болуы керек. Өздері күн құрғатпай келіп, ас ішіп жүрген асхана іші бүгін айрықша сәнденіп кеткендей. Столдар да көз тартарлықтай болып жасалған. Топ ортасына түскен бойда қашан араласып, біреулермен шүйіркелескенше абыржулы күйде болатын адамның әдетінше Сырлыбай ішке кірген бойда жан-жағына аңтарыла қарап, аз-кем тұрып қалды. Стол жабдықтарын жасап бір топ қыздар мен жігіттер жүр. Араларында Сырлыбай білмейтіндері де бар. «Дәрібектің достары, ауылдастары болар» деп топшылады.

	Осылай тұрғанында біреу ту сыртынан келіп көзін басты. Кейбіреулер күліп жатыр. «Қойсайшы-ы-ей, қойсай-шы-ы» деп қолымен сипап қармаланып көрді. Қыз екен. Ойланып тұрып, «Күлдәрісің» деп еді. Онысына жұрт ду күлді.

	Өзімен лекцияда бір столда отыратын Күләй деген қыз екен. Сықылықтап:

	– Білдік, жігітім, білдік, – дейді.

	– Не білдің?

	– Сыр бермейтін жігіт ең, ойда жоқта сүт төккендей ақтарып алдың-ау.

	Қолындағы бір қысым пленка қағазының біреуін ұсынды. «Жар-жар» екен. «Мынау қыздармен хат жазысатын номерің» деп, «он жеті» деген жазуы бар ромбик типтес жасалған қағазды кеудесіне тақты.

	Сырлыбай не істерін білмей абыржып қалды. «Ертелеу келгенімде дұрыс болатын еді» деп ойлап та қойды. Қолындағы «Жар-жарды» оқыған боп тұрғанда жанынан біреу сүйкеніп өтті. Өзімен бір бөлмеде жататын Дәулетбек екен. Қыз даусына салып: «Кешіріңізші, ағай, мүмкін болса?» – дейді. Сайтанның сөзі... Сырлыбай мырс етіп күліп жіберді. Ол болса қыздарға ұқсап қылымсыған боп әлі тұр. «Жігіт, мүмкін болса, көмектессеңіз екен!» Жұрт бұған да мәз. Сырлыбай оның қасындағы көп тарелканың біразын бөліп алып, столдарға қарай жүрді. Әр жерге біреулеп қоя бастады. Өзі тершіп, абыржып та қалған. «Осы жұрттың аңдығаны мен шығармын. Мынаған не жоқ». Дәулетбекке жыны келеді.

	Осылай тарелкаларды столдың бос аралықтарына жағалай қойып келе жатыр еді, қарсы бетте көгілдір түсті көйлек киген қыз шанышқыларды ұстап жүр екен. Әуелде мән берген жоқ. «Тойға келген Дәрібектің қарындастары шығар» деп ойлаған. Әлі ешкімге де туралап қарап үлгермеген. Тек екеуі бір столда тұспа-тұс кездескенде ғана көзінің қиығымен назар салды. Шарайна... Бұл қайдан жүр? Қашан келген? Көрмегеніне көп уақыт болғандықтан да, ол Шарайнаның толысып, сұлуланып, өзгеріп кеткен жүзіне таңырқай қарады. Шарайна бірден бас изеп, күле амандасты. Әлденеден қысылғандай, жүзі алабұртып тұр. Амандасқан бойда-ақ төмен қарап, шанышқыларды ұлпадай жұп-жұқа қол сүрткіш қағазға асыға сүрте сала, әрі қарай кетті. Сырлыбай қақ ортасына алманың суреті салынған тарелканы аударып-төңкеріп ұстаған күйі тұрып қалды. «Қашан келді екен? Кіргелі бері мені көріп тұрды ғой. Әлгі айтылғандардың бәрін де естіген болар. Естідің ғой, Шарайна... Күліп тұрдың ба? Қысылып тұрдың ба?»

	Сырлыбай енді тіпті абыржыды. Маңдайынан шып-шып тер шықты. Жұрттың бәрі де осыған қарап тұрғандай. Бет орамалын өз қалтасынан ұрлап алғандай, ақырындап қана суырып алып маңдайының терін сүртті.

	* * *

	...Институтқа түсемін деп келгенде Қызылорданың көшелерінен пәтер іздеп, біраз шарлағаны бар. Бұрын пәтер дегенді естімеуші де еді. Оқуға жүрер алдында институт бітірген етжақын ағайы тәптіштеп түсіндіріп берді. Жатақханадан орын болмаған жағдайда пәтер іздеудің мән-жайын, өзінің басынан кешкендерін айтты.

	Документтерін қабылдау комиссиясына тапсырған соң-ақ Сырлыбай кітап, киім-кешегі салынған үлкен қара чемоданын көтеріп көше аралап кетті. Чемоданы едәуір ауыр болатын. Ішіндегі кітаптары мен киімдерін былай қойғанда, апасы қоярда-қоймай «ықзам тапсырып отырғанда сорасың» деп салып берген бір қалта құрты бар.

	Әрі-бері жүрген соң кәдімгідей-ақ шаршап қалды. Көрінгеннен сұрай беруге де батылы бармады. Беті қайтқан секілді.

	Көшені жағалап кеп Сырдария мен Жеңіс көшелерінің қиылысындағы үлкен арыққа келіп тоқтады. Чемоданын қойып, өзі соның үстіне жайғасқан жігіт одан әрі не істерін білмей әрі-сәрі күйде отыр еді, арықтың жиегіндегі шатырлы шағын үйден ақ жаулығын жүре байлап бір кемпір шықты. ІІІыққан бойда қолын көлегейлеп Сырлыбайға қарады. Сырлыбай да одан көз алған жоқ. Кемпір жақындап, жанына келді.

	– Шырағым-ау, бұ жерде неғып отырсың?

	– Оқуға түсуге келіп едім. Пәтер іздеп жүрмін.

	Сырлыбай оған тура қарамай, шашын сипаған күйі төмен қарап отырып айтты.

	– Алда айналайын-ай, даладан келгенсің ғой.

	– Иә, колхоздан.

	– Құдай-ай, тойған қозыдай бала екенсің. Әке-шешең бар ма?

	– Жалғыз шешем бар.

	– Бәсе-ау, айналайын-ай. Көзім танып тұр ғой. Нобайың солай. Үйге жүр. Үйге бала жатқызып көрген жоқ едім. Қайсыбір жылы екі қыздың үш айдай болғаны бар. Екеуі құдайдың құтты күні жігіт ертіп кеп, жыртыңдаса берген соң, қуып шықтым.

	Табалдырықтан аттағанша Сырлыбайдан қай рудан, қай жерден келгенін де сұрап үлгерді. Айналып-толғанып, «Сонша жерден келген екенсің, қарағым-ай» деп қояды. Ақкөңіл кісі екені көрініп-ақ тұр. «Менің апам сияқты көшеде кетіп бара жатқандарды да айналып отыратын жансың-ау» деп ойлады Сырлыбай іштей.

	Шағын ғана төрт бөлмелі үйі бар екен. Сырлыбайға барлық бөлмесін көрсетіп шықты. Жақын ағайындарының колхозда тұратынын, өзінің Шарайна атты жалғыз қызының барын айтты.

	– Қаласаң осы үйдің бір бөлмесінде тұра бер, қарағым. Жай-күй таңдар қалы жоқ. Сырлыбай кішілеу бір бөл-

	месіне чемоданын кіргізді. Екеуі оңаша отырып шай ішті. Кемпір Сырлыбайды әңгімесіз еткен жоқ. Шарайнаның оныншы сыныпты бітіріп, медучилищеге түскелі жүргенін, жалғыз қызының бойжетіп келе жатқандығына шүкіршілік ететінін білдірді. Сырлыбайдың апасының жасын сұрап алып: «Қатар екенбіз ғой», – деп қойды.

	Түс қайта Шарайна келді. Сырлыбай өз үлесіне тиген, аунаған сайын сатыр-күтір ете қалатын темір кроватта демалып жатқан. Жарқылдап күле кірген қыз дауысын анық естіді. Сонан соң ауызғы бөлмеде апасы оған әлденелерді дабырлап айтып жатты. Сырлыбай «Мені айтып жатқан болар. Қызы қарсылық етпесе етті» деп ойлады. Чемодан көтеріп түске дейін көше кезгеннің өзіне беті қайтып қалыпты. Бір кезде Шарайнаның шаң-шұң даусы естілді.

	«Ах, құдай ұрды, көрерсің, осы қазір қуып шығады енді». Шарайна апасына шаңқылдап біраз сөйледі. Сонан соң Сырлыбай жатқан бөлмеге қарай жүрген дыбысы білінді. Ашумен келе жатқаны жүрісінен-ақ сезіліп тұр. Сырлыбай өтірік ұйықтаған боп жата берді. Қыз есік алдына дейін жұлқынып келсе де, есікті ақырындап ашты. Ішке кеудесіне дейін ғана еніп тұрып, көкшіл, отты көздерін жалт-жұлт еткізе Сырлыбайға қарады. Бір топ шашы бетіне түсіп тұр. Өзі апасына тартқан аққұба, дөңгелек жүзді екен. Көп тұрған жоқ. Есікті ақырындап қана жауып, кейін кетті. «Тентек те болса есі бар екен» деп ойлады Сырлыбай, оның есікті жай ғана жапқанына риза боп. Әлгіндегі жүрісі есікті қиратып, Сырлыбайды кроватымен қоса аударып тастайтындай еді.

	Шарайнаның ауызғы бөлмеден:

	– Бала алма, қыз аламыз дегенім қайда саған! – деп апасына кейіп сөйлегені Сырлыбайға ап-анық естілді.

	– Е, еркек бала сенің күліңді шаша ма? Өзіңдей біреудің бетіне қараған жалғызы екен. Унстетке түсемін деп келіп, үй таба алмапты.

	Шарайна апасының сөзінің соңын тыңдаған жоқ. Есігін тарс жауып, төргі бөлмеге кіріп кетті. Сырлыбай бір аунап түсіп, қырынан жатты. «Ренжіп жүр. Бәлкім бөлмесіне барып жылап жатқан шығар» деп ойлады.

	Шарайнаның мінезі қызық екен. Сырлыбай көпке дейін түсінбей жүрді. Былайша жайдары, кішіпейіл-ақ. Сыйлайды. Бірақ ойда жоқта бұлқан-талқан ашуланатыны бар. Ондайда қарсы алдына әкесі келсе де, бетінен ала түсетіндей долданып кетеді. Ойындағысын болдырмай қоймайды. Он шақты күнге дейін Сырлыбайға қырын қарап жүрді. Жүре сөйлесетін. Сонан соң үйренейін деді. Сырлыбайдың бөлмесіне келіп тұратын болды. Әрдеңені сөз етеді, тіпті Сырлыбай жоқта кітаптарын, кроватын жиыстырып қоятын болды. Сырлыбайдың алғашқы емтихандардан көтеріңкі баға алғанына қосыла қуанды. Кей-кейде әзілдесіп те қояды. Сырлыбайдың ауылдан киіп келген ала кепкасы болатын. Апасы кетерінде «Қызылорданың күні ыссы болады екен. Басыңнан күн өтіп, миыңды қайнатып жібереді, шәпкеңді басыңнан тастама» деп қайта-қайта дайындаған соң, үнемі киіп жүретін. Бірде институтқа жиналып, әлгі кепкасын басына мыжырайта кие бастағаннан-ақ Шарайна:

	– Осы кепкаңыздың киесі бар-ау деймін, басыңыздан тастамайсыз, – деп ауызғы бөлмеде апасының жанында шай ішіп отырып сықылықтап күлгені.

	– Е, несі бар екен? Ерігесің-ау деймін осы. Ойыңа келгенді айтасың. Күн өтпесін дейді-дағы, – деп апасы ұрысқан болып жатыр.

	– Жоға, апа деймін-ау. Бір күн ұмытып кетсе қайтеді. – Шарайна одан сайын күлді.

	Сырлыбай қызараңдап қалды. Кепкасын тастап кетерін, әлде киіп кетудің ретін таппай біраз тұрды. Сонан соң кепкасын қолына ұстаған күйі шығып кетті. Ауладан шыққанша Шарайнаның сықылықтап күлгені, оған апасының жекіп ұрысқаны естіліп жатты. Қатты қысылды.

	«Шынында да, ерсілеу-ау осы тірлігім. «Миымыз қайнап кетеді екен» деп жабыла кепка киіп жүрген ешкім жоқ». Ақыры үйден шыға бере-ақ кепкасын арыққа лақтырып жіберді.

	Институтқа түсті. Мұнысына Шарайна апасы мен екеуі қосыла қуанды. Оқу басталған соң да сол үйде жата берді. Кет деп жатқан олар жоқ. «Жатақхана беремін, келе қойыңдар» деп отырған декан жоқ. Студенттер жағдайын айтып барса зар жылайды.

	– Екі жерден жатақхана салғызып жатырмыз. Сол біткен соң әрқайсысыңа бір-бір бөлме беремін, – дейді. Дайын, жайлы пәтері болған соң, бұл жай Сырлыбайдың қабырғасына бата қойған жоқ.

	Үй ішімен бірге тамақтанады. Анау-мынау шаруаларды кейде өзі-ақ тындырып тастайды. Театрда қызық кино, спектакльдер болса Шарайнамен барады. Үйренісіп қалды. Жақсы сыйласады. Сонда да болса Сырлыбай қыздың кей-кейдегі оқыс мінезінен қауіптенеді. Шарайна әлденеге ренжіп қалса да, «Маған ренжіп қалмады ма екен» деп секемденеді. Бір жолы Сырлыбай шалбарын үтіктемек болып, қапелімде дәке табыла қоймаған соң, Шарайна өзінің капрон орамалын берген болатын. Асып-сасып жүргенінде үтік электрге жалғастырылған күйі әлгі орамалдың бетінде ұзақ тұрып қалыпты. Әлдененің күйік иісі шыққанда барып білді. Жанұшыра жүгіріп кеп үтікті суырып тастап, орамалды қолына алып көрсе, адамның басы сыятындай болып ойылып, күйіп қалған. Қатты састы. Орамалды бүктеп-бүктеп қалтасына салды. Сөйтті де көшеге орамал іздеуге шықты. «Осындай да осындай болды» деп ақшасын бере салуға батылы жетпеді. Шарайна сол орамалын ерекше ұнататын.

	Ол күні ештеңе таба алмады. Дүкендерден көп орамалды көрді. Бірақ бәрі де Шарайнаның орамалына ұқсамайды екен. Кешкісін Шарайна орамалын сұрап қала ма деп ойлап еді, сұрамады. Ертеңіне таңертең де сұраған жоқ. Сол күні Сырлыбай қаланың шет жағындағы бір дүкеннен орамал сатып алды. Шарайнаның орамалындай болмаса да, көп ұқсас еді. Мұның да жиектері көгілдір гүлдермен көмкерілген. Ортасы шымқай жасыл. Тек қана бұл орамалдың жиегінің әр жерінде қоңыр түсті жұлдызшалары бар. Анықтап қарамаса еленбейтін сияқты. Әкелді де бүктеулі күйі столдың үстіне қоя салды. Төрт-бес күнге дейін орамал туралы сөз қозғалған жоқ. «Енді құтылған шығармын» деп көңілін демдеп жүрген кезде, ойда жоқта Шарайна шу шығарды.

	– Менің орамалым ауысып кетіпті. Мынау қайдан келген? – дейді.

	Апасы Шарайнаға ұрысты.

	– Е, орамал ауыстыратындай бұл үйде өзіңнен басқа кім бар еді. Көзіңді ашып қара, есіңнен танып, орамалыңды танымай жүргенің де.

	Шарайна орамалды апасының алдына жайып салды.

	– Көзімді ашып та, жұмып та қарадым. Міне, өзің де қарашы. Менің орамалымның жиегінде жұлдызшасы жоқ-ты. Анасы орамалды олай-бұлай аударып-төңкеріп қарады.

	Алақанына салып көрді.

	– Құдай-ау, өзіңнің-ақ орамалың ғой.

	– Жоқ, ол емес.

	– Ол емес болса, бұл да адам сөгетін дүние емес. Үлпілдеп-ақ тұр. Біреуден ауысқан шығар. Әйтеуір басының тазы болмаса неғылар дейсің.

	Әңгіме осымен тынды. Шарайна орамал туралы одан кейін сөз қозғаған жоқ.

	Арада айлар өтіп жатты. Сырлыбай сол үйдің бір баласындай боп араласып кетті. Шарайна «Сырлыбай аға» деп тұрады. Кейде жай ғана «Сырлыбай» дей салады. Демалысқа барғанда апасына:

	– Осындай үйде жатырмын, өзіңіздей кемпірі мен қызы бар, – деп еді. Апасы қуанып қалды.

	– Құдай жеткізген екен. Енді сол үйден айырылма. Үйбай, не дегенмен үйдің аты үй ғой. Сталабайдың кәпөсте көжесін ішіп жүргендерді де есітіп жүрмін. Ауруға шалдығып, осы ауылдың қайсыбір балалары ішін жарғызып жатқан көрінеді.

	Сырлыбай Шарайнаның үйінде көктемге дейін жатты. Одан әрі де жата берер ме еді... ойда жоқта бір күтпеген жағдай болмағанда. Дәл қай күні екені белгісіз. Наурыз айының жылымық бір күні Шарайнаның апасы жақын колхоздағы туыстарына қыдырып кетті де, үйде қызбен екеуі ғана қалды. Түнімен екеуі отырып кітап оқыды. Сырлыбай оқиды. Шарайна дәл жанында алақанымен иегін сүйеп отырып, үнсіз тыңдайды. Бір әңгіме туралы екеуі таласып қалды. Әңгімеде жігіт пен қыз бір-біріне ғашық болады. Бірге қыдырады. Жүреді. Бір күні жігіт қызды киноға шақырады. Бірақ туыстарының бірі ойда жоқта ауруханаға түсіп, жігіттің өзі киноға бара алмай қалады. Қыз соған ашуланып, жігітке қырын қарайды. Ақыры ара қатынастары үзіліп кетеді. Әңгіменің бар желісі осы ғана. Шарайна тұрып:

	– Қыздыкі дұрыс. Киноға шақырған екен, бару керек.

	Сыйлау керек, – дейді. Сырлыбай дау айтты.

	– Жоқ, қыздыкі жеңілтектік. Ойсыздық. Жігіт бармайын деп бармай қалған жоқ, туысы ауырып қалды. Енді қайтсін.

	– Сен қызды жеңілтек, ойсыз дейсің, – деп Шарайна бұртиып өкпелеп қалды.

	– Ау, енді қалай дерсің. Обшым арамызда осындай қыздардың бар екені рас.

	– Ал, айтшы! Кім ол? – Шарайна кәдімгідей қызарақтап шыға келді. Шашын қос алақанымен жұлқына кейін серпіп тастап. – Ал, айтшы!.. Ойыңды біліп тұрмын, – дейді.

	Сырлыбай сасайын деді.

	– Жоқ... М-менің айтайын-н дегенім-м...

	– Ал, сенің айтайын дегенің?..

	– Осы әңгіменің өзі әшейін-ақ. Идеясы төмен. – Сырлыбай қыздың жалт-жұлт ете от шашып шыға келген өткір көздерінен жасқанғандай, кітаптың мұқабасын саусағымен шерткен күйі бар кінәні әңгімеге аудара салды. – Өстіп те әңгіме жаза ма екен! Жігіт киноға бара алмай қалғандықтан, қыз айнып кетті деп.

	Шарайна шап ете қалды.

	– Жоқ, осының өзі дұрыс. Менің подругамның басында дәл осындай жағдай болған.

	Сырлыбай не дерін білмеді. Үнсіз отырып-отырып:

	– Қайдам... – деп теріс айналып тұрып кетті.

	Шарайна да бұртиған күйі орнынан тұрды. Төсек салды. Өзіне жерге салды. Сырлыбай болса кроватына жатты. Өзі әдебиетші боламын деп жүріп, тіпті әшейін әңгіменің өзін қызға дәлелдей алмағанына мазасызданады. Көзіне ұйқы тығылды. Өзінің жатысының жайсыз екенін Сырлыбай бұрыннан білетін. Кроваттан талай домалап түсіп, түннің бір уағында өзі тырбаңдап келіп орнына жататыны болушы еді. Бірақ дәл сол түні солай болар деп ойлаған жоқ-ты.

	Таңертең Шарайнаның бажылдаған даусынан оянып кетті. Жан-жағына қараса, соның төсегінде жатыр. Сырлыбай шошып тұрды. Сасқанынан төсекке үрке қарап тұрып:

	– Қайдан келгенмін-ей?! – деп күңк ете қалды. Шарайна булығып жылап жүр.

	– Ұятсызсың сен. Қайдан келгенмін дейді тағы да. – Ол бетін басып жылаған күйі ауызғы бөлмеге барып тұрды. Шашы дудырап кеткен. – Апама айтам сені, – деді өксігін баса алмаған күйі. Сырлыбай не дерін білмеді. Қызды жұбатудың да жөнін таппады. Іштей «Енді кетуім керек. Әсіресе, апасына көрінбей құруым керек» деп ойлады.

	Лекциядан соң деканға кірді.

	– Жатқан үйім көшіп кетті! Жататын үйім жоқ!

	Декан семья жағдайын сұрады. Жалғыз шешесінің барлығын айтқан соң мүсіркеді ме, әлде Сырлыбай бірінші курстағылардың ішіндегі тәртіптісі әрі оқуға зерегі болған соң көңілін жықпайын деді ме, жатақханаға орналасуға келісім берді.

	Сөйтіп, ойда жоқта Сырлыбай Шарайнаның үйінен көшіп шықты. Шарайна «неге кеттің?» деген жоқ. Қыз ашуы тарай қоймай, әлі бұртиып жүрген-ді.

	Кейіннен апасы көшеде Сырлыбайға кездесіп қалды.

	Бұрынғы аңқылдаған күйі.

	– Айналайын, Сырлыбай-ау, неге кетіп қалдың? Мен жоқта әлгі долы қыз бірдеңе деген ғой. Ол сондай... Көкбет қой. Менің келуіме қарамағаның не тым болмаса. – Шарайнаны жерден алып, жерге салып ұрыссын бір. – Өзінің де сыбағасын бердім жүгермек қыздың.

	Сырлыбай күмілжіп:

	– Апа, деканымыз жатақханаға жатпасаң болмайды деген соң кеттім, – дей салды.

	– Ендеше үйге келіп тұр. Шарайнаныкі балалық қой, Сырлыбай-ау. Оның сөзін сөз екен демей-ақ қой, – дейді. Сырлыбай үйіне барып тұратын боп уәдесін берді. Ал Шарайнаны сол оқиғадан кейін үш рет көрді. Әуелгісінде сәлемдескен жоқ. Кейінгі жолдары қымсына бас изейтін болды. Шындап бетпе-бет кездесіп тұрғаны осы жолғысы...

	* * *

	Той басталып кетті, жұрт қақ жарылып тұрып, «Жар-жарменен» Дәрібек пен Сәулені қабылдады. Жұрт орын-орындарына жайғасып жатыр. Күлдәрі той басталардың қарсаңында ғана келді. Сырлыбайдың тұсынан өтіп бара жатып, «Неге соқпадың?» дегендей қой көздерін төңкере қарап өтті. Жүзінде аздап кейістік бар секілді. Сырлыбай аздап қысылса да, мән бермеген болды. Шарайна Сырлыбайдан қашықтау столға отырды. Бір қырынан ғана көрінеді. Қырқып тастаса да толқынданып әсем көрінетін қалың қара шашы, шашының бұйраланған ұштарының арасынан басын олай-бұлай бұрған сәттерде аппақ мойыны ғана көзге шалынады.

	Дәулетбек той басқарып кетті. Ешкімді жатырқап, жатсынбайды. Бәрі де өзінің күнде бірге күліп-ойнап жүрген достары секілді. «Пәленше-еке, түгенше-еке» деп елден келгендердің де іші-бауырларына кіріп кетті. «Арқасы бар шығар, сірә. Көпшілік жерде арындап кетеді» деп ойлады Сырлыбай. Бірақ оның осы қасиетіне өзі де қызығады.

	Алғашқы сөз Дәрібектің анасына берілді. Топқа түсіп көрмеген кісі болса керек. Бөгеліп біраз тұрып қалды. Сонан соң барып көл-көсір қуанышын жасыра алмай, жаулығын түзей бере күлімдеп:

	– Құдай-ау, не десем екен енді... – деп жанындағыларға қарады. Олар әлденені күбірлеп жатыр. Шампан тола бокалын шайқалта беріп, баптап сөйлей жөнелді. – Иә, Дәріжан мен Сәулешжанның бақытты болуы үшін деп, сосын мына келіп отырған балалардың да бақыты үшін... Ие, енді болған шығар, – деп тағы да еңкейіп жанындағыларға қарады. Олар күлісіп жатыр. Бәрі де ду күлді. Сырлыбай да езу тартты. Апасын есіне түсірді. «Қайта мықты кісі екен. Менің апам болса мұндай қуанышта «айналайын Сырлыжаным» дей беріп-ақ еңкілдеп жылап қоя беруі мүмкін.

	Апасының келінді болуға құштарлығын байқап жүр. Өткенжылы Шарайна, апасыүшеуітүскенбірсуреттіапарып көрсеткенде: «Өзі бір тойған қозыдай монтиған қыз екен, – деп Шарайнаға қызыға қараған. Сонан соң олай-бұлай қарап отырып, – шашын қырқыпты», – деді. Сырлыбай апасының Шарайнаны айтып отырғанын түсінді. Бірақ «Шашын қырқыпты» дегенді жаратпағандықтан, әлде мысқылмен айтқан жоқ. Қайта сол қалпын ұнататындай сыңаймен айтқан секілді. «Апа, сол қызды келіндікке жаратасыз ба?» дей қойса, «құдай-ау, басын ұстарамен тықырлап қырғызып тастаса да ертең жетелеп келші» деуге әзір отырғанын Сырлыбай жақсы аңғарды.

	Бірақ Сырлыбай үндеген жоқ. Не десін? Апасы сәлден кейін жүн түтіп отырып тағы бір әңгіме бастады.

	– Әлгі өзіңмен жасты Қамысбайдың шойқара баласы бар еді ғой. Сол келіншек алыпты. Сенің әкеңмен Қамысбай дос-жаран еді. Тойына шақырмады. Дүние кезек деген, – деп апасы күрсінген. Сырлыбай төмен қарап шашын сипаған күйі отыра берді. Отырды-отырды да сыртқа шығып кетті.

	Той ә дегеннен-ақ қызбалықты басталған сияқты. Дәулетбек: «Сонау Қаратаудан келіп отырған, сол Қаратаудың етегін жайлаған қалың елдің, Дәрібектің ағайын-туыстарының сағыныш-сәлемін осы тойға ала келген», – деп Дәрібектің ағасына берді.

	«Сіңлісін құтты тұғырына қондырып отырған, сонысына қуанып әрі бір төсекте тебісіп өскен сіңлісін өзге босағаға қимай, алабұртып отырған», – деп Сәуленің апасына сөз берді. Сасатын Дәулетбек жоқ. Кешіп барады. Жұрт қостап, ризалықтарын сездіріп жатыр.

	«Ал, әлеумет, Дәрібек пен Сәуленің тойына ән-жырын, домбыра, баянын арқалап келгендер де бар», – деп алып, қалтасынан бір бүктеулі қағаз шығарып оқи бастайды. «Мен осы Дәрібек пен Сәуленің үйлену тойы күні «Гауһартасты» орындамасам, арманда кетуім мүмкін. Өтінішім орындалса екен. Сәлеммен Гүлдариға».

	Бірге оқитындар Дәулетбектің шылғи өтірік оқып тұрғанын біледі. Білсе де үндемейді. Бір-біріне мырс-мырс күліп отыра береді.

	Дәулетбек қағазды бүктеп қалтасына қайта салады да:

	«Әрине, мен осы тойда тамада бола тұрып Гүлдариғаның тілегіне құлақ аспауым мүмкін емес. Сонымен сөз кезегі, ән кезегі Гүлдариғаға» деп екпіндеп барып аяқталды. Гүлдариға амалсыз орнынан тұрды. «Институттың Күләші» атанған талдырмаш денелі, көзі күлімдеп тұратын, қара торы қыз «Гауһартасты» шырқап кетті.

	Үзіліс болды. Үлкендер жағы темекі тартуға сыртқа шықты. Жастар билеуге ыңғайланып, іркіліп қалды. Шашы желкесіне түскен баяншы жігіт баянын тізесіне қойды. Сызылып баяу басталған вальс үні бірте-бірте үдеп, қоюланып жан-дүниені баурады да кетті. Сырлыбай топ ішінен Шарайнаны іздеп еді, ол бір жігітпен билеп кетіпті. Күлдәрі бір топ қыздармен шүйіркелесіп тұр екен. Барғысы келмеді. Көзі билеп жүрген топты қыдырып барып, Шарайнаға тіреле береді. Неге екенін өзі де түсінбейді. Сүт түстес жылтыраған ақ туфлиі тым жарасып, жылдам әрі әсем қозғалып жүрген Шарайнаның аяқтарына қарады. Айналғанда шашырамай, қайта толқындалып, өзін айрықша сұлуландырып тұрған қою қара шаштарына көзі түсті.

	Шарайна жақсы билейтін...

	Институтқа алғаш түскен кезде би билей алмайтындығына Сырлыбай қатты қысылып жүрді. Үйренуге ниет қылды. Жатақханадағы жолдастарына барады. Олар да үйретеді-ақ. Кейде оңашада өз бөлмесінде орындықты құшақтап, өзінше ыңылдап жүріп билейтіні де бар-ды. Бір жолы осындай жасырын репетициясының үстінен Шарайна шығып қалды. Сырлыбай қатты қысылды. Ұялғанынан екі беті дуылдап теріс айналып кетті. Шарайна да ыңғайсызданып қалды. Сырлыбайды ұялтқанына өзі де абыржып, көп кідірмей есікті қайта жаба қойды. Апасына айтып күлкі ете ме деп еді, бірақ ол күні би туралы әңгіме болған жоқ.

	Ертеңіне екеуі қайтадан шүйіркелесіп кетті. Төргі бөлмеде Сырлыбайдың пластинқаларды қарап тұрған сәтін пайдаланып, Шарайна: «Сырлыбай аға, би үйренгіңіз келе ме?» – деді. Біртүрлі жүзі алабұртып, қысыла айтқандықтан, дауысы тым ұяң естілді. Сырлыбай үндеген жоқ. Мұның жауабын күтпестен Шарайна әуелі Сырлыбайға онша таныс емес бір вальсті ойнатып та жіберді де, сонан соң вальс ырғағымен айналып барып, терезе алдына тұрды. Оборотта Сырлыбайды Шарайна биінің сұлулығы еліттірді. Билей бергісі келді.

	Әттең, бір-екі рет шалыс қимылдап, Шарайнаның аяғын басып кеткен соң, биді одан әрі жалғастыруға ұялып, қыздың белі мен білегін елеусіз босата салып, өз бөлмесіне келді. Онан кейін де екеуінің бір-екі рет билегендері бар.

	Сырлыбай вальстің аяқталуын күтті. Осы ойын сезе қойғандай баяншы жігіт те вальстің ең соңғы ырғақтарын айрықша бір сабырлы күйде, әсем сазды нақышпен қайырып барып аяқтады. Би әуеніне елітіп қалған жұптар селсоқ ажырасып шетке барып тұрып жатыр.

	Сырлыбай «тағы да вальс ойналса екен» деп күтті. Шарайнамен билегісі келетін сияқты. Бұл жолы баяншы жігіт «Амур толқындарын» ойнады. Ол – Шарайнаның сүйікті вальсі. «Айст» пен екеуін жиі тыңдайтын. Апасы «Осы дыңылдаған бәлелеріңді күнара тыңдамасаң басың ауырады-ау, сірә» деп ұрсушы еді. Енді, міне, салған жерден адам жанын баурап, үйіріп алып кететін вальстің сиқырлы сазы.

	Жұрт тағы да жұп-жұбымен қаздай қалқып ортаға шыға келді.

	Сырлыбай би басталған бойда, топ-тобымен қыздарға қарай ұмтылған жігіттерге ілесе кетуді ойласа да, жеме-жемге келгенде батылы жетіңкіремей тұрып қалды. Маңдайына түсіп тұрған шашын алақанымен бір сипап қойды. Билемей тұрғандар саусақпен санағандай ғана екен. Бұл жолы Шарайна да биге шыққан жоқ. Қолындағы шетінде гүл өрнегі бар бет орамалын алақанына салып, жазып, оны қайта бүктеген болады. Көзінің қиығымен Сырлыбайға қарап қоятын секілді. Галстугі жағасының бір жағына қарай қисайып кеткен ұзын сары жігіт жанына барып еді: «рақмет» айтса керек, кейін қайтып кетті.

	«Ойпырмай, қалай болар екен...» Сырлыбай қарап тұрып қысылып, өз-өзінен қызарып та кетті. Сонан соң «Баруым керек. Осымның өзі ынжықтық емес пе? Осылай тұрғанда вальс аяқталса қайтемін» деген ойлар өзін қамшылап жібергендей, батыл адымдап, Шарайнаға қарай жүрді. Бара жатып билеп жүргендерден жасқанғандай, төмен қарап шашын сипады. Шарайнаға туралап қарай да алған жоқ. Жүзін төмен салып, қымсынып тұрса да, Шарайна қарсылық білдірген жоқ. Қайта Сырлыбай білегінен ұстай берген бойда-ақ, ортаға қарай өзі бастап жүрді.

	Сырлыбай жұртқа қараған жоқ. Қарауға батылы да жетпеді. Шарайнаның аппақ мойнына, билегенде жел кеулегендей толқып, дөңгеленіп кететін шашына ғана қарады. Көздері түйіскен жоқ. Ол да ұялатын секілді. Үнемі бір қырын қарап жүр. Аздап болса да өзгелерге ұқсап сөйлесіп жүру ыңғайлы сияқты.

	Сырлыбай «Не десем екен? Қалай бастаған жөн?» деп те біраз ой шырмауында жүрді де, Шарайнадан баяғы түнгі болған жай үшін кешірім сұрағысы келді. Бірақ әңгімені шу дегеннен кешірім сұраудан бастаудың өзі де ыңғайсыз сияқты. Бір кезде барып:

	– Қашан келдің? Өзің келдің бе? – деді. Күмілжіңкіреп айтты.

	– Сіздің алдыңызда келдім. Өзім келдім. Сәуле бізден бір курс жоғары оқиды ғой.

	Шарайна қысылған жоқ. Сөздерін жылдам әрі аса бір жұғымды, әсем үнмен жеткізгендей. Осы бір-бір ауыз тіл қатысудың өзі оларды едәуір жақындастырғандай болды. Ұрланып болса да, бір-бірінің жүзіне қарайтын болды. Тіпті бір рет Шарайна: «Сіз биші боп кетіпсіз», – деп әзілдеп те қойды. Онысына Сырлыбай қысылып, сыпайы ғана «Рақмет» дей салса да, іштей қыздың ықылас, пейіліне риза боп қалды.

	Сырлыбай бұрынғыдан бетер қысылды. Қарсылық білдірудің де жөнін таппады. Аяғын сылбыр басып, терезе алдында тұрған Шарайнаның белінен ұстады. Денесі тым жеңіл. Аяғы лып-лып етеді. Қыздың алабұртқан жүзі бір қырынан ғана көрінеді.

	Би арасында Дәулетбек тойдың жүлдесіне деп жұртқа өлең айтқызып, домбыра тартқызды. Барған сайын той думаны қыза түсті.

	Той басқарып жүргендер «Дамский вальс» деп хабарлаған бір биде Күлдәрі Сырлыбайды биге шақырды. Екеуі биледі. Сырлыбай самарқау жүрді. Тіпті «Несіне шықтым екен? Шарайна өзгелей жорып жүре ме?» деп те қауіптенді. Күлдәрінің «Неге соқпадың? Сеніңше, той қалай өтіп жатыр?» деген сұрақтарына қысқа ғана, әрі құлықсыз жауап қайырды.

	Күлдәрімен екеуінің арасында былайша ешқандай байланыс жоқ-ты. Әуелде екеуін таныстырған себеп – бір ауданнан, бір группадан. Ауылға барған, келгенде көбіне поезд үстінде бірге болады. Сол ауылдастығы, группаластығы бар, екі-үш рет кинотеатрға да бірге барған-ды. Қыз көңілі осы жайларды медеу тұтатын секілді. Былайша көріксіз де қыз емес. Бірақ қасиетін ұнатпайды.

	Осы биылғы қыста екеуі оқу залынан түнделетіп бірге шығып қалды. Желсіз, аязды түн болатын. Қар қалың болғанымен, жол бойы сүрлеу боп кеткен. Аяқ асты қашыр-қашыр етеді. Екеуі көше бойлап келе жатқанда аяғы тайып кеткен боп Күлдәрі қолтығынан ұстайды. Әрнені айтып күле береді. Сырлыбай мән берген жоқ. Қыз басынан кешкен кейбір оқиғаларын айтты. Бір жігіттің соңына сегізінші сыныптан бастап түскенін, әлі де хат жазып тұратынын әңгімеледі. Бірақ бұл жай Сырлыбайға әсер еткен жоқ.

	Күлдәрінің үйінің жанына келген соң, Сырлыбайдың қайтқысы келді. Қоштасты. Күлдәрінің тұрғысы келді. Сырлыбайдың жағасын түзеген болды. «Жанымдағы қыздар бұл уақытқа дейін қайда жүрсің деп ұрсады-ау» дегенді өзінше қымсына, қылымси айтып күлген болды. Сырлыбайды да көңілдендіргісі келді. Ұлпа қарды уыстап алып бетіне шашты. Сызданып тұра беруге қысылып, Сырлыбай да қорбаңдап жүріп қар шашқан болып еді, онысы өзіне ерсі көрінді. Күлдәрі соның өзіне мәз болып, ықыласты қоштасып қалды.

	Араларындағы жай-жағдай осындай ғана. Көңілсіздеу билегендіктен Сырлыбай бидің аяқталуын да асыға күткен болатын. Би аяқтала бере Күлдәрімен топ ортасында қоштасты да, өзі шеткі столдардың біріне барып отырды. Ойын мен би тоқтап, жұрт жаппай столға жайғасқан кезде Сырлыбай Шарайнаның қарсы алдында отырған бұйра бас жігіттің басқа жерге орын ауыстырып кеткенін пайдаланып, соның орнын иемденді.

	Ол бұрышта отырған арық сары қызбен шүйіркелесіп, жымыңдасып қалыпты.

	Тағы да тост көтеріліп жатыр. Сырлыбай да ішті. Неге екенін өзі де білмейді, ішкісі келді. Аздап бойы да балқиын деген секілді. Шарайна ұрлана қарап қояды. Маңайындағыларға жаппай ішімдік құйған кезде, Шарайнаның стаканына шампанды жақындата бергеннен-ақ қолы дірілдеп, бір рет төгіп те алды. Өзі де қысылды. «Мас болып қалғанмын ба?» деп те ойлады. Әйтеуір, Шарайна екеуі екі шеттен әлектеніп, стол үстін сүрткіштеп жатқанда, жұрттың «Ащы-ащы» деп асхананы басына көтеріп кеткені. Қол сүртетін салфеткамен стол үстін сипап жатып Сырлыбай да қосылып кетті. Жігіттер жарықты бір өшіріп, бір жандырды. Айқай барған сайын үдеп барады. Дәрібек пен Сәуле орындарынан тұрды. Дәрібек бір қолын Сәуленің иығына сала беріп, ұялып бетін алып қаша берген қыз ерніне бүкіл денесін ұмсына бергеннен-ақ, жұрт сатыр-сұтыр қол соғып жіберді. Сырлыбай да қол соқты. Осы бір көріністің өзі оған ерекше әсер етті. Дәрібек емес, тап бір өзі біреумен сүйіскендей, екі беті дуылдап, қызарып кетті. Бір сәтке көз алдына Шарайнамен екеуінің қатар отырған бейнесін елестетті. Үлбіреген аппақ фата. Шарайнаның ұшқын ата жалт-жұлт еткен көкшіл көздері... Алқызыл еріні... «Ащы-ащы» деп айқайлайды көпшілік. Сырлыбай әуелі Дәрібекке ұқсап Шарайнаның мойнынан құшақтайды. Ерніне төніп барады... Ойпыр-ай...

	Сырлыбайдың қарап отырып берекесі қашты. Шарайнаға қарап еді, ол қаперсіз, әлденеге ақсия күліп отыр. Сырлыбай бұрын үйлену туралы ойланған емес. Әзірге жоспарда жоқ. Осы қыста бір рет ойланды. Есіне түссе ұялтатын сол жай Сырлыбайдың әлі есінде.

	Ауылға демалысқа барған. Ойында ештеңе жоқ. Үйіне барса, апасы екі-үш әйелмен бауырсақ пісіріп, күріш түйіп әбігері шығып жүр. Бәрі состиып-состиып Сырлыбайға қарайды. Бір жеңгесі тұрып:

	– Әй, молда бала-ау, әлгі ертіп келетін келіншегің қайда? – дегені.

	– Келіншегі несі?

	– Мәссаған, ендеше...

	– Бәсе-ау, – дейді бір қатын теріс қарап.

	Сөйтсе Сырлыбаймен бір факультетте оқитын Жұрын Сырлыбайдың жақын ағасының баласын ұстап алып: «Автобусты аңды. Көкең келіншек әкеледі», – депті. Бала апасына жекізеді. Апасы: «Ойбай, Сырлыбайжан келіншек әкеле жатыр», – деп ауылды азан-қазан етіпті.

	Сырлыбай сол жолы ойланды. Әйтеуір, үйленетіндігін мойындады.

	* * *

	Той тарқауға айналды. Үлкендер жағы қайта бастады. Жастар абыр-сабыр әлі отыр. Қызып алғандар да бар. Дәулетбекті де енді тыңдайтыны тыңдайды, тыңдамайтындары «сені қойшы» деген рай таныта бастады. Сырлыбай да қызыңқырап алған. Жұртқа «өлең айтайық» дейді. Өзі бастайды. Бұл бұрын-соңды болмаған жай. Онысына біреулер күледі. Шарайна күлген жоқ. Тек қана Сырлыбай келісімсіздеу жуан даусымен ән бастағанда қысыла төмен қарап, шанышқысының сабымен конфет қағазын езгілеп отырды.

	– Жолдастар, бір-екі би билейік, – деді бір кезде тамада, Сырлыбай әнін аяқтамай-ақ ортасынан үзіп тастап.

	– Билесек билейік.

	– Билеп тарасайық.

	– Ендеше, «Жас жұбайлар вальсі» ойналсын.

	Жұрт қостап жатыр. Қостағаны сол, үрмек-дүрмек боп жаппай түрегелді.

	Вальстің қоңыр ырғағы баяу бастала бергеннен-ақ ортаға Дәрібек пен Сәуле шықты. Шарайна мен Сырлыбай да шықты. Енді қысылған жоқ. Шарайнаның жүзіне де, көзіне де тура қарай алады. Шарайна әуелгідей емес, батылдау. Көзіне түсе берген маңдай шашын кейін желпіп тастап, өзін еркін, әрі кербез ұстап жүр. Әлгінде жанындағылар қаумалап, бір-екі рюмканы түгел алғызғанын Сырлыбай байқап қалған. Қыз еркіндігі содан ба деп жорыды. Қайткенмен де оған қыздың осы қалпы айрықша ұнайды. Бойын шараптан бетер балбыратып, ессіз еліттіріп жүрген тап осы бір минуттарына жігіт дән риза. Көңіліне «Шарайнаның осыншалық сұлулығын қалай байқамағанмын» деген ой оралады. Жүрегіне бал тұндырғандай дәл қазіргі сымбат, сұлулығымен бұрын қалай көрінбеген. Әлде елемедім бе? Жоғ-ау... Оның бойынан жалт еткен бір көріністері жігіт сезімін самал ескендей тербеп, желпіп өткендей де еді-ау...

	* * *

	Бір жолы Шарайна үйге түннің бір уағында келді. Сырлыбай кітап оқып, апасы пештің түбінде қисайып жатқан. Шарайна әуелі қора есігін қақты. Апасының әбден көңілі қалып жүрген кез. Естісе де қозғалмады.

	– Әдіре қал, тұр солай... Енді түнделетіп жортқанды шығардың ба? Әлгі бірге оқитын қыздарының бәрі түнде жүретін болған шығар.

	Сырлыбай «мен ашайын» дегендей ыңғаймен қарап еді, ашулы күйі:

	– Ашпай-ақ қой, жүрсін солай су-су болып, – деді.

	Далада күн ұзақ жауын жауып тұрған. Әлі де терезенің әйнегіне тасыр-тұсыр соққан дыбыстары жауынның басыла қоймағандығын сездіріп тұрғандай. Сырлыбай тыңдамай шығып кетуге қарт кісіден ыңғайсызданды. Шарайна терезені тағы қақты. Сырлыбай кітап бетін әншейін қарап отырғаны болмаса, оқып отырған жоқ. «Шарайна әбден жаураған шығар» деп ойлады, көңілі сыртқа елеңдеп отыр. Қыз терезені тағы қақты. Бұл жолы бірнеше саусағымен кезектестіре қаққандай, дыбыстар қабаттаса естілді. Оның терезені әрбір қаққан дыбысы Сырлыбайға «Сен неғып отырсың?» деп тұрғандай.

	Жауын басылар емес.

	Шарайна терезені тағы бір қаққанда Сырлыбай еріксіз орнынан тұрды. Апасына қарап еді, бір алақанын басына жастаған күйі үнсіз жатыр екен. Табалдырық аузында жатқан ескі калошты кие сала Сырлыбай сыртқа шықты. Құйып жауған жауын тамшылары денесіне сап-салқын тиді. Жүгіріп барып қора есігінің ілгегін ағытты. Шарайнаның үсті-басы малмандай су. Тісі тісіне тимейді. Сырлыбайға ештеңе деместен ішке кіріп кетті. «Өкпелеген екен» деп ойлады Сырлыбай. Күндікке шыға қоймағанына қысылып та тұр.

	Қайтіп келіп бөлмесіне кіріп, кроватына қисайды. Шарайна төргі бөлмеге кетіпті. Сырт киімін сусылдатып шешіп жатқан дыбысы білінеді. Кемпір теріс қарап жатыр. Қызына «қайда жүрсің?» деген де жоқ. Үлкен айна Сырлыбайдың бөлмесінде болғандықтан, Шарайна тарануға келді. Шашы, мойны суланып тұр. Есіктен кірген бойда бұртиған күйі Сырлыбайға бір қарап алды. Сол қарасының өзі «Жатыр ғой жүдә, шалқасынан түсіп» дегендей өкпелі қалпын танытып та қойды. Кроватын сықыр еткізіп Сырлыбай бір аударылып түсті. Бұл қысылғандағысы еді. Қыздың топ-толық сымбатты мүсінін Сырлыбай сол түні аңғарғандай болды. Тараған кезде ұшы сүйірленіп тамағына түсе, сулы күйінде электр жарығымен жалт-жұлт етіп тұрған шашы да аса жарасымды көрінді. Қолын жоғары көтергенде етегі қосыла көтерілген көгілдір жалпақ гүлдері бар жұқа көйлегінің астынан шыға келген аппақ сандарына көзі түскенде Сырлыбай тағы бір аунап түсті. Ұялған боп екі қолының саусақтарын тарақтап, көзін жапқан болды.

	Бірақ саусақтарының арасынан бұрынғыша бәрі ап-айқын көрінді. Бұртиып тұрып:

	– Жаурап қалдым, – деді бір кезде Шарайна, Сырлыбайға бұрыла қарап. Сырлыбай тарақтаған саусақтарын көзінен алды. Бірақ не дерін білмеді.

	– Ашпайсыңдар. Жауын деген құйып тұр. Қыздармен бірге киноға кіріп ем.

	Шарайнаның жаңбыр суы жуған жүзі Сырлыбайға әдет-тегісінен әсем, аса бір нұрлы қалпында көрінді. Әшейінде жалт-жұлт етіп, кісіге ішіп-жеп қарайтын отты көздері мұңайған кезінде тым сабырлы екен. Сырлыбай ештеңе айтпай үнсіз қалуға да ыңғайсызданып, ақыры «әжем ғой» дей салды.

	Шарайна айнаға қарап, шашын алақанымен сипап біраз тұрды да, шығып кетті.

	Сырлыбай көпке дейін ұйықтаған жоқ. Өзін қыз алдында кінәлі сезінді. Оған кәдімгідей жаны ашып, «Суық тиіп, ауырып қалмаса неғылсын» деп те ойлады. Неге екені белгісіз, әлгіндегі айнадан көрген, бұрын аңдамаған қыздың сұлу мүсінін көз алдынан тағы бір елестетіп өтті.

	Таңертең ұйқысынан тұрғанда Шарайна апасының жанында шай ішіп отыр екен. Анасына еркелей сөйледі.

	– Түнде неге ашпадың? Мен жаурап қалдым. Үсіп қалсам мейлі ме?

	– Түнімен сандалып жүр дедім бе саған? Бір үйдің бойжеткен қызы дейді-ау сені. Киношылын қайтерсің, түге. Ана, Сырлыбаймен-ақ барсаң қайтеді.

	– Бойжет-ткен-н... Ол не? – Шарайна сықылықтай күліп, жанындағы жастыққа құлады. Сырлыбайға Шарайнаның сол күлкісі қатты ұнады. Тіпті «Күле берсе екен» деп те ойлады.

	* * *

	Би аяқталысымен Сырлыбай Шарайнаны қолтықтап шетке келіп, әлгіндегі бұйра бас жігіт пен арық сары қыздың жанына тұрды. Қыз ашудан түтігіп тұр. Бұйра бас қызулау. Қызды құшақтамақ болады. Қыз бұлқынып қатты-қатты сөйледі. Сөйтті де басқа жаққа кетіп қалды. Бұйра бас шайқатылып аяғын бірер басып барып, бір столға сылқ құлады.

	Енді Сырлыбай бұрынғыдай: «Қарап тұр-ау, көріп тұр-ау», – деп те қысылмайды. Келесі жолы бұлар жас жұбайлармен ауысып биледі. Сырлыбай Сәулемен, Дәрібек Шарайнамен. Тойдың өн бойында пошта болып, жұрттың хатын тасып жүрген Күләй бір жапырақ қағаз әкеп беріп тұр. «Он жетінші номерге, отыз бесінші номерден» деп жазылған. Билеп жүріп бір қолымен қағазды жазып оқыды.

	«Сырлыбай, қайтайық», – депті. Күлдәрінің қолы. Қағазды қайтадан қалай болса, солай бүктей салды.

	Ең соңғы тост та көтеріліп, жұрттың бәрі сыртқа шыға бастады. Аяқтарын бұлғақтай басып, Сырлыбай да есікке беттеген. Бір топ жігіттердің Дәрібек пен Сәулені ортаға алып: «Біздің де осындай болуымыз үшін», – деп стакандарын түйістіріп, дабырласқанын естіді.

	Аяғын әр жерден бір басып әлгі бұйра бас та жүр. Сырлыбай да еңкеңдеп барып стол үстінде құюлы тұрған бір стакан арақты қолына алды. Аяғын еркін игере алмай, арақты шайқалта ұстап келе жатып: «Осындай болуымыз үшін», – деп өзінше күбірлеп, солай дегеніне ыржиып күліп те қойды. Әуелі бұйра баспен қағыстырды. Стаканын сындырып жіберердей шыңғыр еткізіп, қағыстырғанда едәуір бөлігі төгіліп те кеткен арағын кеуде тұсына дейін көтеріп тұрып бұйра бас: «Счастливый парень ты», – деп Сырлыбайдың жауырынынан жалпақ алақанымен бір салды. Сырлыбай алға қарай бір-екі адым басып барып, теңселіп тұрып қалды. Бұйра басқа «Неге олай дедің?» деп сұраған жоқ. Ыржиып күлді. Қуанышпен тасып тұрып, стаканын кімдермен қағыстырғанын да аңдаған жоқ. Әйтеуір, арақтары мөлтілдеп жапырлай көтерілген стакандармен қағыстырып барып, шалқалай тұрып көтеріп салып, столға төңкеріп қойды. «Молодец», – деді біреуі. Бұйра бастың даусы білем. Теңселе басып сыртқа шықты. Есін біледі.

	Бірге оқитын қыздары бұған бірін-бірі түрте қарап күледі.

	«Таңданып тұр-ау, Сырлыбай да ішеді екен деп, Сырлыбай ішпей немене, құдайдың пендесі емес пе? Іштім-м...»

	Киім ілгішке келсе Шарайна тосып тұр екен. Сырлыбай аяғын әр жерден тап-тап басып плащын киді. Сыртқа шықты. Асхананың баспалдағынан төмен түсе бергенде Шарайна мұның қолтығынан ұстады. Іштей масаттанып келе жатып, Сырлыбай Күлдәріні көрді. Екі-үш қызбен есік алдында тұр екен. Жалт ете қараған жанарынан ашу мен қызғаныш аңғарды да, жігіт бір сәт ыңғайсыздау күйде қалды. «Күлдәрі» деп қала жаздады да, осы кезде тәлтіректеп кеткен денесін сүйей беріп, кері қарай қолтығынан аз-кем тартқан Шарайнаның ыңғайымен кетті.

	Таң біліне бастапты. Көктемгі таңның дымқыл ауасы Сырлыбайды сергітіп жіберді. Аяқ басысы да ептеп түзелгендей. Асханадан ұзай берген соң-ақ өзі Шарайнаның қолтығынан ұстады. Сіркіреп жауын тамшылай бастады. Шарайна плащсыз келген екен. Сырлыбай плащының түймесін ағытып, бір шалғайын қызға жаппақ болды. Қыз әуелі қысылды. «Осылай-ақ жүре беремін», – деп бұлқынды.

	Бірақ жауын себелей жөнелген соң, лажы болмады. Асфальт тротуармен екеуі жайлап жүріп келеді. Екеуінде бір плащ. Сырлыбай қыз денесінің алаулаған оттай ыстық қызуы мен жүрегінің дүрсілін де сезді. Ол «Біреумен осылай жүремін ғой» деп ешуақытта ойлаған емес-ті. Жо-жоқ... Адам қуанышының тасып төгілер осындай шағын ол алғаш рет сезді. Шарайнаның жұп-жұмсақ шашы бетіне тиді. Иіссудың бұрқыраған әдемі иісін сезді. Шарайнаға бірдеңе дегісі, оның дәл осы сәттегі даусын естігісі келді. Бірақ не деудің жөнін таппады. Әлден уақытта дауыстап бөліп-бөліп: «Жауын құйып кетті ғой», – деді. Шарайна күлімсіреді де қойды. Жауап қатқан жоқ. Бір кезде Сырлыбай: «Тұрайықшы...» – деді. Тұрды.

	«Тамаша жауын емес пе, Шарайна, қарашы! Сәуірдің жауыны ғой».

	Сырлыбай аспанға қарай беремін дегенде Шарайнаның бетіне беті тиіп кетті. Көзі түсіп кетіп еді, ұйқы көрмеген ақ құба өңі албырап тұр екен. Бетінің әр жерінде шықтай мөлдіреп жауын тамшылары жүр.

	Ерніне ерні тиіп кетті. Сүйейін деген ой болған жоқ еді.

	Өзі де байқамай қалды.

	«Сырлы-ы...» – Шарайна бұлқына сырт айналып кетті. Сырлыбай қысылып қалды. Сасқанынан: «Жүрейік», – деді. Екеуі құшақтасқан күйі жүрді. «Сырлы» деген Шарайнаның әлгі бір сөзі құлағының түбінде, әлде түнгі ауада қалқып қалған жауын тамшысындай дірілдеп тұрды-ма-ау...

	«Сырлы-ы» дейді. Қандай әдемі-ей... Менің атым осылай сыпайы, ғажап әуенмен естіледі екен-ау. Қапелімде ернімнің тиіп кеткенін қарашы...»

	Дуылдап кеткендей болған ернін бос келе жатқан сол қолының сұқ саусағымен бір сипап қойды.

	Шарайнаның үйі той болған асханадан қашық та емес-ті. Келіп те қалды. Баяғы таныс дарбаза. Екеуі есіктің аузына келіп тұрды. Шарайна есіктің тұтқасын шұқылады.

	Көзін тұтқадан айырмай тұрып:

	– Үйге кірмейсің бе? – деді. Қапелімде Сырлыбай не дерін білмей қалды.

	Оның дәл қазіргі жасқаншақ жанарынан көз алмай тұрып:

	– Жақсы, – деді. Аузынан сөз емес, бір ып-ыссы дем шыққандай. Сонан соң амалсыз күйде кері бұрылды. Өзінің сыртынан Шарайнаның әлі қарап тұрғандығын сезді. Сондықтан да көпке дейін бұрылған жоқ. Көшені айнала беріп барып қарағанда, Шарайна есіктен енді кіріп барады екен.

	Сырлыбай ерекше бір қуанышпен, еркін, рақаттана дем алды. «Қалай болды өзі а-а... осы өңім бе, түсім бе өзі? Апасына не дер екен? Сырлыбай әкеп салды дей ме, ұят-ай!... Келіп тұрам деймін. Қалай келем-м...»

	Ол өз-өзінен қысылып күлді. Жауын әлі себелеп тұр. Сәуірдің ұсақ, салқын тамшылары мойнын, бетін жуып келеді.

	Тұла бойы су-су болды. Жатақханаға да келіп қалды. Есікті дүкілдетіп жұдырығымен қайта-қайта ұрды. Кроватын сықырлата, кезекшінің орнынан тұрған дыбысы білінді.

	Өзіне әбден таныс орта жастардағы толық денелі сары әйел ұйқылы-ояу, көзін уқалаған күйі кеп есік ашты.

	– Апай, менмін ғой. Дәрібек пен Сәуленің тойынан шықтық.

	– Бәрекелде, айналайын.

	– Апай, біздің комнаттағылар...

	– Бәрі де келді ғой.

	Бұрын томаға-тұйық жүретін баланың самбырлап сөйлеп, қисаңдап тұрған қалпына кезекші езу тартты.

	– Бөлмеңе бара ғой енді...

	– Бар-рам-м ғой, апай-и.

	Сырлыбай көп нәрсе айтып сырласқысы келген адамдай, денесін мол бұрып, кезекшіге тақала тұрды.

	– Апай, ұр-рыспайсыз ба кешікті деп?!.

	– Жоқ, айналайын, неге ұрсайын. Той деген осындай болады емес пе.

	Сырлыбай енді аяғын әр жерден бір басып бөлмесіне қарай жүрді. «Жұрт оянып кетер, шырағым» деген кезекшінің сөзін естіген де жоқ. Тоғызыншы есіктің аузына келді де, кезекшіге қайта бұрылып, есікті жұдырығымен бір түйіп қойды.

	Оның бұл тұрысына кезекші тағы езу тартты. Сырлыбай есікті айқара ашып ішке кірді. Қасындағы үш жігіт те орындарында екен. Бәрі де таңғы тәтті ұйқыда жатыр. Жолында тұрған орындықтарға соқтығысып Сырлыбайдың тасыр-тұсыр еткізген дыбысын олар естіген де жоқ.

	Плащын, туфлиін шешті. Костюмінің түймесін ағытты. Бірақ шешкен жоқ. Сонан соң ұйқыда жатқандарға сүзіле, жағалай қарап шықты.

	– Қалай-ей, адам келгенде серейіп жатқандарың. Тұр-р-р, әй, өңшең... –Аяғын бұлғақтай басып Дәулетбектің жанына келді. Төбесінен төніп тұрып, сұқ саусағымен мұрнының ұшынан түртіп қойды.

	– Тама-ада-а!... – Дәулетбек басын бұрып әкетіп, енді іргеге қарап жатты.

	– Қарашы-шы әй, өзін. Көрсетермін әл-лі мен с-саған! Сырлыбай кеңкілдеп күлген бойы бір қолымен қабырғаға сүйене жағалап терезе алдына кеп, сыртқа қарады. Жауын әлі басылмапты. Топсасын ағытып, терезені айқара ашты.

	Жауын иісі бұрқыраған таңғы дымқыл ауа бөлме ішін кернеді де кетті. Жел екпінімен үдей соққан жауын тамшылары оның бетіне, маңдайына, омырауына тиіп жатты. Шаттық сезімі билеп тұрған жігіт терезе алдындағы жуылған жапырақтары бұлғақтап тұрған жас теректерге елігіп біраз тұрды. Тұла бойын ұйқы жеңсе-дағы төсегіне барғысы келмеді. Терезе алдына екі білегін бірінің үстіне бірін қойды да басын сүйеді. Көзіне ұйқы тығылды. «Орныма жатайын. Осы күйі ұйықтап кетсем ұят қой. Иә-ә, қазір барам-м. Бұл жерде сәл ғана әшейін-н...» Көздері жұмыла бастады. Үйдің шатырынан төменге сарылдай аққан жауын суларының дыбысы да бірте-бірте алыстап, ақыры естілмей қалды. Сырлыбай сол қалпында ұйықтап кетті.





БІР ҮЙДІҢ БАҚЫТЫ




	Студенттің әңгімесі



	Оқуға түсіп ауылға қуанышты оралдым. Шынына келгенде ендігі қалған 12-13 күнді қалай өткізерімді білмей, қолға портфель ұстап, аяқты алшаң басып, аудиторияға енер күнді асыға күтемін. Осындай алабұртып жүрген кезімде:

	– Әлі біраз күн демалысың бар екен. Мына тау жақтағы Зәйкүл жеңгеңнің төркініне барып қайт. Кемпір-шалға сәлем беріп дегендей. Өзіңмен түйдей құрдас құдашамыз бар екен. Оқуға кетті деп еді. Осындай реті келгенде қыдырып тұрмасаңдар жекжатты, туысты білмей мына сендердің жат болып кетулерің де кәдік қой, – деген әкемнің жаңа ұсынысына да қарсы бола қойғаным жоқ. Оның үстіне Зәйкүл жеңгем де «Алматыда біздің Сұлушашты көрген жоқсың ба? Біздің үйге қыдырып қайтпайсың ба?» деп қайта-қайта айта беретін-ді. Ақыры Қаратауға баратын бір жылқышы шалға ілесіп мен құдалар ауылына жол жүрдім. Жылқышы да жақ жаппайтын біреу екен. Жол-жөнекей аузы бір тынған жоқ. Менің қай оқуға түскенімді сұрайды.

	«Инженер боламын» десем, «Инженерің не? Мал дәрілейтін бе әлде жер қазатын ба?» дейді.

	– Құрылыс салатын инженер боламын, – деймін анықтап.

	– Ә-ә-ә... – дейді ол даусын соза сақалын тарамдап қойып. Сосын өзінің алдағы жылы жаңадан үй салмақ ниеті бар екенін айтады. Құрылыс жайлы әңгіме біткен соң, ол жасының біразға кеп қалғанын, баласының бар екенін айтты. Келінді болсам деген ниетпен екі-үш жерге сөз салып, онысының сәтсіз болғанын да жасырған жоқ. Бір кезде:

	– Бұл төңіректегі қыз-қырқынды түгел байқап жүрміз ғой. Еркелеу өскендігі болмаса, сіздердің құдашаларыңыздың бір жөн жібі түзу, – деп қойды. Оның бұл сөзді не үшін айтып келе жатқанын да түсінгенім жоқ. Әйтеуір, әңгіме Сұлушаш жайында екенін ғана сезіп келемін.

	Біз Сұлушаштікіне кештетіп жеттік. Әке-шешесі асты-үстімізге түсе қарсы алды. Әсіресе, жылқышы шалдың:

	– Мынау құда балаларың болады, – деп таныстыруы-ақ мұң екен.

	– Ойбай-ау, әлгі кішісі болды ғой. Мейрамы...

	– Бәрекелде-ай, азамат деген осы қыдырып жүрген, – деп өзімнің үй-ішімнің аман-саулығын сұрап жатыр. Зәйкүлді тіпті қайта-қайта сұрап қояр емес. – Ей, бізді былай айтып қоя ма өзі. Не дегенмен сағынған шығар-ау, шүкірім, – дейді әкесі. Кейде бір сұрағанын қайта сұрайды. Әйтеуір әңгімеміз кешкі асқа дейін біткен жоқ.

	Кешкі астан соң бәріміз жатуға бет алдық. «Қызылшадан қалған безгегім бар еді. Салқын тисе ұстап қалатын», – деп қос көрпені қабаттап жамылып, жылқышы шал жалғыз өзі киіз үйге жатты. Қалғанымыз сыртқа жаттық.

	Мен көпке дейін ұйықтай алғаным жоқ.

	Бұл жердің ауасы салқын, жанға жайлы екен.

	Әсіресе, түн ғажап. Киіз үй жақтан жылқышы шалдың қорылы естіледі. Төсектері менен біраз қашық салынса да, кемпір-шалдың бір-бірімен ақырын сөйлескендері де естіліп жатыр. Шал:

	– Осы Сұлушаш қайда кеткен? – деген кезде Сұлушаштың үйде жоқтығы менің де есіме енді түсті.

	– Әлгі бір жерде той дей ме, пешір дей ме. Сол болады деп сүт таситын шопыр бала қоярда-қоймай ап кетті ғой.

	«Ол Алматыдан келген екен ғой» деп ойладым іштей. Түсіп келді ме екен, әлде... Менің тіпті дауыстап сұрағым да келді. Бірақ түннің бір уағында ыңғайсыздау көрдім.

	– Ей, сенің шопыр балаң жаныма жақпайды менің, – деген қатқылдау үні естілді Сұлушаштың көкесінің. – Өзі бір көзі тұздай боп жылмыңдап тұрған неме екен.

	– Түнде кеп қалармыз деген. Әкеп салар.

	– Әй, сол түнделетіп жүргені бір бәле ғой. Оны түсінемісің. Сұлушашжан да қызық. Басым ауырып тұр десе ғой, кетеді. Сондайларды үйір ғып.

	– Не дейсің енді. Ержетіп қалды. Кейде айтқан тілді ала да бермейді. Ұрысайын десем, өзіңнің жаның шыға жаздайды. Не істерсің...

	– Иә, иә, иә... – Шалдың көкірегі сырылдап кетті. – Бұ неме бойжетті. Өстіп жүріп бір күні әлдеқайда зып беріп кетіп қалса, Қабылбек болса жас... Әй, жетісе қоймаспыз, кемпір, ә... Мына шал да қайта-қайта текке кеп жүрген жоқ қой. Бұйрығы білер...

	Әңгіменің жылқышы шал туралы екенін де, жол-жөнекей оның неге Сұлушаш туралы айтқанын да мен енді ұққандай болдым. Біраз үнсіздіктен кейін шалдың «Әй, сен Зәйкүлді сұрадың ба?» деген даусы естілді.

	– Былай бірдеңесі бар ма екен? Алғашқы бөпесін бізге беретін болар. Өздері былайынша-ақ өсіп-өніп жатқан жандар ғой.

	– Әй, осы сен алжыған шығарсың. Кеткеніне төрт ай толмаған қыздың бірдеңесі бар ма, жоқ па деп мен қалай сұраймын.

	– Е, кім біліпті соны? Менің көңіліме төрт-ай емес-ау, төрт жыл өткендей. Айналайын... Қатты сағындым өзін.

	Шалдың даусы қалтырап кетті. Бәлкім ол жылап жатқан болар...

	Күрсінді ме, аунақшыды ма, әйтеуір ол көпке дейін ұйықтай алған жоқ.

	* * *

	– Сұлушаш, а Сұлушаш... Қарағым, тұра ғой енді...

	Құлағымның дәл түбінен естілген дауыс ұйқымды шайдай ашты.

	Басымды көтеріп қарасам, Сұлушаштың көкесі екен.

	Қай уақытта келгенін кім білсін. Сұлушаш біздің сырт жағымызға төсек салып жатыпты.

	– Ойпырмай-ай, үйде ырымға бір тамшы су қалмапты. Тұрмасаң болмас, Сұлушашжан, мына шешеңнің бүгін тағы басының сақинасы ұстап қалыпты. Ойпырм-ай, дәл құда баланың келуіне қарап тұрғандай. Бір қой-пой союға... Енді қайтерсің.

	Ол тағы бірдеңелерді айтып үйдің сырт жағындағы төбеге қарай кетті. Мен орнымнан тұрып киіне бастадым.

	Күн едәуір көтеріліп те қалған екен. Сұлушаш та орнынан тұрды.

	Шаштарын жөндеп, екі бетін алақандарымен сипап-сипап қойып маған күлімсірей басын изеді.

	Әлі ұйқысы қанбағандығы албыраған ісіңкілеу беттерінен айқын білініп тұр. Осы кезде киіз үйдің алдына шығып тұрған жылқышы шалдың «Е, аман-сау жүрсің бе, қарағым?» деген сәлеміне үн қатқан жоқ Тіпті, олай қарай қарамады да. Жастығының бас жағында жатқан капрон орамалын мойнына бос салған күйі жерошақтың басына қарай жүрді. Барып шелектерді қарап көрді. Сөйтті де киіз үйге кіріп кетті.

	Әлден уақытта ол екі шелек ұстап үйден шықты. Жылқышы шал бұл кезде баурайға тұсап кеткен атына кеткен болатын. Сұлушаш шелектерді ұстаған күйі маған қарай бұрылды. Мен екі қолымды кеудеме айқастыра ұстап, киіз үйге сүйеніп шуақтап тұрғанмын. Жүзінде ұялу ма, әлде қуаныш па, әйтеуір, бір жылы күлкінің ізі білінеді. Ол осылай біраз қарап тұрды да, жарқылдай шығатын ашық даусымен:

	– Сіз де Тасбұлаққа бармайсыз ба, Мейрам? – деді де бетін әрі бұрып әкетті. Оның «Мейрам» дегені маған тым жылы естілді. Әуелі кәдімгідей не істерімді білмей сасып қалдым.

	Ақыры бос тұрған бір шелекті ала сап, мен де оның соңынан ердім.

	Үйден біраз ұзағанша екеуміз үн-түнсіз жүре бердік. Менен бір-екі қадамдай ілгері Сұлушаш келеді. Онымен қатарласа жүгіруге біртүрлі қысылып, қобалжи беремін. Мендей емес, ол өзін еркін ұстап келе жатқандай. Бір сәтте маған қарай ақырын бұрылып:

	– Мен сізді танимын, Мейрам, – деп менімен қатарласа жүрді. Күлкі ойнаған көңілді жүзіне әншейін мойнына бос байлай салған көкшіл капрон орамалы тым жарасып кеткен.

	– Алматыда бір рет көргенмін. ЦУМ-ның жанынан бізбен бірге автобусқа міндіңіз. Ауылдан бірге барған бір қыз мынау Зәйкүлдің қайнысы деп сізді көрсетті. Жүгіріп барып, сізбен сәлемдесіп, танысқым-ақ келіп еді. Жаныңыздағы бір топ жігіттерден қысылдым...

	Мен жадырап кеттім. Сұлушаштың әлденеден қысыла, абдырап айтқан мына сөздері тұла бойымды жылытып жібергендей болды. Оны енді тым жақын адамымдай сезініп келемін.

	– Оқуға түстіңіз бе? – дедім барынша жылы, мейірімді үнмен.

	Ол әуелі қап-қара көздерін төңкере күлімсірей маған бір қарады да:

	– Жоқ, – деді. Даусы солғындау шықты. Сөйтті де төмен қараған күйі үн-түнсіз жүре берді. – Түсе алғаным жоқ. ЖенПИ-дің химфагіне барып едім, – деді бір кезде барып.

	Екеуміз Тасбұлаққа келдік. Үлкен жартастың қойнауынан шығып жатқан тау суы мөп-мөлдір. Түбіндегі майда қиыршақ тастарға дейін көрінеді. Су толы шелектерімізді көтеріп үйге қайттық. Екеуміз де үнсіз келеміз. Мен болсам не деп тіл қатарымды білмеймін. Сұлушаш жабырқау.

	– Сіз, әрине, түсіп қайтқан боларсыз, – деді бір кезде барып.

	– Түстім. Политехникалық институтқа.

	Екеуміз тағы да үнсіз келеміз. Батылымды жия қабатымда келе жатқан Сұлушашқа бір қарап қойып:

	– Енді не істейсіз? – дедім.

	Сұлушаш екі қолындағы шелектерді жерге қойып, шашын жөндеген болды да, әлденелерді ойлағандай төмен қараған күйі үнсіз келе жатып:

	– Білмеймін, – деді ақырын ғана, – соны өзім де білмеймін. Кең далада жүріп қой баққым келеді. Несі бар, қой баққан да қызық емес пе?.. Оның үстіне менің далада жалғыз жүргенді жаным сүйеді.

	Оның осы сөздерді айтқанда жүзі алабұртып, даусы толқып кетті.

	– Ал, көкем қой бағам дегенімді естісе-ақ, «Ойбай, қарағым, саған қой баққызғанша, мешел боп қалсам да торы дөненнің үстіне артылып жүріп өлейін» дейді. «Жұртпен бірге шөпке шығайын» десем, осыдан біраз күн бұрын «Сен менің қызымды үгіттепсің, шөбіңнің де, өзіңнің де» деп, бригадирмен ұрысысып қалыпты. Қызық кісі өзі, – деп қойды Сұлушаш. – Кейде үйде бір жұмыс істей қалсам да, «Осы қызды сен-ақ жұмсай бересің» деп апама тиісіп жатқаны. Қызық кісі бір... Мейрам, саған тағы бір қызығын айтайын ба көкемнің? – деп бал-бұл жанған жүзімен Сұлушаш маған тура бұрыла қарап сөйлеп келеді. – Алматыға барарда қоштасып кетейін деп, далада қой бағып жүрген жеріне машинаны әдейі бұрғыздым. Сөйтсем қоштасып тұрып: «Сұлушашжан-ау, Алла жар болып, оқуға түсе кетсең, мал-пұлды өткізіп, біз де солай көшеміз бе, кім білсін... Сенің көже-пөжеңді істеп дегендей»... деп көзіне жас алса болар ма? Көкемнің сол сөзі бірге мінген қыздарға Алматыға жеткенше күлкі болды. Жолым болмай үйге келген соң, бұлардан қысылып булығып жылап жатсам, көкем «Тіпті оңды болған, қарағым. Мына жаман әкең жынынан айрылған бақсыдай боп қалып еді» деп, қуанышы қойнына сыймай жүр. Қызық кісі өзі... – деп, Сұлушаш төбе жақтан бір қойды жетелеп келе жатқан көкесіне қарап қойды. Үнінде де, жүзінде де жарасымды бір жылылық бар.

	Жылқышы шал сол күні-ақ өзен бойын жағалап, жылқыларын түгендеуге кетті. Сұлушаштың көкесі күнұзақ қойда болады. Сұлушаштың Қабылбек деген інісі бар екен. Ол жақын маңдағы нағашыларына қыдырып кетіпті.

	«Құда бала зерігіп кетпесін. Олай-бұлай қыдыртып, тауға шығар. Өзенді жағалат. Әлгі Қабылбектің де қасақана кетіп қалғаны-ай», – деп қояды Сұлушашқа апасы. Шынында кісі зерігетіндей де еді. Айдала. Жалғыз үй. Сұлушаш екеуміз шахмат ойнаймыз. Ұтылып қалады. Намысқа тырысып қайта-қайта ойнайды. Бәрібір ұтыла береді. Сонан соң ызаланып шахматты шашып тастайды.

	Екеуміз Тасбұлаққа жиі барамыз. Кейде су ала келеміз. Көбіне былайша-ақ барып жүреміз. Бір көңілденіп отырған кезде одан: «Осында сүт таситын шофер жігіттің аты кім?» – деп сұрадым. Оны тойға ертіп апарып жүрген жігітті іштей білгім келіп.

	– Айдабек, – деді ол бірден. Сосын барып менің неге сұрап отырғанымды сезгендей, төмен қарап қысылыңқырап қалды.

	– Оны жақсы көресіз бе?

	– Жо-жоқ, – деді Сұлушаш қызарақтап. – Тек ол бізбен бірге оқыған. Өзі көңілді. Келіп-кетіп тұрады. Мен де келіп тұрғанын жақсы көрем кейде...

	Ол балаша сасып осы сөздерді бөліп-бөліп айтып отырғанда, аққұба жүзі өртше қызарып кетті. Қарақат көздері қуанышты нұр шашып тұрғандай жайнаң қағады. Сонан соң капрон орамалының бір шетін екі алақанымен ысқылап, біраз отырды да:

	– Сіз Тасбұлақтың суын ішіп көрдіңіз бе? – деді ол бір кезде. Өзі бетін бұрмастан, сол бір қырын қараған күйі әңгімені басқа жаққа аударғысы келгенін сезсем де аңғармаған боп:

	– Жоқ, мұздай шығар, – дей салдым.

	– Мұздай болғанда тісіңізді жарады. Қазір дәл көзінен ішіп көріңізші, – деді. Тұрып солай жүрдік.

	Ол бұрқылдап су шығып жатқан жартастың бір қуысын көрсетті.

	– Көрейін, – дедім су ішкім келмесе де. Орнымнан тұрып бұлақтың Сұлушаш нұсқаған көзіне қарай жүрдім.

	– Тоқта-а... Тоқтаңыз... – Сұлушаштың ашық даусы мені еріксіз тоқтатты.

	– Бұл бұлақтың сүлігі бар. Тіпті майда-майда құрты да бар. Мына орамалмен сүзіп ішіңіз, – деп ол мойнынан капрон орамалын алып берді. Бұрын орамалдан су сүзіп ішіп көргенім жоқ-ты. Сондықтан:

	– Қалай, қайтіп? – деп, шынымен-ақ таңырқап орамалды ұстаған күйі аңырып тұрып қалдым.

	– Соны да білмейсіз бе? – Сұлушаш сықылықтай күліп алды. Күлкісі тап-таза, сәбидің күлкісіндей дерсің... Сөйтті де, орамалды қолына қайта алып: – Міне, былай, – деп орамалдың жиегіне жүргізілген екі қызыл сызықтың түйіскен жерін аузына тосып тұра қалды. Маржандай аппақ тістері, шиедей ерні жұқа капрон орамалдың арғы жағынан ап-айқын көрініп тұр.

	– Енді су ішіп көрсетейін бе? – деді ол орамалмен бетін жартылай жапқан күйі күліп қойып, басымды изеп мен де күлген болдым. Неге екенін қайдам, есім шығып, оның бетіне қараған күйі аузым ашылып тұрып қаппын. Сұлушаш екі бетін капрон орамалмен қоса алақандарымен басқан күйі жылдам басып, бұлақтың жиегіне келді де, әлгі бұрқылдап, су шығып жатқан жерге қарай басын беріп етпеттей жата кетіп, су ішті. Мен үшін Сұлушаштың күлкісі де, көркі де, ең арғысы жүрісі де әсем сияқты. Бірақ оған қызыға қарауымды «Мүмкін өзімнің жақын құдашам болғандықтан да шығар» деп ойлаймын. Сұлушаштың жарқыраған аппақ мойны, келтелеу тігілген көйлегінен шығып жатқан балғын ақ балтыры көзіме түскенде мен үшін бұрынғыдан да сұлуланып кеткендей болды.

	– Міне, осылай ішесің, – деген Сұлушаштың ақжарқын даусы селт еткізді мені.

	– Қане, қайтіп? – деппін сасқанымнан. Ол «Көрдің ғой өзің» дегендей күлімсірей қарап тұрып, қолыма капрон орамалды ұстата берді. Орамалды олай-бұлай қарап тұрып екі қызыл сызықтың түйіскен жерін тауып алдым. Әлгіндегі Сұлушаш су ішкен жер... Тек сол жерді аузыма әкеп жапсыра қойдым.

	– Басқа жерімен ішіңіз. Ол жері суланып қалды ғой, – дейді Сұлушаш мәз болып күліп. Мен де күлген болдым. Бірақ орамалдың сол бір бұрышынан айрылғым жоқ. Бұлақтың жиегіне мен де етпетімнен құлай кеттім. Суды бас салып жұтып жатырмын. Құмарта сорамын. Су емес-ау, Сұлушаштың ернін... Аһа, Сұлушаштың ернін сорып жатқандай сезінем өзімді.

	– Тіпті, қатты шөлдеп қапсыз ғой, – деп, Сұлушаштың сықылықтай күлгені естіледі құлағыма.

	Жұп-жұмсақ капрон орамал ерніме тиген сайын денем дуылдап бара жатқандай.

	Үнемі бірге жүрген соң ба, бір-бірімізге үйренісіп те қалғандай болдық. Сұлушаш әлденелерді сөз етіп әр кез жарқылдап күліп жүреді. Оның сол көңілді қалпы ұнайды маған. Мен келген соң екі күннен кейін әлдеқайда қыдырып кеткен Сұлушаштың інісі Қабылбек те келді. Сол бала соңымызға еріп алатын болды.

	Бір жолы өзеннің енділеу жерінен әлгі баланы көтеріп өткіздім. Сонан соң туфлиін шешіп жатқан Сұлушашқа қарап: «Сізді де өткізейін бе?» – дедім. Сырттай сыпайылық жасаған болсам да, іштей «Мақұл» десе ғой, көтеріп өткізетін» деймін.

	Ол көздерін ойнақшытып тұрып: «Мені ме... Өзіңіз кіп-кішкене боп мына мені... көтересіз бе?» – деп сықылықтады. Шындығында, оның бойы менен сәл сұңғақтау болатын.

	Бірақ Сұлушаштың мына сөзі едәуір шымбайыма батып кетті. Менің жүзімнің өзгере қалғанын байқаған болар, Сұлушаш тағы да: «Ана Қабылды көтерсеңіз де жетеді ғой», – деп сықылықтай күліп, туфлиін қолына ұстаған күйі өзен бойлап жүгіре жөнелді. Соңынан қуып келемін. Қалың ағаштардың арасына жете бергенде оны ұстап алдым. «Сіз бәрібір менен жеңіліп қаласыз», – дейді ол күлкіге булығып. Сол күлкісі-ақ өртеп барады мені. Шынымен-ақ, бойымның сәл қысқалығын ойлағаны ма деймін іштей. Екеуміз алысып жүрміз. Мен де оған қосыла күлген болам. Екі білегімнен қатып ұстап апты. Сұлушаш та оңайлықпен жуытатын емес. Мен бұрын-соңды қыздармен алысып көргенім жоқ-ты. Бірақ өзім қатарлы балалармен көп күресетінмін. Ақыры болмаған соң сол әдетіме басып, аш белінен құшақтай алып жерге құлата салдым.

	– Палуан екенсіз-ау... Қызды жыққан қандай ерсіз, – деп аппақ тістерін көрсетіп, әлі күліп жатыр Сұлушаш. Сол күлкісі өзіне сондай жарасатын да сияқты. Оның топ-толық денесіне денем тиіп, білектеріміз айқаса кеткенде тұла бойым дуылдап кеткендей болды. Үлбіреген ерніне, мойнына көзім түсіп кетті. Одан әрі оның не деп күліп жатқанын да естігенім жоқ. Бірақ сүйем деп ойлаған жоқ едім оны. Сұлушаштың ерніне ернімнің қалай тиіп кеткенін білмеймін. Ол орнынан бұлқынып түрегелді:

	– Сіз не?... Несің сен? – деп, көздері от шаша бетіме қарады. Даусы қалтырап кеткен.

	– Апама айтам, – деді тағы да сәлден соң теріс қарап тұрып: – Бізге бүйтуге болмайды ғой, сен не өзің... Туған құдашаңмын. Тағы да...

	Ол бұл сөздерін булығып бөліп-бөліп айтты. Сонан соң жылаған болу керек, теріс қараған күйі капрон орамалымен біразға дейін көзін сүртіп тұрды да, үн-түнсіз үйге қарай кетіп қалды.

	Басым мең-зең. «Не істедім-ай осы мен?» деймін іштей.

	«Ақымақпын-ау. Туған құдашамды осынша ренжітіп»... Сонан соң өзімді өзім ақтағандай болып: «Өзінен де бар... әуелі мазақтай сап», – деймін. Ақыры мен Сұлушаштан кешірім сұрағанымды жөн деп ойладым.

	Сол күннен бастап Сұлушаш екеуміз үй ішінде былайша араласа жүргеніміз болмаса, бұрынғыдай шүйіркелесуді қойдық. Оның бұрынғы ашық, ақжарқын қалпы да жоғалды. Бір жолы ойда жоқта мен үшін күтпеген бір жайсыздық болды. Кешқұрым үйдің көлеңкесінде кемпір-шалдың жанында ойнап отырып әлгі кішкене бала күтпеген жерден.

	– Кеше Жалошаш апа мен Мейлам күлешті, – деп, қайдағыны шығармасы бар ма. Ойында ештеңе жоқ, Серік қарт:

	– Е, қайсысы жықты? – деп салды. Бала тағы да:

	– Алдында Жалошаш апам жығайын деп еді, шошын Мейлам үстіне шығып кетті, – дегені. Денемді өрт жалағандай болды.

	«Ойпырмай, мына жүгірмектің бүлдіргенін-ай», – деймін іштей. Аузына сайтан салғандай тағы да: «Үстіне шығып кетті», – деп, ұшындырып айтқанын қарасайшы. Жердің оймақтай тесігі болса кіріп кетердей-ақ болып едім. Әйтеуір, үйде болғаным да тәуір болды, керегені шұқылаған күйі жата бердім. Сұлушаштың көкесінің көңілінде ештеңе жоқ:

	– Ойпыр-ай, әуелі жыға жаздап қалып еді дейсің бе, ей, айналайын, Сұлушашжанның қаруы бар екен ғой, – деп кеңк-кеңк күледі. Апасы үндеген жоқ. Сұлушаш суға кетіп еді. Ол естіген жоқ әйтеуір.

	Оңаша қалған сәтте мен Сұлушаштан кешірім сұрауға оқталдым. Ол босаға жақта ыдыс-аяқ жуып отырған. Бар батылымды жиып, өзім стол үстіндегі кітаптарды қараған болып тұрып:

	– Сұлушаш, кешір мені, – дедім. Ол жуып отырған ыдыстарын қоя салып, қимылсыз бір сәт отырып қалды. Сөйтті де, бетіме жалт қарады. Жүзі соншалық салқын емес, бірақ көзінде әлдебір өкпенің нышаны бар секілді. Ол бірдеңе айтатындай қалыпта еді. Осы кезде үйге анасы кіріп келіп, қайтадан төмен қарап, ыдыстарын жуған күйі отырып қалды. Содан кейін де біз тілдесе алғанымыз жоқ.

	Өзен бойынан жылқыларын түгендеп жылқышы шал да келді.

	Енді қайтатын болдық.

	Біз аттанарда Сұлушаш сыртқа шыққан жоқ.

	– Мынау Сұлушаштың Зәйкүлге Алматыдан әкелген базарлығы екен, – деп, апасы әлдебір түйіншекті әкеп берді.

	– Е, өзі неге шықпайды? Пай-пай, баяғының қыздары жүрек жұтқан екен-ау. Құда бала дегендеріңді осындайда атқа көтеріп отырғызушы еді. Мынау ұялып үйден шықпай тұрғаны. Біздің Сұлушаштар бала ғой әлі. Бала ғой... – деді Серік қарт.

	Іштей «Сұлушаш сол күйі шықпас па екен» деп ойладым. Жоқ. Шықпады ақыры. «Өкпеледі-ау» деп ойлаймын өзіме өзім кейіп.

	Біраз жер ұзап барып соңыма қарасам, Сұлушаш киіз үйдің босағасына сүйеніп тұр екен. Бұрынғыша капрон орамалын мойнына бос салып алған. Қолымды көтеріп «хош» дегендей белгі жасадым. О да орамалының ұшынан ұстаған күйі бір қолын әнтек көтергендей болды. Сол да жетерліктей болып көңілім орнығып, алдыма қарап жайғасып отыра беріп едім, шаңдатып «Молоковоз» келеді екен. Иә, Айдабек келе жатыр.

	Мен артыма қайта қарадым. Енді маған емес, Сұлушаш Айдабекке қарап тұрған секілді. Жүрегім алып-ұшып кетті.

	Осы бір Тасбұлақ маңында әлдебір нәрсем қалып бара жатқандай, соңыма алақтап қарай берем.

	Байқаймын, жылқышы шал жақтырмай келеді. Жүзі сұрланып, кәдімгідей алара қарайды.

	– Әй, бала, жалтақтай бердің ғой артыңа, – деді бір кезде.

	Сөйтті де өзі күрсініп қойды. Жылқышының не ойлап келе жатқанын кім білсін.



	Шофердің әңгімесі



	Сіз екі жыл күтіп барып, рульге отырған шофердің көңіл күйін білсеңіз ғой, шіркін! Армия қатарынан оралысымен-ақ көп ұзамай су жаңа машинаның руліне отырдым. Мен үшін бұдан артық қуаныш бар ма? Шаршау, қиналу жоқ, күндіз-түні шапқылап-ақ жүрмін. Ферма меңгерушісі де тамақты кабинада отырып жесең де қой демейтін мазасыз кісі. «Айдабекжан, ойға шап. Айдабекжан, қырға шап», – деп, үй іргесінен саңқылдайды да тұрады. Бұрын-сонды жүз шайысып көрмеген кісі. Оның үстіне алдыңнан су жаңа машинасын көлденең тартқан адамның көңілін қалайша қалдырарсың. Не тапсырса да, «Мақұл, аға», – деп, елп ете қаламын.

	Бүгін құлқын сәріден келіп, ферма меңгерушісі терезе қақты.

	– Айналайын. Айдабекжан, енді тұра ғой. Таудағы шөп-шілерге темір-терсек жеткізбесең болмас. Қарғысқа ұшырағандай техника біткен түгел қирап қалыпты дейді.

	Не дейін. Мен орнымнан тұрып киіне бастадым. Ол да мені киініп жатыр екен деп өз жөніне кете қойған жоқ. Мен үйден шығып, рульге келіп отырғанша есіктің алдында бақырайып тұрып алды.

	Аспан айналып жерге түсердей аптап ыстықта енді, міне, таудың ирелеңдеген тастақ жолымен тартып келемін. Тау жолдары дегеніміз тарам-тарам. Қанша рет жүрген таныс жолдар. Әр жолдың қай жайлауға, қай қойнауға апарары көңілде сайрап тұр. Бір төбені айнала бергенімде жолдың ақ шаңын бұрқ-бұрқ кешіп бара жатқан баланы көрдім. Баланың жас шамасы он бір, он екілерде. Ол қаперсіз күйде, машинаның дүрілін де естіместен, ауыр сумкаларын әзер көтерген күйі мықшыңдап басып бара жатты. Машина жақындап келіп қалғанда барып, бала жалт қарап, сумкаларын сүйрете көтерген күйі асыға-үсіге адымдап жолдың жиегіне қарай ығыса бастады.

	Баланың әбден қалжырағандығы жүзінен танылып тұр. Жұмсақ сары шаштары суланып, маңдайына жабысып қалыпты. Оның машинаны көре сала сасқалақтағаны сонша, сумкаларын жерге қойып, қолын көтерудің орнына, оң қолындағы сумканы олай-бұлай бұлғақтата бастады.

	Дәл баланың тұсына келгенде машинаны тоқтаттым. Бала асығыс кабинаның есігін аша бастады. Сонан соң «мінгізесіз бе» дегендей маған жәудірей қарады. Мен басымды изедім. Алдымен жол бойы шаң қауып қалған ауыр сумкаларын кіргізді де, соңынан маңдайының тері жылт-жылт етіп, кабинаға баланың өзі енді.

	«Сәлеметсіз бе, аға?» – деуге де мұршасы әзер жеткендей, дауысы бәсең шықты. Дегенмен өзі қуанышты-ақ. Ойда жоқта машинаның тап келгені ол үшін оңай олжа болмаған сияқты. Бетінің, маңдайының терін алақанымен сүрткіштей отырып бала аса риза болған пішінмен маған күлімсірей қарап та қояды.

	Баланың жүзі таныс сияқты. Тіпті мен осы баланы әлденеше рет көрген сияқтымын. Оған мен де қайта-қайта қарап қоямын.

	«Япырмау, қайда көріп едім? Аты кім еді өзінің? Ә, иә... таптым. Сол ғой. Сұлушаштың інісі ғой. Япырмай, екі жылдың ішінде қалай ержетіп қалған өзі. Аты кім еді? Ім-м... Қабылбек қой. Иә, кәдімгі Қабылбек...»

	Ол мені бірден таныған сияқты. Маған жымыңдап қайта-қайта бұрыла береді.

	Мектепте мен Сұлушаштан бір сынып жоғары оқыдым. Ол кезде бір сыныптың балалары дегеніңіз 12-13-тен аспайтын. Сондықтан болар кейде дене шынықтыру, машина тану, еңбек сабақтарында екі-үш сыныптың оқушыларын қосып жіберіп оқытатын кездер де бола береді.

	Кейде мынау төменгі, анау жоғары сынып деген ой ұмытылып та кетеді. Не керек, өз басым Сұлушашпен бір сыныпта оқығандаймын. Сұлушаштың да мінезі ақжарқын, көңілді.

	Мен ес білгелі оның әкесі қой бағады. Сұлушаш ферма орталығында туысының үйінде жатып оқыды. Туысы бізбен көрші еді. Мектепке бірге барып, бірге қайтамыз. Көркемөнерпаздар үйірмесіне де бірге қатысушы едік. Бір жолы «Еңлік – Кебек» пьесасынан үзінді қойғанымызда, Еңлік боп ол, Кебек болып менің ойнағаным бар. Сонда сахнада тебіреніп тұрып ғашықтық туралы ойлар айтушы едік. Шіркін-ай, қандай ғажап десейші. Сахнада Сұлушаштың денесіне қолым тиіп кетсе, тұла бойым шымырлап кететін.

	Сөйтсем, мен оған шын ғашық екенмін ғой. Оны мектеп бітіргеннен кейін барып анық сездім. Аудан орталығындағы шоферлар даярлайтын курста окып жүріп, апта сайын ауылға, Сұлушашқа соқпасам көңілім көншімейтін. Бірақ Сұлушаш та мінез ашып алды. Бұрынғыдай ашық-жарқын араласа бермейді. Кейде мен арнайы іздеп келгенде, оның шалғайдағы үйіне кетіп қалатыны да бар. «Неге кетіп қалдың?» деп өкпе айтсам, «Қайда кетсем де еркім емес пе?» дейді. Әзілін өзін кербез ұстап тұрып күле айтады. Мен абдырап қаламын.

	Сөйтіп жүргенде, Сұлушаш та мектепті бітірді. Бітіре салысымен оқуға кетемін дегенді шығарды. Шынымды айтсам, оның бұл ойына іштей наразы болдым. Оқуға түсіп кетсе, Сұлушаш менен тым алыстап кететін сияқты. Тіпті қайта кездеспейтіндей. «Ол кезде керзі етігін сүйрете басып жүрген шопырды қайтсін?!» – деп налимын.

	Сондықтан болар, Алматыға кеткен Сұлушаштың жағдайына құлақ түре жүрдім.

	«Сұлушаш алғашқы емтиханын тым тәуір тапсырыпты» деген хабар келді.

	«Енді түсті ғой. Түспегенде несі қалды» деп ойладым іштей. Жоқ. Олай болмады.

	Бір күні ойда жоқта «Сұлушаш қайтіп келіпті. Түсе алмапты» дегенді естідім.

	Сондағы қуанғанымды көрсеңіз.

	Онда шоферлық курсты бітіріп, «бір молоковозға» ие болған кезім. Әлгі хабарды ести сала-ақ Тасбұлақтағы Сұлушаштың үйіне жетіп бардым. Сұлушаш көңілсіздеу екен. Менің болса екі езуім екі жақта. «Аман-есен келдің бе, әйтеуір. Нешауа. Несіне ренжисің. Құлап қайтып жатқандар аз емес қой», – деймін, емпеңдеп сөйлеп. Сұлушаш үндеген жоқ. Бір байқағаным, менің келгенімді теріс көрмеген секілді. «Айдалада жалғыз үй. Үнемі осылай. Ішім пысатын шығар. Енді тіпті үйге сыймайтын шығармын», – дейді.

	Менің де іздегенім сондай сөз. «Сұлушаш-ау, ол не дегенің. Құдайға шүкір, астымда машина бар емес пе? Күніге бір соғып тұруға болады. Ара-тұра орталыққа барып кино көріп, той-томалақтарға араласып тұруға да мүмкіндігің бар», – деп, сампылдап сөйлеп кеттім.

	Солай болды да. Негізі жұмысым сиыр ауыл мен орталықта болса да, жолдан Тасбұлаққа бұрыла кетемін. Кейде Сұлушаш машинамен барып орталықтағы ойын-сауықтарға араласады. Бірге оқыған қыздарымен сырласады. Сұлушаштың біреулерге «Айдабектің машинасымен келдім» деп айтқанын естігенде менде де ес қалмайды.

	Менің Тасбұлаққа тым жиі келуімнен Сұлушаштың көкесі мен апасы да секемдене бастады. Бір күні Серік шал:

	– Шырағым, шопыр бала, біздің үйде саған өткізетін сүт жоқ. Қойларды саумайтынымызды білетін шығарсың, – деді.

	Мұндай ұялмаспын. Сасқанымнан сірісі қисая бастаған сары туфлиімнің өкшесімен жерді қазғылай беріппін. Ойда жоқта сөзге Сұлушаштың өзі араласты.

	– Немене, енді осында адам келмесін дейсіңдер ме? Ал, келмесін. Ешкіммен сөйлеспейік. Солай-ақ болсын.

	Айтып-айтып келді де Сұлушаш бетін орамалымен басып, жылап жіберді. Серік шалда ес қалған жоқ.

	– Ойбай, айналайын, Сұлушашжан-ау, менің жай айтқаным ғой. Құдай-ау, мына балаға ары-бері өткенде сүт-пүтіңнен қарастыра жүр. Кемпір-шал ақсыз отыра алмайды дегелі тұр едім. Сұлушашжан-ау, бұл баланы неге келтірмейік. Қайта осы үйге біреу келсе қуанып қалатынымды білесің ғой.

	Сұлушаштың өзі қорғап сөйлеп тұрғанда менің еңсем неге түссін. Көңілім өсіп қалды. Әсіресе, Сұлушаштың орамалмен бетін басып тұрып жылағанын көргенде елжіреп кеттім. Сұлушаштың өзімді жақсы көретініне де көзім жетті.

	Осы тұста Сұлушаштың апасы да шалына біраз ұрсып алды.

	– Кейде аузыңа сайтан салғандай, алжасып сөйлейтінің нең осы? Е, бұл үйге адам келмесе не болғанымыз. Ересек кісі түгілі Қабылбекжанның да кейде іші пысып, не істерін білмей қалады.

	Серік шал сасқалақтап, қайта-қайта сақалын сипап, таяғымен жерді ұрғыштай берді.

	Мен машинаға қарай беттей бергенімде шал ере жүріп:

	– Айналайын, шопыр бала, сен енді келіп тұр. Келіп тұрмасаң, мына жаман шал ренжиді деп ұқ, – деді.

	Сол күннен бастап мен тіпті жиілетіп келетін болдым. Енді «неге келдің» дейтін ешкім жоқ. Қабылбек ол кезде кішкентай ғана бала. Кейде молоковоздың жанына келіп тұрып:

	– Аға, шикі сүттен ішуге бола ма? – дейді.

	– Жоқ, болмайды.

	– Кішкене ғана ішсем қайтеді?

	– Ішің ауырады.

	– Аздап қана ауырып, сосын қойып кете ме?

	– Жоқ, бір-екі айға дейін ауырады, – деймін, баланы біржола күдер үздіріп жіберу үшін. Ол ойланып тұрып-тұрып, сосын ойнап кетеді. Сол жылы Қабылбек біріншіні бітірген.

	Осылай істің бәрі де ойдағыдай болып келе жатыр еді. Тіпті тамаша десе де болғандай. Не керек, бәрінің де бүлінуіне Қабылбек себепші болды.

	Иә, бар сәтсіздік Қабылбекті ренжітуден басталды.

	Қыс кезі болатын. Кәуілгі әдетіммен сиыр ауылдан сүт тасимын. Бір күні «Серік шал кемпірін ертіп базарлап Ташкентке кетіпті» дегенді естідім. Бұл хабар мені іштей қуантып та жіберді.

	Қабылбектің мектепте екенін білемін. Демек, Сұлушаш оңаша қалды. «Тап қазір машинаммен жетіп барсам, қандай тамаша болар еді. Оңаша. Әбден сырласар едік. Тіпті Сұлушаш менің үйіне қонуыма да қарсылық етпеуі мүмкін. Тамаша-а... Әрине, мұндай сәтті кезеңді пайдаланбаса тағы болмайды».

	Сонымен кетуге әзірленіп, машинамның кабинасын, әйнектерін сүрткіштеп жатқанымда сырт жағымнан «Аға, мені үйге апарып тастай алмайсыз ба? Ертең демалыс еді» деген дауыс естілді. Бұрылып қарамасам да танып тұрмын. Қабылбектің даусы. «Ойпырмай, мына неменің қабаттасуын-ай», – дедім, іштей баланы жақтырмаған күймен.

	– Аға, Сұлушаш үйде жалғыз қалыпты. Ол қорқады ғой, – деді тағы да бала міңгірлей сөйлеп.

	– Айналайын-а, қорықса қайтемін. Қолымның босай бермейтінін білесің ғой. Менің бүгін басқа жұмыстарым да жетіп жатыр.

	– Аға, бара сап қайта алмайсыз ба?

	– Бара алмаймын дедім ғой.

	Үнім едәуір қатқылдау шықты білем, бала қайтып сөзге келместен теріс бұрылды да, мектепке қарай асыға басып жүріп кетті.

	Тіпті оның сол асығыс жүрісінен-ақ маған деген өкпе, реніш анық аңғарылып тұрды.

	«Құтылдым-ау, әйтеуір» дедім іштей, ол ұзап кеткен сәтте емін-еркін демалып. «Енді ешқандай алаңдамастан-ақ кете беруге болады».

	Кештетіп Сұлушаштың үйіне жеттім. Сұлушаш та малды қораға жайғап болып, үйіне енді кірген беті екен. Өзі де жалғыздықтан елегізіп отырса керек, мен келгенде қуанып қалды. Дереу шай қойды. Ас қамына да кірісіп кетті. Өзі кәдуілгі ашық-жарқын қалпымен көңілді сөйлеп жүр.

	Сұлушаштың күн санап бой түзеп келе жатқаны көңіліме аян. Етегі қысқалау қызыл шұбар помази көйлегі топ-толық денесіне жарасып-ақ тұр. Сұлушаш үнемі шашын қос бұрым етіп өріп жүреді. Сонысы өзіне қандай жарасады десеңші.

	Қалай десеңіз де, Сұлушаш екі бетінен қаны тамған, нағыз ақтамақ аруыңның өзі.

	«Шіркін-ай, Сұлушашқа үйленсем арманым болмас еді-ау», – деп ойладым төрде жастыққа шынтақтай жатып.

	«Тезірек қосылсақ қой. Тап бүгін үйленуге келісім берсе ғой, шіркін...» Тұла бойымды шымырлатып бір сезім желігі баурап барады.

	«Бүгін бірге болам-ау. Қандай бақытты түн болар екен десеңізші... Не де болса бүгін тіл табысармыз. Құдай біледі, бүгінгі түннен бастап екеуміз бір арманның, бір мақсаттың жетегінде кететін шығармыз-ау».

	Менің сол сәттегі қуанышымда шек болған жоқ. Ішім ойран-асыр. Шай ішіп отырғанда Сұлушаштың дәл жанында отырдым. Дастарқан жайып, кеселерге шай құйып қойылғаны болмаса, шай ішіп те береке тапқанымыз жоқ. Арамызда көп сөз де болмады. Бір-бірімізге тым таяу отырғандықтан да оның ақырын ғана тыныстаған ып-ыстық деміне дейін сезіп отырдым. Оның сол ып-ыстық демінің өзі-ақ мені мас етіп жіберді. Сұлушаштың сүйріктей аппақ саусақтарын сипап, бетіме бетімді тигізе отырып:

	– Сені үйде жалғыз қалды деп естіген соң, шыдай алмадым, – деп қойдым. Сұлушаш үнсіз ғана тыңдап отырды да, төмен қараған күйі отырып:

	– Сыр жақтан Зәйкүл апам келуі тиіс еді. Келмей жатқаны, – деді. Үні біртүрлі жуас. Оның осылай жуас күйде сөйлегенінің өзіне іштей сүйсініп отырмын. Демек, ол да іштей алабұртып, сезім құшағына шарпылып отыр ғой.

	Осы жайдың өзі мені едәуір еркінсітіп, батылдандырып та жіберді.

	– Саған айтар сырым көп қой, Сұлушаш, оны өзің де білесің ғой, – деп, құшақтап, өзіме қарай тартыңқырап қойдым. Үндеген жоқ. Қолымды ұстай алған кезде кері итерер ме екен деп ойлап едім. Жоқ. Жұп-жұмсақ саусақтарымен менің білегімді қысты да қойды.

	Мойнынан иіскедім. «Енді бұдан артық арман бар ма? Бақыт бар ма?.. Шын ғашықтық дегенің осыдан артық болмас».

	Осы сәтте албыраған қызыл ернінен сүйіп те алуға болатын-ды. Тіпті солай ету керек те еді. Бірақ оған батылым жетпеді. Әттең, бір жүз грамды қағып алғанымда ғой... Бірақ аяқ астынан шыға қояр жүз грамм қайда? Сұлушаштан «үйде арақ бар ма?» деп сұрау, әрине, ыңғайсыз.

	Сәлден соң Сұлушаш орнынан тұрып дастарқанды жинады. Аяғын еппен баса жүріп, ыдыс-аяқтарды шкафқа қойып жатыр. Қазір ол менің бетіме тура қарамайды. Мен оған қарай алам. Неткен батылдық?!

	Осылай екеуден-екеу отырып түннің жарымын да болдырдық. Шет-шетінен әншейін шұқығанымыз болмаса, Сұлушаш пісірген етті де жөнді жей алмадық.

	Енді жатуға бейімделіп, Сұлушаш үйдің екі бұрышына екі төсекті салып жатқанда күтпеген жерден есік қағылды. Әуелі Сұлушаш екеуміз бір-бірімізге аңыра қарасып қалдық. Сонан соң Сұлушаш барып сыртқы есіктің ілгегін ағытты. Міне, қызық...

	Келіп тұрған Қабылбек. Үсті-басы қар-қар. Аяғынан әбден су өткендігі керзі етігінің суланып иленген көнінен-ақ білініп тұр.

	Оны жиырма шақырым жерден жаяу, жалғыз өзі келеді деп кім ойлаған.

	«Неткен өжеттік-ай. Тіпті түн ішінде қорқуды да ойламаған. Қаршадай боп, мынаның батылдығын қарай гөр».

	Қабылбек келген соң-ақ менің жалым жығылып қалды.

	Ол төрде отырған маған мейлінше жек көрген жүзбен ежірейе қарады да, киімдерін шеше бастады. Бір ауыз тіл қатқан жоқ.

	Сол қарағанының өзі-ақ менің өңменімнен өтіп кетті. Төмен қарап, астымдағы көрпешенің шетін шұқылай беріппін. Әлгінде ғана бойымды билеген рақат сезімдер, тәтті ойлар адыра қалды.

	Сұлушаш інісін шешіндіріп, бәйек болып жүр.

	– Сонша жерден да қорықпағаның ба? – дейді, ұрсып әрі аяй сөйлеп. – Айдабекке айтсаң да әкеліп тастайтын еді ғой, – деді бір кезде.

	– Тапқан екенсің әкеліп тастайтын адамды, – деді Қабылбек өжеттене сөйлеп. – Мен енді оның машинасына мінбеймін де. Мен оны үйдің маңына да жолатпаймын. Ит қосып қуамын.

	Мен жерге кіріп кете жаздадым. «Ләм» деп ауыз ашуға бет жоқ.

	Тіпті орнымнан қозғалудың да ретін таппай отырмын. Шешініп болған соң-ақ Қабылбек нәр татпастан жатып қалды. «Бұл бала ауырып келген ғой. Маңдайы күйіп тұр», – деп Сұлушаш не істерін білмей абдырап жүр.

	– Дәрігер шақыртайын ба? – дедім дауысым әзер шығып.

	– Қайдам... Сөйтсе де болар еді.

	Қабылбек бұл жолы үндеген жоқ. Екі беті албыраған күйі сұлқ жатыр.

	Мен киініп сыртқа шығып кеттім.

	Қабылбек сол жатқаннан бір апта ауырып тұрды. Мен енді бұрынғыдай Сұлушаштың үйіне емін-еркін кіріп барардай шама жоқ. Бір барғанымда Серік шал:

	– Қарағым-ау, қаршадай баланы алдағаның нең. Өзіңді тым тәуір жігіт деп жүруші едім, – деп кейістік білдірді. Сұлушаштың апасы да:

	– Біз базарға кеткен күні ғана келе қойған екенсің. Ниетің дұрыс болмады. Өз жолыңды өзің кестің, қалқам. Енді бұл үйдің маңын мәшинеңмен көп шаңдата бермесең де болады, – деді.

	Содан кейін мен ол үйге бара алған емеспін. Көктем шыға армия қатарына шақыртты. Екі жыл бойы Сұлушаш туралы ештеңе ести алғаным жоқ. Оған хат та жаза алмадым. Ыңғайсыз сияқты. «Хаттың менен барғанын білсе Қабылбек оған жеткізбес те» деп ойладым.

	Армия қатарынан келген күні-ақ Сұлушаштың күйеуге шыққанын естіген болатынмын. Бірақ қайда кетті? Кімге шықты? Ол жағынан бейхабармын.

	Енді, міне, ойда жоқта Қабылбекпен кездесіп отырғаным.

	* * *

	Екеуміз көпке дейін үнсіз отырдық. Әрине, бұл Қабылбекпен сөйлескім келмегендіктен емес еді. Қайта кіммен де болса емін-еркін сырласып, Сұлушаш жайлы хабардар болуға асығып жүрген жайым бар. Бірақ әңгімені қалай бастарсың...

	Менен гөрі Қабылбек еркіндеу отырған секілді. Жан-жағына қарағыштап, кейде қозғалақтап қояды. Маған әлдене деп тіл қатқысы да келетін сияқты. Бірақ оның да батылы жетпей ме, қалай.

	Ақыры әңгімені Қабылбек өзі бастады.

	– Аға, әрмиядан қашан келдіңіз? – деді маңдайына түскен кекілін бір сипап қойып.

	– Жақында келдім. Бір айдан асып барады.

	– Мен де естігем.

	– Өз жағдайың қалай, оқып жүрсің бе?

	– Төртіншіден бесіншіге өттім.

	– Жақсы-ы...

	Қабылбек жасында да томаға-тұйықтау болатын. Қазіргі қалпында тіпті ересек жігітке ұқсағандай. Баяғы «Шикі сүттен аздап ішсем қайтеді?» дейтін бала қазір өзгеріп кеткен. Сөздері тіпті ширақ.

	Бір сайдан өте бергенімде машина солқ ете қалды да, екі ортамызда тұрған қара сумка сыңғырлап кетті. Қабылбек аздап қабақ шытып: «Мына сумкада арақ бар еді, аға», – деді. Бұл «жай жүргізсеңіз екен» деген белгісі болар.

	Мен машинаның жүрісін баяулаттым.

	– Үйлерің қай маңда еді?

	– Жылда Тасбұлақты жайлап жүрміз ғой. Бала маған таман ысырылып отырды.

	– Орталыққа мәгәзінге барып едім, аға. Үйге Сұлушаштар қыдырып келген. Жездем екеуі келді.

	«Жездем екеуі» дегенді Қабылбек ерекше мақтанышпен айтқандай.

	Әлде маған солай сезілді ме екен.

	– Бірінші рет келулері ғой. Көкем бір қойды жайратып тастады. Мені қант-шай алуға, әрі орталықтағы туыстарға хабаршы етіп жіберді.

	– Орталыққа да жаяу барып па едің?

	– Жоқ. Сұлушаштар келген машина жолшыбай тастап кеткен. Әуелі «Маған арақ әкелуге болмайды. Пионермін. Ағайлар көріп қойса ұят» деп едім. Көкем ұрсып берді. «Енді арақты сен әкелмей, пайғамбар жасына келгенде мына мен әкелем бе? Сені жұрт осы үйдің жігіті дейді-ау. Жездесіне қызмет ететін баламыздың сөзіне қарай гөр. Пионермін дейді. Сөзді қой, апаң мен жездеңе өзің қызмет ет» деді.

	Сөйлеп отырғанда баланың жанары күлімдеп, жүзінен қуаныштың белгісі білініп тұрды.

	– Жездемді әлі сіз көрген жоқсыз ғой, – деп сәлден соң Қабылбек тағы да маған бұрыла отырды. Қазір өзі үйренісіп қалғандай тым еркін.

	– Жездемнің аты – Қуандық. Көрші колхозда тракторшы.

	– Жездең жақсы жігіт болар, – дедім мен оның айтқандарын үнсіз тыңдай беруге ыңғайсызданып.

	– Жақсы жігіт. Жақсы көремін оны, – деді бала бірден. – Ой, Сұлушаш Қуандыққа қашып кеткенде біздің үйде қызық болды ғой.

	Мен Сұлушаштың қашып кеткендігін де жаңа естіп отырмын.

	– Апам мен көкем күні-түні жылады. Көкем ашуланып қойға бармай, бір күн бойы отар үйдің маңында бытырай жайылып жүрді. Сонда мен ғана жылағам жоқ.

	– Сен неге жыламадың?

	– Неге жылаймын? Мен Сұлушаштың Қуандыққа кететінін білгенмін. Іштей оларға тілектес болдым. Керек болса Сұлушаштың киім-кешек салынған кішкене чемоданын ұстап, үйден түн ішінде қалай сытылып шыққанын да біліп жаттым. Мен онда ұйықтаған жоқ едім. Сұлушаштың кетерін білген соң, әдейі ұйықтамай жатқам.

	Менің қызғаныштан ішім өртеніп отыр.

	Жанымда отырған кекілі жалбыраған сары баланы жек көріп кеттім. Дүниеде бұдан өткен дұшпаным жоқ сияқты. Тіпті машинаны тоқтата салып: «Иттің күшігі, түс қане! Жоғал... Көрінбе көзіме!» – деп айқайлағым келді.

	Өзімді өзім әзер басып, тілімді тістеп отырмын.

	Бала менің бұл жайыма көңіл де бөлетін емес. Самбырлап сөйлеп отыр.

	– Қуандықты мен алғаш көргенде-ақ жақсы көргем, – деді бала әңгімесін жалғай түсіп. – Сұлушаш қашып кеткен соң, ертеңіне-ақ қайда, кімге кеткені жөнінде хабар келді. Сондағы апамның тулағанын көрсеңіз. «Мен оның шашын жұлайын. Кеткен жерінің пошымына қара. Крәсін сасыған трәктірші дейді». Көкем басу айтты: «Е, крәсін сасыса, киімі сасыр. Әке-шешесі күйеу баламызды қырқынан шыққанша крәсінмен шомылдырмаған болар. О несі екен тас-талқан болып. Жетер енді. Одан да енді солардың ынтымағын тіле» деп, апама ұрысқан болды. Қыс кезінде жездем трәктірімен бір-екі рет шөп түсіріп еді. Көкем «Ой, айналайын, сенің трәктірші болғаның мұндай жақсы болар ма?!» деп, қуанып қалды. Апамның да қабағы түзелейін деді. Қазір олар жездемді менен де гөрі жақсы көреді.

	Бала әңгімесін бітірген соң да өзінше рақат ойға шомғандай әлденеге риза болған пішінмен көңілді отырды.

	Сәлден соң ол сумкаларын қозғай бастады. Түсуге ыңғайланған секілді. Сөйте тұрып маған:

	– Аға, біздің үйге соға кетпейсіз бе? – деді. Мен басымды шайқадым.

	Қабылбек те қайтып өтіне қойған жоқ.

	Машина тоқтаған кезде ол әуелі сыпырылып жерге түсті. Сықырлатып сумкаларын көтеріп алды. Сонан соң: «Аға, сізге көп-көп рақмет», – деді маған аса бір риза болған пішінмен.

	Мен күлкім келмесе де езу тартқан болып, оған басымды изедім. Бала сумкаларын көтеріп кетуге ыңғайланып тұрды да, бір кезде маған қайта бұрылып:

	– Аға, сізді көрдім деп Сұлушашқа айтайын 6а? – деді.

	Жүзінде ешқандай қулықтың, кекесіннің ізі жоқ. Кәдімгі баланың пәк көңілін байқап тұрмын. Дегенмен Қабылбектің осы сұрағы мен үшін тым ауыр сияқты.

	Не дерімді білмей, біраз үнсіз қалдым. Жауап бермеу тағы ыңғайсыз.

	– Өзің біл, Қабылбек, – дедім ақырын ғана. Ол күле бас изеді де сумкаларын көтеріп, бұрылып кетіп бара жатты.

	Дәл осы сәтте ол маған тым ересек жігітке ұсап көрінді. Мен оның соңынан біразға дейін қарап отырдым.





ТОЙДАН КЕЙІН




	Қарындасының үйлену тойының қарсаңына келген Жасболатты үй іші шат-шадыман қуаныш үстінде қарсы алды.

	Оқу бітіргелі бергі жылға жуық уақыт ішінде анда-санда хат салғаны болмаса, ат ізін салмай кеткен баласына Зиба кемпір өкпелі де еді. Жасболатқа деген мейірім, ықыласы қаншалықты мол болса да, кей-кейдегі жабығып қалған сәттерінде баласына деген өзінің сол бір өкпе-ренішін жасыра алмайтын. «Келмей кетті. Әдіра қал... Қаңғыбас болды. Хатты да сирек жазады. Бізді тастап қаңғып кетейін дегені де. Қанша жыл оқытып адам еттім деймін-ау», – деп екі қызына мұңын шағып, көзінің жасын сығып алған кездері де болды. Әсіресе, үлкен қызы Сәбираның ұзатылу тойының дайындығына кіріскен соңғы айларда Жасболатты тым іздегіштеп кетті. «Сендер хатты оңдырып жазбайсыңдар. Құдай біледі. Сол хаттарың барып та жүрген жоқ. Өстіп жүріп бет-беттеріңмен кетесіңдер ғой ертең-ақ. Бәсе-ау, сендерге бауыр неге керек бопты», – деп қыздарына тиіседі. Өзі де мұңайып, қыздарын да мұңайтып отырып, Жасболатқа ұрсады. «Шірік неме... Соңынан ерген қарындастарына да иелік ете алмайтын шірік болды ғой ол. – Ұрысарын ұрысса да артынша, – Сәбиражанның тойына қалай келмес. Келіп қалар. Айналайын келеді ғой», – деп қамығып қалады.

	Қыздарын да кезек-кезек поштаға айдап, өзімен қоса оларды да абыржытып бақты.

	Зиба кемпірдің осы бір елеуреген көңілі Жасболаттың осыдан үш күн бұрын «Тойға қалайда жетемін» деген хаты келген соң да басыла қойған жоқ-ты. «Енді қашан келер екен? Қай пойыздан түсіп, қай мезгілдегі автобусқа мінер екен?» – деп осының бәрін қыздарынан тәптіштей сұраумен болды. Тақап қалған той қамына қосыла Жасболаттың келу жайы да осылай үй ішіне өзінше әбігер туғызды. Тойға келуге тиісті өзге жұрттың бәрі жиылып, тек Жасболаттың келуін күткендіктен, әңгімелері де тек сол туралы болып кетті.

	Жасболат келетін күні Зиба кемпір қызы Нәбираны әлденеше рет автобус аялдамасына қуып та алды. Сырттан бірдеңе дүр ете қалса болды, «Келді-ау, шығыңдаршы біреуің», – деп калошын сүйрете тарпылдатып, қыздарынан бұрын өзі шығып кетіп жүрді. Күн кешке таянған сайын ол:

	«Осы неме келмейін деген шығар» деп іштей налыған күйде еді.

	* * *

	Жасболат кабинадан түсе бере кіші қарындасы Нәбираның «Келді... келді! Жасағам келді» деген кешкі ауаны жаңғырықтыра, жарқылдай шыққан ашық дауысын, сонан соң үй ішінен «Қайда?.. Қане...» деп қабаттаса шыққан дабырды анық естіді. Сол дауыстардың ішінен «Жасан ба, Жасанжан ба...» деген апасының қарлығыңқы үні құлағына сағынышқа, мұңға толы күйі естілгендіктен де жүрегі лүпілдеп, толқып кетті. Сондықтан да болар, үрмек-дүрмек боп, үйден топырлай шыққандардың арасынан әуелі апасын іздеді.

	Өзгелерден бұрын жетіп, «Жасаға» деп мойнына асыла кеткен Нәбираның маңдайынан сүйіп, чемоданын ұстата бере: «Келдің бе, айналайын. Жеттің бе?» – деп екі қолын ұмсынып келе жатқан апасына қарсы жүрді. Апасы бетінен, маңдайынан сүйді. Сонан соң кемсеңдеп тұрып өкпесін айтқан болды: «Әдіра қал... Келмей кеттің... Қаңғыбас болайын дегенің де... Алматы деген жұмақ болды-ау сендерге, шыққыларың келмейді. Үйге кіргізбестен, сол Алматыға қайта қуайын деп едім». Ол ұзын-сонар өкпелерін үйге келе жатып та айтумен болды.

	Үйге кірген соң қараңғыда байқай алмаған баласының жүзін анық көріп, тағы да сүйгіштеді.

	– Айналайын, сен жоқта Сәбиражанды ұзатайық деп жатырмыз.

	Апасы осыны айтып, кимешегімен көзін сүрте төрге қарай жүрді. Жасболат үндеген жоқ. Бірақ осы болғалы тұрған жайға қымсынғанымен де, өзінің риза екендігін жасыра алмай, жасқана қараған қарындасының қуаныш толы жанарынан көп нәрсені ұққан-ды. Киімін шешіне төрге жайғасты. Апасының әлгі сөзінен кейін Сәбираның жүзі өрттей қызарып: «Неге айттың? Айтпай-ақ қоймадың ба?» дегендей жалт етіп қараған жанарымен жасқамақ боғанымен де, ызғар шашпай, күлім қаға жайраңдаған көздерінен қарындасының жай наз етіп тұрғандығын да сезді. Осының бәрі де бақытқа мол кенелген қыздың той алдындағы аптығу мен абдырау аралас лапылдаған күйін аңғартқандай.

	Өзінің «неге айтасың?» деп апасына зіл тастамақ болған көзқарасының керісінше «Айта түсші. Мейлі. Бақытты екенімді жасыра алмаймын» деген өзінің барлық ішкі сезімін үй ішіндегі барша қауымға әйгілеп алғандығын аңғарған Сәбира мойнындағы сары капрон орамалының ұшымен жүзін жартылай көлегейлеп тұруға да төзе алмай, дуылдап кеткен жүзін жасыру үшін ішкі бөлмеге кіріп кетті. Төр алдына дастарқан жайылып, үйге екі иінінен дем алған самауыр кірді. Тойға жиылған жақын-жуық ағайындары мен көршілері Жасболаттың жағдайын сұрасып жатыр. Ыңылдап сөйлейтін Сатымбай шал:

	– Сен ән шығарады дейді, шырағым, ырадиядан да естіп жүрміз. Тұқымыңда домбыра ұстайтын біреу жоқ еді, – деп әр сөзін асықпай ырғап айтып болып, Жасболаттың бетіне қарады. Жасболат күлді. Не дерін білмеді. Содан соң Сатымбай тағы да ыңылдап отырып:

	– Ал ендеше кетерге дейін маған бір ән шығарып беріп кет. Маған арнап шығарғаны деп домбырамен айта жүрейін, – деді. Онысына үйдегілердің бәрі күлді.

	Шәйдан кейін де Алматы жайы, ауыл жайы, ертеңгі той қамы сөз болды. Астанада жүрген ауыл жастарының есебі алынып, олардың оқуын, қызметін әңгіме етті. Жұрт гу-гу әңгімемен түннің бір уағына дейін отырып барып тарасты.

	Өздерінше оңаша қалған соң да ертеңгі той қамын талқыласып, арагідік апасының Жасболатты күте жүріп айтқан кей сөздерін Нәбира сыңғырлай күле отырып әңгімеледі. Өзі де ден қоя тыңдаған апасы:

	– Қайтейін, келмей, хабарласпай кеттің ғой, – деп шын ниетімен өкпелегендей де ыңғай танытты.

	Сонан соң:

	– Қыздарымды келін алып барып ұзатам ба деп едім, – деп күрсініп салды. – Ұзатпағанда қайтерсің бұларды. Бойжетіп қалды. Сәбира түгілі Нәбираның өзі де он бестен асып барады.

	Бәрі үнсіз қалды. Қолындағы геометрия кітабын әуелгіде оқимын деп алып келсе де, әңгіме қызығына түсіп кетіп, тек әр бетін бір аударғыштап отырған Нәбира апасының әлгі сөзіне өкпелегендей бұртия беріп, кітабымен бетін басты.

	Осылай тағы отыра берер ме еді, апасы «Жасанжан демалсын» демегенде. Сөйтті де, «Төсегің дайын» деген Сәбираның сөзіне сенбегендей, өзі ішкі бөлмеге кіріп: «Иә, салынған екен ғой. Жасанжан, жата ғой», – деп дауыстап, өзі қайта шықты.

	Жасболат көпке дейін ұйықтай алған жоқ. Апасының, қарындастарының өзіне деген сағыныш, мейірімі ауылдан жырақтап, суынып кеткен көңіліне нәр бергендей. Айтылған сөздер көзіне жас үйірілте жаздады. «Сағынған екен, әбден сағынған екен» деп ойлады ол қараңғы бөлмеде қарманып, көрпесін іздеп жатып. Сәбираның тойы болмағанда жаз ортасындағы кезекті демалысымен бір-ақ келмек болып жүруші еді. Онда апасын мүлдем өкпелетіп алуы да мүмкін екен. «Қалай шыдамақ. Шыдамас та. Баланың көңілі далада деген тап рас екен-ау. Біз жүрміз Алматыда думандатып. Ол жүр біздің әр күнімізді жылға балап. Бұл дағы үлкендер үшін өзінше қасірет-ау», – деп Жасболат әлгінде ғана әзер тауып жамылған көрпесін серпіп, кеудесін ашық тастады. Ауыз үйден апасының күрк-күрк жөтелгені естілді. Әлі ұйықтай алмай жатса керек.

	Апасының әлгіндегі: «Қыздарымды келін алып болып ұзатсам деуші едім», – деп күрсінгенін есіне алды. Әне арман деген... Апасы бұрын да мұны қатты сағынатын. Демалысқа әр келуін асыға күтуші еді. Бір келіннің керек екенін баяғыда ескерткен. Онда Жасболат оныншы сыныпта оқушы еді. Бірақ дәл осы жолғы сағынышы, әлгі бір күрсінісі өзгеше әсер етті.

	Қарындастарын ойлады. Екеуін кезек-кезек арқалап мезі болатыны соншалық, апасының «Жасанжан, ал арқала» деген дауысы шықса-ақ, үй-үйдің арасымен зытып беретіні күні кеше сияқты еді. Енді, міне, апасы «Ұзатпағанда қайтерсің, бойжетіп қалды» деп отыр. Ал ендеше... Әуелгіде «Сәбираны күйеуге берейін деп жатырмыз» деген хатты алғанда Жасболат бөлмесінде жалғыз отырып иығы селкілдеп әбден күлген болатын. Күлгені сол – сенгісі де келмеген. Бірақ «Той пәлен күні» деп атап көрсеткен соң қалай иланбасын.

	Бүгін қарындасының толысқан әрі сымбатты мүсінін көріп, оның шынында да бойжетіп қалғандығын мойындағандай болды. Күйеу баласы Тұрарды да Жасболат бұрыннан біледі. Өздерінен үш-төрт сынып төмен оқыған. Тұйық, биязы жігіт.

	«Тойларын жақсылап өткізуім керек» деп ойлады. Соңғы кезде шығарған «Үйлену тойына» деген вальсі есіне түсті. Ол ән бір жолдас жігітінің үйлену тойының әсерінен туып еді. Ауылға жүрер алдында ғана өзінше және композитор достарының сұрыптауынан өткізген. Сөзінің де жазылғанына көп болған жоқ.

	Сезімді әсем саз баяу есіліп, ырғақтары бірте-бірте жиілеп, қалқып бара жатты. «Сөзі қалай еді өзінің...» Жасболат сұқ саусағын жоғары шошайтып алып, толқып, шалқып кеткен вальс ырғағының жетегімен кетті.



	«Үйленер күні сен сүйкімді боп кеттің,

	Ақжарқын, аяулы қарындас.

	Тата-а-та-а, та-а-а...»



	Күміс сыңғырындай нәзік үн, әсем саз үй ішінің қара кеугімімен араласып толқып басылып, керіліп-созылып тұрып алды. Екі қолын бірдей сермеп жатып Жасболат кеудесін қалай көтеріп алғанын да сезбеді. Көз алдында екеу... Шаршы топтың ортасында вальс ырғағымен толқи билеп екеу жүр. Жас жұбайлар... Үлбіреген аппақ фатаның астынан қысыла күлімсірей қараған аяулы жар...



	«Бұрын да бір жігіт ғашық боп жүр еді,

	Ал бүгін жүз жігіт бір саған қарайды, күледі».



	Ғажап вальс өмірге келді... Тағы да қандай сәтті жазылды...

	Вальс қайырмасының ең соңғы жарқын, көңілді буындарын ойнап бітіре келе, Жасболат қараңғыда оңды-солды сермеген қолдарын кеудесіне түсіре бере, еркін бір тыныстады. Өз-өзінен алақандарын шапалақтап жіберуге де сәл-ақ қалды. Бұны әлі ешкім де естіген жоқ. Осы әнді ертең тұңғыш рет, қарындасының үйлену тойында өзі орындамақшы.

	«Алматыдан Жасболат келіпті. Сары кемпірдің баласы келіпті» деген хабар түн ішінде-ақ тарап кеткен. Елең-алаңда үйге Сансызбай жетті.

	– Әй, әлгі біздің ауылдан шыққан жалғыз композитор қайда? – деп әңгірлей келді. Сәбира мен Нәбираның «Күпәйкеңіз май екен, төсекті былғайсыз ғой» дегеніне құлақ аспастан, етігін шешпеген күйі кеудесімен ұмсынып кеп кемпірдің қолын алды. Дудырап кеткен ұзын шашын кейін қарай қайырып серпіп тастап:

	– Апа, Сәбираңды қайтем, ұрса береді. Сол кетсе осы үйдің көрпе-жастығы жуылмай қалатындай-ақ, – дейді. Сонан соң көрпешенің шетіне аунай кетті.

	– Ал ендеше... Ал ендеше-е. Апа-ау, менікі дұрыс па?

	– Дұрыс, айналайын.

	Қыздар оның мұнысына қызықтай, күле қарап тұрып қалды.

	– Болды енді... Осы Жасағама айтып берем, – деді Нәбира күлкісін тия алмай тұрып.

	– Әй, айтпақшы, сол Жасағаң қайда өзі? Ойпырай, композитор болған соң ауылды ұмытты-ау.

	Орнынан тұра сала едіреңдеп ішкі бөлмеге ұмтылды. Бұл кезде Жасболат жаңадан оянған. Тұруға еріне, манаурап жатыр еді. Құшақтай алған сәтте, шошына көзін ашқан ол кеудесіне аюдай артылып жатқан Сансызбайды көрді де, езу тарта күліп, орнынан тұрды.

	* * *

	Той ертеңіне кешкісін басталды. Қызыл ала киінген жиырманың ол жақ бұл жағындағы қыз-келіншектер мен бозбалалар сағат тілі жетіге жетер-жетпесте-ақ жинала бастады. Бірлі-жарымы болмаса, Жасболат көбісін танымады. Олар таниды. Кейбіреулер «Танымадыңыз ба, мен пәленшебайдың баласымын ғой» дегенде барып, Жасболат «Е-е-е-е, сен түгеншемісің?» дейді. Тіпті айта келсе, бөтендері жоқ. Күні кеше ғана шешелерінің соңынан жалаң бұт жортып жүрген балалар. Ішінен «Ойпырмай-ай, бұлардың да тойға келетін боп бойжетіп қалғандары-ай» дейді.

	Өзі қатарлылар санаулы ғана. Той басқарушы боп, жұртты ию-қию етіп Сансызбай жүр. Қымыз құйған местей боп Қожбан келді. О да Жасболатпен бірге оқыған. Тракторшы. Сонан соң Жасболатпен бірер жыл бұрын бітірген екі-үш жігіт әйелдерімен келді. Төр жақтағы столға отырып қалған жас жігіттерді: «Тап қазір ана есік жақтағы столға барып отырыңдар», – деп Сансызбай үре-дүре етіп есікке қарай айдады.

	Осыдан алты-жеті жыл бұрын Жасболат қатысатын ауыл тойларына қыздар шаштарын өріп жүруші еді. Енді қала дәстүрімен прическа жасайтын болыпты. Тіпті шашын қырықтырғандары да бар.

	Той көңілді, қызғылықты басталды. Жұрт жас жұбайларды жар-жар айтып қарсы алды. Сонан соң Сансызбай той басқарушылардың салтына басып сөйлеп кетті. Ә дегенде жарқын-жарқын сөйлеп, қызу-ақ бастап еді. Сәлден кейін тұтығып, аузына сөз түспей қалды. Әрі-бері тұрды да, одан әрі ештеңе маңдытып айта алмасын біліп: «Сөз Тұрардың апасына берілді» дей салды. Жұрт тағы да бірдеңе қосып айтар дегендей, аңтарылып қалып еді: «Оу, неге қол ұрмайсыңдар, естеріңнен танып қалдыңдар ма?» – деп Сансызбай етек жақта отырған бір топ жас жігіттерге ежірейіп қойды. Шын сасқаны сезіліп-ақ тұр. Тұрардың апасы сөйледі. Жұрт әнмен қостап стакандарын сыңғырлатып жатты.

	Жасболат та сөйледі. Жастар оның алғашқы шығарған әндерінің бірін шырқап кетті. Бәрін де қызумен, ықыласпен айтып жатыр. Автордың орталарында отыруын мақтаныш ететін секілді. Жасболат ән айтылып жатқан кезде кәдімгідей абдырап, қызарақтап отырды. Өз әнінің туған ауылында, тіпті өзінің іні-қарындастарының айтуы өзгеше әсер еткендей.

	Жастар тағы да шырқады. Бұл жолы Жасболаттың соңғы кездерадиоданжиіберіліпжүргенжаңаәнінайтты.Екеу-екеу сыбырласып, Жасболатты саусақтарымен нұсқап сөйлесіп отырғандар да бар. Өзі туралы айтып жатқандарын сезіп отыр. Бойы үйренейін деді. Жан-жағына қарап, әнге ден қойды. Әсіресе, столдың екінші жағында өзіне қарсы қарап, бір-біріне иық түйістіре отырған екі қыздың ән салғаны көңіліне ұнады. Ән табиғатын ұғып айтады екен. Өздері тым жас. Сымбатты. Балбыраған өңдері, пәк сезіммен жасқана қарайтын жанарлары әлі он жеті-он сегіздердің маңында екенін айқындап тұр. Сұңғақтау аққұбасы шашын төбесіне түйіпті. Қара торы толықшалауы шашын қырқыпты. Бірақ қырыққаны өзіне жарасады. Көп дауыстың ішінен айрықша әуезін танытып, оқшаулау шығып отырған да осы қара торынікі. Өзі Жасболатқа жиі қарағыштайды. Жасболат оған алғаш қарағанда-ақ әлдекімге ұқсатқан. «Бұл қайда көрген қызым?» деп біраз ойланды. Бұрын-соңды көңілдес, аралас-құралас болған қыздарын есіне алды. Ешқайсысына да ұқсамайды. Бірақ өзі таныс сияқты.

	«Ойпыр-ау, бұл кім болды?» Осы ойдан ол көпке дейін арыла алған жоқ. Сондықтан да өзіне қарсы бетте отырған әлгі қызға көз қиығымен болса да қарағыштап отырды. Ара-арасында қызмет еткен боп, шампан құйылған бокалдарын жақындатып, екеуіне шанышқымен закуска әперген болады... «Алып жіберейік, жеп көрейіктердің» себебімен тіл қатысып та көрді. Ашық, әрі бауырмал екен.

	Үзіліс болды. Жұрт сыртқа шықты. Темекі шекті. Жасболат та темекі тұтатты. Орталарында Қожбан.

	– Қалай оқу бітті ме? – деді, Жасболатқа қарсы қарап тұрып, қарнын сипап. Жауапты Сансызбай берді.

	– Ау, бітіргені несі, дардай композитор болып Алматыңда жүрген жоқ па?

	– М-м... Ән шығарыпты деп естіп едім.

	– Өзің тыңдай алмай жүрсің бе?

	Сансызбайдың бұл сұрағына ол күмілжіп қалды. Бір кезде барып:

	– Е, әлгінде балалар тойда айтқан жоқ па? – деді. Жұрт күліп жатыр. Біреулері: «Қожекеңнің өзі таудағы қойшылардан кеше келді. Ән тыңдайтындай болып жүрген жоқ», – дейді. Қожбан да сасқалақтап қалды. Сонысын білдірмейін дегендей:

	– Қалай келін... қатын-бала, бар ма? – деді. Енді Жасболат сасайын деді. Тағы да сөзге Сансызбай араласты.

	– Қатын-баласы жоқ. Бірақ келіндерің баршылық қой. Қатын-бала жөнінде әзірге рекордшы өзіңсің. Енді тоғызыншы балаңды туғызасың, саған жете алмай, талайлар тырбаңдайтын шығар. – Жұрт тағы да ду күлді. Жасболат та күлді. Бірақ қысылып, қызарып кетті. Қожбан да қызарақтады. «Ой, аузыңды...» – деп Сансызбайға сырт қарап тұрып темекісінің тұқылын табанына салып езгілеп жатты.

	Сансызбай ішке кірді. Өзгелері өткен-кеткенді әңгіме етісіп, тағы біраз тұрды. Шашы жалбыраған ұзын сары бала «Би болып жатыр» деген соң, Қожбаннан өзгесі ішке қарай жүрді.

	Аккордеон пернесінен төгілген әуезді вальс ырғағы кең бөлмені кернеп кеткен. Жұрт екеу-екеу қолтықтасып ортада жүр. Жасболаттың көзі әуелі Сәбира мен Тұрарға түсті. Сәбира ұялып төмен қарады. Сонан соң Жасболат та жүзін бұрып әкетті. Әлгі көрші қыздарын іздеді. Сұңғақ сарысы билеп жүр екен. Қара торысы аккордеонға қосылып ән айтып отыр. Көзіне түсе берген шашын анда-санда бір серпіп қояды. Дауысы асқақ, сазды екен. Өзі де бар дүниені ұмыта, шын беріліп айтып отыр. Жанында бос стол тұр. Жасболат сонда келіп отырды. Аккордеонист жігіт жаңа бір ән ырғағын бастаған кезде қыз жең ішінен сағат бауына қыстырылған сарғыш орамалын шығарып, тершіген маңдайын сүртінді.

	– Биге шықпайсыз ба? – деген Жасболатқа сүлесоқтау «Билейміз ғой» деп артынша жалт қарады да, өзінің солай дегеніне абдырап қалғандай күйде аз-кем ұялыстан албыраған жүзін теріс бұрып әкетті. Сәлден соң қайта бұрылып:

	– Ағай, мен сізді басқа біреу ме деп қалып едім, – деді. Үні тым жуас. Дәл қазіргі қалпында ұстазынан кешірім өтініп тұрған шәкірт баладай.

	– Оқасы жоқ.

	Жасболат столын қызға қарай жақындата түсіп, жанына таяу отырды.

	– Әнді жақсы айтады екенсіз, – деді Жасболат.

	– Рақмет, ағай. Бірақ ән айта білетіндер көп қой.

	Қыз Жасболатқа көзінің қиығымен ұрлана қарап, қол орамалымен тырнақтарын сүрткіштей бастады.

	– Сол ән айта білетін көптің ішінде болған да қуаныш қой. Қыз үндеген жоқ.

	– Нешінші сыныпта оқисыз? А-а, иә-ә, оқисыз ба? Айтарын айтса да, «осы сұрағым қалай болар екен?» деп

	Жасболат абдырап қалды. Расында, ол қызды тоғызыншы, әлде оныншы сыныптың оқушысы болар деп ойлаған. Қыз оқыс бұрылып, Жасболатқа күлімсірей қарады. Жанарынан бір әнтек сезім ойнақшып шыға келгендей.

	– Ағай, мен оқушыға ұқсаймын ба?

	– Ен-нді... былай... солай ойладым.

	– Сәбирамен бірге бітірдім. Қазір мектепте пионервожатыймын. – Қыз өзін оқушыға балағанына аз-кем өкпелеп те қалған секілді. Оны сондай күйге түсіргеніне Жасболат та сасқалақтап, қапелімде не дерін де білмей:

	– Кешіріңіз енді... Ағаңыз байқамай қалып... Жүріңіз билейік, – деді. Қыз қарсылық еткен жоқ. Қайта осы бір сәтті күткендей, әрі ықыласты екенін танытып, лып етіп орнынан тез көтерілді. Екеуі би ырғағымен жеңіл қозғалып, топқа қосылды. Денесі жеп-жеңіл. Жайдан-жай-ақ билеп тұр десе де болғандай. Жасболат «Бұлар қаршадай боп биді қайдан үйренген?» деп те ойлады. Баяғыда оныншы сыныпта жүргенде орыс тілінен беретін апайлары бұларға би үйретемін деп, ек-үш ай әуреленгені бар. Ақыры аяқ, бастары қисаңдап жөніне көнбеген соң: «Институтқа түскен соң-ақ үйренерсіңдер» деп жұбатып қана қоя салған. Енді, міне, бұларға қарасаң мектептен жаңа ғана шыққан жастар сияқты емес. Біреу-жарымдары болмаса, көпшілігі өз мәнерімен билеп жүр.

	Үн-түнсіз жүре беруді де ыңғайсыз көрді. Өзгелердің бөліне билеп жүрген сәтін пайдаланып:

	– Атыңыз кім болады? – деп сұрады. Қыз жүзін бір қырын ұстап жүрген қалпында көздерін төңкере қарады да, аздап күлімсіреді.

	– Әсия. – Жұқа ернін әзер ашып сыбырлай айтты. Басын шұлғып қойып, бетіне түскен шаштарын алақанымен кейін қайырды.

	– Сіз мені танымайсыз ба?

	Жасболат қысылып қалды. Танимын дей алмады. Танымаймын деу тіпті ыңғайсыз сияқты.

	– Неге, былайша білемін ғой. Бірақ атыңыз...

	Жасболат асып-сасып сөйлегенде қыз одан көз алған жоқ. Батыл және сынай қарағандай сыңайы бар. Айтарын айтса да Жасболат іштей қысылумен болды. Өзінің осы қызды алғаш көргенде-ақ әлдекімге ұқсатуы, оның енді «Сіз мені танымайсыз ба?» деуі қосылып кеп, «Япыр-ау, мен осы қызды қайда көрдім? Кімге ұқсайды?» деген ойын іштей әлсін-әлсін қайталай берді.

	Би аяқталып, жұрт қайтадан орындарына отырды. Тағы да тост көтерілді. Ән айтылды. Бұл жолы Әсия Жасболаттың «Мен сені күтіп жүрмін» деген әнін жалғыз орындады. Көпшілік риза болып қол ұрысып жатыр. Әр жерде жұрт топ-топ болып қауқылдасып жатыр. «Құдайский композитор. Қазақтың қазіргі маңдайына біткен мықтысы осы», – дейді. Әсияны да мақтайды.

	«Ағайдың өзі де ән орындасын», – деген ұсыныстар түскен соң Жасболаттың өзі де ән орындамақ болды. Орташа қоңыр дауысы бар. Сол дауысымен «Үйлену тойыңа» әнін бастады. Жұрт ұйып тыңдады. Өзі ән айтып тұрғандықтан, Әсияның қандай әсерде екенін байқай алмады. Соңынан бұл әнді жас жұбайларға арнағанын айтты. Жұрт сарт-сұрт қол ұрысты. Стакандарын соғыстырып, «Жасекеңнің жаңа әні үшін», – деп ішіп жатқандар да бар. Жұрт гуілдесіп тағы мақтады. Ішіп алған бір арық жігіт: «Біздің Жасекең осы заманның Құрманғазысы», – деді. Оған жанында отырған бұйрабас: «Жоқ, қателесесің, Жасекеңді күйшілерге теңеп қор етпе. Қазақтың Ақаны, Біржаны де», – деп түзету енгізді. Әсия алақанымен иегін сүйеген күйі бір қолымен қағаз шиыршықтап ой үстінде отыр. Жасболат оның әлгі өзі айтқан жаңа әннің әсеріне елігіп отырғанын жақсы байқады.

	Мақтаудың қуантатыны да, ұялтатыны да бар. Бүгінгі мақтаудың біразы сол ұялтатыны болғандықтан, әрі жұрт «ащы, ащы» деп жас жұбайларды мазалай бастаған соң, қарындасы мен күйеу баласы қысыла ма деп Жасболат сыртқа шығуға беттеді. Оның бұл кетісін у-шумен көбі аңғарған да жоқ. Ауызғы үйде туфлиін іздеп түртінектеп жүр еді. Қарсы бөлмелердің бірінен кимешегінің етегі сүйретілген бір кемпір шыға келді.

	– Амансың ба, Жасболат шырағым?

	Әуелі таныңқырамай қалып еді. Бибатша деген баяғы өздерін «қауын ұрладыңдар» деп жүгерінің паясымен сабайтын қара кемпір екен. Өзі әбден қартайыпты.

	– Иә, аман-есенсіз бе? – деп Жасболат қолын ұсынды.

	– Келді деп кеше естіп ем, жолыға алмай-ақ жүргенім.

	– Әзір осындамыз ғой.

	– Осында екеніңді білемін ғой. Әлгі біздің Батыршаны білесің бе, о да Алматыға өзің сияқты өкімет болам деп оқуға түскен. Түскеніне үш жыл болды.

	– Жоқ-қ, танымаймын.

	– Ойбай-ау, осы бәрің бір Алматыда жүрсіңдер ме? Жоқ, әрқайсыңдыкі әр бөлек пе?

	– Біреу ғой. – Жасболат күліп жіберді.

	– Біреу болса біріңді бірің қалай білмейсіңдер? Ойбай-ау, өздерің көшеде кездескенде қазақ сияқты амандасып тұрасыңдар ма?

	– Кездессек, әрине...

	– Жасболатжан-ау, айтайын дегенім, сенің есің барлау ғой. Әлгі айтқан жаман інің жақында үйленемін деп хат жазыпты. Онысының қазақ, әлде шүршіт екенін айтқан жоқ. Сол неме ақымақ боп, бетіне сыр жағып, шүлдірлеп тұратын біреуге тап бола көрмесін дегенім ғой, – кемпір қисайып кеткен кимешегін түзетіп алып, – ал енді, шырағым, есіңде болсын әйтеуір, – деп әндете сөйлеп, аяғындағы кең кәлошін тырп-тырп еткізіп қарсы бөлмеге кірді.

	Жасболат сыртқа шықты. «Есімде болсын» деп әлгі кемпірдің әуенімен күбірлеп күлді. Түнгі ауа таза, әрі дымқыл екен. Ай сүттей жарық. Үйдің жанымен бақшаға қарай жүрді. Ас үйдің алдында әлдекім самауырдың үстіне төне үргіштеп жатыр екен. Тұлғасы таныс сияқты. «Оу, бұл қайсың?» деп еді.

	– Мен ғой, – деп алақанымен көзін уқалай, қорбаң-қорбаң етіп Қожбан түрегелді. – Отырып ем. Балалардың әнін тыңдайыншы деп едім... Әлгі Сансызбайдың қатыны... «Ән тыңдаған не теңің? Одан да самауыр қайнатып, отын бұта» деп қуып шықты.

	– Жарайды. Сөзі өтетін замандастың дегеніне көнген де теріс емес.

	– Иә, енді сол ғой. Дікеңдейді кеп... Сансызбайдың емес, менің қатыным сияқты. – Қожбан қолына балта ұстап, сырт айналып кетті.

	Жасболат біртүрлі сергіп қалғандай болды. Әлгі сары кемпірдің, мына Қожбанның сөздері жанын шын жадыратып жіберді. Олай-бұлай жүргісі келді. Талдардың арасымен жоңышқа егілген атызға қарай жүрді. Әкесінің барында бұл үйдің бау-бақшасы осы өңірге әйгілі еді. Марқұм көгеріп өсетін өсімдіктің қайсысының болса да бабын білетін.

	Енді бау-бақша да аза бастапты. Алма, өріктердің біразы байлаудан қалыпты. Тіпті суықтан үсіп жапырақсыз сидиып тұрғандары да бар. Әкесінің көзі тірісінде бұл қораның ішінде алақандай ашық жер табылмаушы еді. Енді шаңы шығып жатқан жерлер де ұшырасады. Әкесі марқұмның сырқаттанып жүрген шағында: «Жасболатжан, байқаймын, кетпен ұстар болмадың. Дегенмен, олай-бұлай болып кетіп жүрсем, үйдің маңы есек аунайтын шаңдақ болып жүрмесін. Көгеріс деген көрік қой. Бұ-дағы бір адамнан қалатын мұра, із. Мені құрметтесең, мен өсірген мына бауды да көңіліңнен шығарма», – дегені бар-ды. Әкесінің сол айтқаны есіне түскенде көңілі босап кетті. Көзіне жас үйірілді.

	«Әке, ақтай алмай жүрмін тілегіңді. Кешір», – деп ағыл-тегіл жылағысы келді. Көзін орамалының ұшымен сүртіп, жоңышқа атызының басымен жағалай жүрді. Жоңышқаның дымқыл көк иісін баса, тал-талдың арасымен тымық түнді буалдырланып көтеріліп жатқан ашқылтым түтін келеді. Бауырсақ пісірген, күйген май иісі де мұрын жарады. Әлгінде екі-үш рет тартып жіберген арақ кәдімгідей бойын қыздырып тұр. Үйден у-ду еткен дауыстар, оған қосыла жалғыз дауыста шырқаған ән естіледі. «Жалғыз арша»... Кім болды екен? Әсия ғой. Апыр-ау, қандай әнші өзі. Қалыңда жатқан бір түйір алтын дерсің... Қимылсыз тұрып ән тыңдады. Ән аяқталған кезде барып, олай-бұлай жүре бастады.

	Ұзақ жүрді. Сонан соң үйге қарай беттей берген кезде талдардың арасынан ағараңдаған тұлғаны көрді. Өзіне қарай келе жатыр. «Бұл кім болды екен?» – деп таңырқай қарап тұрды да Әсияның үстінде боз көйлегі барлығын есіне алды. Жақындай келе жазбай таныды да, шыдай алмай «Әсия!» деп дауыстап та жіберді. Қуанып әрі абыржып айтқандықтан дауысы да жарықшақтанып шықты.

	– Ағай, сіз қайда кеттіңіз? – Қыз үнінде өкпе бар.

	– Жай серуендеп жүрмін. Әрине, кешір-р... – Жасболат «кешір» деп қыздың өзіне ғана арнай айтқанына қысылыңқырап қалып еді. Бірақ Әсия оны елеген жоқ. Өзі аздап қызу да сияқты.

	Еркін сөйлейді.

	– Біз сізді іздедік. Ән айттық.

	– Әніңді осында жүріп тыңдадым. Жақсы айттың...

	Қызды қолтықтай атыз басымен жүрді. Қолтықтағанды қыз теріс көрмеген сияқты. Бет орамалын екі алақанының арасына салып, шиыршықтап оны қайта жазып, әлдебір сезім құшағында жүргендей қуана күлімдеп келе жатты да: «Ағай, сіздің әлгінде өзіңіз айтқан әніңіз маған қатты ұнады. Жақсы ән екен», – деді. Жасболат үндеген жоқ. Тек қыздың шын көңілімен айтып келе жатқанын сезіп, жақсы пікіріне іштей риза болды.

	– Ағай, осы әнді қалай шығарады? – деді тағы да Әсия. Сұрауын сұраса да артынан «Осы сұрағым қалай болды?» деген кісіше Жасболатқа қарады.

	– Қалай деуге болады?

	Жасболат абдыраған күйде бір сәт орнында тұрып қалды. Қос алақанын бір-біріне ысқылап қойып, аз-кем ойланған болды да, тәтті бір заттың дәмін алып тұрған кісіше, құмарлық аралас, қуанышты қалпымен Әсияға қарады.

	– Адамға бір жағдай айрықша әсер етеді. Ұмытылмайды. Қайта тереңдеп, тамыр жая түседі. Қайта-қайта ойлай бересің. Күндіз де, түнде де. Осындай мазасыздықтан композитор ән шығарып қана құтыла алады. Сонан соң барып жаны жай тауып, рахат бір сезімге бөленеді. Міне, ән шығару... Творчестволық бақыт!

	– Сонда қалай?.. Қызық екен өзі. – Әсия сәбише аңғал құмарлық сезіммен беріле айтты.

	– Мәселен, менің сіз туралы бір ән шығаруым ғажап емес.

	– Маған? Мен-н...

	– Композиторларда ондай жағдай жиі болған. Қорлан, Ғайни, Ғалия, Майра... Әрқайсысы әр кездің өзіңдей қыздары. Ал оларға ән шығарушылар... – Жасболат «мына мен сияқты» дей жаздай барып, өзін-өзі іркіп қалды. «Осы мен бөсіп бара жатқан жоқпын ба?» деп те ойлады.

	Үй жақтан әлдекімнің барқыраған дауыспен «Айттым сәлем Қаламқасты» айтқаны естілді.

	– Қожбан ағай ғой. Той болса ол кісіге жеңгелері зорлап ән айтқызатыны бар. Кейде қашып құтылушы еді. Сірә, бүгін қолға түсіп қалған ғой.

	Әсияның бұл сөзіне Жасболат езу тартып күлді. Қожбанның барқыраған дауысы тынған соң, жұрт улап-шулап сыртқа шыға бастады.

	– Кетемін, – деді Әсия.

	– Мені тастап па? – Жасболат қыздың білегінен ұстады.

	– Ертең қайда боласыз?

	– Мектепте.

	– Жүріңкіресек қайтеді?

	– Әпкем ұрсады ғой.

	Жасболат «Әпкеңіз кім еді?» деп сұраған жоқ. Оң қолымен орай қызды құшақтамақ болды. Қыз аздап шегінді. Жасболат бетін қыздың ерніне тақады. Сүймекші болды. Қыз бұлқынып, сырт айналып құшағынан шығып кетті. Сүйдірген жоқ. Үйге қарай жүгіре жөнелді. Талдардың арасынан ағараңдап бара жатып, оның «Ағай, жақсы жатыңыз» деген ашық, сыңғырлаған дауысы естілді. Дауысынан күлкі мен қуаныш аралас леп ескендей.

	Жасболат костюмінің түймесін бір салып, бір ағытқан күйі тұрып қалды.

	* * *

	Таңертең кеш оянды. Апасы Нәбирамен екеуі тойдан кейінгі айрап-жайрап қалған үй ішін жиыстырып жүр екен.

	Шәй қайнап қалыпты. Үшеуі отырып шәй ішті. Сәбираның күйеуге кеткендігін апасы қайта-қайта есіне алып отырғандықтан көңілсіздеу болды. Тіпті: «Кетті енді. Әнеки бағасың, қағасың... Бәрі бекер. Кетеді де қалады. Ертең Нәбира да кетеді. Сонан соң мен қаңғып қалмасам етті», – деп жылап та алды. Апасына қосылып Нәбира да жылады. Жасболат анда-санда шәйын бір ұрттап қойып, көңілсіздеу күйде отыра берді. Апасының айтып отырғаны да жөн сияқты. Бұл шаңыраққа келін түсіріп, апасын арманына жеткізер мына өзі ғой. Әрине, іші сезеді. Әр келген сайын апасы бұған үлкен үмітпен қарайды. Бір жақсылық хабар күтеді. Апасының әлгі айтып жатқандарының бір ұшы өзіне тиетінін де ойлайды. Не десін. Бір кезде кесесінің бетін тарбиған алақанымен бірауық басып отырды да орнынан тұрды. Киініп сыртқа шықты. Нәбира:

	– Жасаға, қайда барасың? – деп дауыстап еді.

	– Осы маңдамын ғой, – дей салды.

	Үйден едәуір жер қашық болса да мектепке қарай жүрді. Одан басқа баратын жері де жоқ сияқты. Ұзақ жүрді. Қалада ұзаққа жаяу жүрмей, әбден үйреніп қалған екен. Тершіп кетті. Қалың баудың арасынан мектеп үйі де көрінді. Мұнда Жасболат соңғы үш сыныпты оқыған. Барлық қуыс-қуысы көңілге таныс. Мектеп жанынан ешкім көрінбеді. Бәрі де сабақта сияқты. Мұнысына іштей қуанып та қалды. Сыртқы есіктен кіріп, коридорды бойлай жүрді. Көзі «Пионерлер бөлмесі» деген жазуды іздеп жүр, «Физика кабинеті», «Тарих кабинеті», «География кабинеті» деген күллі кабинеттерден өтіп, бұрыштан айналып өте беріп еді. Алдынан күрк-күрк жөтеліп ақ шашты біреу шыға келді. Қара көлеңкеде аңдамай өтіп кете жаздап барып таныды. Баяғы Қырықбай ағайы. Географиядан сегізінші сыныпта сабақ берген. Өзі тым қартайып қалыпты.

	– Ау, Жасболатпысың? – дейді тағы да күрк-күрк жөтеліп алып.

	– Иә, Қыреке, аман-саумысыз? Сәлем бергелі келіп едім.

	– Бәрекелде, өзім де келеді-ау деп едім.

	– Кеше келе ме деп күтіп, мектептің алдында біраз отырдым. Сынып жетекшісі болып едім, қалай ұмытсын деп. Бәрекелде, ұмытпапсың.

	Бұрын да ұстап қалатын желім бар деп, Қырекең май айына дейін сырмалы шалбар киетін. Қазір оны тастапты. Оның орнына кең балақ қара шалбар киіпті. Жуық маңда утюг көрмеген. Қолтығында қартасы.

	– Жағдайымыз бұрынғыша, – дейді бет-аузын орамалымен сипап қойып. Қисайып кеткен галстугін жөндеймін деп қойып еді. Онысы бір тігісінен үзіліп кетті.

	Бүктеп-бүктеп Қырекең шалбарының қалтасына ұрды да жіберді.

	– Жақсы, Қыреке, осындасыз ғой, – деді Жасболат.

	– Иә, біз осындамыз. – Қартасын бұлғақтатып айналып, енді жүре бергені сол еді, электрлі звонок шылдырлады да кетті. Анау есік те, мынау есік те сарт-сұрт ашылып, балалар топ-топ болып шығып жатыр. Екі-үш ересек бала келіп, қол алысып сәлем берді. Жасболат танымады. Олар танып тұр. Бәз біреуі: «Жасболат Шынайдаров деген композитор осы», – дейді, саусағын шошайтып. Күбір-күбір өздерінше бірдеңе айтып жатыр. Сөйтіп тұрғанда анадай жерден Әсия өтті. Қолтығында кітабы бар. Көгілдір түсті етегі қысқалау көйлек киіпті. Өзіне тым жарасып тұр. Күлімсіреп Жасболатқа қарап басын изеді. Жасболат та қабырғадағы газеттерге қараған боп біраз тұрды. Бір-екі жас мұғалімдермен сәлемдесті. Шамасы бұлар бітіргеннен кейін келген болуы керек. «Алға», «Жас талап» деген газеттерді көрді. Баяғыда өзі де талай шығаратын газеттер. Қандай ықыласпен шығарушы еді, тағы да. Сабақтан кейін қалып, мықшыңдап отыратын. Қазір айлық алып жүрген қызметін де олай істемейді. Жайлап басып әлгінде Әсия кірген бөлмеге қарай жүрді. Ол бөлмеде жалғыз отыр екен. Жасболат есікке жақындай бергеннен-ақ байқамаған болып, терезенің алдына барып тұрды. Бірақ мұның келетінін біліп, едәуір сыланған сияқты. Стол үстінде айна, тарақ, тағы бір тіс жуатын пастаға ұқсас кремнің жатқанын байқады.

	– Сәлем бердік, вожатый апай.

	Әсия «келгеніңді біліп тұрмын» дегендей қуаныш пен абыржу аралас күйде жүзін бұрды.

	– Ағай, қашан келдіңіз?

	– Бүгін келдім. – Жасболат күле сөйлеп оған жақындай бере қолын ұсынды. Әсия да қысыла күлімсіреді.

	– Вожатый апай ұрсып тастамас па екен деп бөлмеге қысылып кірдім. – Жасболат Әсияның жұмсақ алақанын қыса ұстап біраз тұрды.

	Түнде жөнді байқай алмапты, қара торының әдемісі екен. Жалт-жұлт етіп ұрлана қарайтын ұялшақ көздері, бұйығы жүзі, бәрі де қызды жаңа бір қырынан көрсеткендей.

	– Ағай, біреулер көріп қояр. – Әсия қолын асыға тартып алды да терезеге бір, есікке бір қарап алып, столының үстін жиыстыра бастады.

	– Ағай, мен үйге қайтайын деп тұр едім.

	– Апай, мен шығарып салайын деп тұрмын.

	Жасболат бұл сөздерді ашық-жарқын әзілдей айтты да, қызға қарай жақындай түсті. Қыз ұяла төмен қарап тұр. Қоңырау болды. Оқушылар үрмек-дүрмек болып өтіп жатыр. Әсия есікті жауып алды.

	– Сізді келіп қалар деп мұғалімдер әңгімелеп жатқан.

	Кіріп шықпайсыз ба?

	– Әрине, кіреміз.

	Екеуі коридордағы жүріс-тұрыс, абыр-сабыр басылғанша тұра берді. Әсия сусылдатып плащын киді. Орамалын мойнына бос сала салды. Сонан соң екі-үш кітап, дәптерді газетке орап, қолтықтап сыртқа шықты. Жасболат та ере жүрді. Әсия бөлмені кілттеді де өзі коридордан тура сыртқа шығатын есікке беттей беріп, Жасболатқа «Мұғалімдер бөлмесі анау» деп түкпір жақты нұсқады. Жасболат қыздың соңынан қалғысы келмесе де амалсыз мұғалімдер бөлмесіне қарай бұрылды.

	«Учительская» деген жазуы бар бөлмеге кіріп келсе, Қырықбайдан өзге жан жоқ. Бәрі де сыныптарына еніп кетіпті.

	– Иә, Жасболатжан, келдің бе? – деді Қырықбай бір қолына қартасын ұстап, екінші қолын шалбарының қалтасына салып тұрып. – Жақсы келдің, шаруа бар еді. – Өзі Жасболатқа жақындай түсіп, қайта-қайта жөтеліп алды.

	– Әлгі біздің баланы білесің ғой. Баяғыда өздеріңе сабақ беріп жүргенімде соңымнан еріп жүретін жаман сары пұшық інің. Сол биыл соңғы сыныпта оқып жүр.

	– Білемін, білемін. – Жасболат әңгімесін тез аяқтар ма екен деп үміттеніп.

	– Сол сары пұшық інің биыл барады. – Жасболат үндеген жоқ.

	«Қайда барады?» деп те сұрамады. Әңгімені ұзартпайыншы деп ойлады. Сөз арасында терезеден сыртқа бір-екі қарап та қайды. Бірақ Әсияны көре алған жоқ.

	– Түсіндім, – деді тағы да.

	– Түсінсең сол, айналайын. – Қырекең шалбардың қалтасынан қолын шығарып алып, Жасболаттың арқасынан қақты. – Өзім ертіп барамын.

	Екеуі бөлмеден шықты.

	– Менің мына сегізіншіде сабағым бар еді. Тапсырманы беріп жіберіп әңгімелессек те болады. Директор өзіміздің інішек қой...

	– Қыреке, рахмет. Жақсы. Келістік қой. – Өзі тым асығып тұрғандықтан, әңгіме тағы жалғасып кете ме деп ойлады.

	– Иә, келістік қой, – деп Қырықбай қолына ұстаған қартасының бір шетінен сүйрете көтеріп әрі кетті.

	Жасболат сыртқа шықты. Әлгінде ғана ашық аспан бұлттанып қалыпты. Әсия біраз жерге ұзап кетіпті. Жүгіре басып соңынан жүрді. Сіркіреп жауын жауа бастады.

	– Вожатый апай, тоқтаңыз.

	– Ағай, тез-з, жауын жауып кетті ғой. – «Ағай, тез» дегені тым биязы, мейірбан қалпында естілгенде Жасболат өзін-өзі ұмытып, плащы сусылдап балаша жүгірді. Әсия тағы да «Ағай, тездетіңізші» дейді де жүгіре береді. Бір жақсысы, айнала қалың бау. Көріп қойып, біреулер күледі-ау дейтіндей ешкім жоқ. Жасболат лезде ентігіп қалды. Әсия жеткізер емес. Енді бұрынғыдай «Вожатый апай» деп әзілдеуі де жайына қалды. «Әс-сия-ә» деп алқына дауыстады.

	– Жүгіре алмайды екенсіз ғой. – Ол мәз болып күледі.

	Күлкісі қандай тағы да.

	– Тоқта-аш-ш... – Жасболат жете алмады, борсықтай борсаңдады да қалды. Әсия бір кезде барып тоқтады. Тоқтаған себебі – бір аласалау үйге жақындап қалыпты.

	Жасболат үйдің сыртқы көрінісіне ұзақ қарады. Осы үй оған таныс сияқты. «Бұл үйді қашан көрдім? Тіпті осы үйде болдым-ау».... Осы кезде қора жақтан «Әй, сені кім қуып келе жатыр, сонша жүгіріп?» деген дауыс естілді. Таныс дауыс.

	– М-мен. Әш-шейін, – деп Әсия сықылықтап күледі.

	– Іш-шім-м... Уа-а, қызық-ай! – Бір бөрененің үстіне ішін басып отыра кетіп тағы да күлді.

	– Әй, саған не болды деймін? – Сөйткенше болған жоқ, қора жақтан бір құшақ жусанды көтеріп, үйге қарай келе жатқан әйелді көрді. Жасболат ұзақ қарады. Танып тұр. Ол тани алмады білем, әуелі аңыра қарап қалды.

	Жасболат басын изеп сәлем берді. О да иегін қимылдатқан болды. Сонсоң аяғын тез-тез басып үйге кіріп кетті.

	Жасболат үйді сырт айнала жүрді. Әсияның ештеңемен жұмысы жоқ. Ішегі қата күліп әлі отыр. Әпкесінің үйге кіріп кеткенін аңғармай қалған болуы керек.

	– Әлгі-ігі-і кісіні айта-м, – дейді күлкісін тия алмаған күйі. Үйдің сырт жағында терезе бар екен. Жасболат бұрылып қарап еді, іштен төрт-бес жас шамасындағы ер бала қарап тұр екен.

	Кекілі көзіне түседі. Өзі Жасболатқа қарап тілін шығарып күледі. Мұның ендігі жерде кідірер мұршасы да болмады. Қайтадан кері жүрді. Әсия көрмесін деп ағаштардың арасымен келе жатып өз-өзінен қатты абдырап қысылғаны соншалық, ернін қайта-қайта тістелей берді. Маңдайынан сұп-суық тер шықты.

	* * *

	...Онда оныншы сыныпта оқитын. Көкесі колхоздан мал алды да, үйлері орталықтан тым жырақта болды. Жасболаттың мектепке қатынап оқуы қиынға түсті. Бір жолы құлағын үсітіп алды. Әуелде үй ішіне айтпай жасырған болып еді. Күлдіреп ісінген соң, апасы көре салып, айқайға бастады.

	– Құдай-ау, жалғыз баланы әлі өстіп жүріп үсітіп өлтіреміз. Қой бақпағандар қырылып жатқан жоқ, – деп қайтсек те қойдан шығамыздың астына алды. Көкесі сасқалақтап жүр.

	– Шығамыз дегенмен, басшылар қойды санап ала қояр деймісің? – деп күмілжіді. Үш-төрт күнге дейін апасы мен көкесі шаң-шұң айқайласып, кейде өздерінше Жасболаттың жататын жерін іздестіріп гүрің-гүрің әңгімелесіп жүрді. Онда Нәбира жас, Сәбира бір жақын туыстарының үйінде жататын. Ол үйге тағы да Жасболатты қоса апаруды жөн көрмеді. Ақыры көкесі Жасболатты мінгестіріп әкеп, осы қалың бау арасындағы жапырайған жалғыз үйге әкеп түсірді. Араларында пәлендей туыстық жоқ көрінеді. Бірақ көкесі:

	– Жаманшылық жылдары бірге көрші болғанбыз. Жақсы кемпір, – деп мақтады. Кемпірі – Әсияның шешесі. Ол кісі сол кезде-ақ аурулы болатын. Армия қатарында жүріп демалысқа келгенінде ол кісіні қайтыс болыпты деп естіген. Ал Биғайша Жасболатпен бірге оқитын. Биғайша – әлгінде жусан көтеріп жүрген әйел. Онда Әсия кішкентай еді. Екінші сыныпта оқып жүрді ме, әлде бірінші ме... ұмытып қалыпты. Биғайшаның апасы өте мейірімді, кең адам еді. Биғайша болса да таныс. Лезде-ақ өз үйіндей үйренісіп алды.

	...Биғайшаның бұлаңдап бойжетіп келе жатқан кезі. Сыныптағы он төрт қыздың ең сұлуы. Әсия Биғайшаға ұқсапты. Тек Биғайша ашаңдау болатын. Ол да әнді жақсы салушы еді. Оқушылардың аудандық олимпиадасында бірінші орынды Биғайша алатын. Түндегі Әсияны алғаш көргенде-ақ «қайда көрдім?» деп таңданып аң-таң қалуы тектен-тек болмады. Әсия қай жағынан болса да Биғайшаға ұқсап тұр. Биғайша екеуі мектепке бірге баратын. Бірге қайтады. Әлдеқайда мектепте дайындық бола қалса, Биғайшаны ертіп әкету үшін Жасболат тықырлап мектеп маңында жүретін. Биғайшаға бәрі ғашық. Кластағы бетінің кірі бес елі боп жүретіндерге дейін Биғайша десе ауыздарының суы құриды. Бірлі-жарым бойдақ жүрген мұғалімдер де Биғайшамен сүйкескіш-ақ. Тіпті оқушымыз екен демей, қатар құрбыларша кейде әзіл де айтып қояды. Жасболат Биғайшаны соның бәрінен қызғанатын. Ол біреумен сөйлессе, күлсе, ол күні шоқ қарығандай іші өртеніп жүреді. Өкпелеп, бұртиып жүріп, «Сен бүгін сөйттің ғой» дейтіні де бар. Биғайша онша мән бермейді. Күледі де қояды.

	– Сен немене, маған милициясың ба? – дейді. Онысына Жасболат ызаланып қалады.

	Жасболат Биғайшаға шын ғашық болды. Үйде де, сыныпта да оны көзінен таса етіп көрген емес. Бәрі аядай екі бөлмелі үйде тұратын. Биғайшаның таңертең шашы дудырап тұратыны, керіліп-созылып жүріп, жуынып, таранатыны. Бәрі-бәрі де көз алдында. Апасы сиыр сауып, оны өріске айдап келеді. Жаңа тұрып жатқан Биғайшаны көріп:

	– Сен осы бойжетіп қалғаныңмен жұмысың бар ма? Жұрттың сендей қыздары бір-бір үйді дөңгелетіп отыр, – дейді. Онысына Биғайша өкпелеп қалатын. Өкпелеп, бұртаңдап жүріп, шәй қояды. Апасы ұрыстым екен демейді. Артынша айналып, толғанып отырады. – Айналайын Биғайша, бүгін үстіңе не киесің? Күн салқындау екен. Осы күні тұмау-сұмау көп. Жылы киінші, – дейді. Биғайша да жаңа ұрыстың-ау демейді. Апасына еркелеп отырып, магазиннен әлдебір нәрсені алып беруін өтінеді. Болмаса «Бүгін сабағым ауыр еді. Ананы-мынаны істей қойшы» дейді. Онда Әсия қаршадай қыз. Әркімнің бетіне жалтақ-жалтақ қарап отыратын.

	Міне, уақыт дегенің... Жасболат күрсініп қойды. Жол лай болған соң, шетіне шығып жүрді. Осыдан бір сағаттай бұрын ғана жүрегі алып-ұшып келіп еді. Енді, міне, осы жолмен мына тіршілікте жалғыз құлазып қалғандай бейжай күйде қайтып келеді.

	Мектеп бітіруге таянған сайын Биғайша екеуінің арасындағы сезім оты өрши түсті. Мемлекеттік емтихан да басталды. Алғашқы емтиханды да тапсырды. Екеуі де «Менің алдағы арманым» деген еркін шығарма жазды.

	Арада екі күн өткен соң, алып-ұшып бағаларын естуге барды. Екеуі де бес алыпты. Ол күні қуаныштарында шек болған жоқ. Қалың баудың арасымен екеуі жарыса қуысып үйлеріне кірді. Биғайшаның апасы да қатты қуанды. Екеуін кезек-кезек сүйіп те алды. Биғайша үй ішінде орамалын кеудесіне кере ұстап, билеп жүр. Әндетіп жүр. Екеуі киноға барды. Бәрібір ондай жағдайда үйде отыра алмас та еді. Әсіресе, Биғайшаға алып-ұшқан бір екпін пайда болды. Жасболатты ойда жоқта өзі келіп құшақтай алады. Әлде көзін басады.

	Екеуі кинодан қайтты. Ай сүттей жарық. Баудың арасымен екеуі ғана келеді. Қолтықтасып алды. Қолтықтасқандары да қызық. Үнсіз қатарласа жүріп келе жатып, Жасболат Биғайшаның білегінен ұстады. Сөйтті де «мұным қалай?» дегендей бетіне қарады. Ол күлді. Бірақ бір-біріне өзгелей ештеңе демеді. Үйге дейін үнсіз келді. Қолтықтасқан күйі үйдің жанына келіп тұрды. Қыздың бірқалыпты жұмсақ демі, денесінің аздаған дірілі білінеді.

	– Ертең консультация қай кезде болады? – деді Жасболат.

	Бұл үнсіз тұра берудің жөнін таппай айтқан сөз еді.

	– Он жарымда... – Биғайша төмен қарап тұрған жүзін бұрып, көзіне көзін қадады. Аса бір жарасымды қалыпта күлімсіреді. Дәлсол сәтте Биғайшадүниедегі еңсұлу адамдай көрінді. Оның әнін тыңдағысы келді. Мектептегі Биғайша десе елеңдеп шыға кететін балалардан, мұғалімдерден, олардан бөлек тыңдағысы келді.

	– Биғайша, ән айтшы... – Қалай айтқанын өзі де байқамай қалды. Бұлай деуінің күлкілі екенін кейіннен аңғарды. Биғайша дауысын шығара сыңқылдай күлді. Сонан соң денесін түйістіре тұрып басын Жасболаттың иығына сүйеді. Оның жұп-жұмсақ шаштары енді кешкі самалмен тербеліп кеп, Жасболаттың бетіне тиді. Белінен құшақтады. Денесінде бір діріл бар сияқты.

	– Биғайша-а. – Қыз басын мұның иығынан алып, бетін бұрды. – Мен сені бар ғой-й...

	– ?

	– Түсіндің бе?

	– Түсіндім-м... – Бетін әнтек бұра берген қыздың мойнынан ерекше батылдықпен құшақтай алып, оның жып-жылы ернінен қалай сүйіп алғанын да сезбей қалды.

	Биғайша мұны қатты итеріп жіберіп, өзі теріс қарап тұрды. Қыз ернін емес-ау, шоқ сүйгендей. Денесі алаулап жанып барады.

	– Биғай-ш, сен-н не-е?... – Дауысы бұзылып, қалтырап кетті.

	– Ендеше мен де жылайм-м. – Сонан соң Жасболат та жылады. Екеуі бірін-бірі жұбатқан жоқ. Бір кезде өздері қойды. Биғайша орамалының ұшымен көзін сүрте, үйге қарай жүрді. Жасболат соңынан ерді.

	Биғайшаның апасы ұйықтап қалған екен. Терезені тықылдатқан соң:

	– Келдіңдер ме әйтеуір? Кешіккен соң зәрем ұшты ғой. Ойпырым-ай, бұл таң атқанша неғылған кино, – деп аһылап-уһілеп жаулығының бір ұшы сүйретілген күйі келіп есік ашты. Бұлар ештеңе деген жоқ. Әрқайсысы өз төсектеріне қисая кетті.

	Ертеңіне кемпір каникулға шыққан Әсияны ертіп тау жақтағы туыстарына қыдырып кетті. Биғайша екеуі оңаша қалды.

	...Келесі күні Биғайша мен екеуі бір төсекте түнеп шықты.

	* * *

	Оқуға барамыз деген арман екеуінде де болатын. Бірақ Биғайшаны апасы ол жылы жібермеді. Жасболат ауыл шаруашылығы институтына барып, конкурстан өте алмай қайтты. Ауылына қайтып кеп, көкесіне жәрдемші болды. Биғайша кітапханаға орналасты. Сол жылдың күзінде Жасболат армияға алынды. Бұлар бір жылға дейін хат алысып тұрды. Сонан соң Биғайша тұрмысқа шығыпты дегенді естіді. Бірақ соншалықты сенбеген. Ауылға демалысқа келді. Рас екен.

	Жасболат армияны бітіріп келген кезде Биғайша бұрынғы күйеуінен шығып келіп, бір жылға жуық үйінде отырып, тағы да кекселеу бір кісіге тиіпті дегенді естіді. Ауыл арасы қашықта емес екен. Бірақ барудың себебін таппады.

	Консерваториға түсті. Арада тағы да бес-алты жыл өтті.

	Ойлап қараса, тіпті оны ұмыта да бастапты.

	Міне, сол Биғайшамен арада сегіз жыл өткен соң ұшырасқаны.

	Жасболат ауыр дем алды. Үйіне жақындаған кезде жолдан шығып, тура тартты. Нәбира жүгіріп алдынан шықты. Өзі таңертеңгідей емес. Көңілді.

	– Жасаға, қайда болдыңыз? Біз сізді іздедік, – дейді.

	Жасболаттың қолына ұстап келе жатқан шляпасын алып, алақанымен әр жерін сипап, сүрткен болды.

	– Аға, әлгінде радиодан сіздің жаңа әніңізді берді. Апам да естіді.

	Екеуі үйге кірді. Жасболат шешініп ішкі бөлмеге қарай жүрді.

	Айнаға қарап, өзінің бей-жай күйін көрді. Шашын түзеген болды. Әлдебір кітаптардың бетін ашып, парақтады. Бірақ оқыған жоқ. Ауызғы бөлмеден Нәбира асығып-үсігіп шәйдің әзір болғанын айтты. Ықылассыз күйде отырып, шәй ішті. Үшеуінің арасында пәлендей қызғылықты әңгіме болған жоқ. Апасы да аракідік қалғып кетіп, бір-екі рет шәйін төгіп алды.

	– Апау-ау, саған не болды? – деген Нәбираға:

	– Түнгі ұйқынікі білем, көз ілдіріп алмасам болмас, – деп қисайып жата кетті.

	Шайдан соң Жасболат үй маңында олай-бұлай жүрумен болды. Тағы да Әсия мен Биғайшаны ойлады. Сонан соң әлі де үш күн уақыты болғанына қарамастан, Алматыға қайтуды ұйғарды.

	Осы ойын кешкі тамақ үстінде апасы мен қарындасына айтты да. Нәбира үндеген жоқ. Тек ағасының келе сап кеткеніне өкпелеген сыңайын танытып, томсырая үнсіз отырды. Апасы жылап алды. «Нәбиражан да бойжетіп келеді. Күні ертең о да кетер. Сонан соң күнім не болады? Сен болсаң Алматыдан бері қарай аяғыңды аттап баспайсың», – дейді. Жасболат көп ұзамай пәтер алатындығын, сонан соңғы ойы бұларды көшіріп әкететіндігін айтып жұбатты.

	Таңертең: «Бір ісекті жайратып салдым. Үйге жүресің», – деп Сансызбай келді. Жасболат қайтуға жиналып отырғандығын айтып еді. Шоршып кетті.

	– Келмей жатып, бұл не қылған қайту. Давай, балта-шалтайыңды білмеймін, – дейді. – Ауруханада істейтін қарындасым бар. Кетеріңде есінен танып ауырып қалды деген справка алып берейін.

	Жасболат көнген жоқ. Оның шын жиналып жатқандығын байқап, әрі үгітіне көне қоярдай сыңайының жоқтығын таныған соң, Сансызбай әңгімені ұзартқан жоқ. Өкпелеген күйі үйіне кетті.

	Арада жарты сағат өткенде Сансызбай машинасын алып келді.

	Жасболат киініп сыртқа шықты. Чемоданын Нәбира көтеріп жүр. Көйлегінің етегіне сүрініп-қабынып апасы да жүр. Сансызбай:

	– Апа, байқаймын, тағы да жылайын деп жүрсің ғой, – деп еді.

	– Шырағым-ау, енді қайтейін, – деп шынымен-ақ кемсеңдей бастады.

	– Әнеки, бұл ауылдың кемпірлері шетінен-ақ жылауық. Жылашы десең жылай салады. Біздің үйде де бір кемпір бар. Баланы жұбатпаймыз, сол кісіні жұбатып отырамыз. Осыдан үш ай бұрын қашып кеткен қызымның артынан бір бармайсың деп өкпелеп жүр. «Оу, өзі қашып кетсе, мен не деп барамын?» десем, «Сенің бауырың қатып қалған, қатігезсің» деп жылайды. Бұл ауылдың кемпірлері осылай.

	Апасы Жасболаттың қолынан, бетінен сүйді.

	– Айналайын, әйтеуір аман бол. Келген ғұрлы жылап-сықтап, көңіліңді босатып та жібердім бе?

	Нәбира құшақтасып сүйіп қоштасты. Оның да көзі суланып тұр.

	– Ойбай, Нәбиражан-ау, сен де жылайын деп тұрсың ба? – Сансызбай қыздың арқасынан қақты. – Бұл кемпірлер әлі осы ауылды тегіс жылауық етіп үйретеді. Құдай біледі, ендігі келгеніңде мен де жылайтын шығармын. – Сансызбайдың бұл сөзіне Жасболат еріксіз езу тартты. Өзгелер де күлген болды. Сонан соң кабинаға жайғасты. Сансызбай машинаны оталдырды. Апасының «Қош бол, айналайын», Нәбираның «Жас-аға-а» дегені құлағына анық естілді. Машина жылжып бара жатқанда бір қарап еді. Апасы жаулығының ұшымен көзін сүрткіштеп, ал Нәбира әлі қолын бұлғап тұр екен.

	Машина үйден алыстап кетті. Жасболаттың енді бұл ауылда ешкіммен ұшырасқысы, сөйлескісі келмеді. Біртүрлі өзінің де көңілі бұзылып, көзіне жас алуға таяу отырған секілді.

	– Ауданға тура тарт.

	– Дүкеннен сигарет алайыншы деп едім. Сансызбай машинаны дүкенге қарай бұрды.

	Дүкенге Сансызбай кіріп, Жасболат кабинада қалды. Дүкен маңында бірлі-жарым таныс кісілер де жүр екен. Бірақ түскісі келмеді. Байқамаған боп отыра берді. Бір кезде дүкеннен Әсия шықты. Жасболат селт етіп солай қарады. Артынша әлгі терезені тілімен жалап күлетін баланы ертіп, Биғайша шықты. Машина дәл жолдың үстінде тұрған. Жасболаттың кабинада отырғанын әуелі Әсия байқады. Басын изеп сәлем берді. Бұрынғыша еркін. Тек сәл ғана қысылатын секілді. Биғайшадан қысылғандығы шығар. Жасболат та басын изеді. Биғайша байқаса да, байқамаған болып, машинаның жанынан жүзін төмен салып өтті. Бала кабинадағы Жасболатқа қарап қолын шошайтып бірдеңе деп еді. Биғайша оған мән бермеген болды.

	Жасболат та қатты қысылды. Тіпті Биғайшаға қарауға да батылы әзер жеткендей. Екеуі ұзап кетті, бірақ Жасболат оларды дәл жанында және екеуі де өзінен көз алмай тұрғандай сезінді. Әлден уақытта басын көтеріп бір қарағанда, олар аяқтарын ақырын басып, қатар жүріп барады екен. Тек бір кезде Әсия бұрылып Жасболатқа қарады. Жүзінде әлденеге сенбестік, қимастық нышаны бар. «Шынымен-ақ кетіп барасың ба? Сенбеймін. Олай болуы мүмкін емес еді ғой» деп бара жатқандай.

	Темекісін бұрқыратып кабинаға Сансызбай кірді.

	– Көрдің бе? Әлгінде өткен Биғайша ғой.

	Жасболат үндеген жоқ. «Менде де көз бар ғой» дегенді ішінен ғана айтты.

	Машина ауылдан ұзап кетті. Биік қырға шықты. Бір бұрылыста Жасболат кабинаның терезесінен төменге қарап еді. Ауыл дегенің алақанда тұрғандай.

	Жасболат ашық терезеден арылдап соққан самалға алақанын тосты. Ауыр күрсініп Биғайшаны есіне алды...

	«Кешір мені, Биғайша. Мен сенің алдында өмір бойы кінәлімін. Сенің осылай бақытсыз болуыңа мен себепкер болдым-ау. Күнәмді немен жуармын. Немен?.. Қалай? Мен сені ұмыта да жаздаппын-ау... Неткен ессіздік. Бұл үшін мен өзімді өзім ешуақытта да кешірмеймін. Мен саған бақыт тілеймін, Биғайша!»

	Есіне Әсия түсті... Оның әлгі бір «Шынымен-ақ кетіп барасың ба? Сенбеймін. Олай болуы мүмкін емес еді ғой» дегенді жүзімен айтып, бұрылып қараған сәтін есіне алды.

	«Қош бол, бейкүнә қарындасым... Бәлкім мен сенімен қоштасуға тиіс емес шығармын. Бірақ қоштасу керек. Қоштаспай болмайды. Мен сені бақытты еткенмен, Биғайшаны өмір бойы қасіретті етемін ғой. Жо-жоқ... Бұл жағдай сен үшін де рахатты, қызықты дәурен бола алмас. Тіпті мен осы өмірде екеуіңе бірдей қалайша ұшырастым.

	Қалайша... Тү-у, өмір дегенің де қызық-ау өзі... Қош бол, Әсия! Сен бақыттысың... Сен бақытты болуға тиіссің. Менің сені де ұмытуға қақым жоқ. Сен менің жаңа әнімсің...»

	Машина зырлап келеді. Сансызбай сөйлеп отыр.

	– Жігіттердің бәріне кешке келіңдер деп айтып қойып едім. Ұят болды. «Дардай композитор жаман шопырдың үйінде қонақта болып неғылсын» дейді ғой енді...

	Бұл да едәуір өкпе айтып отыр. Жасболат үндемеді. Ойлап қараса, Сансызбайдың өкпесі де орынды. Кабинадан басын шығарып төменге, қалып бара жатқан ауылына қарады. Шапыр-шұпыр ұйлығыса салынған ауыл үйлері көзіне ып-ыстық боп көрінеді. Сол ауылдың өз харакеттері мен бейқам жүрген жандарының біразының кеудесін қасірет-мұңға толтырып, жылатып, енді біреуінің өкпесін арқалап бара жатқаны жанына шым-шымдап бататын секілді...





ӘЛІ ШАЛДЫҢ ҚЫЗДАРЫ




	– Әй, бұл жұрт осы. Бықсытып бірдеңені айтып жүреді.

	Айтып жүрмесе бар ғой, құдай біледі, іштері кебеді.

	Қырманбайдың құдайысынан қайтқан Әлі шал үйіне ашуланып келді. Қорасының қақпасын да жайшылықтағыдай жайдан-жай жаба салған жоқ. Салқ еткізіп тастай салды.

	Есік алдында табаға нан көміп жатқан кемпірі:

	– Немене, қораңның жаман есігін бүгін қиратасың ба? – деп еді. Шал оған мән берместен үйге кіріп кетті.

	– Әй, бұларға ашуланайын демейсің-ау. Өздері ашуландырады. Тып-тыныш жүру дегенді қойған ғой. Бұл жұрт мылқаудың да тілін шығарар. Шығарады. Осындайдан барып енді кісі тентек атанады.

	Әлі шал ауызғы бөлмеде кебіс-мәсісін шешіп жатып та күңкілдеп сөйлеумен болды.

	Жұртпен бірге Әлі де таңертең Қырманбайдың құдайысына барған. Көпшілік жиналған жерден әңгіме қалушы ма еді. Абыр-дабыр қызып кетті. Бірауық шалдар жағы Қырманбай марқұмды естеріне алысты. Биылғы егістің бітімі мен шабындық шөптің жайы да назардан тыс қалған жоқ. Бәрі де ботқаға тойып алған соң, әңгіме тіпті қызып кетті. Әлімен табақтас болып отырған Түймек шал әбден пысынап кеткен соң шұбар белбеуін шешіп, жиектері қырқылған қара барқыт шапанын иығынан ысырып тастай беріп:

	– Әлеке, Алматыдағы қыздарыңнан хат келіп тұра ма? – деп сонан соң қайта-қайта түшкірініп алды.

	– Иә, шүкір, келеді ғой. Келіп тұр, – деп Әлі шал ризалық пішінмен елпеңдей сөйлеп беріп еді. Жұрт дуылдасып кетті.

	– Қыздарыңның бәрі Алматыда қызмет істеп жүр. Сен шалда арман бар ма? Бұл ауылда біссіміллә деп алдымен қыз оқытқан осы отырған өзің...

	– Ойбай-ау, Әлекең бірдеңе біледі-дағы...

	– Бәрекелді, бұл өзі кейінгілерге өнеге болар іс болды.

	Әлі шал едәуір көтеріліп қалды. Жұрт дуылдасып отырғанда бұл да қарап қала алмады. Аузының майын алақанымен сүртіп жатып:

	– Құдайға шүкір, әйтеуір өйтіп-бүйтіп жүріп қыздарды оқыттық қой, – деп қойды.

	Әңгіме осымен тынғанда, несін айтасың, абырой болар-ақ еді. Бірақ жұрт оңайлықпен тына сала ма? Әйтен деген мәгәзіннің қарауылы дастарқанның жиегіне қолын үйкелеп отырып:

	– Қыздарың мықты жерде істей ме десем, қызметтері әншейін-ақ екен ғой. Біреуі сонда оқып жатқан балаларға кітап үлестіріп береді екен. Біреуі әлгі тықылдатып әріп басады дей ме-ау...

	Әлі шал абыржып қалды. Жұрт мұнымен де тынған жоқ.

	Біреуі отырып:

	– Қыздарыңыз үйлі-баранды болған шығар, – деп қалды. Әлекең абыржыған дауыспен:

	– Жоқ, үйлене қойған жоқ. Үйленер әлі, бастары жас қой, – дей беріп еді, есік жақта отырған бір ожарбастау жігіт сөзді іліп әкетті.

	– Мәссаған... Жасы несі-ай, Гүлбике деген бізге мектепте пионер вожатыйы болып, төбемізге әңгіртаяқ ойнатқан.

	– Бәтір-ау, вожатыйлығын былай қойғанда, онымен жастылар бірер жылда тұңғыш қыздарын ұзатайын деп отырған жоқ па?

	Түймек шал жасқаншақ, жуас дауысымен:

	– Әй, енді қойсаңдаршы, – деп еді. Есік жақтағы ожарбастар қояр болмады.

	Әлі шатынап, ашу шақыра бастады.

	– Ау, бұл не дабыр?! Басқа әңгіме құрып қалған ба? Менің қыздарымүшіншекелеріңсыздапжүрекенғой. Шекелеріңді қан қылайын түге! – деп, іргеде жатқан таяғына жармаса беріп еді.

	– Әлеке, Әлеке, садағасы кетейін, – деп, Түймек шал таяққа жата кеп жармасқаны.

	– Жібер деймін, енді.

	– Әлеке... Жо-жоқ. Құдай біледі, жібермеспін.

	– Түймедей болмай тұр деймін енді.

	– Жоқ. Қойыңызшы. Бір ашуыңызды, Әлеке... Түймекке ілесіп өзгелер де дабырласып кетті.

	– Біреудің қызында нелерің бар осы?! Өзім-ақ жайратайын ба түге, – деп бір шал есік жақтағы ожарбасқа ұрсып жатты.

	Бата бітісімен Әлі шал ешкімге қарамастан, босағада жатқан кәлөшіне алдымен ұмтылып, шығып кетті.

	Шал шешініп киімдерін іліп болған соң, көрпешенің үстіне жантайды.

	– Бұл жұрт кісіні өстіп қарадай шаршатады ғой.

	Кеше ғана ұстарамен қырғызған тықыр басын алақанымен сипалап, үнсіз, сұлқ жатыр еді.

	Есікті асығыс ашып, кіші баласы Жошыбек кіріп келді.

	– Көке, Нұрбикеден хат келді.

	– Хат дейді? Неғылған-н... Е-е, қашан келді?

	– Жаңа ғана.

	– Не дейді? Әлгі Гүлбикеден ше?

	– Гүлбикені де айтыпты. Екеуміз жақында барамыз депті.

	– Барамыз дейді. Қайда?

	– Үйге ше... Бізге ше... Осында ше...

	– Әй, ше-ше дей берме, оқышы өзін.

	Жошыбек перделері ашылмаған қараңғы бөлменің әлсіз жарығымен хатты ежіктеп оқи жөнелді.

	Қыздарынан «барғалы жатырмыз» деген хат келгелі Әлі шалды мазасыздық билеп алды. «Әй, бұлар бізді ұмытты-ау деп едім. Жоқ, ұмытпаған екен», – деп, өзінше шүкіршілік етеді.

	Гүлбике мен Нұрбикенің бұл босағадан аттамағанына үш жыл болған. Екі-үш айда құдайдан сұрап алғандай бір жапырақ қағазға айқыш-ұйқыш асығыс жазылған хат келеді. Оның ішіне «Гүлбике де аман-есен жүр» дегенді қосып хатты Нұрбике жазады. Бұрынғы хаттарында «ауылға барамыз» дегенді айтпайтын. Демалысында бірі курортқа кетеді. Бірі бірге оқыған дос-жарандарыма қыдыратын едім дейді.

	Шал қыздарының ісін жаратпаған болады. Бірақ ашу-өкпесін айтып жазайын десе, хат танымайды. Сонымен Әлі шал іштей тынып, жүре беретін.

	Гүлбике мен Нұрбикені қарсы алу үшін үй ішінде біраз талас туды. Әлі шал отырып: «Автобуспен амандық болса келіп қалар, осы жерден-ақ күтіп, алдарынан шығарсыңдар», – деп еді. Оныншыны биыл бітіріп отырған қызы Сәния жұлқынып шыға келді.

	– Көкем де қызық осы. Қашан келер екен деп қораның саңылауынан сығалап отырамыз ба? Ауданға барып, пойыздан біржола күтіп аламыз.

	– Шүкірім-ау, пойыз қашан келер екен деп өкзалда тықыр-тыкыр етіп жүргеннен үйдің жанында отыр-ры-еп шұрқырасып қарсы алған жаман болып па? – деп, шал сөзге ұйытып бағып еді, қызы көнбеді. Оған кемпірі де қосылды.

	«Мына неме не дер екен?» – деп аласа ағаш орындықта құлағы қалқиып отырған баласы Жошыбекке қарап еді. Оның да ауданға барғысы келіп, басы қисайып отыр екен.

	Шал да көп қасарыса қойған жоқ.

	– Ал, ендеше барыңдар. Түгел барыңдар. Шұбырып жүрген бұларға қызық болыпты-ау, – деп тақиясын бір шекесіне қарай қисайта киіп, бір қолына насыбай шишасын ұстап, сыртқа шығып кетті.

	Сәлден соң үшеуі пойыздан біреуді күтетін емес, өздері мінетін кісіше сықа киініп үйден шықты. Кемпірі Күрмеккүл басына кір шалмаған жаулығын салып, аяғына жаңа кебіс-мәсі киіпті.

	– Шал-ау, біз келгенде есікті құлыптап бір жаққа кетіп қалып жүрме. Қыздардан ұят-ты, – деп дауыстай сөйлеп, көйлегінің етегіне сүріне жаздап, қызы мен баласына еріп, кемпір қораның есігіне қарай беттеді.

	Шал үндеген жоқ. Кемпіріне ту сыртынан қарап тұрып езу тартты да қойды.

	Олар кеткен соң шалды бір мазасыздық билеп алды. Үйге бір кіріп, бір шығып, қорасының ішін адақтап жүрді. Сонда бірдеңе тындырып жүрсе екен-ау. Бітпейтін бір күйбең.

	Ауданға кеткендер көріне қоймады. «Жердің жарығын көктейтіндей солардан несіне қалдым екен? Бірге кетпей», – деп шал іштей өкініп те қойды. Түс қайта: «Жолға қарап отырайын, қыздарым келе жатқанда бес-алты қадам ұзап барып алдарынан шықпағаным ұят-ты», – деп, тамның көлеңке бетіне шығып отырды. Әрі-бері отырып, ешкім көрінбеген соң, үйге кіргелі беттей бергені сол еді. Автобустың аялдамасынан бері қарай топталып келе жатқандарды көрді. Жаулығы желпілдеп келе жатқан кемпірі мен ілмиіп бір шетінде екі чемоданды бірдей көтерген Жошыбекті таныды. Орталарында келе жатқан екеуді: «Там сылайтын қатындар емес пе екен? Қыздары түспегірлер келмеген болды ғой», – деп шал шұқшия қарап еді. Жоқ. Қыздары екен. Әзер шырамытты.

	Екі қызын Әлі шал үйдің жанынан өтетін арықтың жағасында қарсы алды. Нұрбикесі анадайдан жүгіре басып келіп: «Кө-ке-е!» – деп, шалдың мойнына асылды. Гүлбике жай ғана қолын ұсынды.

	Әуелі «Гүлбикеш неге мойнымнан құшақтамады?» деп шал іштей өкпелі күйде тұрды да, тағы да: «Әй, осы дап-дардай болып әкесін құшақтап жатқанның несі қызық?» – деп, өзін-өзі жұбатқан болды.

	Күрмеккүл шаңқытып сөйлеп жүр.

	– Құдай-ау, Нұрбикем мен Гүлбикем пойыздың ең әдемі өгөніне мінген екен. Прәуедінектерінің өзі түсірісіп, қасында келе жатқандар «Ерте түстіңіздер. Қиғымыз келмейді» деп, қыздарымды қайта-қайта құшақтап...

	Сәния да апаларының келгеніне тым қуанышты екендігін бал-бұл жанған жүзімен паш етіп, екеуінің ортасында бәйек болып жүгіріп жүр.

	Әлі шал қыздарымен қауышып, үйге кіріп жайғасқан соң, олардың бой-бастарына да көз сала бастады. Алғаш көргеннен-ақ бір ұнамай қалғаны – екі қызы да шалбар киіп алыпты. Үш жылдан бері өң-түрлеріне де біраз өзгерістер енген секілді. Қыздарының еріндерінің қызыл бояуына оқып жүрген кездерінен-ақ көз үйреніп қалған. Сондықтан оған іштей қарсылығы бола қойған жоқ. Тәп-тәуір шаштарын қырқып, оны тікірейтіп, бұйралап қойғандығы да шалға ұнамады. Гүлбикенің денесі едәуір жайылып, толысып кетіпті. Сол денесіне шалбар киюі тым келіспей тұрған секілді. Нұрбикесі керісінше, бұрынғысынан азғындау ма қалай...

	Қыздарының жанында шамалы отырған соң, Әлі шал сыртқа шықты. Көрші-қолаңдар келіп кіріп-шығып дабырласып жүр.

	Күрмеккүл жерошақтың жанында сары самауырға сексеуілдің шоғын салып жатыр екен. Шоқ салып тұрып, өзін қоршаған көршілерге самбырлап сөйлеп тұр.

	– Ойбай-ау, шалбар кигеніне таң қалмай-ақ қойыңдар. Үстіміз шаң болмасын деп киген ғой. Болмаса шамадандары толы көйлек көрінеді. Қызмет істеп жүрген соң көйлектен кенде болсын ба? Ерін бояп, шаш кескендері қаланың рәсімі көрінеді ғой. Қаладағы жас қыз-келіншектердің бәрі де сөйтеді дейді. Оны біздің Сәния да біліп отыр. Құдай-ау, жұрттан бөлінгеннің де несі жақсы дейсің.

	Шал кемпірінің тұсына көп аялдамай, мал қора жаққа өтіп кетті.

	Кешкі тамақ үстінде бір басталып, бір басылып отырған әңгіме дастарқан жиылған соң қызып кетті. Гүлбике орысша, қазақшаны араластыра сөйлеп отырып, қала жайын сөз етті. Өзінің жуырда бір бөлмелі үй алғандығын, енді Нұрбикенің де үй алып қалуының мүмкін екенін аса бір қуанышпен әңгімеледі.

	Гүлбике үй алғандығын әңгімелеп отырғанда Әлекең «Қарағым-ау, Алматыда жүргеніңе 7-8 жыл болды. Үйді енді алсаңдар, осы уақытқа дейін тастың үңгіріне түнеп жүрдіңдер ме?» дегісі келіп қопаңдап, тағы да «Қыздарым көңілдеріне алып қалар» деген оймен үнсіз қалды. Үй ішінің шаруа жайын сөз етті.

	– Мына Қараөткелдің саға жағына қауын-қарбыз егіп едім, құдайға шүкір, бітік болып өсті. Өздеріңнің несібелерің де. Әлгі қасқа сиыр биыл қысыр қалды. Оның есесіне Жондағы құдалардан мініп қайтқан сары қашардың желіні тырсылдап жүр. Осы бүгін, ертең туып қалмаса қайтсін... Шүкір, қаржы жағынан да тапшылық көріп жүргеніміз жоқ. Менің пенсиям мен мына кемпірдікі жетіп артылып жатыр. Оның үстіне мына бір жаман інілерің былтырдан бері жаз болса шөп оруға қатысып, шанаға шөп салып, бірдеңе тапқан болып жүр.

	Шал «мына бір жаман» деген кезде апаларының етек жағында отырған Жошыбек төмен қарап, текеметтің үстін сұқ саусағымен олай-бұлай сызғылаған болды.

	Әлекең тағы бірдеңе айтуға оқтала бергенде сөзді кемпірі іліп әкеткені.

	– Екеуіңді білмейтін бұл маңайда жан жоқ шығар. Үйден екі қадам аттап шықсаң болды: «Гүлбикең мен Нұрбикеңнің жағдайы қалай? Хат-хабар келіп тұр ма? Қызметтері бұрынғыша ме екен?» деп жұрт алдыңнан андыздап шыға келеді. Құдай-ау, қайсы бір күні әлгі Түймек деген түймедей шал «Қыздарыңның тілипонының нөмірін берші. Баламды биыл Алматыға оқуға жіберейін деп едім» дейді. «Тілипондарының нөмірін білмеймін. Қызметтегі кісілердің жұрттың оны-мұнысымен айналысуға қолы тие қояр ма екен?» дедім.

	Гүлбике құс жастыққа шынтақтай жатып:

	– Бермегеніңіз дұрыс. Прямо осы жаз болса, бала-шағаның соңынан сабыламын деп-ақ басым қатады, – деді.

	– Биыл мен барсам қайтесіңдер? Маған да бастарың қата ма?

	Сәния еркелей сөйлеп, Гүлбикенің мол денесіне арқасын сүйеді.

	Сәнияға жауапты Күрмеккүл берді.

	– Саған бастары неге ауырсын? Барсаң болды, оқуыңа түсесің де кетесің. Тек Гүлбикежан мен Нұрбикежан аман болсын де.

	Насыбай шишасын алақанына салып ұрғыштап отырған Әлі шал осы тұста әңгімені басқа жаққа бұрып кетті.

	– Үш жылдан бері келіп отырғандарың осы. Шырақтарым, бұл ауылда біраз өзгерістер болды. Қырманбай марқұм былтыр дүние салған. Кеше ғана ауыл болып асын беріп, қарызынан құтылдық.

	– Ой, кто это Қырманбай?

	Гүлбике әуелі әкесіне, сонан соң аяқ жағында әлдебір кітаптың беттерін аудастырып отырған Нұрбикеге қарады. Нұрбике де «есімде жоқ» дегендей басын шайқады да қойды.

	Әлі шал Гүлбикенің шұбарлай сөйлеп, әрі Қырманбайды ұмыттым дегеніне іштей едәуір ренжіп қалды.

	– Неге білмейсіңдер? Қырманбай деген... Марқұм өле-өлгенше қырманның қарауылы болып өткен. Бадырақ көз, ұзын сары шал. Үйге келгенде «Көженің суы бар ма, Күрмек-күл-л?» деп айқайлай кіруші еді ғой.

	– Да-да, помню.

	– Это, который, один раз саған «Күрмеккүлден айнымай қалыпсың» деді ғой.

	Әлекең дабырласып жарыса жөнелген екі қызының дауысын баса қатқыл сөйледі.

	– Ендеше сол Қырманбай дүние салған. Әлгі Тұрлы ағаларыңның үйіндегі жеңгелерің нәресте көтермей жүруші еді ғой. Жақында ұл туып, ауылды дүркірете той жасады. Шақшабас Көлбай шалдың қызы ұзатылған. Бәдібай жезделерің жақында баласын сүндетке отырғызды. Жалғыз бала болған соң, бұ дағы үлкен қуаныш. Әне, осыларға кіріп шығу керек. Келгендеріңді есітіп, құдай біледі, бәрі де елеңдесіп отыр. Осылай...

	Шалдың шұбырта айтқан бұл сөздеріне Гүлбике жаратпаған пішін танытты.

	Нұрбикеге орысшалап бірдеңелерді айтты да, аударылып түсіп, теріс қарап жатты.

	Ешкім сөзін қостай қоймаған соң, шал үнсіз төмен қарап отырып қалды.

	– Шаршап келген соң, түге. Осы күні пойызбен жүру де оп-оңай дейсің бе? Мынау тұрған жерге есекке мінсек, бір жетіге дейін беліміз алдыртпай қалады. Қой, демалыңдар. Гүлбикежан... Нұрбижан...

	Күрмеккүл самбырлай сөйлеп төсек салуға кірісті.

	Арада бір жеті уақыт өтті. Көптен бері қаладан шықпаған қыздар ауылдың қарабайыр тіршілігіне үйрене алмай жүрді. Кешке қарай ызыңдап шығатын масаны, жел болса ұйытқып кететін ауылдың ақ топырағын да көңілдері қаламай қалыпты. Кейде орталық жаққа шығып келіп:

	«Туфлиіміз бүлінді, шалбарымыз май болып қалыпты», – деп тыржыңдап отырғаны. Әлі шал отырып: «Әй, мына немелердің аспаннан түскендей болуын-ай. Кеше ғана осы ақ топырақтан көздері жылтыңдап жүретін жаман қыздар», – деп, өзінше күңкілдейді. Бірдеңе деп сөйлейін десе, қыздарының бұртиып ашуланып қалатын әдеттері тағы бар. Өздері өкпешіл-ақ болып кетіпті. Қайсыбір күні Нұрбике чемоданынан бірнеше шалбарын шығарып, шетінен үтіктеп жатқанда: «Шырағым, мыналарыңның ішінде маған шағы жоқ па? Жаман шешең осы күні мәгәзіннен шалбар алып беруді де білмейді», – деп еді. Қызы жата кеп туласын:

	– Осы көкем қызық. Бірдеңені айта салады. Енді киген киіміміз де сөкет. Шалбарсыз жүрсеңіз, осының бәрін сізге берейін. Алыңыз ендеше.

	Нұрбикенің сөзін кіші қызы Сәния да қостап:

	– Көкемнің әдеті осы. Айта береді. Апам да қызық, көкеме қой деуді білмейді, – деп еді...

	Кемпірі де қыздарына қосыла кетті:

	– Адам деген қартайған соң жөнімен отырған абырой екен ғой. Отыра алмасаң шығып кет. Шөбіңе бар. Малыңа бар. Тіпті болмаса көлеңке қуып, бас шұлғысып отыратын шалдарыңа қосыл. Қыз-қырқынның ортасында ол несі екен, жоқтан өзгені сөз етіп.

	Жұрт жабыла сөйлеген соң, Әлекең де қызып кетті:

	– Әй, қойыңдар, түге. Дүрсілдей бермей. Сендерге алда-жалда шалбар бермесеңдер болмайды дегенім жоқ қой. Е, сөз деген айтылады. Қояды. Мына түрлеріңмен бір күні жаман әкелеріңді мес қылып тепкілеп, кенеп қапқа салып, далаға лақтырып саларсыңдар.

	Қыздары үндемей қалды. Шал сосын кемпіріне шүйлікті:

	– Саған не жоқ?! Е, үлкен кісі айтқан шығар деп қоя салмайсың ба? Одыраң-одыраң етесің келіп. Ой, бәтшағар...

	Айтарын айтса да шал ойланып қалды. Қыздарына содан кейін-ақ абайлап сөйлейтін болды.

	«Маса жатқызбайды» деген соң, жалғыз масахананы қыздарына құрып беріп, кемпір мен шал Жошыбекті қосып алып, тамға жатып жүрді.

	Бүгін де кешкі тамақты ішіп болысымен-ақ әрқайсысы өз орындарына жайғасқан. Жошыбек жастыққа басы тиісімен-ақ қорылға басты.

	Ыссы тамда көпке дейін ұйқы келмеген соң, Әлі кемпіріне қарай бір аунап түсіп, әңгімеге тартпақ болды.

	– Әй, кемпір, осы біздің қыздар не айтады?

	– Е, олар не айтушы еді.

	– Сонда да былай...

	– Не айтсын. Алматы деген шәріде жүріп жатырмыз. Жағдайымыз жақсы. Жүрген жеріміз күнде ойын, күнде той дейді.

	– Солай жүре береміз дей ме?

	– Жүре бермей, шәріге үйреніп қалған, осындай жұрт кіндігінен батып отырған ақ топыраққа келер ме?

	– Тағы не айтады? Былай... Үйлі-баранды боламыз деп...

	Жастары болса да біразға келіп қалды.

	– Несі бар, қазақтың осындай қыздары әлі оң босағасында отырған жоқ па? «Сендер қашан байға тиесіңдер?» деп қалай сұрайын.

	– Жоға, әлгі Сәния «Гүлбике суретке әртіспен бірге түсіпті. Жазушымен бірге түсіпті» деп бірдеңелерді айтып жүрмеуші ме еді?

	– Құдай-ау, сурет дегенің көп қой. Әлгі айтқан әртісіңмен де, жазушыңмен де Гүлбикежан жүрген көрінеді ғой, аяғын алшаң-алшаң басып.

	– Жүргені қалай?

	– Әй, мен қайдан білейін? Өздері солай дейді ғой. Айтуларына қарағанда қызымыздың өзі ешқайсысына көнбей қойса керек.

	– Ау, әртіске көнбесе, жазушыға көнбесе, пайғамбардың баласына шығамын деп жүр ме? Осы Гүлбике биыл қаншаға толды өзі?

	– Құдай-ау, Гүлбикежан әлі жас қой. Отыздың үстіне енді шықты емес пе? Шықса шығар қалаған біреуіне. Сенің нең шығын болды сонша?

	– Жә, нем шығын болсын, жай айтқаным да. Гүлбикежан жайсыз толысып кеткен бе, қалай?

	– Қайсыбір жылы келгенде құрықтай еді. Былтыр жазда кәпкәзға куретке барамын деп, содан оңалып қайтыпты ғой. Әлгі Сәния суреттерін көріп, бастығымен бірге барыпты деп жатқан. Көзтаныс, бас-көз болып жүретін бастығымен бір жүргені де дұрыс-ақ болған. Толса толсын. Қабырғасы сай-сай болып жүргеннің де несі жақсы дейсің. Кеше де бір қатындар «Күрмек-күл-ау, үлкен қызың семіріп кетіпті ғой» дейді. «Семірсе несі бар. Заман тыныш, ел тоқ» деп беттерін қайтарып тастадым.

	Кемпірінің мына сөздеріне шалдың ашуы келді. Әрі-бері үнсіз жатып еді, шыдай алмады.

	– Әй, кемпір, осы сенде торғайдың миындай ми бар ма, сірә?..

	– Сенен ми сұрап жатырмын ба? Сен шал да не болса соны айтасың-ау. Құдайға шүкір, миым аз болса да, соларды мына мен өсірдім. Ойбай-ау, үндемегенге тіпті, әрі жатшы... Күрмеккүл көрпенің шетін өзіне тарта теріс қарап жатты.

	– Ой, сөз-ақ болды-ау...

	Шал ашудан шыдай алар емес. Ендігі әңгімеде береке болмасын да сезді.

	Әлі шал жасында үй ішіне тым қатал болатын. Осы Күрмеккүлдің басынан таяқ арылғанына да санаулы ғана жыл болды.

	Гүлбикенің енді қаз-қаз басып, жүре бастаған кезінде бір сабағаны есінде. Көк ала қойдай боп таяқ жеп, көзі бұлаудай ісіп Күрмеккүл Гүлбикені арқалап, төркініне кетіп қалды.

	«Қатын сабадым-ау, сол маған ренжіп кетті-ау» деп, жер шұқып қиналған Әлі болған жоқ. Сақа басы ауыл аралап, қыдырып, той тойлап жүре берді. Араға бір ай салған соң барып: «Әй, мына қатын келе ме, жоқ па? Мен оны біржақты етейін», – деп атына қонып, Күрмеккүлдің төркініне келді. Келсе Күрмеккүлдің өкпесі қара қазандай. Әліге тоңтеріс қарап сөйлемейді. Қол-аяғы бір тұтам домаланған енесі бар еді. Марқұм, сол кісі жанына келіп:

	– Қарағым, менің Күрмеккүлімді есінен танғанша ұрыпсың. Өзің атақты бұзық екенсің ғой. Мен сені жек көріп қалдым. Қайдам, Күрмеккүлжан сенің босағаңа қайтып бара қояр ма екен?.. – дегені. Әлекең міз баққан жоқ. Енесі өңмеңдеп қояр емес. – Бұзық екеніңді, қарағым, осы үйдің табалдырығынан күйеу болып аттай бергеніңде-ақ біліп едім. Өңің кісі өлтіргендей боп-боз екен. Менің қолымды алғаш алғанда сындырып жібере жаздағансың. Сындырып. Мен сорлы сонда да сыр бермедім-ау. Күйеу дегеннің қолы түбіттей болушы еді. Бұзық екеніңді содан-ақ білгенмін, – дейді.

	Әлі енесіне пәлен деп жауап қатқан жоқ. «Расында да ұят болған екен» деп мұңаймады да. Күліп-ойнап төркіндеп жүрген әйелін алып кетуге келген кісіше терлеп-тепшіп ет жеп, шәй ішті.

	Бұл кезде енесі құр ауыз қалған жоқ. Сөйлей отырды:

	– Менің Күрмеккүлім болмаса ғой, аштан қатасың. Тамаққа жұтаң келгендей тиіскеніңді қарашы. Құдай біледі, қарның ашқан соң келдің ғой.

	Әлі сыр бермей аузы-басын сүртіп, қолын жуған соң қамшысын бүктей ұстап, етігінің қонышын ұрғыштап отырып, бірер жөткірініп алды да, Күрмеккүлге:

	– Мен еріккенімнен, яки ашыққанымнан келген жоқпын. Сені алып кеткелі келдім, – деді. Күрмеккүл үндеген жоқ. Жауапты шешесі берді.

	– Қайдам, шырағым, мінезің мінез емес екен. Күрмек-күлжан саған еріп кете алмайтын шығар.

	– Жақсы-ы... Ендеше мен кеттім.

	Әлі орнынан тұра сала есікке беттей бергенде Күрмек-күлдің күмілжіген дауысы есітілді.

	– Немене... Тоқтай тұрсай. Қызды киіндіріп алайық та.

	– Жарайды, сыртта күтейін.

	Әлекең алшаң-алшаң басып келіп, атына мінді. Сөйткенше қызын жетелеп Күрмеккүл де шықты. Әлі қызын алдына алды да, атын тебініп қойып, үйді айнала беріп еді, Күрмеккүлдің ізінше шыққан енесі:

	– Қарағым-ау, Күрмеккүлжан, түстік жерге жаяу жүр ме? Жас неме, зорығып жүрер, – деп аттың шаужайына орала кетіп еді. Әлі де енесінің сөзіне саса қойған жоқ.

	– Бір-екі рет жаяу барып шаршаса, өзі де қайтып әуре болмайтын болады, – деп атын қайта тебіне бастады.

	– Күйеу дегеннің сөзі жібектей есіліп тұрушы еді. Қарағым, қайдан білейін. Күрмеккүлім екі ортаны жол етіп жүрмесе етті.

	Әлі жауап қатқан жоқ.

	Күрмеккүлді былай қойғанда, Әлі шал балаларына да тым қатал еді. Осы қыздары жасында Әлінің алдында құрдай жорғалайтын.

	Жошыбектің де таяқтан құтылып, көзінің ашылғанына екі-ақ жыл болды. Бұл Әлі қамшыны да сол Жошыбектің себебімен тастады.

	«Қораны ашық тастап, қайда құрыдың?! Көрінгеннің сиыры кіріп жоңышқаны таптап кетіпті», – деп бір жолы баласын қатты сабағаны бар. Тіпті ара түсушілерді де тыңдамады. Қамшы арқасына қатты батса керек, Жошыбек те күні бойы жылады. Кешкісін баласы ұйықтаған соң, «Осы итті аямай ұрдым білем» деп, көйлегін түріп баласының арқасына қараса, білеу-білеу болып қамшының ізі тұрып қалыпты.

	– Ойбай-ай, шүкірім-ай. Өлім аузынан қапсың ғой, – деп Әлі шал кемсеңдеп жылап жібергенін де байқамады. – Мен бұл қамшыны қақ бөлейін, құртайын, көмейін, жо-жоқ, өртеп жіберейін біржола. Енді сені ұрсам, қолым сынсын, – деді.

	Ертеңіне тобылғы сап қамшыны үш бөліп отқа тастады. Содан кейін ешкімге қол көтеріп көрген емес. Әдеттің қалуы оңай ма, кейде қатты ашуланғанда оң қолының қалтылдап тұратыны бар.

	Ұзын-сонар оймен шал көпке дейін ояу жатты. Кемпірі пысылдап ұйықтап қалған. Есіктер ашық болғандықтан, сырттағы масаханада жатқан қыздарының сыңқ-сыңқ күлкілері анық естіліп жатыр.

	«Иттер-ай, әңгімені соғып жатыр-ау. Сонан соң тал түс болғанша тұрғыза алмайсың».

	Шал қапырық үйде әрі-бері дөңбекшіп жатып, сәлден кейін мызғып кетті.

	Әуелде бір ай демаламыз деп келген қыздары арада екі жеті өткен соң-ақ «қайтқымыз келеді» дегенді шығарды. Қыздарының олай дегеніне Әлі шал оншалық таңдана қойған жоқ. Қалада өз беттерінше өмір сүруге дағдыланған қыздарына мынау ауылдың іргелері құздана бастаған үш бөлмелі тамының тұрақ бола алмасын шал сезді. Сондықтан кемпірі:

	– Ау, шал, мына қыздарыңның қайтқысы келеді, – дегенде Әлекең оншалықты таңдана қойған жоқ. Шынтуайтына келгенде, тап осы жолы шалдың қыздарына көңілі толмай қалды.

	Іштей: «Ау, кісі деген ауылына келген соң, ағайын-туысты аралап, хал-жай сұрап, араласып, тіпті екі жеті түгілі, екі айда да ұл-қызы қыдырып келген үйдің сағыныш-мауқы басылмай, шұрқырасып жатпаушы ма еді. Бұл шіркіндерге не болған», – дейді.

	Қайсыбір күні екі қызы тамның көлеңкесінде кір жуып отырып, шапылдасып ұрысып қалды. Әуелі шал «Бұл немелердің ойыны ма, шыны ма?» деп ойлап еді. Сөйтсе қыздары шындап-ақ кірісіп кетіпті. Қақтығыстарының неден басталғанын шал білген жоқ. Үйден атып шығып:

	– Қарақтарым-ау, қойыңдар. Бала болдыңдар ма? Мына көршілерден ұят-ты, – деп еді, қыздары тыңдар болмады.

	– Мен сені білемін. Аттарын атап жіпке тізіп берейін бе, осы? – деп Нұрбике қалш-қалш етеді.

	– Мен де білемін сені. Ешкімнен қалысып жүрген жоқсың. Гүлбике де май басқан денесін әзер қозғап, быртиған саусақтарын Нұрбикеге қарай сілтеп-сілтеп қояды. Әлекең қызының сояудай қызыл тырнағын алғаш осы жерде аңдап, ішінен «Астапыралла-а» деп таңданып, әрі қыздарының мына істеріне қатты қысылды.

	– Қарақтарым-ау, шүкірлерім-ау, сендер бір-біріңді білмегенде кім біледі. Қоя қойыңдар енді. Мына әкелерің қой деп тұр ғой. Енді ақылдарың кірген жоқ па? – деп, Күрмеккүл де жаудың бетін қайырардай араға өңмеңдеп-ақ түсіп еді.

	– Былай тұрыңызшы, апа, – деп Гүлбикенің алақанымен кеудесінен сәл ғана итергеніне Күрмеккүл кірдің суы төгілген шұқырға омақаса құлағаны.

	– Қарақтарым-ау, өзді-өзің ұрысқандарың былай тұрсын, қисаңдап әзер жүрген шешелеріңді майып қыларсыңдар. Бұл несі екен-әй? – деп Әлі шал кемпірін орнынан сүйеп тұрғызды.

	Екі қызының шаң-шұңы әзер дегенде басылды.

	Оның бер жағында «Ұйқы бермедіңдер» деп түс кезінде көлеңкеде ойнап отырған балаларды қуғаны үшін Гүлбикеге қатты кейіп тастағаны бар. Ауыл маңының қара борбай балаларының осы Әлі шалдың үйінің көлеңкесіне ойнайтын әдеттері бар-ды. Өйткені Әлекең былайша жұртқа тентектеу болып көрінгенімен, балаларға тым мейірімді, кеңпейіл.

	Әкесінің ұрысқаны үшін де Гүлбике біраз күнге дейін үн-түнсіз жүрді.

	Қыздары «ертең жүреміз, кетеміз» деген күні кемпірі Әлекеңе:

	– Мына Гүлбикежан мен Нұрбикежан Сәнияны ертіп кетеміз деп жатыр, – деді.

	– Оны қайтеді екен?

	– Қайткені несі. Оқытамыз дейді.

	– Сосын?

	– Сосыны несі. Оқу бітірген соң ол да апаларымен бірге жүреді-дағы.

	Сәнияның «Алматыға барып оқимын» деп жүргенін шал бұрын да есітіп жүретін. Іштей «Осы немені оқытпай-ақ қойсақ қайтеді. Кемпір мен екеуміз кебісімізді әзер көтеріп, көйлегімізді бірде оң, бірде теріс киіп жүргеніміз. Келіншек алып бере қояйық десек, ана Жошыбектің мұрыны жаңада тыйылды» деп те ойлап көрді. Бірақ шалдың сөзін Сәния тыңдай қоймады. Шал әрі-бері ойлап, ол жөнінде белгілі шешімге келе алған жоқ-ты. Сондықтан шал қасарыса қоймады.

	– Барсын, – деді селсоқ қана.

	Қыздары жиналып, жүретін болды. Күрмеккүл де елбе-делбе болып шапқылап жүр.

	– Мына Жошыбек екеуміз қыздарды пойызға мінгізіп қайтайық. Өздерін жібергеніміз ұят болар, – деп еді.

	– Жошыбек екеуміз жоңышқа орамыз, – деп шал ыңғай бермеді. Жошыбек те «мен де барайыншы» деп еліре қойған жоқ.

	Тағы да кір шалмаған ақ жаулығын басына салып, су жаңа кебіс-мәсісін киіп, артынып-тартынған үш қызының соңынан еріп Күрмеккүл ауданға кетті.

	Үйде Әлекең Жошыбек екеуі оңаша қалды. Жүргіншілер кеткен соң, шал насыбайын атты. Төрде сүйеулі тұрған домбырасын алып, тыңқылдатқан болып еді. Оның сәні келмеді. Табалдырықтың түбіне молдасоқынып отырып алып, мұрны пышылдап бәтіңкесінің үзіліп қалған бауын жалғап отырған Жошыбегіне қарады. Денесінің күн тиген жерінің бәрі қап-қара. Өзі күннен-күнге тыриып азып бара ма қалай?..

	Ашуы келгенде «Төбеңді көрмегір Жошыбек, жүгермек келгір Жошыбек» деп алдына салып, қуып жүретін баласын аяқ астынан жақсы көріп, аяп кеткендей болды. Қолындағы домбырасын жанындағы жастықтың үстіне тастай салып:

	– Әй, Жошыбекжан, айналайын, сен осы ауырып жүрген жоқсың ба? – деді. Шалдың дауысы аса мейірімді естілді.

	Мұрынының ұшы бәтіңкенің қонышының ернеуіне тиер-тимес болып тұқшиып отырған Жошыбек әкесіне қарай бетін бұрып, көзіне түскен кекілін алақанымен қайырған болды. Әкесіне жаудырап жайдан-жай қараған жоқ, күлімсірей разы бола қарады. Әлекеңнің де үй ішіне бұлай мейірлене сөйлеуі сирек болатын жай.

	– Жоқ, көке, еш жерім ауырмайды.

	– Е, кім білген. Күннен-күнге тыриып барасың. Бала үндеген жоқ.

	– Бәтіңкең тозды ма?

	– Тозды.

	– Күні ертең мәгәзінге ертіп барамын. Қалаған бәтіңкеңді көрсетші сонда.

	Жошыбек енді шалға қарай бұрыла отырып еркін сөйлей бастады.

	– Костөм-шалбар, көке.

	– Е, тағы не?..

	– Сосын бар ғой, көке... Кітаптарым түгел емес.

	– Осындайларыңды айтып қоймайсың ба, былай.

	– Сосын қолға ұстайтын фонарик.

	– Онысы немене? Әлгі жалт-жұлт еткізіп түнде жағып жүретін емес пе?

	– Иә, сол...

	– Ау, оны қайтесің? Көзің анау үкінің көзіндей. Оны мына біз сияқты шалдар алмаса.

	– Жоқ... сізге деймін, көке... Өзіңізге...

	– Айналайын, сөйдедің бе?

	Шал жақындап келіп, баласының шашынан сипады.

	– Айналайын-ау, саған алып бермегенде кімге алып беремін?! Тыриған қара баласынан... Апаларың кетті ғой анау... бәрі де барсын. Тігерге тұяқ болып, мына босағада құлағың қалқиып сен отырсаң болар да...

	Жошыбек еңкейіп кеп беттен сүйген әкесінің көзінен жас тамшыларын көрді.

	Әлекең баласын құшақтаған күйі біраз отырған соң, орнынан көтерілді.

	– Әлгі жоңышқаны орып тастайық, Жошыжан.

	– Мақұл, көке. Мен қазір-р...

	Шалдың сыртқа шығып, шеткі атызды шалғы орағымен сырылдатып ора бастағаны сол еді. Үй жақтан Жошының дауысы естілді.

	– Көке, Нұрбике апамның шалбары қалып кетіпті.

	– Не дейді? Не қалыпты дейді?

	– Шалбары деймін. Нұрбике апамның ше?

	Шал біраз үнсіз қалды. Жүзі сұрланып, сақалын қайта-қайта сипалай берді. Бұл шалдың іштей ашуланғандағысы еді.

	– Шалбары қалса, киіп ал. Балшыққа ки. Шөпке ки. Аяма, мен соған шалбарыңды тастап кет деппін бе? Көңілің қаламаса, кигің келмесе – лақтырып жібер, білдің бе!?

	Шал осыны айтты да, шалғы орағын ала салып, қайтадан жоңышқасын ора бастады. Кісі ашуланғанда қимылы тіпті шалт болады екен.

	Әп-сәтте сырылдатып атыздың біраз жерін жайпап тастады.

	Шал сәлден соң шалғы орағын тастай салып, екі қолын беліне ұстап, әлденеге көңілі толмаған күйде атыздың басын жағалай теріс айналып кетті.





ЕСКІ ҮЙ




	Ауыл совхозға айналды. Бір сайдың етегінде шашырап жататын «Алғабас» дүрілдеген бір совхоздың орталығы болды. Там дегенің ойдан да, қырдан да салынды. Жан-жағын шағаладай үйлер қаптап кеткен соң, Күнекеңнің тамы солардың ортасында жарбиды да қалды. Бірақ «Ойпырмай, енді қайттім» деп шал сасқан жоқ. Бұрынғыша қоңырқай тіршілігі өтіп жатты. Тіпті беріге дейін ойына кіріп шықса, кәнеки.

	Бұрынырақта «Ертісжаным ержетсе, аңыратып алты бөлме там салармын» деуші еді. Ертісбегі де ержетті. Бірақ алты бөлмені аңырата қоятын күш қайда? Енді шал «Е, көңіл тасып, лапылдап жүрген кездегі бір ұшқарылау айтылған сөз-дағы» деп ойлады. Олай деп жүрген шағында күш-қуаты да бар еді. Жетпістің жағасына қол салған шалға енді не кінә.

	«Там салсам керек болар» деп көзіне түскен ағашты көк есектің беліне салып тасығыштап, ауыл-аймақтан бел ағаш сұрастырып, енді-енді ниет қылып жүрген кезінде Ертісбегі армия қатарына алынды. Байтал түгілі, бас қайғы болып, Ертісбектің «Көке, апа, аман-сау жүріп жатырсыңдар ма?!» деп басталатын әр хаты келген сайын кемпір мен шал бір-біріне қосыла қорқ-қорқ етіп, көздерін сулап алып, күндерді өткізе берді. Там салу жайы ұмытылды да, ендігі бар арман, ойлары Ертісбектің аман-есен оралуы болды. Осы көктемде Ертісбек келді. Өзі зіңгіттей боп өсіп кеткен бе қалай. Бұрынғысынан толысып, сұлуланып кеткен бе-ау... Әлде кемпір-шалдың көздеріне солай көріне ме, кім білсін. Әй, екеуі бір Ертісбектің асты-үстіне түсті кеп... Әттең, бала кезіндегідей екеуі кезек-кезек иіскеп, орталарына алып жата алмады. Онан өзгелері болды-ау!

	Арада он-он бес күн өтті. Ертісбек енді жұмысқа орналасу жағын ойластыра бастады. Сөйтіп жүргенде бір күні кешкі шәй үстінде ойда жоқта Ертісбектің:

	– Көке, осы біздің там не боп кеткен? – демесі бар ма. Шал әуелі:

	– Ие-е, несі бар-р? – деп сасқалақтап қалса да, сыр бермей, қайта баласына кейіді. – Е несі бар екен? Қарап отырып өз тамың өзіңе албастыдай көрініп. Баяғыда бір ағаң бес қалада болып кеп, кепенің есігінен кірудің орнына төбесіне шығып, теуіп-теуіп көріп, әкесіне «что такой төмпешік?» деген екен. Соған ұқсап, о несі екен!

	Ертісбек үндеген жоқ. Бір кезде қолындағы шәй кесесін дастарқан үстінде олай бір, былай бір дөңгелентіп отырып, көкесіне, әлде өзіне налығаны белгісіздеу қалыпта:

	– Биыл қайтсем де там саламын, – деді.

	Күнекең «е, бәрекелде, салсаң сал» демек болды да, тағы да оны айтқысы келмей, өзіне де түсініксіздеу халде абдырап қалды.

	Сол күннен бастап тағы да жаңалап там салу жайын ойлай бастады. Мал қорасының түкпіріне қайсыбір жылдары жиып тастаған ағаштарын сыртқа шығарып, құрт жеген, шірігендерін бір бөлек жиып, сорттай бастады. Кішкене шапа шотын алып шығып, баз біреуінің кертігін түзеп, бұтағын шауып тастап, кәдімгідей тамға салуға әзірлеген болды. Сөйтіп жүріп ойлайды.

	«Апыр-ай, шынында да ұят екен-ау өзі. Күні ертең Ертісжан басына шүберек байлаған біреуді соңынан ертіп ойда жоқта келе қалса, «Біздің үй мынау еді» деуге де ұялады-ау. Жігітке бұ-дағы бір мін емес пе? Осының да ойға келмегені.

	...Оу, сондай бір күн туып, басына шүберек байлаған біреу мына босағадан кіріп-шығып, мәре-сәре болып қалса, құда-жекжат шақыру деген бар. Алыс-жақынның келмегі бар. Күнтуған деген құдамыз екен. Құдамыздың үйі жарбиған жаман там екен деп жүрсе. Ертісжанды былай қойғанда, жаман шалдың да шымбайына батпас па...»

	Күнекең кәдімгідей торығып қалды да, сонан соң өзін-өзі жұбатты.

	 «Е несі бар, там салсақ салып алармыз. Ертісбекжанның тепсе темір үзетін шағы. Оның үстіне, құдайға шүкір, әкеден жалғыз болса да, атадан жалғыз емес қой. Орталарындағы ат басындай Күнтуған там салып, әбігері шығып жатқанда қарап отырмас, түге, келер. Қолғабыс етер...»

	Өткен жылы совхоздың парторгы үйдің жанынан өтіп бара жатып, ойда жоқта Күнекеңді бір ашуландырғаны бар. Амандасып тұрып: «Ақсақал, осы сіздің тамыңыз көп ұзамай бұзылады-ау. Көшенің түзулігіне шәлкес келіп тұр екен», – дегені. Ертісбектің армияда жүрген кезі.

	Содан Күнекең ашулансын бір.

	«Күні кеше борбайың сатпақ-сатпақ болып, әкеңнің тонына оранып, көзің жылтырап жататын бала едің. Сенің әкең үйінің бір бұрышына тазы, бір бұрышына бұзау байлап отыратын Жалман еді... Сен ғой сол Жалманнан туған баласың, – деп өткен-кеткенін біраз тергеп алды да, – көше-мөшеңмен қоса тап өзіңнің...» – деп салды.

	Не дегенмен, көз алдында ержеткен бала ғой. Қарсы сөзге келген жоқ. Содан кейін бұл жай ұмытылып та кеткен.

	* * *

	Таңертеңгі шәйдан соң Күнекең киініп, сыртқа шықты. Күн жайдары, жылымық екен. Мал қора жаққа қарай аяңдады. Тауық кетектің жанына кеп, қалтасынан мүйіз шақшасын шығарып, бір қысым насыбайды танауының астына әкеп иіскеп тұрды да, үш дүркін түшкіріп алып, насыбайын қайтадан шақшасына салды.

	Армияға кеткенше трактор айдаған Ертісбек сол кәсібіне қайта барған. Бұрын тау беткейінде жер жыртып жүруші еді. Қайсыбір күні келді де, трактордың ішек-қарнын ақтарды да тастады.

	Таңертеңнен кешке дейін сонымен әуре. Күнекең тұрып «Оу, мұның не?» десе, «Бірдеңесі бірдеңе боп қалған екен» деп қайдағы шал түсінбейтін сөздерді айтады. Кей-кейде Күнекең істеп жатқан тірлігіне қарап, жанында тұрады. Тұрады-тұрады да, кетіп қалады. Баласының мінезі де қызық. Тіктеу ме қалай, қызуқандылығы да бар. Шал-шалағайлар «Балаң өзіңнен аумай қапты. Жасыңда сен де сондай едің» десе, Күнекең аузымен «Қайда-ғы-ы» деп келіспеген шырай танытқанымен де, іштей масаттанып қалады.

	Босағадағы ескі сандықтан әлдебір темірлерді алып жатқан Ертісбек шалға жақтырмаған шырайда қарап тұрып:

	– Көке, осы сіздің қысыңыз бен жазыңыздың айырмасы бар ма? – дегені.

	Шал әуелгіде «осы неме не деп тұр» дегендей, аңыра қарап қалды да, Ертісбектің бұтындағы шалбарын айтып тұрғанын байқап, жақтырмай, әлде қимай тұрғаны белгісіз қалыпта тері шалбарының ауын бір, балағын бір сипап қойды. Сонан соң осы балаға келіссем бе екен, келіспесем бе екен дегендей бірауық ойланып тұрды да, үн-түнсіз шешініп, тері шалбарын ышқыр бауынан сүйреткен күйі ішкі бөлмеге апарып тастап, жазда киетін шибарқыт шалбарын алып киді. Кейде өстіп баласының мінез көрсетіп қоятыны бар.

	Шал мал қорасының жанына келді. Осыдан біраз жыл бұрын «төл қамауға керек болар» деп биіктігін кіндік тұсынан келтіре ұрмамен соққан ашық қорасының да әр жері опырылып құлап, тоза бастапты. Тап бір өші қалғандай сиыр біткен осыған сүйкенеді. Енді бірер айда бұған қозы-лақ түгілі құмырсқа қамасаң да тұрмас. Шал тағы да опырылып келе жатқан ұрманың үлкен бір кесегін қиюластырып жатып, қораның іргесіндегі темірқазыққа тұқырта байланған өгізге: «Ә, қарасан келгір», – деп айбат етіп еді, бірақ өгіз «ө-ө-ө» деп өзіне ұмтыла бергенде Күнекең әлгі кесекті құшақтаған күйі қораның ішіне қалай домалап түскенін өзі де білмей қалды.

	Бұл тірлігіне өзі де аз-кем ыңғайсызданып, қолына айыр алып, өгізден қорына сыртқа қайта шықты.

	– Өйт-т, қарасан, – деп айырды көтеріп-көтеріп қойды. – Сенің де көзіңе көк шыбын үймелер күн таяу шығар. Осыдан Ертісбекжан басына шүберек байлаған біреуді ертіп келсе, сонда көрер ем өкіріп, кісіге ұмтылғанды.

	Шал күңкілдеп біразға дейін өгізге ұрсумен болды. «Еркек мал дегеніңнің өзі еркек бала сияқты пайдасыз болады екен» деп те ойлады. «Беріп жатқан сүті жоқ. Шөптің соры. Енді мынау құтырынып адамға ұмтылып тұрғаны».

	Қолындағы айырымен қора маңындағы ескі саңылтыр шөптерді енді жиыстыра бергені де сол еді, үй сыртынан шыққан әлдекімдердің шаң-шұң дауыстарын естіді. Әлгінде бір мотоциклдің үй сыртына келіп тоқтағанын байқаған. Бірақ «Ертісбекке келген біреулер болар» деп оншалықты мән бере қойған жоқ-ты. Шал енді айырын сүйреткен күйі, қалбалақтап жүгіре басып, тамның сыртына келді.

	Мотоциклмен келген ауылдық кеңестің председателі Мантаев екен. Ертісбекпен екеуі әлденеге керісіп тұрғандай. Орталарында Мантаевтың үш аяқты мотоциклі. Мотоцикл кедергі болғандай, Мантаев Ертісбекке кеудесімен тап-тап береді. Айқайы да басым.

	– Керек болса тамыңды опырып, қора-қопсыңды қиратамын. Тып-типыл етіп тегістеп жіберемін.

	Күнекең де қызып кетті.

	– Оу, тапа-тал түсте қиратқаны несі, түге. Жын ұрды ма, түге?!

	Айырын сүйреткен күйі екеуінің жанына жетіп барды. Мантаев өрекпіп тұр.

	– Сен бала, екі жыл армияға барам деп, көзіңнің еті өсейін деген екен. Сылып тастайын мен.

	– Кәнеки, көріп тұрайын, кәнеки-и. Мантаев Ертісбекке атылуға әзір тұр.

	Шалдың «Әй, қой, қойсаңдаршы енді, бала болып кеттіңдер ме? Әй, ауылкеңес шырақ, сенің есің бар еді ғой» дегенін тыңдаған жоқ. Мотоциклді айналып, өзіне қарай жүрген Ертісбекті Мантаев иықтан ала кетті. Бірақ денесі шымыр, әрі мығым Ертісбек әлжуаз, икемсіз сорайған Мантаевты кеудеден бір-ақ қақты.

	– Ойбай-ай, мына иттер қайтеді-әй. Қырылысып өлесіңдер ме енді. Әй, Ертісбек, желкеңді үземін енді.

	Шал сасқанынан айырының сабы жағын Ертісбекке сілтей беремін дегенде, онысы жерден түрегеле бере, Ертісбекке қайта ұмтылған Мантаевтың жауырынына тигені.

	Мантаев кері бұрылып, не істерін білмей абдырап тұрған шалға ажырая қарады.

	– Көрсетемін сендерге! Жабылып сабағанның қандай болатынын.

	Сөйтті де мотоциклін оталдырды.

	– Шырағым-ау, ме-е мен-н... Ана немені...

	Бірақ гүр-р ете қалған мотоциклдің үні шалдың дауысын есіттірген жоқ. Ызадан жарылардай болған Мантаев мотоцикліне қарғып мінген күйі орталыққа қарай гүрілдете жөнелді.

	Күнекең не істерін білмей, айырын иығына салған күйі сілейіп тұрып қалды да, Ертісбек тракторына қарай кетті.

	Ауылкеңестің кеңсесінің қай жерде екенін Күнекең жақсы біледі. Ертісбек армияғакететінжылы:«Балаңызармияға кеткелі жүрген көрінеді. Өзіңіздің пенсияңыз жарытымсыз екен», – деп осы Мантаевтың өзі аяугершілік жасаған боп, кемпірін кеңсе сыпыруға қызметке алған. Кемпірі сонда істеп жүргендіктен де шал күнде болмағанымен, аптасында екі-үш рет әлдебір себептермен соғып қалатыны бар. Мантаев әлгіндей ашумен кеткен соң-ақ шал: «Іс насырға шаппаса неғылсын», – деп кәдімгідей-ақ мазасызданып қалды. «Орталық жаққа барып қайтсам ба екен» деген ой келді. Сонан соң есегін ерттеді. «Барсам барып қайтайын.

	«Шырағым, баланың балалығы. Кінә бізден» десем, одан артық не керек. Өзі де әумесерлеу неме ғой. Болмаса екі иығын жұлып жеп тұрған балаға да кісі тиісер ме. Құдая тоба-а-а...»

	Айырын тауық кетекке сүйей салды. «Шатақ шыққанда осы айырдан шықпаса етті. Жын қаққандай Ертісбекке сілтеген айырдың ауылкеңестің арқасына тигенін қарашы. Жазым деген, ә!..»

	Есегін жетелеп сыртқа шықты. Ертісбекке назар салып еді. Бұ дүниеден хабары жоқ адам секілді. Ысқырып, әндетіп жүр ме, құдай-ау. Ауылкеңесті емес, мысық сабаған адам секілді.

	Есегіне мініп, үйдің тұсынан өтіп бара жатып: «Өй, есі жоқ бәтшағар», – деп Күнекең баласына күңкілдеп ұрысқан болды. «Тентек боларсың түбі. Біреуді ұрдым-ау, қойдым-ау деген ойыңа кірсе етті, бір шайнам миың болса». Сонан соң есегіне мініп, ұзап бара жатып: «Осылардың жанжалы не? Неден басталды екен?» – деген ой келді. «Тағы да үй ғой. Көшені бұзып тұр-р... Солай ғой. Қайсы бір күні біреулер осы көшеге асфальт дегенді төсеп, айнадай қылады екен деп жатыр еді. Соған біздің үй тағы машайт болғаны да». Шал есегінің басын қақпайлап кері бұрылды. Алақанымен маңдайын қалқалап тұрып, бір бұрышы көше жаққа едәуір шығып тұрған өз үйіне қарады. Айтқанындай бар екен. Дуалы да, көше жақ беттегі жалғыз түп ағаш та көзге оғаштау... Ағаш демекші... Сол ағашты әлдеқашан-ақ қырқып тастауға болатын еді. Өзі қатты суықтан үсіп кеткен бе, биыл бұтақтары сидиып бос қалды. Баяғыда Ертісбек туған жылы ырым етіп егіп еді. Көңілі түспегір де қимай ма қалай!

	Шал есегін бұрып, ауылкеңестің кеңсесіне қарай жүрді. Сым ағашқа есегін байлап, өзі кеңсеге беттеді. Белбеуін жөндеп, қайта буды. Қалпағын да түзеді. Қамшысын бүктелген күйі оң қолына бір, сол қолына бір ұстап көрді де, ақыры мәсісінің қонышына тыға салды.

	Есікке кіреберісте әлгі үнемі есепшот қағып отыратын Жәкен деген арық қара ұшыраса кетті. Әншейінде «Оу, Күнеке, аман-саусыз 6а? Балаңыздан хат бар ма? Мал-жан, қора-қопсы...» деп тұрып алатын еді. Бүгін мұрнын көтеріп қапты. Күнекеңді жаңа көргендей үсті-басына сыпыра қарап:

	– Иә, шал, жүрсің бе? – деп жанынан өте шықты. «Бәрін де есіттік» деген сыңайы бар.

	«Есітсең есіт», – деді Күнекең іштей. Сөйтті де ішке кіріп кетті. Ауызғы бөлмеге енген соң, енді қайсысына барарын білмей абдырап тұрып қалды.

	«Апырмай, әуелі Мантаевқа кірсем бе екен? Әлде басқа біреуіне... Тағы да бұ немелердің бәріне ит тиіп қалған шығар», – деп бұл ойынан бас тартты. Осы кезде Мантаевтың ауызғы бөлмесінде қағаз басып отыратын шашын қырыққан қара қыз жанынан өте шықты. Күнекең енді бұрылып, «Шырағым» дей бергенге болған жоқ, бір есікке кірді де кетті. Шал мазасызданып, абдырап қалды.

	Ол ауызғы бөлмеде тағы біраз тұрды. Олай-бұлай қарап еді, бөтен ешкім көрінбеді. «Кірсем бе, әлде кірмесем бе екен... е, кірсем жау шаба ма? Бұ нем осы саспас жерде сасып», – деп әлгі шашын қырыққан қыз кірген есіктің тұтқасын ұстады. Әлгі қыз Мантаевқа кіріп кетсе керек. Орны бос тұр. Күнекең жайлап басып бөлменің орта тұсына дейін келді де, жан-жағына қарап біраз тұрды. Мантаевқа кіретін есік аз-кем ашық тұр екен. Енді солай қарай беттей беріп еді. Іштен «Ало-ало» деген қатқыл дауыс естілді.

	– Милиция ма? Милиция... Кім үзіп жіберген. От солай, әлгі айтылған мәселе. Білдің бе? Көзіне көк шыбын үймелету керек.

	Шал есікке жақындаған күйі бір алақанын қабырғаға тіреп, тұрып қалды.

	– Дұрыс айтасың. Бұл деген... Үкіметке қол көтеру... Иә, екеулеп... Солай болсын. Бүгіннен бастап... Жабу керек.

	«Жабу керек» дегенді естігенде шалдың үрейі ұшып кетті. Құлағын есікке қарай тақай түсті.

	– Иә, солай. От-т... Шалды да... Жақсы. Мантаевтың трубканы тастаған дыбысы естілді.

	«Шамасы мені де қоса жабатын болды ғой» деп ойлады.

	«Бұл бір шатақ болды. Қартайғанда ел-жұрттан да ұят-ау». Шал кейін шегініп, есіктен қашықтау барып тұрды. «Тым ашулы екен. Кірмей-ақ қойғаным дұрыс болар».

	Сол оймен шығар есікке беттей бергенде іштен Мантаев шыға келді. жүрісінен еденнің тақтайлары шикылдайды. Екпінімен Күнекеңді де қағып кете жаздады. Жүзі түтігіп кеткен. Күнекең асып-сасып:

	– Шырағым-м... – дей беріп еді, Мантаев ажырая бір қарады да, өте шықты. «Сөйлеспеймін» деген сыңай танытады. Ол шығып кеткен соң да шал абдырап біраз тұрып қалды. Мантаевқа ілесе шашын қырыққан қыз да шықты. Шалға таңырқай қарайды. «Құдая тоба-а...» Шал есікке беттеді. Сыртқа шықты. Маңайда ешкім көрінбейді, Мантаев басқа бір бөлмеге кіріп кетсе керек. Шал әрі тұрды, бері тұрды. Сонан соң есегіне қарай жүрді.

	Түс қайта үй сыртына машина келіп тоқтады. Кім де болса Мантаевтың шаруасымен келгендігін шал бірден түсінді.

	«Келді» дегендей шыраймен терезе алдында газет оқып, түрегеп тұрған Ертісбекке қараған. Шалдың емеурініне ол да назар салған жоқ. Шал текеметке жұдырығын сүйеп түрегеле бере:

	– Ау, біреулер келе жатыр ғой, – деп еді. Ертісбек тіпті бірдеңе естідім екен-ау деп бұрылған да жоқ.

	– Келсе қайтеміз. Ауыл-аймаққа жар саламыз ба?

	Үні тіпті жайбарақат. Сөйткенше болған жоқ. Жас шамасы Ертісбек қатарлы қызыл жағалы жас жігіт кіріп келді. Сәлемдесіп болған соң Ертісбек пен Күнекеңді аудандық милицияға алып кетуге келгендігін айтты. «Не үшін барамыз» деген жан болған жоқ. Ертісбек оқып тұрған газетін бүктей салып «кеттік» деді. Күнекең:

	– Оу, мен басқа шапан киейін. Көйлек-дамбал дегендей, – деп абдыраңқырап қалып еді, Ертісбек:

	– Көке, тойға бара жатқан жоқсыз ғой, – деген соң, бөркін жүре киіп, сыртқа шықты. Құлағы ауырлау еститін кемпірі бұларға алақтай қарап машинаға дейін еріп еді, Күнекең дауыстай сөйлеп:

	– Ауданға баратын бір шаруа боп қалды. Амандық болса, кешкісін келеміз, – деген соң барып, кері қайтты.

	Милиция жігіт кішіпейіл екен. Күнекеңді қоярда-қоймай кабинаға мінгізіп, өзі Ертісбекпен бірге кузовқа шықты. Шал мұнысына риза болып қалды.

	Машина маңдайына «Милиция» деп жазылған үйдің алдына кеп тоқтады. Күнекең бұл үйді бұрыннан білетін.

	Үшеуі де машинадан түсті. Милиция жігіт әкелі-балалы екеуін ерте, жіңішке коридормен біраз жүрді де, әлдекімдердің дауыстары естіліп жатқан бөлмеге әкеп кіргізді.

	Іште милиция бастығы мен Мантаев отыр екен. Милиция бастығы да Күнекеңе таныс. Оның жанына столын тақай қойып, екпіндей сөйлеп отырған Мантаев бұлар кірген соң әңгімесін кілт доғарды да, алдында жатқан әлдебір қағаздарды асығыс жиыстыра бастады. Күнекең назар салып, кішкене аялдар болса: «Оу, шырағым, бұл неғылғаның?! Алжығандағы келер жеріміз осы ма еді» деп айтып тастауға оңтайлана беріп еді, бірақ Мантаев жанынан асығыс өтті.

	Милиция бастығы бір үлкен папканы столының суырмасына салып:

	– Иә, әкелі-балалы батырлар, – деп кекесінмен, дөрекілеу үн қатты.

	Сонан соң столына жайғасып алып, екеуіне зілдене қарап біраз отырды. Күнекеңе көзі түскен кезде ебедейсіз біткен шомбал мұрынының екі жағын сұқ саусағымен кезек-кезек үйкеп қойып, «ы-ыы» деп қозғалақтап қойды. Шал мұнысын жыға танымай, шырамытып отырғандағысы болар деп ойлады. Милиция бастығы саусақтарымен столын тырсылдатты. Тағы да Күнекеңе сүзіле қарап отырып, қолына қаламсабын алып, әлденені жазуға бекінгендей болды.

	– Ал, отырыңыздар.

	«Күндікі осыны айтпайсың ба, ыңыранып босқа отырғанша» дегендей, әуелі Ертісбек жиектері қырқыла бастаған ескі диванды солқ еткізіп қисая кетті. Күнекең баласының жанына отыра кетуге ыңғайлана берді де: «Осындай жаманатты жерде қабаттаспай-ақ қояйықшы», – деп бөлектеу тұрған орындыққа отырды.

	– Сонымен қартайғанда төбелес жағын қолайлағаныңыз ба?

	– Оу, шырағым, айта көрме? Бала боппын ба?

	– Мантаевты айырмен сабаған кім?

	– Ойпырмай, шырағым-ай, садағаң кетейін. Мына өзімнің жүгірмегіме сілтей бергенде сайтан айдағандай айырдың соның арқасына тигені. – Шал орнынан қалай тұрып кеткенін де байқамай, сөйлеген күйі милиция бастығының столына қарай жақындай түсті. – Ал, шырағым, сенсең сенерсің, сенбесең қоярсың. Ауыл кеңесі түгілі, үйдегі жаман кемпіріме де қол көтеріп «өйт-т» деген адам емес едім. Қайтерсің енді, осылай болды. Жазым дағы...

	– Жазым емес. Міне, мәселе осында. – Милиция бастығы жұдырығымен столды бір ұрып қойып, орнынан түрегелді. – Сіздер, әкелі-балалы екеуіңіз Мантаевты ұйымдасып сабағансыздар. Бұл деген қылмыс!..

	– Ой, жасаған-н! – Шал жағасын ұстаған күйі аз-кем тұрып қалды. – Шырақ, әйтеуір сендердікі заң ғой. Мен не дейін енді, – деп шегіншектеп келіп, столына отырды.

	– Жарайды, сізбен кейін әңгімелесе жатармыз. Бізге керегі мына азамат. – Милиция бастығы иегімен Ертісбекті нұсқады. – Біз бұл азаматпен дұрысырақ сөйлесетін шығармыз. Сіз бара беріңіз.

	Шал енді не істеуім керек дегендей аңырайып отырып Ертісбекке қарап еді, ол «Енді неғып отырсың?» дегендей шырай танытты. Күнекең орнынан тұрып есікке қарай беттеді. Шыға берісте «тағы бірдеңе демес пе екен» дегендей милиция бастығына бұрылған ол, Ертісбекке жүзін аударып еді, баласы сөз бастауға оқталып отыр екен.

	Күнекең сыртқа шықты. Күн кешке жақындаған екен.

	«Енді Ертісбек те шығып қалар» деп ойлады. «Бұл бала неме ғой, есі әлі кіресілі-шығасылы. Өзіне шамасы оңашалап ұрсайын деді ғой, солай етсе сауап болар еді...»

	Күнекең маңайды шолып біраз жүрді. Бір-екі жүзі таныстары кездесіп, жөн сұрап еді, «осындай да осындай» деп, бар шындықты ақтарып салуға ыңғайсызданды. «Жай бір шаруа мәнісімен келіп ем», – дей салды.

	Ертісбек милиция бөлімінен шығар болмады. Күн тіпті кешкіріп барады. Шал тықырши бастады. Дәлізді бойлап, милиция бастығының кабинеті тұсынан олай-бұлай өтіп те көрді... «Ойпырмай, сол неме өжеттігіне басып істі насырға шаптырмаса етті», – деп те уайымдады. Қараптан-қарап жүріп басын шайқап, қайран қалады. «Ой, алланың амалы-ай! Жазым болса быламықтан тіс сынар деген. Ойда жоқта мұндай дау-далаба болар дегенді кім ойлаған».

	Ертісбек шықпады. Шал не істерін білмей пұшайман жеп тұрғанда, өздерін алып келген милиция жігіт іштен шыға келді.

	– Шырағым-ау, әлгі баланы кісендеп қойдыңдар ма, жоқ шыға ма? – деп жабыса кетті.

	– Ол бала енді біздің еркімізде, әке.

	– Оу, бұл не сөз!

	– Тәртіпсіздік жасаған екен. Соның жазасын өтейді.

	– Хо-ош-ш...

	– Солай. Бала қалады. Өзіңіз қайта беріңіз.

	Шал не дерін білмей қалды. «Апырмай, кете беріңізі қалай?» Жігіт өз шаруасымен кетіп қалды. «Енді қайттім. Кете берсем кемпіріме, ауыл-аймаққа не деймін». Шал тұтамдай сақалын сипап тұрды-тұрды да, қайтадан дәлізге кірді. Милиция бастығының бөлмесіне кіруге бекініп, есігінің аузына дейін келіп еді. Іштен шаң-шұң қатты дауыстар естілді. Милиция бастығы мен Ертісбектің қабаттаса шыққан сөздері. Құлағын саңылауға әрі-бері тығып еді, анығын ести алмады. Кіріп баруға батылы жетпеді. «Бүлдіріп алармын» деп қорықты. Ары-бері өткендер де елеңдеп қарай берген соң, Күнекең аяғын ақырындап басып сыртқа шықты. Енді еш нәрсеге алаңдамастан автобус аялдамасына қарай жүрді.

	Үйге келген соң да шал баласын ойлап мазасызданумен болды. Әлденелерді есіне алып, түннің бір уақытына дейін көз іле алған жоқ. Кемпірі Ертісбекті сұрап, қайта-қайта мазалай берген соң, «Тракторының бірдеңе деген темірін іздеп, қалып қойды» дей салған.

	Таңертең күндегісінен де ерте тұрды. Кемпірі әдетінше кеңсе сыпыруға кетті. Шалдың ісінде береке болмады. Қорадан тауықтарға шашатын жүгері әкелемін деп барып, бір бау шөп әкеліпті. «Қарадай жүріп бұл қай тірлігім. Сірә алжыған шығармын», – деп шал өзіне-өзі кейіп, күндегі әдетінше иесінің жем шашарын біліп қоқылдап, соңынан шұбап жүрген тауықтарға да зекіп тастады. Баласын ойлады. Мантаевты есіне алды. Көзіне тауық кетекке сүйеулі тұрған кешегі айыр түсе кетіп еді, шал бар өшін содан алардай қатты адымдап келіп айырдың сабынан ұстаған күйі үйдің төбесіне лақтырды да жіберді. «Қолыма қайдан түсе қойып ең», – деп қолжуғышқа қолын жуып тұрып та күңкілдеп, сөйлеп жатты.

	Малды өріске шығарайын деп қораға қарай кетіп бара жатыр еді, сыпырғышы мен шелегін ұстап үйге келе жатқан кемпірін көрді. Әлдекімге кейіп, қатты сөйлеп келеді екен. Келген бойда сыпырғышты бір жаққа, шелекті бір жаққа лақтырды да жіберді. Не болғанын шалдың іші сезіп тұр. Сондықтан кемпірінен жөн де сұраған жоқ. Іштей «Мантаев жұмыстан сені қумағанда кімді қусын» дей салды.

	«Күнтуған баласымен екеуі ауылкеңес председателін сабапты» деген хабар ауылға тез тарап кетті. Баз біреулер:

	«Милиция шалға аз күн мәулет беріп, баласын алып қапты» десе, енді біреулер «Несін айтасың, баласын пәлен жылға кесейін деп жатқан көрінеді» деген сұп-суық хабар да жеткізді. Мұны естігенде Күнекеңнің өзі де шошып кетті. Мән-жайды түгел естіген кемпірі де енді қайдағы жоқты айтып, шалдың есін шығарды. Ол тағы да ауданға жүрмекші болды. Баласын көруге асықты. Ақыры кемпірінің жылап-сықтап жүріп пісірген ет, май, нан салынған Ертісбектің кішкене қызыл чемоданын көтеріп, түскі автобусқа шықты. Автобус аудан орталығына кештетіп жетті. Күннің аптабы мен автобустың солқылы әбден шаршатып тастағандықтан да, Күнекең әуелі аялдамадан жиырма-отыз қадамдай жердегі ағаштың көлеңкесіне барып отырды. Бөркі мен шапанын шешіп жанына қойып, милиция кеңсесіне жүзін бұрып отырды. «Ертісбектің өзі шығып қалмас па екен», – деп дәмеленіп, тағы да «өзі қамалып жатса қайдан шықсын» деген ой келіп, «Атасының басына шыға ма? Кім оны шығаратын» деп күңкілдеп, өз-өзіне кейіп те қойды. Түнеугүні өздерін алып келген милиция жігіт те көрінбеді. Тағы да милиция бастығына кіргісі келіп еді, жұрттың «шалға аз күн мәулет беріпті» дегені есіне түсіп, осылардың қолына қайта түсіп қалмайын деп, милиция кеңсесінің маңына жолауды жөн көрген жоқ.

	Шал бір сағаттан да ұзағырақ отырды. Таныс ешкім көрінбеді. Осылай елеңдеп жан-жағына қарағыштап отырған сәтте милиция кеңсесінің сырт жағындағы есігінен қолдарына күрек, кетпен ұстаған бір топ адамның шұбап шыға келгені. Ішінде Ертісбек те бар. «Алда айналайын-ай!» – деп шал қуанғанынан орнынан тұрып та кетті. ІІІапаны мен бөркін қолына ұстаған күйі біраз жерге дейін жүріп барып тоқтады. Өзіне таныс милиция жігіт әлгілерді Күнекең отырған көшеге бастап әкелді. Күнекеңенді соларға қарай жүрді. Бірақ оған назар салған ешқайсысы болған жоқ. Қолдарындағы күрек, кетпендерімен көше бойындағы арықты тазалауға кірісіп кетті.

	Милиция жігіт әрқайсысының жанына барып, бірдеңе деп маңайын нұсқап көрсетеді. «Әкелерінің жұмысынан бетер құнығып істеуін қарашы», – деп күңкілдеп ұрсып қойды шал баласына кейістікпен қарап тұрып. «Тіпті маған да, әкесіне де қарар емес. Құдай тоба-а...»

	Өзгелеріне де көз тоқтатып қарап еді, үнемі арақ ішіп көшеде жататын Сырғақты тани кетті.

	«Бәре-екелде-е», – деді Күнекең көңілі толмаған пішінде. Баласының Сырғақпен бірге көше тазалап жүргеніне кәдімгідей көңілі пәсейіп қалды.

	Ертісбек әкесін жақындап келген сәтте ғана байқады. Байқаған бойда-ақ милиция жігітке әлденелерді айтты да, күрегін сүйреткен күйі Күнекеңе қарай жүрді. Қол беріп сәлемдесті. Ол үшін тіпті ештеңе болмағандай.

	– Қашан келдің? – дейді бұрынғыдай ашық-жарқын.

	– Әлгінде келдім. Шешеңмен екеуміз иманымызды шүберекке түйіп отырмыз.

	– Қорқатын ештеңе жоқ, – деді Ертісбек керзі етігінің өкшесімен бір түйір кесек сынығын езгілеп тұрып.

	– Не дейді, түге?

	Шал баласына дегбірсіздене қарады. Ертісбек алақанымен желкесін ұстап, жан-жағына жайбарақат қарап біраз тұрды.

	– Он-он бес күн жататын шығармыз.

	– Әлгі пәлен жылға кесілді-мыс деген әңгіме?..

	– Тесік таудан өткізіп, жер аударады деп естіген жоқсыңдар ма, әйтеуір?

	– Қайдан білейін. Осы жұрт-тағы.

	Шал абдырап қапды. Бірақ абдыраса да іштей қуанулы еді.

	– Аман болсаң болғаны да, қарағым. Шешең де берекемді алғаны. Мен жүрейін енді. Ана біреуді алып қаласың ба? – деп чемоданды иегімен нұсқай, кері бұрылды.

	Шал кешкісін үйіне көңілді оралды.

	* * *

	Арада төрт-бес күн өтісімен-ақ Ертісбек үйге қайтып келіп, бірер күн үйде болды да, тракторымен егіс басына кетті. Баз біреулердің айтуына қарағанда совхоз басшылары араға түссе керек. «Қалай ерте шығарды?» – деп жөн сұрағандарға «Қойшы, соны да сөз ғып сұрап», – деп Ертісбек қолын бір-ақ сілтеді.

	Кемпір-шалдың да еңселері көтеріліп қалды. Күнекең бұрынғы сары уайымынан арылып, енді күйбеңдеп тіршілігіне кірісті. Ертісбек армияға кетерінде үйдің қарсы жақ төріндегі көшенің ашық жеріне екі-үш машина тас қиыршық түсірген болатын. «Оу, бұл не тірлік?» – деген Күнекең жоқ. Қайта іштей баласына риза болып, қуанып қалды. Енді там салуға керекті жабдықтарды да жинақтай бастауды көңіліне түйіп қойды. Мантаевты қайсыбір күні көргені бар. Сәлемдеспей өтті. Шал оған кектеніп-ақ жүр еді, енді оны да ұмытты. «Өкімет болған соң, осылай ашу шақырып, біреуге олай деп, біреуге былай деп жатпаса бола ма, бір тоқты сойып, өзін шақырып жіберсем бе екен?» – деп те ойлады. «Сол иттің тірлігін қойшы, бала ғой. Қайта бес-алты күн милицияда қаматқаның өзіне сабақ болды. Мен де бір қаудыраған шал. Жаман шалдың жаңылыс сілтеген айыры тиді екен деп елдіктен кетеміз бе?» десем қайда барады». Шал осының өзі де орайы келетін іс екен-ау деп көкейге түйіп қойды.

	Көше беттегі кәрі ағашты қырқып тастауды ойлап бір күн балтасын қайрады. Осы бір ағаштың көшеге ендеп кіріңкіреп тұрғанын өзі де байқаушы еді. Енді соны қырқуға кірісті. Баяғыда өз қолымен отырғызған шыбықты қырқу енді күшке түсті. Шал кешке дейін митыңдады. Күн көк-жиекке жете Күнекең де ағаш түбірін жан-жағынан кеулеп, қаусырып қалды. Ақыры ағаш көше жаққа гүрс құлады. Тарбиған бұта-сұталарымен көшені басты да қалды. Шал бірауық демалып, енді ағаштың бұтақтарын кесуге кіріскен болатын. Орталық жактан келе жатқан мотоциклдің гүрілін естіді. Мантаевтың мотоциклі екен. Ағашқа дейін екпіндеп келді де, мотоциклі «ар-р-ар-р-р» етіп тұра қалды. Басын көтеріп қарамағанда кері бұрылып кете берер ме еді... Шал өзіне қарап тұрған соң, Мантаев мотоцикілінен түсіп қарсы жүрді. Жан-жағына назар салған боп, Күнекеңе тіктеп қарамай ақырын жүіп кеп:

	– Жақсымысыз, Күнеке?! – деп қолын ұсынды. Ықылас, ілтипаты орташа. Бұлай болады ғой деп ойламаған соң ба, шал әуелі балтаны бір оң қолына, бір сол қолына ұстап абдырап қалды. Сонан соң:

	– Сау-саламат па, шырақ?! – деп бәсеңдеу дауыспен амандасты.

	Ағаштың, жан-жаққа тарбиып жатқан бұтақтарына қарап тұрған Мантаев бір кезде барып:

	– Ы-ы, мына қыр жаққа бара жатыр ем, – деді... Шал үндеген жоқ. Мантаев мотоцикліне мініп, қайтадаң орталыққа қарай кетті.

	«Бәрекелде ауылкеңес болғаныңа», – деп шал саусағымен сақалын тарамдап тұрып мырс етіп күліп алды. Сонан соң тағы да: «Жоқ, азамат екен. Сәлем берді. Келді», – деп іштей риза боп қалды.

	Аз уақыт көше бойында түтеленіп қалып қойған Мантаев мотоциклінің шаңына қарап тұрды да, шал ерекше бір шабытпен жұмысына қайта кірісіп кетті.

	Түзулігі оқтай, үлкен бір бұтақты кесіп жатып: «Осыны Ертісжанның жаңа үйінің төбесіне салсам ба екен. Әлде пұт болса... Жә, табалдырығына салсам да кәдеге асқаны ғой», – деп ойлап қойды.





МАЗАСЫЗ ТҮН




	– Аға, Зәуреш келе жатыр...

	Үлкен тесік кетпенді иығына салып, бастыра жантақ артылған есек арбаның жанында басын төмен салып, ілбіп келе жатқан Ерден селт етіп жоғары қарады. Әуелі ол есектің үстіндегі маған бақшия қадалып тұрды да, жолдың жиегімен қарсы келе жатқан екі жаяуға үрке көз тастады.

	«Зәуреш күйеуімен қыдырып келіпті» деген хабарды мен таңертең естіген болатынмын. Енді, міне, өзін де көрдім. Қасындағысы күйеуі болар, сірә... Ұзын бойлы сары жігіт жақындай бере бізге бас изеп сәлем берді. Ерден тап бір инесін жоғалтқан адамдай басын жерден алар емес. Көзім Зәуреште. О да төмен қарап келеді. Тек жанымыздан өте бергенде ғана, бір рет жалт қарап бізге басын изегендей болды. Екі беті өрттей қызарып кетіпті. Сөйтсе де Ерден мен Зәуреш бір-біріне көздерінің астымен телміре қарағандай болды. Әйтеуір, осы бір аз ғана сәт екеуін де қатты абыржытып кеткені өзіме аян.

	Зәурештер бізден ұзап кетті. Бұрын да реңді Зәуреш ерге шыққан соң тіпті толысып, жүзі бал-бұл жанып сұлуланып алыпты. Өзімізден көп ұзап кеткенше мен одан көз алғаным жоқ. Бір жағы оны жақсы көретіндіктен қызыға қарасам да, сол жанның бізге ешқандай қатысы жоқ басқа біреу боп кеткенін ойлағанымда, қызғаныштан ішімді өрт жалағандай болады.

	Ерденнің қандай күйде келе жатқанын кім білсін... Әйтеуір, керзі етігін тырп-тырп еткізіп, арбаның қабатында келеді.

	* * *

	...Зәуреш біздің ауылдың қызы-тын. Қыз болғанда да үлкендердің аузына алдымен ілігетін «құқаң-сұқаңмен жұмысы жоқ» бұйығы мінезді қыздардың бірі еді. Сол Зәуреш пен Ерден ағайымның арасы бір кезде тәп-тәуір болатын-ды. Өткен көктемде төркініне қыдырып қайтпақшы болып апам әкеммен екеуі Көлтоған жаққа кетіп қалды. Үйде Ерден екеуміз-ақ қалдық. Бір күні кештетіп ойда жоқта біздің үйге Зәуреш кіріп келді...

	Бұдан бұрын да Ерден екеуінің арасының жақсы екенін сезетінмін. Тіпті той-томалақта кейде екеуінің қатар отырып қалған кездерін көргенімде қуаныштан жарыла жаздап журуші едім.

	Зәуреш үйге кіргенде ішкі бөлмеде сабақ жазып жатқан болатынмын. Ауызғы бөлмеде Ерденнің тыңқылдата шертіп отырған домбырасының үні бір кезде тына қалды. Өмірінде қиюласып көрмеген біздің үйдің үлкен көк есігі ақырын ашылып, оған ілесе шыққан Ерденнің жуан даусы естілді.

	– Зәуреш-шш, сен-н... Құрманбектің көк көз қатыны ма деп қалсам... Жай-м-ма, – деп сөзінің соңын тұтығып әрең айтты.

	Зәуреш тіл қатқан жоқ. Терезенің алдына барып, қабырғаға сүйенген күйі үнсіз, төмен қарап тұрып қалды. Сірә, «Құрманбектің көк көз қатыны ма деп қалсам» деген сөз құлағына ерсілеу тиген болуы керек, (Ерденнің өзі де қызық-ау осы) Зәуреш терезенің пердесімен бетін қалқалап біраз тұрған соң барып:

	– Бір жуалдыз керек болып еді. Осы үйдегі апамның жуалдызы болса, алайын деп келіп едім. (Ол әлгі сөзді аяғының астынан көз алмай, даусы қалтырап әрең айтты).

	– Жуалдыз-з.

	Ерден даусын соза орнынан түрегелді. Бойы сораңдап үйдің ішін олай-бұлай кезіп жүр. Барынша сасқалақтап жүргені әрбір қимылынан белгілі боп тұр. Жуалдыздың қай жерде екенін білсем де орнымнан тұра қойғаным жоқ. «Ауылында жуалдыз құрып қалып па? Кештетіп текке келмеген болар» деп ойладым ішімнен. Оның үстіне «осы үйдегі апамның» деген әлгіндегі сөзі де құлағыма жып-жылы тиген болатын. Сонан соң екеуінің ісіне араласпай-ақ қояйын деп ойладым.

	– Опыр-мой-ой... жер жұтатындай мында тыққаны, – деп гүжілдеген Ерденнің даусы шықты бір кезде. Шамасы, жуалдызды тапқан болуы керек.

	Мен де кітаптарымды жиыстырып, екі бөлменің арасына тұтылған пердеден сығалай қойдым. Ерден қолынан түсіп қалатындай жуалдызды екі қолымен ұстап, Зәурештің алдына дейін барды. Сонан соң бір қолымен жуалдызды беріп жатып, бір қолымен желкесін қасып төмен қарады. Жалаң аяғымен текеметтің етегін олай-бұлай сипап біраз тұрды. Бір кезде барып: «Апаң мен көкең үйде ме?» – деп міңгір ете қалды. Оның сөзі де, даусы да кісі күлерліктей еді. Бірақ оның Зәурешті сәл де болса сөзге тартқысы кеп айтқандығын мен жақсы түсіндім. Зәуреш үндеген жоқ. Бар болғаны бетіне ұстап тұрған терезенің пердесінің бір шетін тістелей берді. Үнсіз төмен қарап солбырайып Ерден тұр. Екеуінің арасы небәрі бір қадамдай ғана. Сәлден соң барып Зәурештің «Үйде» деген сөзі естілер-естілмес боп әзер шықты. Одан кейін екеуі үнсіз қалды. Тек оқта-текте Ерденнің жөтелгені естіледі. Енді не істер екен деп, ішкі бөлмеде қылқиып мен отырмын.

	Бір кезде Ерденнің екі-үш аттап, төрде тұрған домбырасын ұстағанын көрдім. Ол әуелі домбыраны бірінші көргендей олай-бұлай үңіліп тұрып, бір кезде ақырындап шерте бастады. Дәл қазір не үшін домбыра шертіп тұрғанын басқа түгілі өзі де түсіне қоймас еді. Ұзаққа созылған үнсіздікті қайтадан Ерден бұзды. Домбырасының құлағын бұрап-бұрап қойып:

	– Осы қазір не істеп жүрсіңдер, Зәуреш? – деп тамағын кенеп қойды. Даусы дөрекілеу шықса да, айдалада отырып, мен оның әйтеуір сөйлегеніне қуандым. Бұл жолы денесі үйренейін деді ме, Зәуреш қиналмай жауап қатты. Терезеден сыртқа қарап тұрып:

	– Жарықбайдың кілемін тоқып жатырмыз, – дегені біртүрлі сүйкімді естілгендей болды. Оқта-текте көзінің астымен Ерденге қысыла, жәудірей қарап қоюы «Қалай сөйлесең де бүгін сөйлеші! Айтшы бірдеңелерді» деп тұрғандай болды. Оның теріс қарап тұрғанын көрген соң ба, Ерден де батылданып кетті. Бір кезде:

	– Осы күні той-томалақ та болмай кетті ғой, – деп өзін байсалды адамша көрсеткісі келгендей жөткірініп қойды. Ағайымның бұл сөзін естіген кез келген адам «Сөзің анау, болымың мынау, той болса қарық қыларсың» деуі мүмкін. Бірақ дәл сол сәтте Ерден шешен, сөзуар адамдай елестеп кетті маған. Бір қолына домбырасын ұстап, жан-жағына абыржи қарап тұрған Ерденнің келіссіздеу мол тұлғасына мен риза боп, елжірей қарадым. Зәуреш үндеген жоқ, тек басын әнтек көтеріп, Ерденге бір қарағанда, батып бара жатқан күннің терезеге түсіп тұрған қызғылт сәулесіне шағылысып бал-бұл жанып тұрған сұлуша жүзін анық байқап қалдым. Үндемей тұра бергенінің өзі біртүрлі жарасымды сияқты еді. Ішімнен «Ерден ағам тағы да бірдеңе деп сөйлесе екен» деп тіледім.

	Ақыры ағамның:

	– Тындырған-н, – деген даусы шықты. Бірақ мен бұл айқайды күтпеген едім. Ішкі үйден:

	– Не, аға? – деп атып шықтым.

	– Е, қайда құрып кеттің сонша? – деп Ерден маған бажырая қарады. Зәурештен қымсынғандай тұтығып қалды. Менің де аузыма сөз түспеді. Сасқанымнан:

	– Аға, шай қояйын ба? – деп босағада тұрған самауырдың құлағынан ұстай алыппын. Сол күйі сыртқа шығып та кетер ме едім. Бірақ жалт қараған Зәурештің жүзі мені жібермей қалды. Ол күлімсіреп қарап тұрды да, «қажеті жоқ» дегендей басын шайқады. Үшеуміз де үнсіз қалдық. Бір-бірімізге тек көзіміздің астымен қараймыз. Солай қанша уақыт тұрарымызды қайдам, бір кезде Зәурештің «Мен қайтайын» деген жұмсақ үні естілді. Мен Ерден ағайыма қарадым. Ерден әуелі домбырасына қарады. Сонан соң домбырасын шегеге іліп қойды. Енді не істерін білмеген адамдай аңырып біраз тұрды да, аяғының басына қарап, желкесін қасыды. Ақыры ол есікке қарай жүрді. Менің қарсы алдыма келіп тұрды да, сұқ саусағымен мұрнын қайта-қайта үйкелеп алып кекештене: «С-сен-ақ Зәурешті үйіне апарып саласың ба?» – деп әуелі маған, сосын Зәурешке қарады. Мен үндегенім жоқ. Зәуреш те үн-түнсіз есікке қарай жылыса бастады. Оған еріп мен де сыртқа беттедім.

	Дала едәуір қараңғылана бастаған екен. Сыртқа Ерден қосыла шықты. Бірақ қолындағы шляпасын біресе басына киіп, біресе қолына ұстап абдыраған күйі есіктің аузында қалып қойды. Сыртқы есіктен шыға бере Зәурештің бұрылып Ерденге қарағанын байқап қалдым. Ол сол күйі үн-түнсіз үйіне қарай жүрді. Мен соңына ердім. Жол бойы тіл қатыспақ түгілі екеуміз бір-бірімізге қарағанымыз да жоқ. Зәуреш алдымда келеді. Мен соңында. Онымен қатар жүруге біртүрлі ұялатын сияқтымын. Ақыры оның үйінің жанына да келдік. Зәуреш сүйріктей саусақтарымен шашын біраз сипап тұрды да:

	– Ал енді қайта бересің бе? – деді қысыла сөйлеп. Сөйтті де, – мынаны Ерденге берші! – деп даусы қалтырап алақаныма жұп-жұмсақ ораулы бірдемені ұстата берді. Жүрегім алып-ұшып кетті. Зәурештің бергені орамал екенін бірден сездім. – Абайла, жолда ит қауып алмасын! – деген Зәурештің сөзін тыңдап үлгірместен үйге қарай жүгіре жөнелдім. Қолымда Зәуреш берген жібек орамал. Менің болашақ жеңгемнің... Дәл сол сәтте мені осындай бір қуаныш билеп алды. Тап бір ауыр нәрсе көтеріп келе жатқандай орамалымды екі алақаныма кезек-кезек ауыстырып қоямын. Қандай жазуы бар екен деп, қолымның ұшымен сипағанда «Ер» деп басталатын жазудың барын байқадым. Ентелеп жүгіре бердім. Ерден қалай қуанар екен десейші!..

	Ерден екі қолын шалбарының қалтасына салып, есіктің алдында тұр екен.

	– Аға, сізге Зәуреш берді, – деп қолына орамалды ұстата салғанымда ол әуелі сасқалақтап қалды. Онан кейін шеті қызыл жіппен көмкерілген жібек орамалды жазып жіберіп, жазуын ежелеп оқи бастады. «Ерде-енге Зәу-зәуреш-штен ескерткіш-ш!» Орамалдағы жазуды оқып болғанда оның алабұртқан жүзі айдың жарығымен ап-айқын сезіліп тұрды. Сасқанынан орамалға қарап тұрып:

	– Бұ несі екен-ей, – деп ыржың етіп бір күліп қойды. Сөйтті де орамалды салбыраған жұдырықтай мұрнына тақап тұрып, – әтірдің иісі-ей, иіскеп көрші, аңқып тұр, – деп босағада отырған маған қарай бұрылды.

	Мен есіктің алдына төсек салуға кірістім. Ерден үйге бір кіріп, бір шығып, өзінше әбігерге түсіп жүр. Бір кезде үйден көкем былтыр қыста Түркістаннан әкеп берген құрым етігін алып шықты. «Бұл қайда барар екен?» деп ойладым ішімнен. Аяғындағы сірісі мыжырайып кеткен керзі етікті лақтырып тастап, құрым етікті киді. Сонан соң ақылдасатын кісіше жастықта жантайып жатқан менің жаныма кеп отырды. (Басқа уақытта сөзімді сөз екен деп елемейтін). Ол желкесін қасып біраз отырды да:

	– Зәурештің үй жағына барып қайтсам ба екен! – деп күмілжіді. Мен де қапелімде байсалды адам бола қалдым.

	– Шешесінің мінезі жаман. Көріп қойса, саған шынжырлаулы жатқан итін қосудан тайынбас. Оның үстіне Зәуреш жатып та қалған шығар, – деп Ерденнің бұл ісін жаратпаған болдым. Ол құрым етіктің қонышын жалпақ алақанымен бір сипап қойып теріс қарады. Бірақ ештеңе деген жоқ. Шамасы, менің ойымды теріске шығармады-ау. Мен жатып қалған соң да Ерден құрым етігін шиқылдатып, әрі-бері жүрумен болды. Дәл қазір оны нендей ойлар шырмап алғанын кім білсін.

	Ақыры ол менің жаныма келіп шешіне бастады. Алдымен құрым етігін шешіп, жау алатындай көрпешенің астына тастады. Әлі алақанында жүрген жібек орамалды бетіне тосып, біраз қарап отырды да бет-аузын, мұрнын сүртінді. Сөйтті де орамалды тәптіштеп бүктеп, костюмінің төс қалтасына салып қойды.

	...Сол күннен бастап Ерденнің көңіліне едәуір желік бітті. Бұрынғыдай емес, үй ішінде ашылып сөйлеп, тіпті кейде біреулерге өзінше күліп отыратын болды. Бір-екі рет Зәурештің ағасына шөп орысқанын да көріп қалдым. Бірақ осы бір өзгеріс көпке созылмады. Әуелгі күннен-ақ Ерден орамалды қалтасынан тастамай жүретінінен секем алушы едім. Ақыры сол орамал бүлдіріп бітті... Жұмыс істеп жүріп кейде беті-қолы терлесе (өзі де қызық қой), басқа шүберек құрып қалғандай, сол Зәуреш берген жібек орамалмен сүртінетін көрінеді. Бірге жұмыс істейтіндер орамалдың шетіндегі жазуды байқап қойып: «Ойбай-ау, мынауыңның бәлесін-ай, қыздан орамал алыпты», – деп орамалды қолдарына алып, тегіс қарап шығатын сияқты. Ал Ерден болса соның өзін мақтаныш еткендей ыржың-ыржың күліп отыра беріпті. Сөйтіп не керек Зәуреш берген орамал күлкі боп кетті. Ауылда олар туралы «Ойбай, көкнаршының баласымен Зәуреш тәуір екен» деген сыбыс та таралып кетті. Осындай сөздерге дәмегөйлі болды ма, әйтеуір сол кезде көкем ақыры Зәурештің әкесіне сөз салды. Бірақ дәулетті әрі ауылда қадірлі кісі: «Жекжат болсам, менің тең тұсым көкнаршы Жақыпбай ма екен? Қызым күйеусіз өтсе-дағы...» – деп шалқасынан түсіпті. Оның үстіне Ерден ағам Хасеннің саржалағына өлеңдетіп хат жаздырып алып, Зәурешке бермек болса, онысы балалардың қолына түсіпті. Істің бәрі насырға шапты. Ерденнің ілгері басқан аяғы кейін кетті. Сонымен екі-үш айдай өткен. Бұл кезде қуанарлықтай ештеңе болған жоқ. Басқасын қайдам, өз басым Зәуреш біздің үйге келін болады деген ойдан күдер үзе бастадым. Айтқанымдай-ақ, біз жазғы каникулға шығарда, ойда жоқта «Зәуреш күйеуге қашып кетіпті» деген хабар дүңк етті. Бұл хабарға біздің үйдің іші елеңдесіп қалды. Ерден сол күні бірінші рет мас болып келді.

	* * *

	...Біз үйге қас қарая жеттік. Бұрын: «Есектің басын ұстап тұр, өйт-бүйт», – деп мазамды алушы еді. Бұл жолы есектің үстінен сыпырылып түсіп жатқан маған:

	– Үйге бара бер, шөпті өзім-ақ түсіремін, – деп күңк ете қалды. Мен үстімді қағып-сілкіп алып үйге қарай жүрдім.

	Есіктің алдында көкем мен апам шайды енді ғана алдарына алып отыр екен. Бұрын шай қою, су әкелу сияқты жұмыстарды мен атқарушы едім. Шамасы, үйдің сан алуан жұмыстары апамды әбден қалжыратқан болуы керек. Маған ала көзімен қарап:

	– Бір есек арба жантақ әкелеміз деп, жылайсыңдар ма-әй, түге, мал бар-ау, жан бар-ау деп сендер де бір ойлайсыңдар ма, жоқ па? – деп тағы бірдеңелерді айтып, өзінше күңкілдеп ұрсып жатты. Естімей жүрген ұрыс па, жуынып-шайынып болған соң үн-түнсіз кеп, дастарқанның шетіне отыра кеттім. Көкем әдеттегісінше көкнар езуге кіріскен. Дастарқан басындағы үнсіздікті апам бұзды. Мәсінің сыртынан аяғының басын уқалап отырып:

	– Құдай-ай, тұла бойым сырқырап барады, – деп бір қойды да, сәлден соң күндегі таныс гөй-гөйіне басты. – Қарап отырсаң ит те, құс та келінді болып жатыр. Құдай-ай, осы үйдің ошағының басына келетін ақ жаулықты тумаған шығар, сірә, – деді қамығып. Апамның бұл сөзіне ешкім еш нәрсе деген жоқ. Көкем де түк сезбегендей бір жөткірініп қойып, кеседегі көкнәрді езгілеп берді.

	Бір уақытта айырларды сықырлата көтеріп Ерден де жетті. Жуынып болған соң да ол о жер, бұ жерін қаққыштап көпке дейін жүріп алды. Тек апам:

	– Келсей шайыңа, байғұс бала-ау, ырғатылып шай құйып беріп отыратын келіншегі қайда? Бүгін тұла бойым сырқырап отыр... – деген соң барып, солбырайып кеп, дастарқанның шетіне отыра кетті. Одан әрі тіл қатқан ешкім болған жоқ. Әркім өзімен-өзі. Сол үнсіздікті шайды жиюға жақындағанымызда ғана көкемнің: «Былтырғы Садықтың қашып кеткен қызы келген білем», – деген сөзі бұзды. Ерден дастарқаннан көтере берген кесесіне қарап шұқшиып отырып қалды. Мен не дер екен деп апама қарадым. Ол кесесін шайқап-шайқап қойып: «Келсе, келген шығар», – деп салды. Айтарын айтса да сәлден кейін күрсініп қойды. Байғұс апам сол Зәурешке қанша дәмегөйлі болды десеңші... Мен бірінші класқа барарда баяғы Ерденнен қалған ескі сөмкеге кітаптарымды салып жатып: «Ерден келіншек алған соң жеңешеңе кестелетіп тұрып, мойныңа асып жүретін сөмке тіктіріп беремін», – деп жұбатушы еді. Содан бері қанша жыл...

	Міне, мен енді тоғызыншыға өттім. Қанша сөмке тозды...

	Бірақ біздің үй бір ғана арманына жете алмай келе жатыр. Қанша жерге сөз салды. «Кескінсіз» дейді. «Мінезі біртүрлі екен» дейді. Әйтеуір, бәрі де ат-тонын ала қашты. Бір иіні келген Зәуреш еді. Ақыры оның да сәті түспеді.

	Күндегі әдетімізше екеумізге есіктің алдына төсек салдым. Ерден көпке дейін қораның сыртында жүрді. Айырын саптады. Қайта-қайта темекі тартты. Мен одан көз алғаным жоқ. Әлгіндегі дастарқан басындағы әңгімеден соң ол көпке дейін ұйықтай алмас деген ой келді маған.

	Табиғат деген қызық қой... Біреулерге бар жақсылығын үйіп-төгеді. Сымбаты да, мінез-құлқы да үйлесіп тұрады. Ал біреулерді қай жағынан болса да жарытпайды. Сол «жарымағандардың» бірі – Ерден ағайым: іліп алар ет те жоқ, сөл де жоқ, сыриған екі метр бой берген. Соншалық ұзын бойға бір уыс қана бет беріп, оған жұдырықтай мұрынды жапсыра сапты.

	Біреулер Ерденді отыздан асып кетіпті деседі. Апам болса «Отызға енді шығады» деп жеңістік бермейді. Кім білсін... Әйтеуір отызың да аз жас емес қой. Басқасын былай қойғанда, осы күні Ерден ағайымды ауылдағылар мазақ ететін болып жүр.

	Өткен жылы демалысқа шыққан кезде мен де басқа балалармен бірге шөпке шықтым. Бойым ұзын болған соң ба, бригадир мені «Шанаға шөп саласың» деп Ердендерге апарып қосты. Көпшілігі ауыл әйелдері. Байқасам, айналдыратындары Ерден екен. Жұмыстан сәл қолдары босаса болды: «Әй, осы сенің Зәурешпен тамыр болғаның рас па? Әлгі көзіндей көріп жүрген жібек орамалың қайда?» – деп қаумалап ортаға алып қалады. Ондайда әйелдердің сөзді жандырып жіберетін әдеті бар емес пе? Неше түрлі сөздің ұшығын шығарады. «Сондай қыздан айрылып, қаражаяу байғұс-ау», – деп алып, «Әй, енді сен дүниеден өстіп тізеңді құшақтап өтесің бе?» – деседі тұс-тұстан шулап. Сөйтіп ішек-сілелері қатады. Ондайда Ерден ыржақтап күледі немесе үнсіз сазарып жеңеді.

	Менің өлердей намысым кеп жүрді. Сондай сөзі үшін бір келіншекпен керіскенім де бар.

	...Ерден көпке дейін төсегіне оралған жоқ. Қораның ішінде ерсілі-қарсылы сенделіп, қайта-қайта темекі тартумен болды. Не ойлап жүр екен?.. Зәурешті ме?.. Әлде кеудесіне үміт отын жағып кеткен баяғы кешті ме?

	Ақыры ол төсегіне келді. Соңғы темекісінің тұқылын сөндіріп, олай-бұлай қарағыштап отырып шешіне бастады. Ояу жатқанымды ол сезген болу керек. Бір кезде жуан даусын барынша жұмсартып:

	– Тындыр-р-ға-ан? – деді.

	– Әу.

	– Неге ұйықтамай жатырсың? Мен үндегенім жоқ.

	Ерден түрпідей алақанымен маңдайымды басып, сонан соң басымнан сипады. Менің жүрегім лүпілдеп кеткендей болды. Іш жылытарлық мұндай мейірімді одан ұшырастырмағаныма да көп болып еді. Көрпемді сүйретіп жылжи-жылжи оның күн қаққан денесінен қалай құшақтап алғанымды да сезбей қалыпын.

	...Түннің бір уағында денемді сыққан бір ауыр күштен оянып кеттім. Көзімді ашып байқасам, Ерден мені кеудесіне басып қыса құшақтап жатыр екен. Ұйқым ашылып кетті. Ерден де оянып кетсе керек, жан-жағына алақ-жұлақ қарады да, аяқ жағында жатқан көрпесін өзіне қарай тартты. Мойнын бұрып мен жатқан жаққа, сосын аспанға қарады. Жұдырықтай мұрнын умаждап-умаждап қойып, бір кезде ол орнынан тұрып, киіне бастады. Костюмін, етігін... тіпті жастығының бас жағында жатқан майсіңді көне шляпасын да басына мыжырайтып киіп алды. «Мұнысы несі-ей, жеті түнде жынды адамша?» деп ойладым. Бірақ «Ерден, қайда барасың?» деуге батылым жетпеді. Тағы да «Қайтейін деп едің?» деп күңк ете қала ма деп қорықтым. Біреу-міреу көрсе: «Көкнаршының баласы ауысқан білем» деуі мүмкін ғой. Ол желкесін алақанымен сипап, керіліп біраз тұрды да, қораның есігіне қарай жүрді. Мен одан көз алғаным жоқ. Ерден олай-бұлай біраз жүрді де бір кезде Мақашбектің үйіне қарай кетті...

	Мақашбек – жасы алпыс-алпыс бестерге келген қарт кісі. Отыздарға жаңа іліккен жас келіншегі бар. Әуелде ағайындары бала үшін алып берген екен. Бірақ бұдан да перзент көрген жоқ. Жақында сол Мақашбек белі ауырып орталықтағы дәрігерге кеткенде: «Кіші балаңыз тымауратып жүрген көрінеді. Үлкен балаңыз біздің үйге жатып кетсінші. Үй бар, мал бар дегендей, жалғыз өзім қорқам», – деп Ерденді ертіп кеткен. Содан Ерден Мақашбек келгенше төрт-бес күндей сол үйге қонып жүрді. Ел жата кетіп, таң ата қайтып келеді. Оның үстіне күні кеше ғана сол келіншек жер құрып қалғандай дәл біздің жанымыздан жантақ шауыпты. Бір кезде: «Бірге отырып қауын жейміз», – деп, Ерденді қасына шақырып алды. Содан көпке дейін жіберген жоқ. Әйтеуір, әлдене айтып сылқ-сылқ күле берді. Неге екенін білмеймін, солардың бәрі менің көңіліме сезік туғызғандай болды. Басымды жастықтан көтеріп ап Ерденге қарадым.

	Мақашбектің үйіне барды ма, бармады ма, ол қайтып кеп қораның түбінде тұр екен. Бір кезде Мақашбектің үй жағынан тарп-тарп еткен галоштың дыбысы естілді, «сол болар» деп ойладым, ернімді тістеп. Айтқанымдай-ақ сол екен. Екеуі жыңғыл қораны айналып өтіп үйдің сырт жағына кеп тұрды. Бір кезде тарп-тарп еткен Ерденнің аяқ дыбысы, сонан соң келіншектің бірдеңені булыға сыбырлап тұрып сылқ-сылқ күлгені естілді.

	Мақашбектің де мінезі дөйт адам. Сезіп қойса оңдырмасы сөзсіз... Оның үстіне жұрт естісе тағы да Ерденді күлкі етеді: «Бір сордан ажырамай қалған жан екенсің», – деп, оны іштей күстаналап жатырмын. Әуестік сезім билеп орнымнан тұрып, жыңғыл қораның түбіне келдім. Қораның саңылауынан екеуі анық көрініп тұр.

	Олар сүйісіп тұр екен... Келіншектің аппақ саусақтары тарақтай айқасып, Ерденнің мойнына қатып қалыпты. Ерден кеудесінен ғана келетін жұдырықтай келіншекке қармақша иіліп, жабысып қалған.

	Менің көзім жасаурап кетті. Маңдайым тершіп, жүрегім атша тулап тұр. «Бұлары несі екен-ей...» Ерденге жыным келді. «Біреудің әйеліне сонша жабысып...» Дәл осы сәтте менің есіме Зәуреш түсті... Оның әне бір кеште терезенің алдында тұрғандағы кейпі көз алдымда тұрып алды. Мен оны бұрынғыдан да жақсы көріп кеткендей болдым.

	Ерденге тағы бір қарағанымда, екеуі ештеңе сезбегендей бұлғақтап, үйдің сыртындағы қалың жүгерілікке қарай, бірін-бірі демеп құшақтасып кетіп барады екен. Мен көпке дейін олардан көз алғаным жоқ. «Осы келіншек Ерден ағамды қайда бастап апарады өзі». Осы ой менің денемді мұздатып жібергендей болды.

	Қайта оралып, төсегіме жатқанда таң бозарып қалған болатын. Айнала жап-жарық... Үйдің ішінен құманның салдырына қосыла көкемнің оқтын-оқтын жөткірінген дыбысы естілді. Қос алақанымды тарақтап, басыма жастаған күйі мен ұзақ жаттым. Тіпті ұйқым келер емес. Көңілім бей-жай. Мен үшін күтпеген жайдың куәсі болған осы бір түн тым мазасыз өткендей.





ҚАУЫННЫҢ ИІСІ




	– Әттеген-ай, ұйықтаңқырап қалыппын-ау... – Әр жерінен мақтасы көрініп тұрған ескі шапанының бір жеңін сұғынып, сүйретіле сыртқа шыққан, арық сары шал есік аузында аңтарылып тұрып қалды. Көзі жыпылықтап қайта-қайта күнге қарай берді. Асығып-үсігіп екінші жеңін сұғынып, қолынан ұстай шыққан үлкен көк орамалмен белін буды. Күн жеген айыр қалпағын алақанына қағып-қағып басына киді.

	«Япыр-ай-әй... Дегенмен, кештетіп барғаным да жаман болмас. Қауынды түнгі салқынмен суарған абзал. Оның үстіне соңғы суы... Жоқ. Кешіккенім жоқ... Әлі де алжи қоймас кәрі диқан». Ол өзін-өзі осылай жұбатты. Аздап езу тартып та қойды. Тамның көлеңкесінде ернеуіне лай қатып тұрған тесік кетпенінің басын тақырға бір-екі ұрғанда күннен кеуіп тұрған балшықтар жан-жаққа үгітіле ұшып жатты. Кетпенін иығына сала ол енді тура бас арыққа қарай жүрді.

	Ол тура бас арыққа қарай жүрді. Қауынға дейін соны жағалап бармақ болды. Ұйқыдан соң денесі жеңілденіп, ширап қапты. Құр атқа мінгендей... «Қауын суарардың алдында ұйықтап алғаным қандай тәуір болған», – деп ойлады ол. «Таң саз бере біте алар ма екенмін. Әйтеуір, қандыра суаруым керек. Соңғы суы... Саған да соңғы сын, жадау шал», – деп өз-өзінен күліп қойды. Ол жайшылықта да жай жүру дегенді білмейтін. Бұл жолы тіпті жылдам жүрді. Өйтетін де жөні бар. Су шығаратын мотор бұзылып қап, қауын соңғы суға шөліркеп жетті. Әсіресе, бүгін таңертең қарықтарды түгел аралап көріп, қарттың көңілі жүдеп қайтты. Пәлектер бүрісе бастаған екен...

	Нұрекең арыққа жеткенде күн де ұясына батты. Су толып ағып жатыр. Шалдың жүрегі орныққандай болды. «Таң атқанша осылай ағып жатса, дүниенің жерін суарып алар бұ жұрт». Кетпеннің басын суға бір малып алып, арық жағалап жүріп кетті.

	Ол өзінің құлақарығына келді. Жиегіне шөкелеп отыра кетіп, еті қашқан саусақтарымен, құлақ арыққа қойылған трубаның аузына тығылған балшықты тырналай бастады. Су жіберілді. Сол отырған күйі ақырын бұрылып, көз жетер жерге созылып жатқан бітік өскен қауын пәлектеріне қарады. Бір гектар...

	«Жалғыз өзім осынша жерді таң атқанша суарып болсам, ерлегенім. Құдайға шүкір, әзір көзімнің де көруі жақсы.

	Абыржи қоймаспын». Нұрекең лай-лай болған алақандарын суға малып отырып, өзін-өзі жұбатып қойды. «Рас, бұрын шамам келмес деп, бөліп-бөліп суарып жүрдім. Сонда екі-үш күнде суарып болатынмын. Бірақ абыржығаным жоқ. Шүкір, шамам келеді екен. Басқа шалдардай қаусап қалмаппын». Осыны ойлағанда қарттың күн қаққан, сопақ жүзіне күлкі табы ойнап шыға келді. Өз-өзіне риза болғандай, сақалын тарамдай берді.

	...Қарт биыл жетпіске шықты. Соның елу жылын диқаншылықпен өткерген екен. Бақса, белі бекіп, бұғанасы қатқаннан иығына кетпен салып, су жағалапты.

	Бұл Нұржан содан бері мұрап та болды. Жүгері де екті. Қауын да екті. Мына қара жердің қыртысымен елу жылдай сырлас болыпты.

	Қайда қиын жұмыс болса, колхоз Нұржанды сонда жегетін. Соңғы жылдары ескерусіз қалған шалдың қартайып, зейнеткерлікке шыққанымен, әлі қуаты бар-ды. Бірақ оны елеген ешкім болған жоқ. Ауылдағы сыр мінез кісілер болмаса, басшы, бригадирлер бұрынғыдай шалменен шаруашылық жөнінде кеңеспейтін болды.

	Осылай жұрт кәрі диқанды ұмыта бастады. Бірақ Нұрекең жайқалған ну көк егісті, көп жыл бауыр басып қалған тесік кетпенін ұмыта алған жоқ. Тіпті де қоштасқысы келмеді. Жыл сайын жеке меншігіне тиген азғантай жеріне қауын-қарбыз егіп жүрді. Күнде елең-алаңнан әдеттегідей иығына кетпенін салып үйден Нұрекең де шығады. Не істеп не қоятынына толық есеп бермейді. Әйтеуір, қыбыр-жыбырмен күнді бір-ақ батырып, үйіне діңкесі құрып жетеді.

	Көзін бір ашып, бір жұма отырып кешкі шәйін ішеді. Шәйді оқта-текте бір ұрттап отырып кемпірінің шаңқылдаған даусын естиді.

	– Құдай-ау, осы сорлы шал кімін асырай алмай жүр. Пешенеңе жан тыныштық жазылмаған байғұс, ақыры мұрыныңа су жетпей жүріп, өтерсің бір күні, – дейді. Бірде ұрысса, бірде аяйды. Кейде:

	– Ойбай-ай, осы кетпеннің сабын быт-шыт қып, отқа тығып жіберейін бе? – деп ашуланады. Бірақ Нұрекең оның біріне де мыңқ етпейді. Құлағы үйренген.

	Осы көктемде Нұрекеңнің басына кішігірім бақ қонды. Соңғы екі-үш жылда колхоз қауынының жөнді бітпей жүргенін жақсы білетін. Көл-көсір ғып-ақ егеді.

	Бірақ көзін тауып істемеген соң, не керек. Осыны басшылар биыл ойланса керек. Қауынның бабын білетін, көнекөз біреуді іздепті.

	Мұны естіп Нұрекең ферма меңгерушісіне өзі барды. Кеңсеге жүрегі алып-ұшып келсе де, кірер жерде: «Япырмай-ай, осының өзі не дер екен? Тағы да бірдеңе айтып ұнжырғамды түсірмесе игі еді», – деп кібіртіктеп қалды. Бірақ шал бар ойын батылдыққа жеңгізді. Ферма меңгерушісінің алдында сасқалақтаған жоқ.

	– Әйтеуір, үш ай жаз ғана бейнеті бар нәрсе ғой. Сенсеңдер, мен-ақ айналдырып көрейін, – деп бар ойын ашық айтты.

	Қара мұрты едірейген меңгеруші шалға ұзақ қарады. Өзін сынай қарап тұрғанын бұ да жақсы түсінді. Үн-түнсіз сазарып тұра берді. «Не дер екен? Қандай мін табар екен менен? Құдайға шүкір, әзір басқалардай белім илігіп, таяқ ұстап көргенім жоқ. Пәлендей ауру-сырқауым тағы жоқ... Тек денемнен ет қашқаны болмаса. Оның есесіне қауынның бабын осы атырапта менен артық білетін адам кемде-кем».

	Осындай ойлар шалдың басын шырмап алды. «Зейнеткерсің, саған болмайды» дер ме екен. Өйтетіндей мен күнімді көре алмай келіппін бе?

	Олай дейтін болса, шалдың дүрсе қоя беретініне де күмән жоқ еді. Бірақ меңгеруші оны айтпады. Тек ұзақ қадалған көкшіл көздері «Ақсақал, қартайдың ғой. Осыны ойладың ба?» деп тұрғандай. Нұрекең осы бір ойды жазбай таныды. Бірақ жасыған жоқ. Арық та болса тіп-тік денесі, айыр қалпақтың астынан жылтырап тұрған шүңірек көздері «Ойландым. Қуатым бар ғой, шүкір». Меңгеруші осылай аз-кем отырды да: «Сенемін», – деп бір-ақ ауыз келісімін берді. Сол күні Нұрекеңнің қуанышында шек болған жоқ.

	Әншейінде кыбыр-жыбыры көп шал кешке дейін дамыл таппады. Кетпенін қайта саптап шыңдады да, басын жатарда суға салып қойды. Бірақ не істейтінін, нендей жаңалық болғанын кемпіріне айтқан жоқ.

	Бәрібір қуанбайтынын біледі. Нұрекең ол күні үн-түнсіз күндегісінен ерте жатып қалды. Ертеңнен бастап колхоздың бір гектар қауынын өз қарамағына алғанын ойлағанда, оның жүрегі алып-ұшты. Тұла бойын жастықтың оты билеп кеткендей, сол күні көпке дейін дөңбекшіп ұйықтай алмады.

	...Нұрекең орнынан тұрып, құлақарықты жағалап, қауынға қарай жүрді. Су да қарыққа жетіп қалған екен. Кетпенін атыздың басына қойып, қауынын аралауға кірісті. Қарықтың ішіне түсіп жатқан пәлектерді кейін қайырды.

	«Бәрін соңғы суы шешеді» деп диқандар бекер айтпаған ғой. Біраз қарықтарды аралап шалдың көңілі толды. Дәл биылғыдай қуаңшылық жылы қауынның мұндай бітік болуы – аса сирек кездесетін жай.

	Нұрекең қарықтың басына шығып тұрып о шеті мен бұ шетіне көз салды. Бәрі де біркелкі шыққан. Әсіресе, қауынды егер кезде ара қашықтығына көп көңіл бөліп еді. Бригадирдің де айтқанын істемей өзі қадамдап, әрбір қарықтың арасын алты қадам еткен. Көкірегіне түйгені көп, кәрі диқан алжаспапты. Пәлектер жазылып еркін өсіпті. Енді көп түйнек салады, әрі қауындары ірі болады.

	Әзірше өң бергендері аз. Бұл – қауындар әлі жетіле түседі деген сөз. Нұрекең селдір сақалын саусақтарымен қайта-қайта тарамдап өз-өзіне риза боп қалды. «Қартайғанда атың бір шықса жаман болмадың, жадау шал. Нұржан колхоздың бір гектар қауынына ие бопты дегенде, біреулер ішек-сілесі қатып күлген екен, шалың алжыған екен деп. Шалдың күшін енді көрсін. Көрсін...»

	Бойды әлдеқандай қызулық билеп кетті. Тіпті беліне айқастыра ұстап келе жатқан қолдарының да қалай түсіп кеткенін байқаған жоқ. Жақында колхоздың басқармасы қауынды сырттай байқап: «Ақсақал, биыл колхозға он-он екі машина қауын берсеңіз, ерлегеніңіз», – дегенде, қарт езу тартқан да қойған. Ал қауыны мына сыңайынан он сегіз-жиырма машинаға қазан бола қоймас.

	Даланы қараңғылық басты. Терістіктен соққан жел сұп-суық. Бүгінгі түннің салқын болуы кәдік. Қолына кетпенін алып, Нұрекең қауынның ортасындағы үй орнындай ашық алаңға қарай аяңдады. Осы жерден күркенің орнын сайламақ.

	Ол жер тегістеп жатып, қауынын тағы бір көзбен шолып өтті. «Ай туғанша ана бір он бес қарықты суарып болсам, қалған бөлігін ай батқанша қалайша бітіре алмас екенмін. Құдайға шүкір, су дегенің көл-көсір. Әйтеуір бір осал жерінен орып кетпегей». Осы бір ойынан шал аздап секем алды.

	Күркенің орнын әзірлеп болып, құлақ арыққа барды. Таңдайы кеберсіп қапты. Су ішкісі келді. Бірақ арықтың суы жылымшы, әрі лайсаң екен. Қос уысын толтыра ұрттаған суды қайта бүркіп тастады. «Осындайда ашыған көженің суы болар ма еді. Ыдысымен мұздай суға батырып қойып, көтеріп бір ішсең... па, шіркін, жеті атаңа тиер еді-ау!.. Шүкір, келін-кешек дегенің ыбырсып жатыр. Бірақ бір қазан жүгері көже істеп, ашытып қоюды біреуіне білдірмей қойса қайтесің. Онан да жапырақ-жапырақ болған өздерінің кәпоске көжесін тәуір көреді. О, құдайдың құдіреті...»

	Нұрекең жұдырығымен жер таянып орнынан тұрды. Айыр қалпағын олай-бұлай жылжытып, дұрыстап киген болды. Қолына кетпенін ұстады. Тағы да қыбыр-қыбыр тірлігіне кірісті.

	Ай тас төбеге келгенше ол қауынның жарымынан көбін суарып болды. Бұған дейін құлақ арықтың үш жерінен су қашты. Осының өзі-ақ Нұрекеңді едәуір шаршатып тастады. Бірақ шал әлі сыр берген жоқ. Тіпті, өзінің бұрынғыдан гөрі қалжыраңқырап қалғанын мойындағысы келмеді. Терістіктен соққан самалға арқасын беріп, кетпеніне сүйеніп тұрып аспанға қарады.

	Жұлдыздар жапырлап тұр екен. «Осындай түнде де адам шаршайды екен-ау», – деді ол рақаттана сергіп. Кенет Нұрекеңнің тәтті ойын бас арық жақтан шыққан сарыл бөліп жіберді. Судың сарылы. Ол тәуір естиді дейтін сол жақ құлағын сарылға тосты. Судың сарылын енді ап-анық естіді.

	«Арықтың бір жерін су орып кеткен болды ғой. Ойпыр-р-ай...» Осыны ойлағанда шалдың жүрегі дүрсілдеп кетті. Кетпенін иығына сала сап, арыққа қарай шапанының етегі далақтап, жүгіре жөнелді. Нұрекең жете бере аңтарылып тұрып қалды. Бір қадамдай жерді орып кетіпті. Қашқан су колхоздың жүгерілігіне құлап жатыр.

	Мотор таң атқанша жүріп, мына су осы қалпымен аға берсе, атыз толып, қауынды да су басып кетуі кәдік. Шалдың жүрегі аузына тығылды. «Иә, қауынға... – Бүкіл жаз бойғы еңбегім». Ол алдымен қалпағын жерге атып ұрды. Одан соң белбеу, шапанын шешіп тастады. Енді бір сәт кідірсе, орылған жердің екі қадамға жетеріне дау жоқ. Ол кетпенін ала сап, суды кеше жөнелді. Су орған жерге кеп тұра қалғанша не істейтінін ойлаған да жоқ-ты. Рас, арықта оншалықты үлкен болмағанымен, бір кісіге жеңіл де емес. Нұрекеңнің айқайлағысы келді.

	«Есіткен сушылар көмекке келер. Бірақ осы уақытқа дейін кім жүрсін. Қайсысы еді жүретін, құдай-ау. Кәдуілгі әдеттерімен құлақ арықтарды ағытып әлдеқашан қайтып кеткен шығар. Иә, рақаттанып ұйықтап жатқан болар, өңшең келібастар», – деп шал кіжініп қойды. «Бұл уақытқа дейін Жұмабай мұрап қана жүруші еді. Бірақ о сорлы қайбір жетісіп жүр дейсің. Оның үстіне құлағы мүкістеу... даусымды естімес те».

	Судың мына ағысы топырақ түгілі өзін де жұлып кететін түрі бар. Шалдың есіне кеше ғана «күрке жасасам керек болар» деп әкеп қойған бір бау жас жыңғылы түсті. Бір кәдеге асар деп әкеп қойған екі-үш қазықшасы да бар еді. Солармен тосқауылдап, әрекет жасамаса басқа лажы жоқ. Ол суды шолпылдата кешіп қайтадан сыртқа шықты. Жұлықтары тесік керзі етігіне су кіріп, зілдей боп кетіпті. Нығыздап буылған үлкен бау шыбықты иықтап әкеп, су құлап жатқан жерге гүрс еткізіп тастай салды. Орған жерге кептеліп, жақсы тосқауыл болсын деп, әдейі арықтың іш жағынан тастады. Шыбықтардың екі жағын керзі етігімен жаншып балшыққа кіргізіп жіберіп қазықша қақты. Енді іске кірісе беруге болады.

	Нұрекең алдымен арыққа жуық жердегі жантақтарды қыршыды. Бір шөмеледей жантақты домалатып әкеп бау жыңғылдың үстінен тастады. Бір тәуірі, су құлаған жер арықтың енділеу тұсы екен. Бұ да болса үлкен сеп. Енді енсіздеу тұсынан орылғанда бір адам түгілі, бірнеше адамға бой беруі екіталай еді.

	Нұрекең арықтан үш-төрт қадам ұзап барып енді топырақ тастауға кірісті. Кетпенін құлаштап сермегенде ұңғысына дейін батып кетті. Шал ішінен қуанып қалды. Ыза жер екен. Бұл топырақтың шашылмай, әрі көздеген жеріне дәл түсуіне жақсы, әрі өнімді болады. Оның лақтырған топырақтары бірінен соң бірі дүрсілдеп, жантақтың үстіне түсіп жатты. Әзірше кетпен сілтесі мығым да ширак, Өзінің қазіргі қимылына көңілі толып қалды. Ол кетпенді барған сайын құшырлана сілтейді.

	Баяғыда Сунақатаның арығын қазғанда топырақты осылай атушы еді. Құлағына «Әуп-у-пп, әуу-пп» деп, күңіренген еркектердің даусы келгендей болды. Па, шіркін-ай, о да бір қызық заман екен-ау. Ондағы Нұржан қайда қазір... Ондағы қуат, жігер қайда қазір... Мына кетпен сілтесі сол айбатты жастығынан қалған әншейін бір жұрнақтағы. Шалдың көзіне бір тамшы жас іркілді. Онда отыздың бесеуінде еді. Енді жетпіске жетті...

	Нұрекең сол қарқынымен 40-50 кетпен топырақ атты. Өкпесі сырылдап алқына бастады. Бірақ әлі көп топырақ тастау керек еді. Сондықтан әлден сыр бергенін кешірген жоқ. Кетпенін құлаштап сермей берді. Бірақ бұл кезде шалдың әдепкі қарқыны басылып, ақ сұрып көйлегі әлдеқашан малмаңдай боп, денесіне жабысып қалған.

	Ол бір бұрылып қарағанда осы уақытқа дейін тастаған топырағы арықтың бұлқына аққан суын ұстап тұрарлықтай емес екенін байқап қалған. «Енді бір отыз кетпен тастасам», – деп түйді ол ішінен. Сөйтіп, тағы біраз уақыт кетпенін жанталаса сілтеп бақты. Бірақ әбден сансырап шаршаған денесінің қайтып икемге келмей қалуының да мүмкін екенін ойлап қойды. Шал тағы біраз уақыт сілтеді... Қатты титықтаған екен. Лақтырған топырақтары жан-жаққа шашыла бастады. «Тым болмаса енді бір он кетпен», – деп қайрады ол өзін. Көзіне құйылып жатқан удай ащы терін де елеген жоқ. «Бес кетпен...» Бұл кезде Нұрекең ұңғысына дейін батқан кетпенін әрең көтеріп, әлсіз атқан топырақ бей-берекет шашыла берді. Ол тағы екі-үш кетпен лақтырып, саз балшыққа бойлай кірген ең соңғы кетпенін қайтып суыра алмай қалды.

	Ол отыра қап, көйлегінің етегімен бетін сүртті. Кетпеніне сүйеніп, орнынан әрең тұрды. Аяғын ақырындап басып, топырақ тасталған жерге келді. Қалпағын киді, шапанын бір қолтығына іліп алды. Енді тіпті жөнді жүре аларлық та халі жоқ екеніне көзі жетті. Ендігі бар ойы құлақ арықтың құбырын бітеу. Өйтпеске лажы жоқ. «Япыр-ай, қауын не күйде екен!» Осыны ойлап ауыр дем алды. «Еңбегім еш болмаса игі еді. Әйтеуір, әлгінде бар арықтың құлағын ашып кеткенім қандай абзал болған».

	Нұрекең құбырды бітеп, құлақ арықтың бойымен қауындыққа қарай жүрді. Шылқыған керзі етігі басқан сайын қорқ-қорқ етеді. Бір жерге қисайса қайтып оңайлықпен тұра алмасын да жақсы сезді. «Не де болса қауынның маңына жетіп құласам екен... Одан соң тағы бір кәрі болар...»

	Тап осы күні шал өзін енді ұққандай болды. Зілдей етігін әрең көтеріп басып келе жатып, «Қартайған екенмін», – деп күбірлеп қойды өзіне-өзі. Қартайған екенмін... Бұл пенде шіркіннің көңілі екен ғой оңайлықпен қайтпайтын. Болмаса жетпіске келгенде бір гектар қауын не теңім еді, құдай-ау! Енді мынау кетпенге жалынып... Бұл кетпенді қандай ойнатып жіберуші ем қаруымның барында. Міне, жеңгені емей немене... Бұл болса, әлі қылпып тұр... Мен болсам, мынау...» Ол ай сәулесі ойнаған кетпенінің жүзіне қарап қойды.

	«Иә, бәрі де жеңді... Бәрің де жеңдіңдер мені. Кәрілік, сен жеңдің... Сен дегеніңе жеттің ақыры...» Шеткі қарықтың қасына кеп, кетпеніне сүйеніп біраз тұрды. Жарқырап жатқан су толы қарықтарға қарады. Бір-екі қарықтың суы толып, пәлектерді көміп кетіпті. «Әттеген-ай, ана бір жерінен бос қарыққа қарай жырып жіберсе ғой! Теңкиіп-теңкиіп жатқан торлама, басбалдылардың бауырын су жалайтын болды-ау!.. Өзі қауындары ірі қарық еді. Обалдағы-ай, енді... Шамалы тыныстап алайын». Нұрекең көзіне жәйлілеу көрінген бір жерге қисая кетті.

	«Пай-пай, баяғыда құлқын сәріден қара кешке дейін, қайқайып кетпен шауып, бір аяқ көжені түрегеп тұрып сіміріп сап, түнімен орақ оратын Нұржан еді бұл...

	Айхай, дәурен-ай... Көркіңнен, жігеріңнен айналайын жиырма бес-ай, өттің-ау, көзден бір-бір ұшып... Кеттің-ау. Онда мына қолдар дегенің балғадай еді. Бұлшық еттері бұлтылдап ойнап, терілері қап-қара боп жылтыңдап тұрушы еді. Енді мынау...» Ол оң колын сәл жоғары көтеріп сылқ еткізіп қайта түсіре салды. Терісі болбыраған арық білегінен біртүрлі жиіркеніп кеткендей болды. «Иә, кәдеге асатын түк те қалған жоқ. Сол-лай...»

	Нұрекеңнің құлағына алыстан «ыхы, ыхылаған» дауыс кеп жатты. Дауыс бірте-бірте жақындай берді. Ол жандәрмен күйде жатып-ақ әйтеуір есектілі біреудің таяп қалғанын сезді.

	– Ей, жадау шал, сүйіншіңді...

	Ол Жұмабайдың гүжілдеген ашық даусын анық естіді.

	– Оқудан балаң келді-ей.

	– Алда, айналайын-ай!.. – Нұрекеңнің ұйқысы шайдай ашылды. Орнынан тұрмақшы боп, әрі-бері тырбаңдап еді, болмады... Тот басқан топсадай денесі илігер емес. Дәл қазір әр мүшесін қозғалту бір биабан жұмыс екенін ол жақсы сезді.

	– Қашан-ей, әлгіндегі пойыздан-ау, құдайдың бере салғаны, – деп бірдеңелерді айтып жатты.

	Әшейінде болса, «Сенің ниетің жаман. Алжығанда қауын ектің... Шүкіршілік етіп отыру жоқ. Сен оңдайсың, мұндайсың», – деп әзілдеп басын ауыртар еді. Бұл жолы Жұмабай ләм деген жоқ. Ол арықтың бекітілген жерін көрген. Шидей борбайын созып жіберіп, тірі аруақтай серейіп жатқан замандасын аяп кетті. Жанында көп те тұра алған жоқ.

	– Нұрекең-ау, мен кеттім. Тек соны айтып қуантайын деп... – Ол бұл сөздерді ақырын ғана айтты да, есегінің басын қақпалап, бас арықты жағалап кетті.

	Нұрекең тағы да баласын ойлады. «Айналайын-ай, менің қазіргі сиқымды көрсе не дер еді? Не дер екен маған? Жастайынан қарық кешіп, қауын көтеріп өсті ғой. Жаман шалдың жанын түсінер-ау...»

	Есіне қауын жайы түсті.

	«Не де болса қауыным жақсы су ішті, – деді шал күбірлеп. – Бұл бітік қауын болғалы тұр. Ылайым болсын. Диқанның еңбегі жанса, маңдай теріне риза да. Бұ жарықтықтың алды сарғайып шықты дегенше, бой бермей кетеді ғой. Тек шетінен үзіп, ірітпей-шірітпей колхозға жөнелте беру керек. Қауынды да жөнімен үзсе болғаны. Күтімін тапсаң пәлек дегенің қазына ғой. Топырақтан тысқары боп денім сау тұрсам, қауынды өзім үземін. Бала-шаға пәлекті бей-берекет басып тастайды». Нұрекең шапанын жөндеп қымтанып алды. Денесі тоңазиын деген екен. Оң қолын әрең қозғап әкеп, саусақтарымен сақалын тарамдады. «Еһе, шіркін, ол күнге жетсек...» Шалдың бетіне тіршілік сәулесі ойнап шыға келді. Жұмулы көзін ақырындап ашып аспанға қарады.

	Жұлдыздар сөнген. Аспан бауырында шарайнаның жарты сынығындай боп ай қалқып барады. Оның мұрнына терістіктен соққан самалмен ілесіп, таяу жерден қауынның бұрқыраған әдемі иісі келіп жатты.





ҚАЙЫҚШЫ




	Тарыдай шашылған шағын ауылдың дария жақ шетіндегі жапырайған жалғыз үйдің ыс басып, қара күйелештенген мұржасынан сыздақтап түтін шыға бастағанда өзге үйлерден тіршілік белгісі әлі біліне қоймаған еді. Жетілік шамның білтесі көтеріліп, іші-сыртын киізбен қаптаған аласа есік шиқ-шиқ етіп, әлденеше рет ашылып-жабылып жатты. Алғашқыда таңғы суық ауадан жасқанғандай баяу көтеріліп, шет-шетінен қамыстары салбыраған көнетоз үйдің алақандай төбесіне ғана жайылып жатқан түтін бірте-бірте қоюланып, молайып, молайған сайын бұрынғыдай жер бауырламай, еңсесін көтере түсіп, енді бір сәтте мыжырайып, ернеулері мүжіле бастаған ескі мұржаны бұзып жіберердей будақ-будақ болып қарақошқылданып, атыла шығып ызылдаған ерте көктемнің қара суық желімен бірге ауылдың шығыс жағына қарай жөңкіліп жатты. Кеңістікке шыққан соң да өктем желдің дүмпуімен жан-жаққа жайылмай, шұбатылған күйі дарияның үстін басып асып кетіп жатқан осы түтін, жапырайған ауыл шетіндегі жалғыз үйдің қоңырқай тіршілігін дарияның арғы бетімен бергі бетіне түгел аңғартып тұрғандай еді. Мол тұлғасына сай, қабақты қара сұр жүзді шал сексеуіл шоғымен өрттей болып қызарған темір пештің жанында, көйлегін мойнына дейін түрінген күйі ұзақ қыздырынды, күн суық па, әлде салынғанына қанша жылдар өтсе-дағы сылау-сипау дегенді білмей, қағажу көріп тұрған осы бір көнетоз үй суық па, болмаса асарын асап, жасарын жасағанмен, бойына қуат, кәрі кеудесіне нұр боп құйылардай, мынау тіршіліктен пәлендей рақат, қызық көре алмай-ақ арса-арса болып қатып-семіп бара жатқан өз денесі суық па, кім білсін... Әйтеуір, соңғы кезде денесі таңға дейін мұздап қалатын болып жүр. Жаурайын деген денеге жеті көрпе жапсаң да бәрібір екен. Жатарда екі көрпені қабаттап, оның үстінен сеңсең сары тонын жамылып жатқан еді. Сонда да қалтырап болмаған соң, таңға дейін шыдай алмай таңсәріден тұрып кетті. Сонан соң ауыз үйдегі күндіз майдалап қойған сексеуіл томарын темір пешке аямай салып, от жағумен болды.

	Бойына жылу тараған соң Ерекең пеш үстінде бұрқылдап тұрған көк шәугімді жерге алып, көйлек-дамбалшаң отырып, шәй ішуге кірісті. Ыстық суға талқан қарыды. Шәйға әбден қанған соң, үйдің жылуы мен буы бұрқыраған ыстық шәй шалдың денесін маужыратып, ұйқыға жеңгізе бастап еді. Ерекең тіпті қалғып бара жатып қолынан түсіп кеткен кесенің сыңғырынан селт ете қалды.

	– Ой, жайрағыр...

	Әуелі қорқып қалып, сосын барып сабасына түскен Ерекең дөңгелеп бара жатқан кесенің ернеуінен ұстай беріп: «Жайрағыр-ай... Мұнысы несі екен», – деді тағы да кесені, әлде өзін кінәлап отырғаны белгісіз қалыпта. Сонан соң орнынан тұрып, ыдыстарды жинап болған күйі, аяғын ақырын басып келіп, терезенің пердесін көтеріп жіберіп үңіліп сыртқа қарады. Таң атып қалыпты. Шал бір алақанымен қабырғаға сүйеніп, екінші алақанымен буланған терезені сипап тұрып: «Енді қайыққа бару керек», – деп күбірледі.

	Ол киіне бастады. Әуелі тері шалбарын, мәсісін, мәсісінің сыртынан саптама етігін киді. Марқұм кемпірінің қаракөл терісінен жан-жағын қара сәтенмен әдіптеп тігіп берген күртешесінің арқалығын алақанымен сипап бірауық тұрып қалды.

	Тымағының бауын жүре байлап Ерекең сыртқа шыққанда, дала ай-жай боп таң әбден атып қалған екен: дәл қазір өзі ықта тұрса да, Ерекең үйдің төбесінен, салбыраған қамыстардың әлдеқайда жоғары-төмен жұлқынып, дүлей желдің ызғарынан ығып, ызылдауынан-ақ жел шамасын байқап алды. Есігін құлыптап, сыртынан үлкен томармен тіреп, дарияға баратын жалғыз аяқ жолға түсті. Иті де аңдып-ақ тұр екен. Иесіне еркелеп біраз тұрды да, соңынан ере жүрді.

	Арнаны қаптай аққан қалың сеңнен енді-енді арылып, дарияның жалаңаштана бастағанына да санаулы күн болған. Жылда бұл шақта сең ақпақ түгілі мұз беті жіпсімейтін еді. Биыл күннің ерте жылынуы сеңнің бұзылуын тездетсе, батыстан соққан жел сеңнің тез көшуіне сеп болған.

	Ерекең дарияның жиегін жағалап, қайығын байлаған қойнауға келді. Қайығына зер салмағалы талай уақыт өтіпті. Жақсылап жөндеуді күтіп-ақ тұр екен. Арбиған саусақтарымен әр жерінен ұстап, қайығын олай-бұлай қозғап көрді. Сыры кетіп, кей жерінен саңылаулар біліне бастапты. «Бұл тозбай не тозсын, енді қанша жыл өтті содан бері, – деп күбірлеп қойды. – Баяғыда жасалған еді. Онда мен бала едім... Мені де қартайтты. Енді қайтсін».

	Ерекең тығып қойған жерінен ескектерін алып келді. Әуелгіде «Қайықты бүгінше қозғамаймын» деп ойласа да, енді олай-бұлай есіп көргісі келді. Оның үстіне жел де басылып келе жатқан секілді. Ол осы ойымен қайықтың үстіне міне бергенде, желдің шуымен араласа бір дыбыс құлағына жеткендей болды. Ол тымағының бауын ағытып тың тыңдап бірауық тұрды.

	– Қайы-ы-ы-ықшы-ы... – Дауыс дарияның арғы бетінен естіледі. Ерекең алақанымен маңдайын көлегейлеп арғы бетке қарап еді, бірақ ештеңені көре алмады.

	Ерекең тымағының бауын қайта байлап алып, қайықты қатты ырғап жіберіп, арғы бетке қарай есе жөнелді.

	Жел басылып келеді. Дария беті толқынданып жатқанмен, айта қаларлықтай кәрлі емес. Мұндай жағдайда арғы бетке өту – Ерсайын үшін қауіпсіз. Қауіпті болған күнде де біреу таң атпай денесін суыққа қарып, қайық шақырып, жан даусы шыға айқайлап тұрса, қалай шыдамақ. Ерекең қайықтың тұмсығын ағысқа қиғаштай бағыттап, асықпай бірқалыпты есіп келеді. «Түнде поездан түскен біреу болды-ау» деп ойлады өзінше. «Солай ғой. Бүгін қайыққа ертелеп келгенімнің өзі қандай абзал болған».

	Ол арғы бетке қанша үңіліп қараса да ештеңе көрінер емес...

	– Қайық-қ-шы-ы-ы!...

	Дауыс бұл жолы тіпті қатты шықты. Мынау айқайдың ауылға, тіпті одан да алысқа кетіп жатқандығына шәк жоқ. Ерекең тамағын кенеп, бір жөтеліп алып: «Ау-у-у–у!» деп бар даусымен айқайлап жібергенде су бетімен шағылысып, жел шуылына қосыла төңіректің бәрі «ау-у-у-у» деген алапат бір үнмен күңіреніп кетті.

	Жағаға таянғанда барып Ерекең қараңдап жүрген әлдекімдерді байқағандай болды. Әуелі біреу сияқтанып еді. Жақындай келе қайық күтушілердің екеу екенін және олардың әбден жаурағандықтан бір орында байыздап тұра алмай, олай-бұлай теңселіп жүргенін анық көрді.

	Қайық жағаға таяп келгенде өзіне телміре қарап тұрған екеуді қанша үңілсе де Ерекең танымады. Бар аңғарғаны: бірі еркек, бірі әйел екен. Сонан соң: «Кімсіңдер ей-й!» – деді қайық жиекке жақындай бергенде, қарлыға дауыстап.

	– Мен Абыт... Абытпын ғой, ата-ау.

	Ақ сары жүзді ұзын бойлы жігіт қайыққа қарай ентелей жүрді.

	– Абытың кім? Қай ауылдансың?

	– Ата-ау, Сандықбайдың баласымын ғой.

	– Сандықбайдың? Мына өзіміздің қортық Сандықбайдың ба?

	– Иә, иә, – деп басын изей беріп, ақсары жігіт күліп жіберді.

	– Ей, мына кәдімгі мылжың Сандықбайдың ба? – деп Ерекең қайықтан түсіп жатып, өзіне қарай қол алысқалы келе жатқан жігіттің жүзіне таңдана қарап тұрып қалды.

	– Ата-ау, ұмытып қалдың ба, Нұрсайын екеумізді қайықты ұрлап мінгеніміз үшін дарияны жағалап талай қуғаныңыз есіңізден шығып кеткен бе?

	– Е-е-е-е, – дегенде Ерекеңнің даусы қалтырап кетті. Абыттың өзіне созған қолын қатты қысып: – Қ-қайдан жүрсің?.. Сен өзің... – деп өзімен бойы деңгейлес тұрған ақсары жігіттің бас-аяғына шола көз тастады.

	– Алматыдан келеміз. Оқуымды бітіріп едім ғой. Сонан соң кемпір-шалға сәлем беріп дегендей.

	– Жөн-жөн, ал енді жүрейік. – Ерекең бүгежектеп қайыққа қарай бұрыла беріп анадай жерде селтиіп, өзі әбден жаурап тұрса да, бұларға күлімсірей қарап тұрған жас келіншекке көзі түсе беріп: – Анау кім еді? – деп Абытқа қайта бұрылды.

	– Келініңіз ғой.

	– Келініңіз ғой дейді-ей.

	Ерекеңнің бойы жылып, көңілі босап кеткендей болды.

	Үшеуі де қайыққа келіп жайғасты.

	– Ата, Құлекеңдердің үй-іші тегіс аманшылық па? Келіп-кетіп тұра ма?

	Шал Абыт жүзінен шын жанашырлық пен қалтқысыз мейірімді аңғарып:

	– Е-ее, – деп қойып, қайығын есе жөнелді. Құлеке деп отырғаны – Құлантай. Ол Ерсайынның немере інісі болатын. – Е-е ол менімен қатынаспай құдай ұрып па? Келіп-кетіп жүр...

	Арсың-гүрсің мінезі бар сол інісін есіне алып бір сәт жабығып қалды. Сонан соң көңілін аулап жанашырлық білдіріп отырған қарсы алдындағы ақсары жігітке шын риза болды.

	– Бәрекелде, қарағым, бәрекелде. – Шалдың еріндері дірілдеп кетті.

	Былтыр күзде «Алматыдағы балам үйленетін болды. Тойға барамыз», – деп Сандықбайдың елбіреп-желбіреп жүргенін бір көріп еді. Арада біраз уақыт өткен соң, «Сандықбай Алматыға барып қайтқан екен, құдай-ау, айтып тауыса алмай жыр етіп отыр. Келін бір мықтының қызы екен. Сандықбайды үйіне қонаққа шақырса, біздің Сәкеңнің басы айналып, құлап қала жаздапты, құдай салмасын-н.. үйі тола жиһаз... Сосын қабырғаларының бәрі айна көрінеді. Біздің Сәкең олай қараса да, бұлай қараса да, қарсы алдынан бір шал қайта-қайта шыға берген соң... құдай-ау, басы айналып, көзі бұлдырап кетіпті. Әйтеуір, құдасы мен құдағиы екі жақтап су бүркіп, әзер дегенде есін жиыпты» деп ауылдағы қуақы жігіттердің әңгіме етіп отырғанын естіген.

	«Енді, міне, келіні мен баласы ауылға келе жатыр. Не де болса бас-аяғы бір уыс болып жүріп Сандықбай да бәрімізден озды»... Қайықты жайымен есіп келе жатып Ерекең соны ойлады. Бала кезде талай рет бақыртып суға салып сабағанымда: «Ойбай, Ерсайын, көкетай, ағатай», – деп қақалып-шашалып жүретін Сандықбай еді. Ойпыр-р-ай, бұ жаманның бағы бар екен»...

	Ерекең қайықтың ернеуінен ұстап қатарласа отырған екеуге қызыға қарады.

	«Енді келін баласын көріп жаны қалмайды ғой. Байғұс-ай, елпеңдеп қалатын болды-ау. Бұ да бір тірліктің қызығы ғой. Несін айтасың, қызық қой, шіркін». Шал ақырын ғана күрсініп қойды.

	Осы Абытпен түйдей құрдас Нұрсайын деген ұлы бар еді. Бірақ әйелі Ақсары Нұрсайыннан өзге құрсақ көтермеді. Әлпештеп өсірген сол жалғыз ұлы есейіп жігіт болып қалған шақта дарияға кетіп өлді. Жалғызының күйігі себепші болды ма, үзіле-созыла ауырып жүрді де, осыдан бір жыл бұрын кемпірі де дүние салды.

	Үнсіз төмен қарап отырған Ерекең көз қиығымен дария бетінде ойнақшып жатқан толқындарға қарады. Қолы – ескекте, көңілі – ойда. Әйелі, баласы болған кездегі қызық күндерін ойлап кетті.

	– Ата-ау, кеп қалдық.

	Оның ойын Абыттың қуаныштан жарқылдап шыққан үні бөліп кетті. Келіншегімен екеуінің көздері арғы бетте. Жағаға таянғанын Ерекеңнің өзі де сезіп отырған. Сонда да болса Абыттың қуанышты үніне орай басын изеп қойды. Адамдардың шадыман қуанышын бет-жүзіне қарап қана емес, ту сыртынан қарап тұрып та әбден аңғаруға болады екен-ау. Қайықтың ернеуінен мықтап ұстаған күйі, бірде басын кекшите көтеріп, жағалауға, одан әрі селдір өскен жиде ағаштарының ара-арасынан бұлдырай көрініп тұрған ауылға, біресе шашы желбіреген басын тұқырта төмендегі толқындарға қарап, енді бірде тізесін бүгіп қана отырған күйі осы бір сапарына толқу мен таңдану аралас қобалжу қалыпта, айналасындағы бар дүниеге монтия қарап отырған келіншегіне оқта-текте бұрылып, жапт-жұлт еткен көздерімен мейірімін төге қараған кейпінен-ақ Абыт жүрегіндегі алып-ұшқан мол қуанышты Ерекең жақсы байқады.

	«Қайтсін-ай, сағынған шығар. Бойы бір тұтам болып құлдырап жүрген жаман әкесін сағынған болар. Оңай ма? Оның үстіне келінді әкеле жатыр ғой...

	Шіркін-ай, әке-шешесінің не жаны қалады десеңші»...

	Қайықтың тұмсығы жағаға тіреле бергенде-ақ Абыт секіріп түсті. Сонан соң қайықтың шынжырынан ұстап жағаға тартып болған соң, пальтосының жеңінен суық сорып, тоңған саусақтары әзер көрініп тұрған қолын ұмсына берген келіншегін демеп түсіріп алды. Ерекең қалбақтап чемодандарын көтеріп жүр. Бір кезде Ерекең Абыттың:

	«Ата-ау, сіз де үйге бірге жүріңіз», – дегеніне іші еріп кеткендей болды. Ерекең үндеген жоқ. Екі қолымен сары тонның сыртынан қапсыра буған белбеуін сипалаған күйі бір сәт үнсіз қалып, сонан соң жүзін ақырын Абытқа ғана бұрып: «Өздерің барыңдар, – дей беріп, тағы да жұмсақтау үнмен, тіпті көңілі босаған қалыпта, – бара беріңдер, қарақтарым», – дегенді қоса айтып, өзі қайықтың екінші тұмсығына сырт айналып бір нәрсені шұқылап кетті. Сонан соң Абыттар ұзап кеткенше соңдарынан қарап тұрды. Сол күні-ақ «Алматыдан Сандықбайдың баласы келіпті. Оқуын бітірген екен. Алматының өзінде дөкей болып қалыпты. Ойпыр-ай, келіні де келін-ақ екен, үріп ауызға салғандай.

	Сандықбай той жасайын деп жатыр» деген хабар Ерекеңнің құлағына тиді. Тойға шақырушы да келді. Бірақ ол барған жоқ.

	Бұрын да томаға-тұйық осы бір жан кемпірінен, баласынан айрылғалы көпшіліктен жырақталып қалды. Бар айналдыратыны да, ермегі де – қайық. Әлдеқалай себеп болмаса үйінен де ұзап шыға бермейді. Қырда мал бағып, жұмысбасты боп жүрсе де әрдайым Құлантай соғып тұрады. Осыдан бір жеті бұрын ғана сонау Қаратау етегінен «Хал-жайыңды біле кетейін» деп келіп кеткен. Аман-саулықтан өзге де көңіліне түйгені бар екен. «Осы сіз не бітіріп, не бағып отырсыз осында?» деп тиісе келді. «Жоқ болса бірсәрі. ІІІүкір, әзір артыңда қалқайып мен жүрмін ғой. Перзентті саған бермесе, маған берді құдай. Отырсаң етті, солардың ортасында... Ерекесі-ау, бұл не отырыс, дарияның жағасында жападан-жалғыз үй. Үйіңізге қарай тышқан жорғаламайды екен. Намысым келеді... Көшіріп алып кетем. Күні ертең жүгіңді машинаға салам...» – деді қыза-қыза келіп.

	Ерекең домбырасын ақырын ғана шертіп отырып, інісін үнсіз тыңдады. Жауап берген жоқ. Ақкөңіл, қызба інісі жыларман болған сәтте ғана домбырасын қабырғаға сүйеп қойып, күрсінді. Күрсінді де, жүзін төмен салған күйі отырып: «Үйреніп қалып ем. Бұл кәсіп қаныма сіңді ғой, дариясыз күнім не болар дейсің?» – деп өзінше ақырын ғана айтса да, аузынан жалын қоса шыққандай болды. Көзіне жас үйірілді. Құлантай қоңыр барқытпен тысталған жастықты шынтақтаған күйі, теріс аунап жатты. Одан әрі екеуі де бір-біріне ләм деп үн қатқан жоқ. Құлантай сол қалпында жата берді. Не ойлап жатқанын кім білсін – ол сол күйі ұйықтап кетті. Түйе жүн шекпеніне оранған күйі Ерекең де бірауық отырған соң қалғи бастады. Ертеңіне Құлантай қоштасып, аттанып кетті. Түндегі әңгімені қайта қозғаған жоқ. Жүзінен өкпе ізі тарқамай аттанды.

	Соңғы күндері қара суық жел күшейіп, дарияның беті алай-дүлей дауыл болып кеткендіктен, Ерекең «Қайықты әзір суға салуға болмас» деп ұйғарып, бірақ одан айналшықтап ұзап та кетпей, отын үшін күйген жиделерді кесіп жүрді. Араға алты күн салып, жетінші күн дегенде келін-баласын ертіп дария жағасына Сандықбай келді. Басына киген түлкі тымағының бауын тарта буып, қолына ұстаған чемоданы жерге тиер-тимес болып, өзгелерден оқ бойы алда келе жатқан бір тұтам сары шалды Ерекең алыстан таныды. Балтасын күйген жиденің түбіріне сілтеп қалды да, қайта суырмастан кері бұрылып қайығына қарай жүрді. Дарияның беті әлі де алай-түлей. «Дәл осындай күні арғы бетке өте қоюдың жөні қалай болар екен» дегендей самарқау пішінде екі қолын беліне ұстап, Ерекең салғырттау аяңдап келе жатқан. Иегіндегі бір уыс сақалы шошаң-шошаң етіп Сандықбай сөйлеп келеді.

	– Әй, жаман қайықшы, түнеугүні балам мен келінімді қайықпен өткізіп салыпсың. Көп жаса... Ал енді тойыма бармағаның не? Әй, ол қай қырың сенің... Ана жылы Жәпекбайымның тойына да бармап ең... Сандықбай бұл тәлкегіңді көтере алмас! – Кәдімгідей-ақ бұрқылдап тұр. Желге қарсы жүріп келгендіктен, чемодан ұстаған қолы, беті қызарып кетіпті.

	Жүгін қоя сала қолын үргіштеп:

	– Ойпырмай, мына күннің көктемде құтырғаны несі. Құдайдың өзі жол берсін, Ереке-ау, біздің балдар Алматыға жол тартты, – дей бергенде Ерекең сөзін бөліп жіберіп, шиедей болып қызарып кеткен саусақтарынан ұстай алды.

	– Әуелі қолыңды бер.

	Даусы қатқылдау шыққан соң ба:

	– Ойбай-ау, мені құдай ұрып, жаурап қалыппын ғой, – деп Сандықбай икемге келіңкіремей тұрған қолын Ерекеңе ұсынды.

	– Ойпырмай, мына кәрзіңкеге біздің кемпір тас салған шығар. Әгәрі бар ғой, Ереке-ау, жеті атасынан бері тергеп сыбайтын едім.

	Сандықбай Ерсайынға оқтын-оқтын қарап қойып, сөйлеп жүр.

	– Ойпырмай, мен мына күніңнен қорқайын дедім. Ал, енді маған салса, сол Алматыға жаз шықпай жібермес едім.

	«Жұмысқа тұрып қойдым. Зәкүн көтермейді» дейді. О, бүйткен зәкүн-мәкүніңді... – Қызып кетіп, Сандықбай баласы мен келінінің жанына тақап қалғанын байқамай қалды. Ту сыртында атасының аузынан әбестеу шығып кеткен соңғы сөзіне ұялып, сырт айналып төменшіктеп тұрған келінін көріп барып сасқалақтап, жүзін теріс бұрған күйі бір тұтам сақалын сипай берді. Сосын дарияны жаңа көргендей: – Япырмай, дария бүгін тасып жатыр екен-ау, – деп қойды.

	– Тасып жатқан жоқ. Сен жөндеп қара, дария қайтып жатқан шығар, – Ерекең шыдай алмай кеңк-кеңк етіп күліп жіберді.

	– Әйтеуір, атасының құны қалғандай тап біздің Абытжандар жүретін күні сапырылысып жатыр ғой, – деп Сандықбай сырт айналып кетті. Сандықбайдың сөзіне Ерекеңмен қосыла келіні мен баласы да күлді.

	Үшеуі келіп қайыққа жайғасқанда, күн түстікке таяп қалған. Жел бірте-бірте күшейе түсіп, толқындары арс-гүрс етіп, алысып жатқан дарияның мазасыз қалпын біле тұра Ерекең әлгілерді өткізбей қалуға дәті жеткен жоқ.

	«Паромның тросы үзіліп кетіпті» деген хабарды ол кеше естіген. Бұл маңда өзінің қайығынан өзге дария бетінде қалт етер қатынастың жоғын біледі. Сондықтан басқаша ойлар мұршасы да болған жоқ.

	Ерекең аласұрып жатқан толқындарға қарай қайығын есе жөнелгенде, қайық жел екпінімен ықтап үйірілген күйі көбіктеніп жатқан толқындар арасынан бір-ақ шықты.

	Арғы бетке жеткенше көп ықтап кететінін Ерекең әуелден-ақ сезген. Дәл мынадай күнде аман-есен өтіп алса, ықтау деген сөз емес.

	Жағада жалғыз қалған Сандықбай, қайық алғаш жел екпінімен зырғып бара жатқанда: «О, пәлі-ей, – деп Ерсайынға риза боп тұрса да, жан-жағынан соққылаған толқындар екпінімен қайықтың бір оңға, бір солға бұлт-бұлт ете қалғанын көргенде көзі шарасынан шығардай боп: – О, то-о-ба-а...» – деген күйі аузы ашылып тұрып қалды. Қайықтың сол жақ қырымен аунап бара жатқанын көрген Сандықбай сасып: «Құрыды деген осы екен» деп ойлаған. Әлден уақытта барып қайықтың толқын арасынан шайқалақтап бара жатқанын көргенде барып: «О, құдай-ай, бар екенсіңдер-ау, ақсарбас», – деп дарияның жиегіне қарай ентелей түсті. Сонан соң аз-кем уақыт адасып қалып, қайықты тағы бір көзі шалғанда, оның үстіндегі адам үшеу емес, екеу сияқтанып, тіпті біреу-ақ болып көрінген соң:

	«Әй, қақпас, мынау балаларды құртқан ба әй, ойбай-ай», – деп Ерсайынды сөгіп те жіберді.

	Аздан соң тағы қайықтың үстіндегілер үшеу боп көрінгенде әлгінде артықтау кеткеніне ыңғайсызданғандай: «Ой, көз болмай, без болып кеткір-әй», – деп тоңып, әрең икемге келіп тұрған қолымен көзін қатты-қатты уқалап жатты.

	Қайық арғы бетке жақындағанда көрінбей кетті. Тіпті Сандықбай қанша іздесе де таба алмады. Арс-гүрс етіп ала-сұрып жатқан толқындар. Солардың аласапыран сарыны. Сандықбай көзін қайта-қайта уқалады. Тіпті, басынан тымағын жұлып алды. Көрінбейді...

	«Батқан екен, – деді ол осы ойынан өзі де қатты шошынып, – аһа, батты, ойбай-ай, батып кетті-ау, болмаса қалай көрінбей кетті», – деп күбірлеген күйі олай-бұлай күйгелектене теңселіп жүріп, өзінің су кешіп кеткенін байқаған жоқ.

	«Ойбай-ай, батты-ау!... О, көріңде өкіргір, Ерсайын, ой-бай-й-ай... – Оның көзі сонау тұста қыбырлап жүрген әлдекімдерді көрді. Сол қолымен маңдайын көлегейлеп, аңыра қарап, бір сәт тұрды да ол: – Әлгілер ғой, – деп күбір етті. – Иә, солар ғой, ойы-пыр-рой, өздері қалай ықтаған әй. Мәссаға-аан... – жүзі жылып кетті. Өзін әлгінде ғана теңселтіп жіберген үрейден құтылып, бойы жеңіліп қалды. – Ой, ерің! – деп қалды бір сәтте өзін-өзі ұстай алмай. Бұл – Ерсайынға айтқаны. – Ой, ерің-ай, қалай өзі-а, мінеки, сабаз». Басына тымағын оңдап киіп алып, дария жиегіндегі жарқабақтың басына шықты. Жел тіпті үдеп, өзінің тым жаурап қалғанын енді сезейін деді. Әр жерінен жамалып, нарпосы оңып кеткен ескі тонын қаудыр-қаудыр еткізіп қайта киіп, буынып алды да, тағы әлгілерге қарады.

	Екеуі әрі ұзап кетіп, жалғыз тұлға қорбаңдап қайық жанында жүр екен...

	«Кетті, аман-есен кетті, әйтеуір» деп ойлады ол ары қарай ұзап бара жатқан екеуге қарап тұрып. Сосын Ерекеңе қарайлағысы келді де артынша «Ерекең өзі-ақ жетеді ғой» деген ой сап ете қалды. «Иә, ол жетеді ғой, құдай-ау, не көрмеген Ерсайын ол. Алланың өзі жар болсын»... Осы ойын өзі құптай түсіп, кетуге ыңғайланды. Ақыры кері бұрылып ауылға қарай жүрді. Жүріп келе жатып, бұрылып, алай-түлей боп сапырылысып жатқан толқындарды, әлі де арғы бетте қараңдап жүрген Ерсайынды көрді. Арылдап кеп соққан қатты жел өзін теңселтіп те жібергендей болды. «О, т-то-оба», – деді Сандықбай күбірлеп. Бойын үрей билегендей. «Осындай күні де адам дариядан өтеді, ә. Өтем дейді-і. Ойпыр-ай, мына Ерсайын неткен жүрек жұтқан...»

	Арқасынан соққан желдің екпінімен ол алға қарай емпеңдеп, ентелей жүрді.

	Жел арылдап, қатты соққан сәттерде тонының етегі делеңдеп, жүгіріп алады. Енді ол Ерсайынды ойлаған жоқ. Мына желден уайым жеді. «Япырмай, бет алды қуып әкетпесе неғылсын. Құдай оңдап, аман-сау жетсем-ау...» Ол желмен бірге қалбалақтап жүгіріп келеді.

	* * *

	Ерсайын Абыттар кетіп қалған соң да жағада ұзақ жүрді. Қайығының суын төкті. Арқасын жел өтіне беріп отырып, бірауық тыныстап, насыбайын атты. Желдің бұрынғыдан да қатая түскендігін сезіп отыр. Дария толқынданып кетті. Ерекең соның бәрін іштен бағдарлап, арғы бетке қайтып өту жөніндегі кесімін біржола бекітіп, асығыс орнынан тұрды. Таңдайындағы насыбайын түкіріп тастап, мұздай алақанымен аузын жүре сипады.

	Қайықтың үстінде талтайып тұра қалған күйі ескекті жағаға тірей бергенде-ақ, қайық жайлап қозғалып, сонан жел екпінімен шайқалақтаған күйі қаңғалақ ойнай жөнелді. Бұл жолы да ықтап кететінін қайықшы білген. Бірақ онша қауіптене қойған жоқ. Аман-есен шығуды ғана ойлады. Дарияның қатты толқынданып жатқан осы қалпының тым қауіпті екендігін сезіп келеді. Әу баста жел осылай барған сайын құтырына түседі деп ойламаған еді. Ерекең мұндай толқында да қайықпен жолға шығатын. Ол ертеректе еді. Онда қылшылдаған жас болатын. Өйтпесіне өзгелер де қоймайтын. Сонан соң ол кезде қызық сияқты ма, қалай. Дауыл дегенің сөз емес еді. Не де болса тепсініп тұрған сол кез... О, ш-шіркін-н!

	Қайық шайқалақтаған күйі үлкен толқындар арасынан бір-ақ шықты. Жел үстем болып кетті. Шал ыққа қарай бұрыла берген қайықтың тұмсығын жел өтіне бұрып, әуреленумен болды. Ернеуге қатты соғылған толқын тамшылары үстіне шашырап, кейде шалп-шалп етіп құйылып жатты. Қайық Ерекеңнен гөрі толқын ырқына көбірек бағынып, бұлт-бұлт етіп бір оңға, бір солға ауытқып, кейде шыр көбелек айналып ойнақшып келеді. Желқайық болса тайтаңдап жүріп әлдеқашан-ақ шаруасы бітер еді.

	«Қайықты үлкен етіп жасатқаным қандай абзал болған.

	«Ерсайын-ау, қайығыңды бұдан көрі үлкенірек етіп жасатсаңшы», – дегендер енді көрсе ғой. «Қатының, балаң, үшеуің есетін шығарсыңдар» деуші еді... Бірақ жалғыз өзім естім мен. Не десе о десін... Мен өзім-ақ»... Шалдың ойын қатты толқын бөліп жіберді. Қайық сол жағына қиқаң етіп, қатты қисайып барып, тағы да шайқалақтап түзеліп кетті. Ерекең сасайын деді. Есуді бір сәт доғарып, оң жағына қарап еді. Қайыққа қарай сарылдап келе жатқан толқындардың әлденеше легін көрді. Қайықтың іші толып барады. «Енді бітермін... Бітпесем де бітер сәт тақау шығар» деп ойлады шал. «Бәрібір жете алмаймын. Мына көлкіген сумен қазір-ақ батамын». Шал жан-жағына қарап өзінің өлі дарияның қақ ортасында жүргенін сезді.

	Ол енді ескекті қоя салып, ернеуі қабысқан үлкен қалайы тостақпен су төгуге кірісті. Сөйткенше болған жоқ өзі қауіп қылған толқындардың алғашқы легі келіп жетті. Сар-р-р етіп ұрған толқын қатты көтеріліп, қайықты да, шалды да көміп кетті.

	Шал шайқалақтаған қайық үстінде өзі де теңселіп тұрып, суын төге берді. Тостақты бүре ұстаған күйі, қайықтың бел ортасынан келген суды іліп алып, ернеуінен асыра лақ-лақ төгіп жатыр. Оның еңбегі еш болуға айналды... Сар-р-гүр-р еткен екі-үш толқын легі қабат келіп соққанда, қайық бір бүйірінен көтеріліп кетті. Онсыз да қалт-құлт етіп әрең тұрғандықтан, тағы бір соққан толқынның екпінімен қайық аударылып түсті.

	Әдепкіде шым батып кеткен шал қарманып жүріп су бетіне әзер шықты. Үстіндегі ауыр киімдер бойына су тартқан соң, қорғасын артқандай-ақ денесін төмен тартып барады. «Енді жағаға жетуім мүмкін емес. Біткен жерім осы шығар...» ...Үміті кесіліп, бар болғаны оңы мен солын қармап жүрген Ерекеңнің қолына қатты бір нәрсе тигендей болды. Сол қатты нәрсеге қарай ұмтылып, қармана бергенде, сарылдап соққан толқын екпінімен су бетіне, қайығының үстіне бос салып жүретін жалпақ тақтайы шыға келгені. Шал жандәрмен халде екі қолын созып, тақтайдың бір шетінен ұстай алды. Үміт оты қайта тұтанды. Енді қашан болса да, әйтеуір, бір жерден жағаға аман-есен шығарына шүбәсі жоқ. Тақтайдың дәл орта тұсынан қолымен қапсыра ұстап, толқындардың айдаған жағына қарай қалқып бара жатты...

	* * *

	Осы оқиғадан кейін Ерекең бірден мұрттай ұшып, төсек тартып жатып қалды. Денесі күйіп-жанып, басын көтерген жоқ. «Осы науқасымның ақыры не болар екен», – деп оңаша үйде шал өзіне-өзі налып жатқанда қырдан Құлантай келді. Ауырып қалғанын естіп, біржола көшіріп ала кетуге машина әкеліпті. Ерекең оған қарсы бола қойған жоқ. Қайта:

	«Жапырайған жалғыз үйде көрер күнім қалай болар екен», – деп уайым жеп жатқан қарт інісі келгенде қамығып, бірауық жылап алды.

	Інісінің үйіне келген соң да төсек тартып көп жатты. Құлантайдың шакыртуымен келген дәрігердің берген дәрісінің де пәлендей шипасы болмады. Бұрын-соңды Ерекенің сүріне құлағаны осы еді.

	Арада екі ай өткенде барып, Ерекең айыға бастады. Тіпті таяққа сүйеніп, сыртқа кіріп-шығатындай халге жетті.

	Бұл кезде күн әбден жылынып, тау етегінің көк шалғыны ат тұяғынан келіп қалған шақ еді. Құлантайдың өзінен аумай қалған қара домалақ баласын ертіп, Ерекең үй сыртындағы қыр басына шығады. Сөйтіп, көктемнің қызулы шуағына арқасын беріп отырып, маңдайын алақанымен қалқалап, Сыр жаққа ұзақ қарайды. Алыстан көрінген ақ сағымға «осы дария ма екен?» деп үздіге көзін тігеді. Шалдың екі ай бойы меңдеген ауруынан бөтен, жүрегін шымылдатып, өзегін тіліп бара жатқан бір дерті бар. Ол – қайығының суға кетуі. Қайығын жұтқан дарияға ашулы сияқты. Айыққалы қайығын ойлай бастады да: «Қой, жанымның қалғанына шүкіршілік етейін», – деп шал өзін тоқтатпақ боп әлденеше бекінсе де, ақыры, сол ой жатса да, тұрса да маза бермей қойып еді.

	Бір-екі рет түсіне кірді. Кәдімгі өңіндегідей, ескектерін ұстап, жарық-жарығына қарамай құйып, тұмсығынан суға қарай итеріп жүреді. Содан соң әлдеқалай дауыл басталып, қайық толқындар арасына бір батып, бір шығып, шайқалақтап жүреді де, көзден таса болады. Ерекең ұзақ қарайды. Тіпті дарияға сүңгіп жүріп іздейді. Бірақ таба алмайды. Таба алмаған соң қатты қапа болып, түсінен мұңайып оянады.

	Осы бір азапты уайым қатты меңдегендіктен де, екі ай ішінде өзі де жүдеп кетті. Өз көңіліне де солай. Бәз баяғы мығым, ширақ қимылы адыра қалып, өзін кәдімгі қаудыраған шалдай сезінеді. «Әлі арыла қоймаған аурудыкі болар, әлі-ақ қуаттанып, күшіме енермін», – деп өзін-өзі жұбатып та қояды.

	Соңғы кезде ауылын әбден сағынды. «Сыр жақтан пәленше келген екен» деп Құлантай бірдеңе айта қалса-ақ құлағын тіге қояды. Суға кеткен қайығының дерегі шыға ма десе, ол туралы ләм демейді. Басқа бір Ерекеңе керексіз жайларды сөз етеді. «Біздің қайық туралы сыбыс жоқ па?» деп сұрауға батылы бармайды.

	Бір күні құдай айдап Сандықбайдың келмесі бар ма? Астында көк есегі. Күн шыжып тұрса да, басына тымақ киіп алыпты. Тымағының бауы желп-желп етіп, жыңғыл таяқпен көк есекті сабап келеді.

	Үй жанында мәсісінің сөгілген жерін көктеп отырған Ерекең Сандықбайды анадайдан танып, қуанғандығын жасыра алмай, күлімсіреген қалпы алдынан шықты. Емен-жарқын амандасып, тіпті қолтығынан сүйеп есегінен түсіріп алды.

	Сандықбай сол күні түнімен сөйледі. Әбден іші толып қалған екен. Ала сиыры ферманың тауға айдаған сиырларына қосылып, соны іздеп шыққанынан бастап, Ерсайын кеткелі ауылдың қанша әйелі босанып, кімдердің қыз ұзатып, той жасағанын түп-түгел тізіп шықты. Ерекеңнің қайығы туралы сөз болмады. «Дарияның түбіне көміліп қалған ғой. Болмаса менің құлағыма сыбыс тиер еді» деді Ерекең іштей мұңайып, Сандықбайдың одан арғы сөзін селсоқ қана тыңдап отырды. Ақыры, Сандықбай қайдағы жоқты айтып, лағып кетті.

	– Құдай-ау, бүгін мына Жаңақорғанның тұсындағы көпірден өтіп ем, өзі рақат екен ғой. Екі трактор қатар өтер өзінен. Қайық, қайық деп біз әшейін әуре боп жүр екенбіз. Қайығыңның бір тиындық қадірі қалмапты ғой. Кәсіп болған соң қайтсін... Мына Ерекеңдікі де әйтеуір бір әурешілік қой...

	Осы тұста Ерекең шыдай алмай:

	– Тәйт-әй! – деп жастықтан басын жұлып алды. – Оттаған неме...

	Сандықбай оқыс дауыстан әуелі селк ете қалып, бір сәт үнсіз отырды, сосын сақалын шошаңдата қайта сөйлеп кетті.

	– Ойбай, мені әлгі көпірден өтіп келе жатқандағы басымның айналғанын айтайын десем. Ойпырмай, бар ғой... Ерекесі-ау, көзімді тарс жұмып алып, әйтеуір есегімді итіне беріппін. Өйткен көпірі құрсын!..

	– Тәйт деймін енді! – Ерекеңнің даусы қатқыл шықты.

	Сандықбай енді жым болды. Құлантай әйелімен екеуі шалдың шын ашуланғанын сезіп, енді абыржи бастады.

	Ерсайынның жүзі түтігіп кеткен.

	«Қайығымнан айырылсам сенің... сенің ит балаң мен келініңді өткізем деп айырылдым. Қанша аурудың азабын тарттым. Қасіретіме қасірет, дертіме дерт қосуға себеп болған екен, қайығымның суға кетуі.

	Мені риза етер, жұбатар сенің орның еді. Саған жақсылық жасаймын деп, жүрегіме тағы бір жара салыппын. Ендеше өле-өлгенше де бітер-бітпес сол жарамның аузын аша түсер қай орның бар еді. Сөйлер сөзің, жығылар орнын білмеген бейбақ...» Алқымына тығылған ашудан Ерекең көп түйткіл сөздің бірін айтқан жоқ. Айтуға болмайтын, тұрмайтын болған соң, шал күйіп кетіп, қатты түйілген жұдырығын құрақ көрпешенің үстіне тіреп, орнынан тұра берді. Калошының сірісін баса киген күйі сыртқа шықты.

	Жазғы түн жап-жарық екен. Ай тас төбеде тұр. Ерекең суланған көзін сәлдесінің бір ұшымен сүрте сақалын тарамдаған күйі үйдің сырт жағына шықты.

	Жазғы түннің жайлылығы, жарықтығы, сары жез табақтай дөп-дөңгелек боп тұрған айдың әсемдігі – бәрі де шалдың алай-дүлей боп тұрған сезім дүниесіне ешқандай әсер ете алмады.

	Желбегей жамылып шыққан шапанның жеңіне қолын сұғынып, үйден тіпті ұзап кетіп жалғыз өзі көп жүрді. Ашуы басылып, сабасына түсейін деді.

	«Со неменің айтқанының жаны бар ма, қалай? Ала-мойнағым әр үйдің сүйегін кеміріп сүмеңдеп жүр. Қайығым суға кетті. Ауырдым. «Қайықтан айырылғаның қиын болған екен. Енді қайтеміз» деген бір пенде бар ма? Құдай біледі... жоқ.. Бұйырмасын... Әншейін әурешілік. Ендігі тірлігімнің бәрі бейпайда..» Өзінің осы бір ойына шал қатты жәбірленіп, қамығып қалды.

	«Не бар енді. Менің қандай қызығым қалды?» Шалдың көзінен жас ыршып кетті. Әп-сәтте кеудесін мұңға толтырып кеткен осы бір ойларына қарсы тұрар бойында ешқандай сезім, қуат болмағандығына қатты опынды.

	Еңсесі түскен қалпында киіз үйге кіргенде, өзгелер жатып қалыпты. Өзіне үйреншікті ірге жақтағы төсекке шешінбестен қисая кетті.

	Дәл жанынан Сандықбайдың қорылы естіледі. «Ұйқысын-ай мынаның. Тәңір алғыр!..» Ерсайын қараңғы үйден ештеңе көрінбесе де, қорыл естілген жаққа немқұрайды құлақ түріп, теріс аунап жатты.

	Көпке дейін Ерекең көз іліндіре алған жоқ.

	* * *

	Таңертең күндегі әдетінше қараүйдің төр жағына көк ала дастарқан жайылып, қожылдаған самаурын кірді. Үй ішіндегілердің жүзінен түндегі реніш белгісі әлі арылмапты. Шиқылдақ қоянға таласқан екі баланың даусы мен самаурынның қожылынан өзге дыбыс жоқ. Ерекең келіні тігіп берген барқыт шапанын қымтана киіп, төр алдында жүзі сұп-сұр боп, бедірейген күйі іргеге тұтқан шидің саңылауынан сыртқа қарай телміріп қапты.

	«Ау, бұлар неге үндемейді?» дегендей: әуелі жан-жағына жалтақтай қарап, әлденені күткендей күйде отырған Сандықбай сәлден соң өзгелердің ығына есіп, шәйін үнсіз ұрттай берді. Әйелінен сәл жоғарылау жастықта жантайып жатқан Құлантай әлденені сөз етіп, үй-ішінің осы бір үнсіздігін бұзғысы келсе де, ағасының қатқыл жүзіне қайта-қайта қарап қойып, абдырап отырды да, ақыры осы бір ниетін бір-екі жөтелумен ғана тындырды.

	Ерекең шәйді самарқау ішті. Қант та тістеген жоқ. Туралған таба нанның жақсы піскен, жұмсақтау жерлерін Бүбі өзіне қарай итере берген соң, келіннің ықыласына шын риза болып, әлде тәбеті шапқандықтан ба, бір жапырақ нанды түгел тауысып, сүт қатқан қою шәйдің үш кесесін ішті.

	Інісі мен келінінің жүзіне кезек көз тастай отырып, әуелі бір-екі жөтеліп алды да:

	– Мен бүгін қойға барайын, – деп орнынан қозғалақтап қойып, сөзді өзі бастады.

	Ағасының бұл сөзі «Мен енді сенің қойыңды бағайын. Одан өзге нем қалды?» дегендей естілді де, қарттың оқыс мінезі секем алғызып: «Осының арты не болар екен?» деп артын бағып, Құлантай кесесін дастарқан жиегіне төңкеріп, үнсіз қалды.

	Ерекеңе тура қарауға батылы жетпеді. Жауабын кешіктірсем, тағы жазықты болам ба деп, «барыңыз» дегендей басын изеді. Ерекең орнынан тұрып, есікке қарай беттеді.

	Ерекең қой бағуға соншалық ынтыққан жоқ-ты. Ол тек күнұзақ өзінше оңаша жүруді аңсаған. Бұрын да үйге сыймай, кейде ана кішкенелермен оны-мұны сөз етіп, кәдімгідей солармен егесіп қалатын сәттерде-ақ ол өзінің үйкүшік боп жүрген қалпына аса наразы-тын. Әрі баяғы қайық есіп, дария жағалап жүретін кездеріндей емес, өз көңіліне қуаты азая бастаған сияқты. Қайықты еркіне қоймай ескенде әлі де тау қопарардай сезінуші еді өзін. Бақса енді үй маңынан ұзай алмайтын қаудыраған шал бопты. Тіпті, ендігі тіршілігінің лайығы да осы ғана секілді. Ерекең өзіне-өзі қатты назаланады. Кейде Сыр жаққа қаңғып кетіп қалғысы келеді. Жападан-жалғыз жүріп қой бақсам ба екен дейді. Бірақ онысын Құлантайға батып айта алмайтын.

	Торы дөненге мінген бойда Ерекең малдың өрген бағытына қарай шоқыта жөнелді. Бұрын-соңды көп мінбегендіктен де аттың желісімен бірге қопаңдап, көпке дейін отырысы үйлеспей қойды. Бір қырдан асып, екінші қырдың бетінде қаптап бара жатқан қой соңына жеткен соң барып, ат басын тежеңкіреп жайлап жүрді.

	Қойдың о шетіне бір, бұ шетіне бір шықты. Сонан соң «Бұ немелердің жүрісі өнетін емес қой» деп бытырап, әр жерде жайылып жүрген қойларды ысқырып айдай бастады.

	Ерекең бұрын қой бағып көрген емес. Соғыс біткенше маңдайына тышқақ лақ бітпепті. Соңғы кездері едәуір тұяқ жиналып еді. Бірақ жеке малдың кезегін көбіне кемпірі марқұм өткізетін. Баласы мен кемпірі бірінің ізін бірі қуа дүниеден кетіп, тірлігінің қиюы қашқан соң-ақ бар малын Құлантай айдап кеткен. Енді ойлап қараса, жалғыз өзі омалып қалған шалды өз қолына біржола келтірудегі інісінің о да бір амалы екен-ау. Бірақ «Малым кетті-ау сонда... Енді өзім де барайын» дейтін Ерсайын болған жоқ. Ойына кіріп шықпайды.

	Ерекең малды тағы бір қырдан асырған соң, айдауды доғарды. Атының жүре жайылғанын аңғарып ауыздығын алды.

	Түс ауғанша Ерекең зеріген жоқ.

	Өзі туралы да ойлап қояды. «Осылай қой бағып Құлантайдыкінде жүре берсем... Қайығымның енді сол күйі құрығаны ғой. Ерсайын қайығы суға кеткен соң, қойшы болыпты деп жұрт күледі-ау!.. Ендігі тірлігімнің бәрі күлкілі болып бара ма, қалай» деген ойлар шалды мазалай берді. «Жоқ, оралуым керек. Солай еткенім дұрыс. Бәлкім, қайығым табылып қалар. Табылмаса дария жағалап, салға мініп-ақ... Жо-жоқ...» Шал тағы да өз ойынан өзі үркіп кетті. «Мен оған, сірә, көне алман. Керек болса жаңадан қайық шабам. Аһа, кәдімгі қайық». Жаңа қайық туралы ойлай бастағанда-ақ, жүзі жадырап, көздері нұрланып кеткендей болды. Ұстап отырған шылбырды босата беріп, белбеуін, омырауын сипап келе еті қаша бастаған саусақтары мен сақалын тарамдап қойды. «Жаңадан қайық шабамын». Шал өзінің қалай күбірлеп кеткенін де аңдаған жоқ. «Осы ниетім бек дұрыс болды-ау! Құдайға шүкір, оған шамам жетеді. Құдай-ау, соның өзі тіпті шалдардың жұмысы емес пе?» – деп бекінді.

	«Алып бара жатқан ұсталығым жоқ. Әйткенмен, ана Базарбек ұста көмектесер. Е-ее, оған сөз жоқ. Сақалынан сүйреп алып келермін ол тазды. Басы айнадай боп, оха-ха-қа-аа». Дәл қазір сол Базарбек таз қарсы алдында отырғандай Ерекең селкілдеп күліп алды.

	«Көмектеспей отыра алмас ол таз. Отырсыншы. Желкесіндегі ана бес тал шашын біреулеп жұлайын. Ө-өө –

	...а-ха-ха-а-а...»

	Шалдың осы жолы рақаттана күлгендігі соншалық, жайбарақат жайылып келе жатқан аты танауын пырылдата, басын шұлғи көтере беріп, құлағын қайшылап қойды.

	Осыдан кейін-ақ шал көңілі алаңдаумен болды. Тоғайдан ағашты қалай шабатынын, оларды қалай жонып, иетінін, Базарбек ұстамен қалай әзілдесетініне дейін ойлады. Ақыры «Қайтуым керек, осы жұмысыма түпкілікті кіріскенім дұрыс» деген ой көңіліне біржола орнығып алды.

	Сонан соң-ақ тап осы бүгінгі түннен сол ісіне кірісетіндей ымырт үйірілуін тағатсыз күтіп, жусан мен ебелектен тұмсығын көтерместен жайылып жүрген малдың басын ауылға қарай қайтарумен болды. «Тап ертең жол жүремін. Жұрт не десе, о десін. Мейлі!?. Қайықтың бір тиындық құны қалмапты деді-ау Сандықбай. Көрсетермін әлі!.. «Ереке, арғы бетке өткізіп салшы» дегізермін». Өзін осындай көңілді ойлар билегендіктен шал күлімдей жүріп, күн көзіне қайта-қайта қарай берді. Енді оған малды ауылға тезірек жеткізу де уайым болды. «Не деген жүрісі өнбейтін мал еді. Құмырсқадай қыбырлап... Іші пыспай осылардың соңынан еріп жүретіндерін айтам-ау! Қой бағамын деп осыны да амал тұтатынын қайтерсің, түге!»

	Ол атын қамшының астына алып, малдың о шеті мен бұл шетіне шапқылап, әлі де үйге дейін үш-төрт қыр бар екенін есіне түсірген сәтте айқайлап, шу-шулеуін үдете түсті.

	«Бұлардың өзіне салса, таңға дейін жетпес. Сосын осылардың соңында жүрсек екен ғой қалғып-мүлгіп. Құдай-ау, қайық ескен дегенің қандай рақат еді. Шаршасаң жағаға байлап, үйіңе кете беретін». Осы оймен шал малды ауылға қарай асығып айдаумен болды.

	Ақыры күн батпай-ақ Ерекең малды ауылдың сыртына қуып әкелді.

	Шалдың бұл қылығы кешегі ашуынан әлі арылмағандықтан деп ұйғарған Құлантай не де болса іштей тынып, құрығын сүйреткен күйі, шаңдатып дүркіретіп келе жатқан малдың алдынан шықты. Бірақ:

	– Уай, Құлантайжан! Малың жақсы жайылды. Тек түнге қалсам адастырып аламын ба, әрең қайырып алдым, – деп емен-жарқын сөйлеп, тор дөненнің үстінде қопаң-қопаң етіп, жортып келе жатқан Ерекеңді көрген соң, оған қайран қалып, әрі іштей риза болып қалды.

	– Дұрыс болды, Ереке, өзім де ертелеу келсе, тіпті алдынан шығамын ба, қайтемін деп отыр ем.

	Малдың әдеттегіден ертелеу келгеніне аздап қынжылса да Құлантай сыр берген жоқ.

	Ерекең інісінің әлгі сөзіне шын бейілденгендей аттан күлімдей түсіп, шылбырын Құлантайға ұстатты.

	Кешкі ас үстінде де Ерекең көңілді отырды. Тіпті жаңа тілі шығып жүрген Құлантайдың кіші баласының:

	– Ата, қақа ба-адың? О-оо-қа ма? – деп қолын сілтегенін қызық көріп:

	– Қой бақтым, айналайын. Қойымды бақпасаң кет деді ғой ана жаман әкең, – деп өзі кеңк-кеңк күліп алды. Астан кейін шәйді асықпай сүйсіне ұрттап отырып, көкейіндегі ойын ақтарып салды.

	– Сыр жаққа барып қайтсам ба деп ем... Сағындым, білем. Түсіме ене береді. Қайсыбір күні, құдай-ау, кемпірім аян беріп жүр. Қайда кеттің, мекеніңді тастап дейді. Жаманды-жақсылы әлгі мүліктеріме зер салып дегендей...

	Ерсайын айтарын айтса да «Осымның өзі қалай болар екен, көңілдеріне алып, бірдеңе деп жүре ме, түге» деп сасқалақтап, тіпті балаша қызарып, дегбірі қашумен болды. Әсіресе, осы сөзінен кейінгі ұзақ үнсіздік шалды қинаған.

	«Бара ғой дей алмаймын. Жалғыз ағайымды қаңғыртқаным қай жөнім. Мүлкің болса, мен-ақ барып қайтайын» десе не дермін». Шалдың ойы шартарапқа кетті.

	Бір кезде Құлантай:

	– Өзіңіз білесіз-дағы, – деп қинала айтты.

	«Үйге қайтатын болдым. Ертең-ақ жүріп кетемін. Солай етемін. Құдай-ау, осында мен аялдайтын не бар?» Шал іштей қатты толқып асығулы күйде еді.

	– Келін, көйлек-көншекті түйе салшы. Ана сәлдем, тәспім де қалмасыншы! – деп өзі де қосыла жиысып, түннің бір уағына дейін абыр-сабыр жүрді.

	Ертеңіне жол айырығынан күтіп тұрып, Ерекең таудан тас тасып жатқан машиналардың біріне қол көтерді. Шофердің жанында отырған болбыр бет сары жігіт «Орнымды берем бе» дегендей қозғалақтай беріп еді, шал бірден тырбаңдап кузовқа жармасқан соң, қозғала қойған жоқ.

	– Жайлы шал ғой өзі бір! Бұл кім-ей? – Ол шоферді шынтағымен түртті. Анау жауап орнына иығын қиқаң еткізіп, артынша кабинадан басын шығарып:

	– Уай, шалым, қайда барасың? – деп айқай салды.

	Бұл кезде шал қолындағы түйіншегін әр қуысқа бір қойып, құнжыңдап, үлкен бір тастың жалпақ бетін аударып, соны қалай орнықтырсам екен деп, әрі-бері қозғап жатыр еді. Шофердің әуелгі дауысын естімей, тағы бір «Уай!» деген қатты айқайын естіген соң барып, кабинаның есігіне таяп, еңкейіп тұрып айқайлай сөйледі.

	– Шоқталының тұсынан түсем, қарағым. Кәдімгі Шоқталының тұсы ше?.. Ақша деймісің, шырақ? Ақша бар ғой, құдайға шүкір...

	Сосын қолын қойнына тығып аз тұрды да, қолына іліккен үш сомдықты ұсына берді. Шофер ақшаны алып қасындағы болбыр бет сарымен бірге мәз болып күлісіп жатты.

	– Есі бар шал екен. Ана қарашы өзінің пысығын! – деп екеуі көпке дейін әлі де жайғаса алмай жатқан шалға келемеждеп, күлумен болды.

	Ерекең өзімен-өзі. Дәл қазір оның көңілі де, көзі де алда. Әлгіндегі тас орнықсыз болған соң, ақыры түрегеліп кабинаға сүйеніп тұрды.

	Машинадан түсер жерде шал тағы да асып-асып қалды. Түйіншегін сүйрелеп, машинаның бортына асылған күйі, екі аяғы салақтап, бірауық тырбаңдады да, ақыры жол жиегіндегі борпылдақ топыраққа бір аунап барып тұрды.

	Кабинадағылар тағы қарық боп қалды.

	– Уай, қайда баратын едің? – Болбыр бет сылқ-сылқ күледі.

	– Ар жаққа... Мына тұстағы ауыл.

	Бір жақ жамбасы ақ топырақ болған Ерекең қолын дария жаққа сілтеп жатыр.

	– Е-е, қазір қайық жоқ. Суға кеткен. Сен қалай өтесің? Жүзесің бе, а-а? Жүзесің, ә! Ах-ха-а-а!.. – Кабинадағы екеу даланы басына көтерген күйі қатты күліп, түйіншегін қолтықтап жол жиегінде тұрған шалды ақ шаңға көміп жанынан өте шықты.

	Ерекең үсті-басын қаққыштаған күйі енді дарияға қарай жүрді. Әлгіндегілердің айтқан сөздері әлі құлағында тұр.

	«Сен қалай өтесің, жүзесің бе?» – дейді. Қайықтың суға кеткенін біледі. Несі бар, жүземін де. Жүзбей жүрген дария ма еді! Осы бір ойлар оның жүрісін жеделдетіп жібергендей болды.

	Дариямен екі орта дәл қазір бір шақырымдай. Әне бір топ жиде талдардан асса, дарияның өзі де, сонан соң арғы беттегі ауыл, тіпті үйінің төбесі көрінер еді. Дария мен өз үйі туралы ойлай бастағаннан-ақ Ерекеңнің жүзі күлімдеп, жүрісі де жеделдей бастады. Күн ыссы болғандықтан өзі тым тершіп, шөліркеп кетті. Түйіншегі едәуір салмақты екен. Бірақ оны елеген жоқ.

	Шал дарияға қарай құнжыңдап келеді. Үйінің төбесі көрінгенде оның жүрегін қуаныш кернеп кеткендігі сонша, өзінен-өзі «Оһо!» деп дауыстап жібергенін де аңғарған жоқ. Сосын үйінің мұржасын, қора-қопсыға іргелес жыңғыл қорасын ап-анық көрген соң, өзі соған еліре, жүзі күлімдей, маңдайына түсе берген бөркін қайта-қайта көтеріп қойып, жүрісін бұрынғыдан да үдетті. «Аламойнақ қайда екен өзі? Қайда жүр екен? Мені көрсе ғой, домаланып жетер еді ғой, жануар», – деп бос қолымен тершіген маңдайын бір сипап қойды.

	Иттің бауырмалы еді өзі. Осындай алыстан келгенде төбесі көрінгеннен алдына шығып, арсалақтап, төбеңе шығардай боп секіретін. Ерекең иті жайлы ойлап: «Соның өзі қайда екен? Әлде мені көрмей жүр-ау. Болмаса дария болмақ түгіл, басқа болса да жүгірер еді-ау», – деп бірте-бірте анық көріне бастаған үйінің маңына қараумен болды. Ол асыға жүріп дария жиегіне жеткенде, күн бесіннен өтіп бара жатқан-ды. Ерекең жиекке отыра бере, түйіншегін тастай салып, қос уысымен дарияның лайсаң суын сіміре бастады. Ол қаталап емес, сағынып қалғандықтан суды құмарта ішті. Сонан соң ентігін басып, кейін қарай шалқайып, қос алақанымен жер тірей жайласа отырып, дарияның о шеті мен бұ шетіне көз салды.

	Дария көктемгіден көп қайту екен. Қайыры көрініп жатыр. Су бетінде ол кездегідей аласұрған толқын да жоқ. Қазіргі ағысы баяу, момақан. Дәл осы дарияның бетінде бір кезде дауыл тұрып, сол дауылда қайық суға кетіпті дегенге сену қиын сияқты.

	Бірақ шал ағыстың бұл сиқырын жақсы біледі. Оның үстіне қайығы суға кеткелі өзі дарияға тым өкпелі де еді. Содан да болар, шал дарияның осы бір баяу ағысына көп көз тоқтатпай, табиғатында қатыгез адамның кей-кейдегі жайдары әрі мейірбан бола қалған кейпін көріп: «Бәрібір мен сені білемін» деген кісіше, онша мән бермей, қайта өзін тәкаппар ұстағысы келгендей, орнынан жайлап тұрды.

	«Енді не істеу керек?..» Шал ойы осыған тірелді. «Жүзіп өтемін-дағы... Қой, қисыны келе қояр ма екен мұнымның. Пайғамбар жасына келгенде суды шалпылдатып жүргенім», – деп осы ісін ыңғайсыздау сезінді. Тағы да «суды шалпылдатып» деген ойы шамына тиген соң, «Е-ее, несі бар екен. Балықша сүңгіп, толқынмен жарысып өскен дария емес пе еді? Тәңірі алсын... Енді осы да уайым бопты-ау». Бергі беттен арғы бетке жүзгенде арқасын суға тигізбестен, әупілдетіп өте шығушы еді ол. «Па, тәңірі-ай! Сөйткен Ерсайын да енді қиналғаны ма? Тайсалғаны ма, мына дариядан шынымен-ақ. Жо-жоқ. Мен өтемін қалайда.

	Шүкір, қайыр да қашық емес. Біраз демалып алып, әрі қарай жүзіп кетуге әбден болады». Осы ойлары өзіне қатты әсер еткен шал енді асығыс шешіне бастады. Есігінің кілтін камзолының төс қалтасынан алып, ышқырына байлап алды. Аяғындағы керзі етіктерінің екеуін екі жаққа лақтырып тастады да, белбеуі мен тақиясын алып, жағада жатқан жиде бұтағына іле салды. Көйлегін де лақтырып тастауға бекініп тұрып, көйлексіз жалаңаш барғаным әбестеу болар деп, көйлегін басына сәлде сияқтандырып орап алды. Арғы бетке бір өтіп алса, сал жасап ап, киімінің бәрін өткізіп алатынына сенгендіктен де енді еш нәрсеге алаңдаған жоқ. Дамбалының балағын жүре түрініп ол суды шалпылдата кешкен күйі алға қарай ентелей жүрді. Ауырғалы бері аздап арып, еттерінің босаңсығаны болмаса, шал денесі әлі де көрер көзге ширақ еді.

	Су кеудесінен, тіпті мойнынан асқанша ол жүзген жоқ. Дарияның саздақ ұлтанына аяғы тиер-тимес боп, баяу ағып жатқан лайсаң толқындар алқымына шалп-шалп соға бастаған соң барып шал ерекше бір адыр күшпен су бетіне жұлқына көтеріліп, жүзе жөнелді.

	Жасында атақты жүзгіш еді. Өзін дарияның тәңірісіндей сезінетін. Шіркін-ай, құмарлық, қайрат дегенің қандай еді онда. Онда төңкеріліп жатқан мынандай қайыры да болмайтын. О шетінен бұ шетіне тартып кеткенде, дарияның беті Ерсайынның даусымен қосыла әупілдеп, гүрсілдеп, азан-қазан болушы еді. «Пах-х-х-пах-х... Шір-кі-ін-н!..»

	...Ол екі қолын алға қарай бұрып, сол баяғы әдетінше әупілдеп қойды. «Дәл сол баяғыша жүзіп келемін. Сол қалпымнан әлі де танбаппын», – деп ойлады Ерекең...

	«Дәл қазір біреу-міреу жағада тұрып осы жүзісімді көрер ме еді? Көрсе етті. Сонда білер еді, Ерекеңнің кім екенін. Бәлкім, біреулер көріп тұрған шығар. Көрсе не деп тұр екен-ай өздері?!»

	Бірақ жағадан 30-40 қадам ұзай бере-ақ шал сыр берейін деді. Екі қолы талып (әсіресе оң қолы), өзі ентіге бастады. Аямай сілтеп келе жатқан сол аяғының да қуаты кемігендей. Осыны аңғарғандықтан, әрі күшін босқа сарп етпес үшін ол жүзісін баяулатты. Дарияның осы тұстағы әрбір қуысы шалдың көкірегінде сарнап тұр. Дәл қазір өзі жүзіп келе жатқан маңда түйе бойламайтынын жақсы біледі. Сондықтан да шал қайырға дейін тек малти беруден басқа амалы жоқтығын мойындады. Сол ниетімен аспанға шашыраған ақ көбік тамшылар арасынан қайырға қарап қойды. Әлгінде ғана иек астында тұрған қайыр тым алыстап кеткендей... «Қалай да жетсем етті. Жете алар ма екенмін! Япырым-ай, осы тұста бой жоқ па екен? Дария биыл тым қатулы ғой, бәлкім, болып та қалар», – деген алдамшы ойлардың жетегіне еріп кетті.

	Осы бір үмітсіз ойлар өзін әбден жеңгендіктен де, бой жоқ екендігін білсе-дағы, шал екі қолын көкке тік көтеріп, бір сәт су ішіне шым батып кетті. Бой жоқ екен! Оның аяғы дарияның құмдақ ұлтанына тигенде, су бетінде саусақтарының ұшы ғана ербеңдеп тұрды.

	Су бетіне қайта көтерілген бойда Ерсайын су-су болған басын шайқап-шайқап жіберіп, тағы да жүзе жөнелді.

	Ендігі жүзісі көңіліндегідей бола қойған жоқ. Тым шаршап қалғандығын жақсы ұққанмен, қайырға дейін әлі көп қашық болғандықтан да шал өзінің бұл әлсіреуін кешірген жоқ.

	«Қайткенде де жүзіп өтуім керек. Қайықшының суға кетуі... Жо-жоқ, мүмкін емес». Ол өзінше тас түйін боп бекініп алды. Бірақ Ерекеңнің барған сайын қолдары талып, аяқтары да сермеуге келмей қалжырай түсті.

	Тіпті бір тұсқа келгенде қатты ағыс шалды қаңбақша ойнатып, жүзуін өндірмей, өзін тым ықтатып жіберді.

	«Ақырында мына толқындар мені ойнатып жіберді-ау, ойпыр-ай, тіпті адам емес, борық ағып келе жатқандай», – деп іштей қатты ызаланған шал ағыстан құлашын жұлқи сермеп шыққан соң, өзін ерекше бір өжеттік сезім билеп, бұрынғысынан едәуір еселі қимылдап, алға қарай жүзе жөнелді.

	Бұл қарқыны ұзаққа бармады. Шал енді әбден титықтап шаршай бастады. Тіпті аяқтары сермеуге келмей қалды десе де болғандай. Сырт қарағанда ол жүзіп емес, әбден болдырып, барлық айла-әрекетін тауысып, тек малтып қана келе жатқандай, тіпті бұл түрінен қайырға жетпек түгілі, енді бірер қадам жылжи алмайтын бейүміт жанға ұқсас еді. Осы өз халін жақсы аңғарса да, басқа амалы болған жоқ. Қимылы өнбей әбден ыза болғандықтан, «Жүзуді де ұмытқан екенмін. Құлашымды құрт жепті. Ойпыр-ау, алпыстан асқанда дариядан жүзгенің қандай азап еді?.. Далбаса... Әншейін далбаса ғой мынау!» – деп күйініп те кетті. «Баяғыда мына толқындарды кеудеммен жаныштап келе жатқандай сезінуші ем. Толқындар момақан сияқты еді. Енді мынау! Мына толқындар қайтеді-ай?! Қатуланып кеткен бе қалай?.. Әлде мен шаршадым ба? Біткенім бе? Жоқ-қ, мен енді жүзе алмаймын. Жүзуге шамам жоқ». Осы сәтте дәл тұсынан лықсып келген борық аралас толқын селі шалды суға батырып та жіберді. Дәл осылай болады деп күтпегендіктен әрі дәл қазіргі қауқарсыздығына ол әбден ыза болды. Екі-үш рет су жұтып, су бетіне қақалып-шашалып әзер шыққан шал соңғы күшін жиып, қайырға қарай тағы да малти жөнелді. Осы қуатымен арғы бетке жету шал үшін мүмкін емес-ті. Бірақ оның мұны ойлар мұршасы да болған жоқ. Бар арманы тек қайыр...

	«Соған жетсем екен әйтеуір, суға кетпей. Осы тұрған қайырға жете алмауым масқара ғой! Масқара!». Шал беталды құлашын сермеп келе жатып, өзінің шарасыз қалпын ойлады. «Бар өмірімді суда өткізіп келіп, суға кетсем...» Осы бір ой оны қатуландырып жібергендей еді. Шал енді өзінің өлшемді қуатымен санаспай, әйтеуір сермеуге ғана келетін қолдарымен ағыс бетін сабалай берді. Осы бір жүзісін балалардың су шапаттап малтығанындай сезінді. Әйтеуір, қайырға таяныпты. Ол қатты алқынып, тынысы тарылып кетті. Бірақ сол қарқынынан таймастан алға қарай өршелене ұмтылды.

	Ағыспеншығыпқалғанқайырдыңжиегіндегіборықтарды көзі шалғанда көңілі орныққандай болды. Ойына еріксіз оралған «Жеттім-ау» деген сөз бойына әлсіз күш қосты.

	Ең соңғы қуатын салды. Су түбіне енді батса, қайтып шыға алмайтындай сезінгендіктен, бір елі болса да алға жылжығанды жөн көрді. Дәл қазір жағада тұрған біреу «Ереке-ау, жеттің ғой енді» десе – сенбес еді.

	Ақыры жетті-ау.

	Тізесінен ғана келетін судан қалт-құлт етіп әрең көтерілген. Шал аузын аша қатты алқынып тұрып, төменде моп-момақан ағып жатқан, әлгінде ғана өзімен арпалысқан арынды ағысқа қарады. Ол дарияны, оның мына лайсаң суынсыз өмір бар деп түсінбейтін. Бала жастан сырласы да, мұңдасы да емес пе еді? Жо-жоқ, ол енді сырт беріп тұр. Мына суды ол енді өлердей жек көреді...

	Сақалының суы сүмектеп, аузын ашып, алқынған күйі шал суды шалп-шалп кешіп бірер адымдады. Дарияның арғы жиегіне, сонан соң «Әлгінде ғана өзіммен арпалысқан алапат күш, өзімді жеңе жаздаған, мына мені аямаған мейірімсіз дүлей осы шын аяғымның астында жатыр ма?» дегендей, тізесінен ғана келіп жатқан лайсаң ағысқа қарады. Дамбалы етімен ет болып жабысып қалыпты. Денесі өз-өзінен теңселіп, көзінен жас парлап кетті... Су-су болған сақалы иегімен қосыла шошаңдап, шалдың қол-аяғы әп-сәтте қалтырап тұрды. Өмірінде ол бұлай жылаған емес-ті. Осылай жылаймын-ау деп ойлаған да жоқ еді. Бірақ ол «мұным қалай?» деп өзін-өзі тоқтатқан жоқ. Өзін ірікпей, жан дүниесі қатты босаған қалпымен ұзақ тұрды. Бетінен тарам-тарам боп саулап аққан жас дарияның лай суына тамшылап жатты.

	«Мен сенен жеңіле жаздадым. Жеңілдім... Аһа, жеңеді екенсің. Қайығымның барында екен ғой!.. Ойпыр-ау, қартайғанда дарияға бастап жүрген қай құдай?» Жүрегін осындай ойлар тырмалап, әрі соның өзі көңілін босата түскен соң, жағаға қарай суды шалпылдата кері бұрыла берді де, денесін игере алмай, теңселе беріп су жиегіне құлап түсті. Басы жиектегі ылғал құмда, бөксесі суда қалды.

	Аппақ ұлпа бұлттар шығысқа қарай жылжып барады екен. Ол тағы да әр жерден тоқымдай-тоқымдай бұлттарды көрді. Солардың ар жағында зеңгір көк аспан. Түпсіз екен-ау! Бәрінен бейхабар секілді. Шал жасты көзімен көк аспанға үздіге ұзақ қарады.

	Орнынан тұруға талпынып кеудесін көтерді. Қолымен жер тірей қозғала беріп: дарияның бұл жақ беткейі жақын болғандықтан, тілі салақтап, домаланып келе жатқан итін жазбай таныды. «Құдай-ау, мынаны-ай!» – деп қуана күбірлеген. Шал орнынан біржола түрегеліп, қайырдың сусылдап жатқан құмына тайғанақтай басып жүруге бекінді. Жанында жатқан көйлегін ала беріп, қаз-қаздап жаңа жүрген баладай алға ұмтылды. Бұл кезде домаланған күйі келіп суға гүмп берген иті басын оқта-текте қылтыңдатып, малтып келе жатқан-ды. Ол итінің өзін танығанына сүйсініп, «Күшігім-ай, күшігім», – деп қойды. Аламойнақ суы сүмектеген күйімен еркелеп кеудесіне қарғыды.

	 «Сағынып қапты ғой өзі, үш айдан бері» – Ерекең енді өз шаршауын ұмытып, қайырға көміліп қалған үлкен жиденің бұтағынан асып аттай беремін деп сүрініп қалды да, үстін қаққыштап орнынан қайта түрегелді. Ит енді құйрығын бұлаңдата алдын ойқастай біраз жерге жүгіріп барды. Ай-шайға қарамастан секіреді кеп... Әбден сағынған-ақ екен.

	«Тоба-ай, ит екеш иттің де білгені-ау, ә!» – деп шал арғы бетте қалған түйіншегін есіне алды. Келіні орап берген наны, малтасы бар еді.

	Аламойнақ анадай жерден домаланып келіп, бір кезде шалдың дамбалының балағынан бір тартып өтті. Енді құтырынып жүрген итінен секем ала қорынып, жасқандырардай жан-жағынан әлденені іздеп: «Мынаның ойыны басылмады-ау, ойынын осып жіберейін мен», – деп ашу шақыра, бір жағы құмға көміліп жатқан жуандығы білектей ағашты суырып алып, сонымен ұрамын ба деп қайырыла бергенде, қолындағы ағаштың сабына көзі түсе беріп, үрей мен ашу билеген шалдың жүзі өзгеріп сала берді. Қолына ұстағаны ескек екен. Баяғы суға кеткен қайығының ескегі. Берік болсын деп басын жұқа қаңылтырмен қаптаған еді. Сол белгісінен жазбай таныды. Ол енді итіне қараған жоқ.

	Ескегін жалаңаш кеудесіне басқан күйі иек астында жарқырап жатқан дарияға қарады.

	«Шіркін-ай-й!..» Жүрегі алып-ұшып әлдеқайдан елеуреп тұр.





	https://t.me/kzkitap





