	Заман Самалбекұлы

	Тыныс





ШАҒЫН ХИКАЯТТАР





Қырмызы




	«Сәлеметсіз бе, Ғалам ағай! Сізге Достық ұсынып едім, қабыл алмадыңыз. Соған байланысты Сіздің жекеңізге шығып, себебін білейін дедім. Және Сіздің жазбаларыңыз көңілге қонымды. Сондықтан Достық ниетімді тағы ұсынғым келеді. Қабыл алсаңыз өте қуанышты болар едім.»

	Ғалам екі-үш күн сыртта болып, оралғаны осы. Бірталай хат-хабарлардың арасынан ФБ-дағы өзінің жекесінен әлгі жазбаны оқып, Достық ұсынған қыз баланың парағын шолып шықты. Бұл да әлеуметтік желіге таяуда кірген тәрізді. Тегі, Ғаламның өзіне де бір-жар ай ғана болған - осы виртуалды әлемнің дәмін татқанына... Достық қабылданды...

	* * *

	Түн ортасына дейін жұлдызды аспанға қарап, өз арманымен қол ұстасып шарықтап жатқан Қырмызы көзі қалай ілінгенін байқамады. Оны әлдекім түртіп оятқандай болды. Таң қылаң бере бастапты. Жан-жағына сергек қарап, басын көтергендегі көргені: бір аяқ, бір қолынан сал болып арбаға таңылған жасөспірім баланың бұған анадайдан тесіле қараған көз қарасы еді. Ол ашкөзділікпен сұқтана қарамай, өзіне мейірім тілеген үмітті жанарын жолдап тұрды. Соңғы күндері бұл бала Қырмызыға көп ұшыраса берді. Әлде солай көрінді ме, кім білсін... Неде болса, бала ылғи Қырмызының жолын тосатын секілденді. Қырмызы оның тұсынан өткен сайын жымия қарап, кейде басынан сипап өтетін-ді. Осы бір сырт көзге елеусіз көрінген қарым-қатынастан бала жүзіне қан жүгіріп, бүткім тұла-бойы шуаққа бөленгендей сезінетін. Ол осы сезімімен анасымен бөліскен. Анасы: «Е қарағым, ол да бір бейбақ қыз... Сен құсап сал болып, тіпті құлақ-тілден айырылған... Рахымы кең Алланың шарапатымен қайта жүріп, құлақ-тілі болмаса да көңіл сарайы самаладай бір ғажап бала! Ол өниберситет бітірген оқымысты қыз...» деген еді. Сол әңгімеден соң бала көңілі өзгеріп сала берді. Оның да бойынан үміт оты ұшқындап, Қырмызыны көрсе лаулап тұрды. Бала күнгі кешегісіндей қайта аяғына тұрып, жүгіріп кетудің бір амалын білсе - осы Қырмызы есімді қыз ғана білетініне сенді. Бірақ, соны қалай сұрарын ол білмеді... Қырмызы естімейді. Түсінген күннің өзінде бұған жеткізер тілі жоқ. Тек, жан-жағына мейірім шашқан, шаралы, сұлу қос жанары ғана осынау дүниемен араластыратын... Осындағы әулиелерден көмек тілеп, сабылып келіп-кетіп жатқан барша жұрт оны неше жылдан бері жақсы таныды. Қасында еріп жүретін қаршадай бауыры екеуін көрген сайын ет туыстарындай емірене сүйетін-ді. Бастапқыда басына жұмсақ реңді шыт байлап, әркімге бір көмектесіп жүретін естияр қыздың қылығын таң көріп, келе-келе оның өзін адам бейнесіндегі періштеге ұқсата бастады. Мына арбаға таңылған мүгедек бала сияқты кейбір пақыр жандар осы Қырмызыдан шарапат күтті. Оның жылы шырайлы жүзін аударуға ұмтылды...

	Қырмызы, Гаухар ана кесенесі маңында: өзге бір әлемнің есігін аттағандай, ерекше күйге бөленеді. Тынысы ашылып, көкірегінде тылсым тыныстың жұпары есетін-ді. Гаухар ана Қожа Ахмед Иассауи бабаның қызы екенін және оның асқан емшілік қасиеті болғанынан Қырмызы хабардар. Бір ғажабы ол қасиетті анадан өзіне жекелей шарапат сұрап көрмепті, осы - сан қайта келіп кетіп жүрген кездерінде. Қырмызы - аруақтардың сөзін қайталап жүрген осындағы «аққу» мен «сұңқарлардың» да ешқайсысына ұқсамайтын-ды.

	Гаухар анаға Жаратушы бала сүю бақытын бермепті деген аңыз бар. Сонда тағдырына налыған қыз, әкесі Қожа Ахметке барып, өкпесін айтады. Қасиетті баба: «Сенің емдеген әр адамың - сенің балаң.» деген екен дейді. Қырмызы да өзін осы Гаухар ананың бір баласымын деп есептеді.

	* * *

	- Мама, бүгін бес алдым, барлық сабақтан!..

	Қырмызы өзінен бірер жас кіші сіңілісін ертіп, анасының берген байғазы ақшасына дәріханадан гематоген сатып алады. Дүкендегі кәмпиттерден гөрі осы қызыл-қоңыр тәттіні ерекше ұнататын-ды. Әпкесінің «Бестік» алған күндері кішкентай сіңлісі үшін де бір мереке еді...

	Басына байлаған ақ бантиктері желкілдеп, өмірдің әр қалт еткен көрінісінен қуаныш көріп жүретін ол бір ғажап күндер еді-ау!.. Қырмызы әжесінің баласы еді. Ол кісінің сөз саптауы мен ой –пайымын бала Қырмызы аудыртпай қағып алатын-ды. Әжесінің әр сөзі оған саф алтындай қымбат және әруақытта орынды болып саналатын.

	- Менің шешем өте көрікті кісі болған еді... Сен соған тартқансың. Балапаным-ай, кейде осы көркіңнен де қорқам...

	- Неге, әже? Сұлу болған жаман ба?

	- Жарқыным-ай, жақсы ғой, тек... жамандығы да бар.

	- Неге?..

	- Болды, қазмыр болма, ол баланың ойыны емес!

	- Айтшы, әже, сұлу болған неге жаман? Ұлдар бұрымыңнан көп тартқаны үшін бе?

	- Е, жалған-ай... Сенің екеу болғаныңды көріп, маңдайларыңнан сүйіп барып өлсем - арманым болмас еді...

	- Әже, сіз ешқашан да өлмейсіз, егер өлсеңіз сізді мен жүрегіме салып ап ешкімге көрсетпей, өзіміз ғана өмір сүреміз.

	- Балапаным менің, кішкентай ақымағым... Е Аллам, тіл-көзден аман ете гөр, бұлардың көз-жасын көрсетпе маған...

	* * *

	- Егер хат жазғаныңды қоймасаң, сені комсомол жалпы жиналысына салғызам! Бұл совет жастарына сай қылық емес, білім мен өнер қуғанның орнына ұят нәрселерге әуестігің үшін... сені комсомол қатарынан шығартуға ұсыныс айтам!

	Ұл басы салбырап, үн-түсіз тұр. Кінәлі екенін мойындағандай аракідік танауын тартқылап, Қырмызыға көзінің астынан ұрлана қарайды да қып-қызыл болып, қайта төмен шұқшияды.

	- Қырмызы, оған несіне қатты ұрсып тұрсың? – Кенет ту сыртынан

	мұғалім даусы естілді. Ол орыс арасында өскен, мінезінде қазақылық аз, бір беткей кісі еді.

	- Ол сені жақсы көреді ғой... Ал сен оны жиналысқа салам дейсің. Осың дұрыс па?

	- Ағай!?.

	Қырмызы екі беті қып-қызыл болып, кекештене: - Сі-сіз қызық адам екенсіз! – деп бой тасалау үшін таяу есіктің біріне сүңгіп кетті.

	Бес баланың кенжесі, Қырмызыдан төрт-бес жас кіші, сүйікті бір бауыры бар-тын. Ол кішкене күнінен ширақ, еті тірі екенін аңғартты. Сабақтан гөрі ойын мен шатаққа жақын жүретін. Сосын оның бойында сарқылмас бір әзілкештік тұмасы бұрқ-бұрқ қайнап жатқандай еді. Әпкесіне қырындағысы келген бозбалалар алдымен осының тілін табуға тырысатын. Жазған хаттарын сол арқылы жеткізуге бәрі ынтық. Ол бұндай мүмкіндікті қолдан жібермеді. Әр хаттың өз бағасын сайлады. Рас, бастапқы кезде хаттарды әпкесіне табыс етті. Бірақ, Қырмызы оның бірін де оқымастан жыртып тастайтын-ды. Табыс еткеніне бір баға, жауап әкелгеніне екінші баға қойып, пұл жасауға көшкен оның ісі әпкесінің мына қылығынан соң, ақсайын деді. Жауап тосып үздігіп жүргендерге әр түрлі сылтау айтып, біраз алдарқатты. Сосын бір күні ойда жоқта жарқ еткен найзағайдай бір ой келе қалды. Сол күннен бастап ол жауапты бұрқыратып өзі жазуға кірісті. Өмірі оқымайтын кітаптарды құшақтап жататынды шығарды. Әсіресе «Мың бір түнді» түгелімен аударып шықты. «Батырлар жыры» дейсің бе, әйтеуір махаббатқа қатысы бар заттың бәрін адақтады. Оның тілі ұстарып, сезімнің не бір қылдарын шертіп, кісі елжіретудің шеберіне айналды. Үздіккен ұлдардың хаттарын өзі оқып, оған дәрежесіне сай жауапты ысқыртады. Күні ертең бастық болуы мүмкін деген үміт күттіргендерге жылы шырай, орташаға орташа, момын немелерге мүлдем жауап та болмайтын.

	- Осы, немене шимайлап отырасың? – деп бұның кейінгі кезде ыждағатты бола қалғанына күмән тудырған әпкесі оның парағына үңілді. Ол осы күнге дейін өте сақ, қылмысының ізін білдірмей келген еді. Қалтасы уыс-уыс тиынға толып, көңіл марқайған соң, әлдебір алаңсыз сенімділік иемдей бастаған-ды. Найзағай жайына қалды, төбесіне жай түскендей болды.

	- Әншейін, шығарма да...

	- Саған күнде шығарма жазуды тапсырама? Бұрын маған жалынушы едің... Әкелші бері, көрейін. – деп Қырмызы жан-жақты толтырылған қос бетті қолына алды. Бастапқыда ештеңе аңғармай, бауырының сөз саптауына іші жыли судыратып оқи жөнелді де бірінші беттің аяғына таман тұрған өзінің есімін көріп, аузы аңқая бауырына қарады. Ол мойнын ішіне тығып алды да жолбарыстай атылып, сырттан бір-ақ шықты. Жарты күн қуса да ұстатпады. Бірер күннен соң, осының бәрі бауырының әзілкеш, тапқыр мінезінің арқасында күлкіге айналып кете барды.

	* * *

	Қырмызы қол арбадағы баланы артынан итеріп, қасиетті орынның етегіндегі шағын бұлақтың жағасына апарды. Бұлаңдай ойнақшыған жылғаның келбеті ғана Қырмызыға көз таныс. Бірақ, ағысынан күлкі төгілуі тиіс екені есінде бар. Ол қос алақанын қусырып, су толтырды да балаға апарып тосты. Анау құс сияқты басын сұғып, бір-бірлеп ұрттады. Бала мәз. Қырмызы оның күлкісін естімесе де қоса іштей күліп, сүйсінген ымыра танытады. Бала бірдеме деп қолын сермеп, тамағына қолын апарып, әлденені түсіндіргісі келді. Қырмызы жанынан қалтырмайтын қол кітапшасына: «Не болды?» деп жазып оған көрсетті. Баланың оң қолы сал. Сол қолымен әбден төселіп алған екен, қиналмай: - Күлесің сен! - деп жазды.

	- Саған күлмеймін!

	- Маған емес, сен өзің күлесің, күле аласың!

	Қырмызы өзінің күле алатындығына қатты таңырқады. Кісі сенгісіз. Қасиетті орын басындағы тошалада ұйықтап жатқан бауырын оятып, күлімдеген жүзінен қуаныш есіп, сықылықтай күлді. Иә, ол солай күлгенін іштей сезді. Көкірегінен атқылаған қуанышты сезім өзінің бала кезінде «мак» ойнағанда секіргені сияқты лық-лық төгіліп еді.

	- Әпке, дауысыңыз бар екен ғой! Неге сөйлемейсіз! Әлде, сөйлегіңіз келмей ме?

	- Сөйлейін десем сөз шықпайды. Сосын сөйлемеуге үйреніп кеттім.

	Қуанышқа бөленген әпкелі-бауыр осылай екеуара жазысып, арасында бір-бірін құшақтап, Гаухар ана кесенесіне сүйсіне көз тастап қояды...

	* * *

	Қырмызы Сырымды бұрындар да сырттай көріп жүретін-ді. Ол ұзын бойлы, аққұба келген кескінді жігіт еді. Кездейсоқтық па әлде бұлардың жолын осылай әлдекім әдейі түйістіре берді ме, әйтеуір аудан орталығы саналатын шағын қалашықтың саябағында жиі ұшыраса берді, екеуі. Осы арада жұрт қарасы көп жиналатын-ды. Күннің шыжыған аптабын ағаш саясымен бүркеп, көлеңкелеген Қырмызының қасына Сырым да келіп жайғасты.

	Қырмызы ысырылыңқырап оған орын босатты. Тақтай орындыққа әлі талай кісі сияр еді, бірақ Қырмызы бейтаныс жігітпен жанаса отыруды қаламаған тәрізді. Сырым көңіліне бүккен бір нәрсесін қалай жеткізерін білмей қызға қипақтап қарай береді. Қырмызы да бұрын танымаса да бір жерден көрген, иә, тым жақын арадан көрген таныс адамын шырамытқан тәрізді күйде отырды. Бір кезде екеуінің көздері ұшырасты. Иә, олар бір-бірін өте жақсы танитын жандар екенін жан-жүректерімен анық түйсінді. Екеуі де жымиып сала берді. Жігіт: - Менің атым Сырым. – деп қолын ұсынды. Қыз саусақтары нәзік, кішкентай алақанын оған соза бере: - Қырмызы. – деді.

	- Қолыңыз қандай тамаша! – деп жігіт жұмсақ алақанды аялай ұстап, ернін тақағанда қыз жұлып алды.

	Сырым Мәскеуде оқиды екен. Жазғы демалыста жүрген көрінеді. Қырымызы да үшінші курсты тәмамдап, мый тынықтыруға келген. Осы танысудан соң араларында үзілместей бір жіп пайда болған сияқтанды. Оның бір ұшын Қырмызы ұстаса, екінші ұшы Сырымның колында. Сол жіптің бойымен олар талай рет жолығысты. Әр жолыққан сайын Сырым алқызыл раушан гүл шоғын ұстап келетін. Қырмызыға ұсынып тұрып: - Осы ғажап гүлдің өзі сенің оттай лаулаған ажарыңның алдында қысылады! Сен - періште сынды перизатсың! Сен – алқызыл қанымды бойыма таратқан жұдырықтай жүрегімсің! Сен...

	- Сырым сонша артық кетпеші, мен әншейін ғана пендемін... Бұлай мадақтай берсең, басым айналып кетуі мүмкін. Ал, мына гүл шоғың өте әдемі екен! Менің көңілімді тап бастың.

	* * *

	- Қырмызы әпке! – деп сал бала анадай жерден қол бұлғап шақырды.

	Қырмызы оған мән бермеді. Бала оның естімейтінін ұмытып кеткен тәрізді. Тағы атын атап дауыстады. Сосын қол арбасын бір қолымен қуалап, тұсына барды да шытының ұшынан тартты. Қырмызы тапал орындықта өз бетінше бір ойға беріліп, алаңсыз отырған-ды. Селк етіп артына жалт бұрылды. Ту сыртында екі көзі жайнап тұрған таныс баланы көргенде көңілі орнына түсіп, өзінің қорқақтығына сықылықтай күлді.

	Күлкісі көкіректің соноу бір тереңінен сәл құмыға көтеріліп, көмейге келгенде буылтық-буылтық тастардан секірген бұлақ суындай сыңғыры ашылып, сұлу әуенге айналады. Бала оның өз күлкісін ести алмайтындығына күйінді. Қырмызы үшін төңіректің барлығы толассыз ысылдаған бір ғана әуенге бөгіп тұрған тәрізді. Бұндай сәт – жазды күндері қалың пішендік арасындағы жәндіктердің бір сарынды тіршілік тұнбасына ұқсайды.

	Бала қол кітапшасын сұрап алып жаза бастады. «Әпке, түнде түс көрдім. Сіз мені қолымнан жетектеп, тау басына алып бара жатыр екенсіз. Сосын екеуміз сол биіктен қол ұстасып секірдік. Бір ғажабы қанатты құс тәрізді жер бетінде қалықтай ұштық! Ол не?!». «Ол - сенің жазылатының, әлі-ақ жүгіріп кетесің! Ұшқаның - биік армандарға қол жеткізетін мықты азамат болатындығың, Жаным!»

	Қырмызының осы жорамалы балаға қанат берген сынды. Ол бұрнағы күйінен қатты өзгерді. Оның ішінен сондай бір ғаламат күш оянып, өзінің бас иіп келген мүгедек хәліне бағынудан бас тарта бастады. Бала мен Қырмызы аз-кем күн болған таныстық арасында етене туыстасып кеткен-ді. Екеуі қимастықпен келесі жүздесуге дейін сәттілік тілесті бір-біріне.

	Ауылына қайтар жол үстінде Қырмызының құлағы тағы да қатты шуылға басты. Үйге жетіп құласам етті деп тіледі ол, Жаратқанға жалбарына. Қасындағы қаршадай бауырының шошитынын ойлағанда жаны безектеді. Шуыл бастапқы арынынан бәсеңсіп, ысылдаған тыныштықтың орнын қоңыр дыбыстар баса бастады. Оның құлағы сырт дауыстарды шалды. Қаншама уақыт тыншыған қапаста қамалып, енді ашық алаңға секіре шыққандай сезінді, өзін. Кісілердің әңгімесіне құлақ түріп, оларға іштегі қуанышын жасыра алмай сықылықтай күле қарады. Өзіне таңырқай бет бұрған жұртта оның еш шаруасы жоқ еді. Ол, естиді енді!

	* * *

	Қырмызы өмірінде екінші қабат ауруханаға түсіп, жағдайы бір қалыпты деген дәрежеге жеткенде үйіне қайтарылды. Ата-анасы Алматыдан ауылына алып қайтты. Міне, оң жақ қол-аяқтан жан кетіп, жүруден қалғалы да бірнеше айдың жүзі өтті. Біртіндеп тіл мен құлақ та кезектесе сөніп жатыр... Тек, жаңа басталған өмірдің, қызығына кісі тоймас көркем келбетін көруге жаралған қос жанары ғана өше қойған жоқ. Оны да - қою мұңның оңайшылықпен сылынбас кіреукесі қалыңдата торлап барады.

	Бұл қайғы әсіресе Қырмызының әжесіне қатты батты. Егер жан-тәнімен осы дертті өзінікіндей сезінген бірде-бір адам болса, ол – осы кісі еді.

	«Жауқазынымда Аллам нең бар еді, мен дайын отырғанда!..» деп аңырап сала берген кезінде үйдегілер сыртқа қашатын-ды.

	Әке байқұс іштей құса болып, көбіне өзінің жораларын жағалап кетіп, кешкісін ештеңе ойлар шамасы болмай оралады. Тұла бойы тұңғыштары гүл атып, енді жайнап келе жатқан шағында сабағынан сынды. Анасының дәті беріктеу адам еді. Осылардың арасында тек сол ғана сыр бермегенсиді. Бірақ оның да аналық жүрегі қан жылап, отбасына бұндай қасіреттің келгеніне қапалы. Қырмызының сіңлі-бауырлары да көздері жапақтап, бір жаманшылықтың болғанын аңғарғандай – аса тынымсыздық танытпай, үлкендердің қас-қабақтарына қарағыштайды. Әсіресе, ештеңеге шаруасы болмай аяқ-асты жатып қалған әпкелеріне жалынышпен жалтақтайды. Бұл үйді бір үрей билеп, бұрынғы тамылжыған берекесі үркіп кеткен сынды.

	«Жүйкесіне қатты соққы болған, бірақ денсаулығы мықты бала, әлі-ақ құлан таза айығып кетеді» деген дәрігердің үмітті сөзі көңілдеріне жебеу. Ал іштеріндегі жегі құрттай кемірген «басты себеп» - бұларды жалған намыс пен салт-дәстүрдің алдында шарасыз етіп, Қырмызыны құрбандыққа қыйғызғандары.

	«Маматай, мені тастамашы!» деп шырқыраған қызының дауысы ана құлағынан кетер емес. Әттең-ай, егер ана жүрегі осындай күйдің басқа түсерін білсе, көлденең жатқан кемпір қара қарғыстың көк шешесі болса да бүйірден бір теуіп, аттап жүре берер ме еді... Әттең-ай!..

	Қырмызының жанына жебеу, көңіліне медет болып, кішкентай шырақтай жарқыраған – өзінің сүйікті бауыры ғана еді. Соны көрсе түсі жылып сала беретін-ді. Ол әпкесінің естімесін біліп, сайқымазақ қылықтар жасап бұны көңілдендіруге тырысатын. Сонда әжелері: - Ойбай, өзі әрең жатқан ауру қызды күлдірме! – деп оны әрмен айдап, Қырмызыны қорғаштайды.

	* * *

	Мектепті өте жақсы үлгеріммен бітіріп, Қырмызы қалаған мамандығы бойынша оқуға түсті. Университет қабырғасында жүргенде де бұрындары да тек білім алу деген қағидамен келген Қырмызы өзінің бойынан осы жолғыдай сезімді аңғармапты. Ол Сырымды өзінің сыңарындай құлай қабылдады. Екеу-ара сезім расында өте үндес еді. Жігіт те жүрегі елжірей, Қырмызыны гүл тәрізді аялады. Сырт сымбаттары да жарасым тауып, көрген көзді шырақтай жарқыратты. Күзге қарай деп, той қамына ата-аналары да бет бұрған-ды. Сол жылы Сырым да оқуын аяқтап, елге оралады. Ал Қырмызы соңғы бірер курсты мүмкін сырттай да тәмамдар...

	- Жаным, саған қарай бергім келеді... қарай бергім!..

	- Менде Сырым!..

	- Сен сияқты әппақ қардай жанды кездестірем деп үміттенбеп едім, мына аласапыран болып кеткен құйынды дүниеден... осы уақытқа дейін қайда жүрдің?

	- Сен дұрыс іздемеген шығарсың... Мені тек - оқу оқитын жерден ғана іздеу керек болатын-ды!..

	Екеуі қосыла күлді. Сосын қол ұстаса түрегеліп, саябақтың төріне қарай өрледі. Қарсы жолыққандар екі жарасымды жұпқа сүйсіне көз тастап өтеді де кейбірі соңдарына бұрылып, тағы көз тойдыра қарап қалады.

	- Мен біраз жыл қарқынды еңбек етіп, осы ауданның бірінші хатшысы боламын, ал сен мектеп директоры немесе оқу бөлімінің басшысы...

	- Жоға, мен балабақша меңгерушісі боламын... Мамандығым психолог қой. Немесе үйде балаларымызды қарап отырамын. Сен бізді асырайсың.

	- Ол да жөн сияқты. Жапондардың әйелдері көбіне бала тәрбиесімен айналысады. Ұрпақ келешегі үлкен жауапкершілікті талап етеді. Сендерді өзім-ақ асыраймын.

	- Біздің асыраушымыз!

	Екеуі тағы қосыла күліп, автобус бекетіне қарай беттеді. Күн кешке ойысқан шақ. Қырмызының ауылына баратын соңғы автобусқа үлгеру керек, бұлар. Жетісіне екі-үш қабат олар осылай жолығысып тұратын. Бір-бірінің жүрек дүрсілін тек қол ұстасып қана сезіп жүрді. Бүгін ғана екеуі бір қалтарысқа имене жасырынып, асығыс сүйіскен еді. Жігіт ерленіп тағы ұмсынған-ды. Бірақ, Қырмызы өзін отқа түсіп кеткендей күйіп-жанды да қайта сүйіспек түгілі, жігіттің бетіне қарауға дәті бармады. Еріндері де дуылдап, ұяттан кірерге жер таппады. Бұл - бір ғанибет күй еді... Бір жағы ұят, бір жағы ғажап!

	Егер ол, осы жолы ең алғаш та ең соңғы рет сүйіскенін білсе... Оның кәусар махаббаты бірер сағаттан соң қара батпаққа бататынын білсе... Амал нешік... Адам маңдайына жазылғанды алдын ала оқи алмайтындығы мүмкін жақсы, мүмкін сор... Еңкейген күн табағы әдетінше қызара бөртіп, алаңсыз ұясына шөгіп барады. Ұзарған көлеңкелер бірте-бірте тұтасып, сәулелі тұстарды бойына сорғыштай сіңіріп, төңіректің барлығы қара нобайлана бастады.

	* * *

	Палатаның қабырғалары, төсек-орын бәрі әппақ. Қырмызының ақ сөл болып бозарған өңі де сол әппақпен тұтасып кеткендей. Ол өзінің бар-жоғын түсіне алар хәлде емес еді. Бар білетіні: әйтеуір, тірі екендігі. Жан-жағына көз салды. Өзінен өзге жан баласы жоқ. Тым-тырыс тыныштық қана бұны қоршаған. Өзегі күйе шөлдегенін сезді. Тамақ жібітер сілекейді жұтпақ болып еді, жұтқыншақ тұсы жанын көзіне көрсете ауырып салды. Күллі көкірек тұсы отқа оранған тәрізді. Өртенген өңеш ас жұтуға келмей, түтікпен қорек алып, қиып кеткен жалғанның екі есе бейнетіне қайта оралды.

	Бір айдан соң Қырмызыны ауруханадан шығарды. Ол есін жиған соң, қайта оқуын жалғауға Алматыға аттанды. Ол өзінің туған ауылынан ешқашан да өстіп жеримін деп ойламаған-ды. Тіпті ата-анасын да көргір түрі жоқ. Тек, бар пейілімен өзін құрбандыққа шалуға әзір әжесі ғана аянышты және қымбат еді... Ол аруана да қатты шөгіп кеткен-ді. Осы бақытсыздыққа өзін кінәлі санап, өзінің ішіндегі ертеректе ұялаған жорамал-топшысын жалықпай қарғайды.

	Шұғыл кетуіне себеп: әкесінің қара түнек болып, намыстан өртенген жығынды кейпі мен ауыл арасына аңқылдай жайылған өсек-аяң да болды.

	«Әкетай, мен арымды таптатқан жоқпын! Мен - сол өзіңнің сүйікті қызың Қырмызымын!» деп қанша рет айтпақ болып, кешірім сұрағысы келгенмен әке мен бала арасындағы кіндікқатынас үзіліп кеткен сыңайлы. Ауруханадан оралғанда әкесі есікті теріс қарап тұрып ашып еді. Қызымен амандаспады да. Былай да суықтау әке мүлдем мұз құрсанып алған тәрізді, жібімеді. Сосын Қырмызының өзі еркек атаулыдан шошитын күйге түскен-ді. Туған әкесінің еркек сұлбасынан да қауіп төніп тұрғандай қарасынан түршікті.

	Оқуын озат аяқтап, ары қарай дәріс беруге университетте қалтырылды. Қырмызы, күндердің бір күні Сырым өзін сағына іздеп келеді деп тосумен жүрді. Құрбыларының оны ұмытып, өзге де лайықты жігіттердің бұған ынтық екенін айтып, отбасы құруын қалаған ақыл-кеңесіне құлақ аспады. Ол шынайы махаббат дегеннің барлығына күмәнсіз сенді. Бір-бірін жүрекпен сүймесе ол не өмір? Ешқандай сезімсіз бірге тұрғанша - осылай соқа бас болып жүре бергенім жақсы дейтін. Өзінің тырнақтай кінәсі жоқ екенін ойлап, қазіргі тағдырына қайыса налиды. Егер аспанда Жаратушы бар болса, Сырымға айтсайшы: «Сенің Қырмызың сол өзің соңғы рет сүйген кездегідей пәк қалпында. Ол намысын аяққа таптатпады. Екеуіңнің махаббатыңды лайлатпай сақтай алды. Тек, жосықсыз қаңқу сөз ғана соңынан ерген. Ол берген сөзінен айнымайтын адал қыз. Ол өзін тек сендік деп бағыштаған!»

	Сырым бұл сөзді естімеді ме әлде ести тұра пендешіліктен аса алмады ма... Әйтеу, еш хабарсыз кетті. Осы біраз мезгіл арасында бұның хәлін бір қабат болса да білуі тиіс еді-ау? Әлде, ол өліп қалды ма екен? Иә, Қырымызы естімеген бір сұмдық болған сияқты... Өйтпесе, Сырым ол нағыз азамат еді ғой! Ондай жан жер бетінде сірә да болған емес... Сырымға бірдеңе болды... Қырмызы оған саулық тілеп, екеуінің қайта қауышатынына кәміл сенді. Сырым: «Кішкентай ғана көзі бақырайған Үкім-ай! Жаның мен тәніңді ана жауыздар сонша қинады-ау! Сенің еш кінәң жоқ. Енді сені ешбір пенде баласы ренжіте алмайды. Осы күнге дейінгі зая төккен көз жасың жеткілікті, сені өкпелеткеннің ісі енді тек менімен!» деп оны бауырына басып, құшақтары өле-өлгенше ажырамасына ол күмәнсіз болды.

	* * *

	- Біздің бүгінгі лекцияның тақырыбы: «Қабылдау туралы жалпы ұғым». Адамға тікелей әсер ететін заттардың я құбылыстарды адам анализаторларында тұтастай бейнелеу процесін қабылдау дейді...

	Оқыс пайда болған бастағы өткір шыңылдан Қырмызының көзі қарауытып, кафедра жақтауына сүйене барып, құлауға сәл қалды. Алдыңғы қатарда отырған екі-үш студент жіті қимылдап, жас ұстазды жығылтпай қолтығынан демеп, астына күртеше төсеп еденге жайғастырды. Ол қорылдап жатқанда жедел жердем де жетті. Есінен танған жас ұстазды дәрігерлердің үстірт тексерудегі айтқан топшысы: инсульт? Оны зембілге салып, студент ұлдар ұстасып көлікке жеткізді. Ұлдардың көбісі Қырмызының лекциясын жібермеуге тырысатын-ды. Басты себеп: лекция емес - ұстаздың өте көркемдігі еді. Бір қарағанда өздеріне тете көрінген Қырмызыны олар ұстаздан гөрі - қыз ретінде жақын қабылдайтын сынды.

	«Кет!!! Тиіспе маған! Жолама!» Бұл ашынған сөздер - оның асқынған миында ғана тулап жатты. Қырмызы сол қолы мен аяғын сермеп, жандалбаспен қорғануда. Оң жақ қол-аяғы сұлық. Және оң жақ беті бастапқыда жыбыр-жыбыр қозғалыста болып, сосын кейін қарай керіле тартылып, тоқтады. Бет-аузы адам шошырдай қисайып, кісі сүйсінген көркемдіктен жұрнақ та қалмады.

	Қырмызы өз дүниесінде әлдекіммен тағы біраз алысты. Сосын салған дәрі әсер еткен кезде тұла-бойы жан кеткендей босаңсып барып, тыншыды.

	* * *

	Автобус көз байланған шақта ауылға жетті. Бұлай кеш қайтуының себебі - аудан орталығына барған жұрттың жұмыс уақыты аяқталғанша, өз шаруаларын бітіріп қайтсын деген оңтайлауы болатын-ды. Бір-бірін етене танитын, тіпті ағайындасып кеткен шағын ғана ауыл. Кім келіп, кім кетіп жатқаны алақандағыдай.

	- Сұлу қыз, кештетіп қайдан келесіз?! – деп жолын жамағайын болып келетін біреудің сотқарлау ұлы кескестеді. Қырмызы таныс адам болған соң, тіксінбей шынын айтты. – Ауданға бір шаруалармен барып едім...

	- Биыл күзде тұрмысқа шыққалы жатыр деген елдің сөзі рас па?

	- Солай ұйғарды ата-аналарымыз.

	- Бақытты бол.

	- Рахмет.

	- Мен де сіздер жаққа бара жатыр едім, отыр, жеткізіп тастайын.

	Қырмызы көңілінде еш алаңсыз, көнелеу «Москвичтің» артына жайғасты. Мотор дүр еткенде қос қапталдағы екі есік қатар ашылып, соқталдай- соқталдай екі жігіт жапырыла кірді. Бір сұмдықтың болғанын сезген Қырмызы жұлқынып, көмек сұрап айқайлағысы келіп еді, ана екеуі аузын алақанмен тұмшалап тұншықтырды.

	- Өшір үніңді! Сен қыздың еркелігі бастан асып кетті. Енді қатын болғанда жуаситын шығарсың!?

	- Ойбай-ай! – деп қыздың аузын басып отырған айғай салды. – Тістеп алды, қасқырдың қаншығы!

	- Тиыштандырайын ендеше! – деп келесісі құлаштап тұрып Қырмызыны бет-ауыздан салып қалды. Қыз сылқ етті. - Енді реттелді, айда үйге қарай!

	Рөлде отырған: - Бұ қызды мен алам, баяғыдан көзім түсіп жүр. Сонау мектеп қабырғасынан... Бірақ, бұл мені адам құрлы көрмеді.

	- Алсаң ала бер. Біз сараң емеспіз. Тек таулықтардың дәстүрімен «Права первой ночи» дегенді досың ретінде маған сыйла! Ха-ха!..

	- Мәскеуски жігіт жол ашып қойған шығар, күзді күтіп жүрді дейсің бе?

	Сасық самогонға сілейіп алған үшеу даурыға сөйлеп, діттеген үйлеріне де жетті.

	Үстіндегі жұлым-жұлым болған киімін қымтағыштап, соққыдан көгере ісініп кеткен бет-аузы мен ауырсынған денесін аракідік сипалаған Қырмызы түнімен алысып, осы бұрыштан тапжылмады. Төсекке сан қабат сүйреп апарса да жанкештілікпен сытылып шығып, осы қуысты қайта паналады. Сүйрей-сүйрей сілімтігі шыққан анау осы еден үстінде айқас салуға көшті. Спортпен шұғылданып, талай жарыстардың жүлдегері болған Қырмызы расында жөушенді жігітсымаққа әл бермес қайратты еді. Осындай сойқан арпалыс таң ата ғана толастады. Дым бітіре алмаған әлгі қолын бір сілтеп, бөлмеден шығып кетті. Ол шыға салысымен кемпір-кепшіктер ішке ентелей кіріп, жарыса үгіттей бастады.

	«Бәріміз де өстіп әйел болғанбыз. Қазақтың салты осы. Босаға аттаған соң, басыңды иіп көнуің керек. Тағысын тағы...» Қырмызы соңғы күшін жинап түрегелді де есікке қарай ұмтылды. Осы арада бір кемпір алдына көлденең жата кетті. «Кететін болсаң мені аттап кет! Ақ сүтімді аспанға сауып, қарғаймын!» Қырмызы шу-шу еткен жынның ортасына түскендей ештеңені ұғар хәлде емес. Екі көзі - өзін құтқаушыдай көрінген жалғыз есікте. Ол аттап-бұттай таяй бергенде жатқан кемпір бір аяғынан шап беріп тарс құшақтап, қақпанша қарысты. Қалғандары да жетіп, есі ауысқан қызды жабыла жықты.

	Хабар тиіп анасы келгенде, Қырмызы түнімен паналаған бұрышында әбден есеңгіреп отырған. Манағы жатқыш кемпір енді анасының алдына көлденең түсті. Үлкендер ары-бері күбірлесті. Сосын анасы қызының майдайынан сүйіп: «Жаным, босаға аттаған екенсің, осы үйге құт болып кір. Ата-баба дәстүрін аяққа баса алмаймын. Жаман кісілер емес және алыс та емес.

	Маңдайыңа жазылған осы шығар... Бақытты болуыңды тілеймін! Алып-ақ кетер едім, «есік көрген» деп, әкең үйге кіргізбейді!». Осындай сөздерін айтып кері жылыстай берген де ана ниетін енді ұққан Қырмызы: - Маматай, тастамашы мені!!! – деп шырқырай ұмтылды. Манағы топ кемпір қызға қайта ие болды. Үстіне бүтін киім кигізіп, басына шыт байлады. Бұл кезде Қырмызының ішінен жүректей соғып тұратын бір тамыр күрт үзіліп кеткендей болған. Ол енді барлығына мойынсұнып, тағдырға жығылған сынды кейіпке енді. Үйдегілер де көңілдене сөйлесіп, той-томалақ қамына кірісуге бет алды. «Е, бәріміз де өстіп, үсті-басымызды жыртып,,, сосын көнгенбіз,,, сосын, оншақты бала да таптық!..» Тырқ-тырқ күлкі...

	Қырмызының жүріп-тұруына аса шектеу қойылмады. Тек, үйден шығып кетпесін деп бақылайды. Бөлмелерді еш мақсатсыз аралап жүріп, ас үйге кідірді. Ыдыс-аяқ тұратын сөреден кесе алып, су ішті. Орнына қоя бере көзі бірнәрсеге кілт қадалды да жан-жағын барлай шолды. Сосын «Уксусная эссенция» деп жазылған құтышаны алып, әлгіндегі ұстаған кесесіне шөпілдете құйды. Қырмызыны бұл үйдің есігінен өз аяғымен емес, сұлатып алып шықты...

	* * *

	Сағаттың тынымсыз соққан сыртылы сенің өміріңнің тамып жатқан әр тамшысы... Күн артынан ай, одан жылжып жылдар да өте берер... Қырмызының төккен көз жасы неше етекті толтырар ма еді... Бірақ, осы бастан кешкен тәлкекті өмірі оны мүлдем сындыра алмады. Керісінше, жанын қайрап, өзегінен теуіп кеткен армандарын өзге биіктерден кездестіргісі келді. Жан жарасы мен пендешіліктің қаңқу күбір-сыбырларын ертелі-кеш тынбайтын еңбектің тынысымен тұншықтыруға тырысты. Жұмыс оның қорғаушысы, емшісі және жалғыз серігіне айналды. Тіпті, ләззат та осыдан келетін сияқтанды.

	Қаншама ер-азамат бұған көзін сүзіп, немесе шынайы пейілмен сезімін танытқысы келгенмен – оның жүрегі селт етпеді. Еріместей көрінген Солтүстік полюстің мұздағы бұған қарағанда жасық боп шықты. «Мені ешқашан да жан баласы түсіне алмас... Менің жүрегім бұл өмірде ешкіммен түсінісуге – есігін, ешқашан да ашпас!..» деп қапаға күйген талай түндерін - көз жасымен сөндіріп, өткізетін-ді. Осындай ырықсыздық жеңген сәтте:

	«Алла мені ұмытқан-ау, сірә?!» дейтін.

	Қырмызы көп жылдар бойы ер-азаматпен жеке басқа қатысты өмір туралы сөйлесіп көрмеген-ді. Ал таяуда танысқан виртуалды әлемдегі жаңа танысының әр сөзі өзінің ішкі дүниесіне тың бір әуен енгізіп, жанына төңкеріс әкеле бастаған сынды. Оның ойы - Қырмызының тұңғиығындағы тұншығып жатқан сезімдерді біртіндеп аялай оятып жатқандай... Егде жастағы, әлдебір шалғайда тұратын адам күннен-күнге бұған жақындай түсті. Мүлдем теріс қарап кетті деген бір дүние қайта өңін бұрып, танысуға шақыратын сынды. Әлдеқайдағы бөтен кісінің ықыласына жүрегі иіп, өмір бойы аңсаған лебіздерге бетін тосты.

	Бастапқыда жай таныстықпен ғана бітер деген Достық қатынас - бірте- бірте күнделікті қажеттілікке ауып, уақыт суытпай сөйлесіп тұрмаса алаңдайтын мазасыздыққа айналды. Олар таңертеңнен түнгі ұйқыға кеткенше жазып сұхбаттасуды ғадетке алды. Осындай сырласу кезінде әлгі ер адамның егде жаста екенін Қырмызы ұмытып та кететін-ді. Ол бір ғанибет сұхбат еді! Ер мен әйел арасындағы пенделік «сыр» емес – Тәңірдің қалауымен құдіретке ие болған, тылсымнан туған ерекше сырласу еді. Сірә, сондай күштің әсері ғана Қырмызының жүрегін еріте алған сынды. Ол өмірі көрмеген қайдағы-жайдағы сияқты бір адамның өз жан дүниесін өзінен артық өткір көңілмен түсіне алғанына таң қалды.

	Ұзақ уақыт осындай сыр ақтару соңы – онымен кездесуге итермеледі. Қырмызы оны көргісі келді...





JACKPOT




	Ол Porsche Cayenne-нің артқы орнына бір жамбастай жығылды да сәл жантайып барып, бойын әрең түзеді. Өзінің епетейсіз қимылына:

	- Мені сүйейтін де кісі қалмады-ау! - деп күлкіге ұқсас шиқыл шығарды. Жыламсырай танауын тартқылап, өзінің осы күйіне өзі аяушылық танытып, көңілі мүлдем босады.

	- Мен маспын... жақсы іштім... бүгін ішпегенде қашан ішем... кенжемді ұзаттым... менде бәрі бар... - деп қолдарын сермей шалқи сөйлеп, жүргізушінің желкесінен нұқыды.

	- Менің сөзім дұрыс па?

	- Иә, Айман ханым...

	- Сендер шеттеріңнен залымсыңдар! Көкейлеріңді тескен тек ақша ғана... менің ақшам!..

	- Айып етпеңіз Айман ханым, басқалар үшін жауап бермеймін, өз басым Сізге адалмын!..

	- Иә, барлығың да адалсыңдар... Хи-хи-хи... Кеттік, айда желдетіп...

	Өзімен-өзі іштей сөйлесті. «Жетімсіреп, мені тосып жатқан жұмсақ төсегіме жеткіз... Маған енді ұйқы ғана керек... Дәл бүгінгідей мен құсап ешкім бақытқа кенелген жоқ! Бақыттың айдынында бүгін мен ғана жүздім. Қандай адамдармен шыны қағыстырғанымды көрсең, олардың қызыға, қызғана қараған көздерін көрсең!.. Қызым қандай көрікті еді, сұлулығымен елдің көзін қарықтырды ғой...мойнындағы Chopard-тың кольесі мен алмас көзді Tiffany & Co-лық неке жүзігінің шырайы жолда қалды!..»

	Көлік табаны жерге тимей, құс тәрізді қалықтай, сұлу жүріспен жүйтки жөнелді. Манаптың табиғаты қалайтын Әбікен Хасеновтің орындауындағы Тәттімбеттің шертпе күйі Көкейтесті мамырлай төгілді.

	- Өшірші дыңғырыңды! Маған бүгінге музыка жетерлік, басым сынып барады!

	Манап бұйрықты екі етпеді. Бала кездерінде бұғынбақ ойнап сандықтың ішіне тығылғанда осындай бір тынши, тұншықтырған тыныштыққа қамалушы еді. Айман ханымнан парфюм Chanel N5 бұрқырай жайылды да артынша түп желкеден шыққан күбірлі дем алыстан - ағзадағы тамақпен араласып жұпары азған қымбат арақ Diva мүңкіді. Салон қойыртпақ иіске толды. Сырт әсерге өз бетінше әрекет етуге қабілетті ақылды машина ластанған ауаны түзге сорып, тазасын кеулетті.

	* * *

	Еркін мырза Айман ханымның көлікке отырғанын сырттай бақылап тұрды. Екеуара бөтендік соңғы жылдары тым үдей түскен-ді. Ортасындағы екі қыз – тек, ата-аналық парызды ғана өтеуге себепкер. Оның өзінде де барлық проблеманы ақшамен шешу қалыптасты. Иә. Тек ақша ғана барлығын шешеді және ақша ғана проблема. Үлкен қыздары естияр болып қалғанда Еркін мырза өзге әйелмен көңіл қосып, бұл отбасын тастады. Тастады деген сөз орынды болмас, бұлардан бөлек кеткенімен көмегін аямады. Айман ханымға қаржыландыруды өз мойнына алып, жеке компания ашып берді. Бұның барлығы сырт көз үшін де және уақытында тәрбиесіне аса мән бермеген қыздары алдында да ақталу сияқты еді.

	- Дүйсенбі күні ертеңгілік кеңесті өзім өткізем. Мені тосыңдар. – деді ол, қайтуға бет алған атқарушы директор қызды тоқтатып.

	- Мақұл, Еркін мырза... Сізді тосамыз.

	- Айман ханымның құттықтау сөзін неге дұрыстап пысықтамадыңдар? Ұят болды ғой!

	Атқарушы директор қыз ақталуды жөн көрмеді. Себебі, істің салдары осындай нәтижемен аяқталған соң, оны ешқандай ақталу өзгерте алмайды. Айман ханымға құттықтау сөз мәтіні бір апта бұрын қолына тапсырылған- ды. Мәнерлеп оқып, жаттығып жүргенін де көздері көрген. Бұны Еркін мырза да біледі. Бірақ, Айман ханымның беталды, бәтуасыз тілегі бүгінгі кештің шырқын мүлдем бұзбаса да әдемі ауасына жағымсыз иіс бұрқ еткізгендей әсер етті. Дейтұрғанмен кілең қалталы, не істесе де еркеліктері жарасым табатын орта бұған аса мән бермеді де. Тек, Еркін мырза әруақытта әрнәрсеге аса кірпияздықпен қарауды соңғы кезде ғадетке айналдырған. «Кісінің бет- бейнесі мен киімі ғана емес ойы мен сөзі де әдемі болуы тиіс» деген қағидаға жүгіне бастаған-ды. Бір әттегенайы, бұл - ішкі мазмұнсыз, уақытша пайдаланатын сырты ғана жылтыр, ойын заты сияқты еді. Бұндай қағиданы толассыз арқалап жүру мүмкін де емес, және ол біраздан соң жағымсыз проблема да тудыруы мүмкін. Неге десеңіз, туа біткен діңінен қанат жаймаған бұтақ – жасанды шырша тәрізді ғана. Ұқсауы мүмкін, ал негізіне келсе – тексіздік аңқып тұрады.

	«Аптаның басы тағы сәтсіз басталатын болды» деп іштей уайымдады атқарушы директор қыз. Қол астындағылардың көзінше Еркін мырза Айман ханымды сөкпесі анық. Тек, бір анығы - кінәлі кісі болмаса да «кінәліні» табады. Сыйақысын кесер, әйтеуір бір жаза қолданады. Қарсы пікір білдірсең: «Тым сауатты болсаң, мемлекеттік жұмысқа бар!» деп есікті көрсетеді. Іштей тынудан басқа амал жоқ. Тегі, Еркін мырзаның ашулы кезінде үндемей құтыла алсаң, кейін мейірбандығына бөленерің күмәнсіз. Еркін мырзаның ашуланғаны да қызық. Өзімен-өзі сөйлесіп жүргенін, әлде ұрсып жүргенін ажырата алмай қаласың, түсініксіз бырқылынан. Ол жаза ретінде кестірген сыйақыны келесі бір көңілді сәтінде жан қалтасынан екі есе ғып қайтара салады. Кейде осындай ұсақ-түйекшілдігін өстіп - мәрттік қылықпен жуып-шаятыны да бар. Ал Айман ханым компания өзіне тиесілі деп шешкендіктен көбіне-көп мамандар мәселесін өзі реттеуге тырысады. Бірақ маманды іскер, біліктілігіне қарап таңдағаннның орнына құрбыларының өтініштерін орындауды жөн көріп, сылтау тауып, қызметтегі біреуді босатпақ болады. Осындай кикілжің ақыры Еркін мырзаға жетіп, ол Айман ханымды өз орнына отырғызып, қателікті түзеп, әділ шешім шығаруына тура келеді...

	«Бұл жолғы таяқтың зоры маған тиетін шығар» деп күрсінді атқарушы директор қыз. Осындай мыжыңға қолды бір сілтеп, басы ауған жаққа кетіп-ақ қалғысы келеді... бірақ үйреншікті және айлығы да айтарлықтай жерді оңайшылықпен айырбастай салу да мүмкін емес. Бір емес оншақты жылдық итіс-тартысқа еті де үйренді, аракідік әділетсіздік үшін тулап алып, қайта тіл табысу да ғадетке айналған-ды. Тек «Свято место пусто не бывает» деп жаттанды ділмарсып, сол сөздің байыбына да бармай, Айман ханымның қадір мен еңбекті еш еткені жанға батады. Бір ғажабы, осындай жекеменшік мекеме басшысының мамандарға деген көзқарасының олақтығы қайран қалдырады... Мемлекеттік немесе бюджеттік қызметте қип етсе есікті нұсқау қансіңділік болса, әр білікті маманды ардақ тұту жеке салаға тән болуы тиіс- ақ... Атқарушы директор қыз осындай ойға қалды.

	* * *

	Түнгі қала көліктен біршама аршылған шақ. Қызылды-жасылды болып ойнақшыған төңірек әбден көзі үйренген адамға еш таңсық емес. Сірә, пенде баласы жұмаққа тап болса да біраздан соң еті үйреніп зеріге бастар ма екен. Қаланың көркемдігі жай - өзінше бір қызметтей ғана көрінеді. Иә. Осы жалт- жұлт еткен дүние, мына күжірейіп отырған жүргізуші, барлығы Айман ханымның жекеменшігі тәрізді. Себебі, көңілі қаласа осының біразын өзгертуге құзыры жетеді. Ол өзінің бойынан сондай құдіретті сезінді. Жасы елуді еңсере бастасада әлі күнге бетінің қызылы сарқылмаған, аса күтіммен келе жатқан тәні де жібектей үлбірейді. Тек, соңғы біраз жылдар... Иә, он – он бес жылды да біраз деп айтуға болар ма еді, егер ол осынша ұзақ, жалғызсыраумен өтпесе... Әлі де қос тізесімен күрестіретін, шәрбаттай нәпсі сезімдері ер адамның алақанын аңсайды. Бұл - атақтаған, тірі күйеуі бар әйел заты үшін ең ауыр жаза болар. Әсіресе ол жұрт алдында сені қолтықтап, сосын іс-шара тәмамдалған соң өз жайына кете барса... Louis Vuitton, Roberto Cavalli және Parmigiani мен Alfieri & St сияқты небір брендтік сән үйлерінің әшекей-бұйымдарына бөленген, ғажап иіс-суларымен аңқыған денең ешкімге де керек болмай, тек сені ғана тосатын салқын төсекпен оны бөлісу қандай азап?!

	Осындайда Айман ханым Еркін мырзаны мейілінше жек көріп, оған деген өшпенділігін қалай қандырсам деген сан түрлі қиялдарға батады. Ақыр-аяғы осы алқып-шалқып жүргені соның арқасы екенін мойындап, ертеңгі күннің нәпақасы жеңеді. Еркін мырза өстіп, әр кез болмай жүрген төсек қатынасының парызын ақшалай өтейтін-ді.

	- Сен мырза болуды армандаған жоқсың ба? Шыныңды айтшы...

	- Ол туралы ойламаппын... Айман ханым...

	- Мен ханшайым болуды шынашақтай кезімнен армандадым... е,

	шіркін, сол бал татыған күндер!.. Жоға, ол күндерді сағынғым келмейді, кейде сол өмір өзге біреудің басынан өткен секілді. Жай бір елес... елес... ал мына өмір нағыз шындық! Сенің есімің кім еді?

	- Манап...

	- Иә, Манап... өмір деген өте күрделі дүние, оның тізгініне ие болу екінің бірінің қолынан келмейді. Бұл дүниенің кілті ақша ұстаған адамның ғана қолында, соны білесің бе? Әрине білмейсің. Себебі, сенде ақша жоқ. Ақшасы жоқты адам деуге бола ма, ол жарымжан мүгедекпен бірдей. Мен өз өмірімнің тәжірибесінен соны түсіндім.

	Манап оны қоштап, немесе өзге пікір білдірмеді. Тегі, ол - біртоға, аз сөзді жігіт еді. Және бұл әйелді тезірек үйіне жеткізіп салып, бала-шағасына асығып та отырған-ды.

	- Сендер бай адамдарды көре алмайсыңдар. Біздің сыртымыздан сөйлеп, жазғырасыңдар. Бейнебір, сендердің ырыздықтарыңды біз тартып алғандай көресіңдер. Рас па?

	Манап тағы үндемеді. Ол, бүл әйелге қандай жауап беру керектігін шынымен білмеп еді. Тіпті осындай ой бұның басына да келмеген сияқты. Жастайынан көрген тәрбиесі ішінде көреалмаушылық, қызғаныш тәрізді оғаш қылықтар орын алмаған-ды. Көпшілікке тән можантопай тірліктен бұлар да алыстап кете қоймады. Жетіспеушілік деген бардың да жоқтың да соңынан қалып көріп пе еді, жүдә. Бірақ оны «асанқайғы» жасаған емес. Манап бүгінгі жұмысына дән риза. Өйткені уақытында тиын-тебені қолына тиіп тұрады. Және кейбір мемлекеттік қызметтегілерге қарағанда әдеуір қомақты қаржы алады. Қанға сіңген тәубашылдығы бұның көзін қызартып, көлденеңге зейін салдырмады.

	* * *

	- Батча! – деп Еркін мырза әйелінің қалқасын паналап, ұрлана шығып бара жатқан еркекке дауыстады. Анау аяқ-асты былғаңдап, қатты мас кісінің кейпін көрсетуге тырысты.

	- А,а-а... Еркін мырза Сіз бе? Мен сәл-пәл, былай кетіңкіреп қалдым.

	Кешіріңіз. Сіздің қуанышыңыз үшін жан пида! Бәйбіше рас қой, иә?!

	- Рас, рас... Осынша ішуге бола ма? Еркін мырза, бұл досыңызға Сіз ақыл айтпасаңыз, кім айтады... Расында қуанышымызда шек жоқ! Керемет той болды! Жүр, сүрінбей, мені де жығасың...

	- Бұл досты маған таста. Айтатын ақылым бар. Сен, Күлпаш жүре бер...

	- Мақұл, Еркін мырза... Әйтеу үйге бір келсе болды, Сізбен бірге болу ол үшін де мен үшін де аса бақыт! Рахмет Еркін мырза, Сіздің ел қатарына қосып, теңіңіздей көріп жүргеніңізге! Өмірбақи Сіздің денсаулығызды тілеп өтеміз! Құдай жарылқасын Сізді!

	- Бәйбіше, болды енді, естідің ғой бара бер... мені тоспа. Мен берік қамалдың ішіндемін. Мен Еркін мырза деген жан досымның ыстық ықыласындамын! Мен... мен... бар ғой...

	- Артық кетіп Еркін мырзаны ұятқа қалдырма! Тәрбиелі екеніңді көрсет.

	- Жә, жә Күлпашжан! Қайта ғой... Балалар да алаңдап отырған шығар.

	Екі еркек иық тіресіп, ішке өтті. Қонақтар қайтып, ресторан іші босап қалған. Тек ары-бері сапырылысқан даяшылар ғана. Түннің талай ортасы болып қалса да той өтіп жатқан VIP persona-ға арналған орынның иесі барлығына өзі басшылық етіп, Еркін мырзаның қас-қабағын қырағылықпен аңдумен жүрген-ді. Ол қолтықтасқан екеуді көзі шалғанда майда жүріспен алдарынан қарсы шықты.

	- Еркін мырза, барлығы әзір тұр! Былай қарай жылжиық. – деп алдыға түсті. Дастархан мәзірі әсем безендірілген жеке кабинаға алып кірді. Сосын оң қолын тағзым еткендей төсіне апарып: - Қажетіңізге жарап жатсақ, мына қоңырауды қаға салыңыздар, Еркін мырза! – деп аса елжіреген ілтипатты гүл шашқандай жарқ еткізіп, зым-зия болды.

	- Бізге ешкімнің қажеті жоқ. Жан досымды өзім-ақ күтіп, силаймын...

	- Әй, Батча... Сен осы, мені дастарқаныңа қашан шақырып едің,

	есіңдеме? Саған үйдің кілтін тапсырғанда ғана ат үсті дәм ауыз тидім... сосын, сен тым-тырыс кеттің. Осындай қылығыңа қарағанда мені көре алмайтын сияқтысың ба? Әлде іштей менсінбей жүрсің бе? Біздің курстағы барлық жағынан үздік сен едің ғой. Қыздар да сенің соңыңнан еретін. Сол өнерің қайда?

	- Еркін мырза... не ғой... менде қайдағы өнер? Мына Сіз нағыз алпауыт!

	- Саған осы алпауыт дегенді қой деп едім!.. Мен - жай өзіңнің досың Эрикпін! Есіңдеме? Студент кезімізде балабақшасын кезектесіп күзетіп едік- ау! Кейде маған сол кездегі ақшаның құны әлдеқайда биік сияқты көрінеді. Ал, қазір осы қаланың тең жартысын, жоға, түгелдей де сатып алуға шамам бар! Бірақ ол мені еш қуантпайды. Менің активтерім тәулік бойы маған қызмет етіп жатыр. Екінің біріне бұйырмайтын және оны меңгере де алмайтын өмірдің ерекше үлесі маған тиді. Мен қажетті мезгілде тиісті орыннан табылған санаулы бақыттылардың бірімін. Сен жұмыссыз қалдым деп, таксист болып жүргенде - маған тағдырым, тоқыраудың бір тал жібек жібін ұстатты. Мен оны аса ептілікпен саусағыма, қолыма, одан беліме орай бердім, орай бердім... Батча, сен білесің бе бір ақиқатты? Ақша да көп деген түсінік жоқ, ол - қашанда аз! – Еркін мырза столды алақанымен салып қалып, досына ыржия қарады. Анау селк етіп, не жасарын білмей абдырады да майда, әппақ тістерін жайната қосыла ыржиды. Еркін мырза басын шайқап біраз үнсіз қалды. Сосын ішінен күңіреніс тәрізді толассыз сөз ағытылды.

	- ...Шіркін, сол тоқсаныншы жылдарды кейде қатты аңсап кетем... Ақша дәмінің тәттілігі мен құдіретін алғаш сезген кез еді... Өзіңе де құдірет дарып, күні кешегі қара тұрмысыңның қандай жиіркенішті болғанына таңырқап, қарайған сұлбаң болмаса - адам емес күй кешкеніңе қайран қаласың...

	* * *

	- Сен неге үндемейсің? Тіліңді жұтып алғансың ба? Әлде мені мас деп отырсың ба?

	- Айман ханым, о не дегеніңіз! Мен - бар-жоғым белгісіз, қаптаған құмырсқаның бірімін ғой...

	- Өте нақты айттың!.. Рас, сен - сол ажыратуға мүмкін емес, көп

	құмырсқаның бірісің... Сені таптап кетсең де жоқ екеніңді ешкім аңғармайды... Бірақ, сен – сырт тұрпатың келісті жігітсің. Тек, жолың болмаған...

	Манап өзінің неге жолы болмағаны жайлы ойланып көрмепті. Және Айман ханым неліктен бұлай деді? Отбасы, табысы татымды жұмысы, араласатын жора-жолдастары бар. Жылына бір қабат сағына қауышатын ата-анасы мен ағайын-туыстары, туып-өскен ауылы бар. Осындай ортасы - оның көкірегіне жылылық ұялатып, бүгінімен ертеңіне әр береді. Ал, мына Айман ханымның тірлігін ол мүлдем түсінбеді. Бұндай адамдар оның ойынша осы қалпында туа салынған сияқты көрінеді. Себебі ол - қарапайым пенденің қиялы жете бермейтін, басқа әлемнің кісілері еді...

	- Менің таңқалатыным... сендер осы мардымсыз қаражатқа қалай күндеріңді көріп жүрсіңдер? Соның өзін аттай бір ай тосасыңдар. Әлде сырт табыстарың бар ма?

	- Сырт табыс дегенді атай көрмеңіз! Осы жұмысқа тұру маған оңайшылықпен келмеді. Жұбайым балаларды қарайды. Кішкентайымыз енді ғана жастан асты. Қалғандары бала-бақша мен мектепте...

	- Соншалықты қанша балаң бар?

	- Айман ханым Алланың берген балаларынан бас тартқан жоқпыз. Бесеу.

	- Мәссаған! Олардың киім-кешегі, тамағы... айтпақшы, күніне қанша рет тамақтанасыңдар?

	- Ел сияқты да... үш қабат шығар...

	- Не жейсіңдер?

	- Ел сияқты...

	- Ел сияқты, ел сияқты деп қанымды қарайтпай, қандай тамақ ішетіндеріңді айтсайшы!?.

	- Айман ханым, кешіріңіз соған мән бермеппін... Әйелім не жасаса соны ішеміз...

	Айман ханым тұщымды жауап ала алмаған соң, көңілі пәс түсіп, орындыққа шалқалай жығылды. Өзінің ауылдан шыққанын ол мүлдем ұмытқан екен. Оның барлығы жалған әңгіме, түс тәрізді. Сол кезде не ішетіндерін есіне түсіре алмады. Тіпті ол кездегі ас мәзірінің аты-жөндері де жоқ еді ғой. Әйтеу тамақ екені айғақ. Бір үйде тоғыз бала өсті. Есінде қалғаны таласып-тармасып, астарын өте көңілді ішетіндері және ашығып көрмегендері. Бірақ ол өзге дүниенің көрінісі, ол өмірді танымайтын, танығысы да келмейтін дәрежеге жеткен Айман ханым өткенін аңсағаннан гөрі одан тыжырынатынын сезінді.

	Көз алдына қашанда айғайшыл әкесінің сұрықсыз сүдіні елестеді. Ол ауылдағы жалғыз дүкенде жүк тасушы болып істейтін. Осы жұмысын ол өте мәртебе санап, өзгелер түгілі өз үйінде бұлданып жүретін-ді. Себебі, екінің бірі ала бермейтін кей қат тауарларға қолы жетіп тұрады. Дүкеншілер мен оның туыстарынан басқа үнді шәйіне шөл қандырып отырған бір де бір отбасы осылар.

	Айман ханымның анасы баланы көп тауып - есі шығып кеткен адамға ұқсайтын-ды. Салдыр-салақтау, дүниенің бар-жоғы оны аса мазалай бермейтін. Және үйелмелі-сүйелмелі балалары бірін-бірі жетектеп, бейнебір өз беттерінше өсіп келе жатқан да сияқты. Үлкеннен қалған киімді келесісі киіп дегендей... Осы топ баланың арасындағы арпа ішіндегі жалғыз бидайдай қыз - Айман ханым еді. Ол есі кіргелі осы тұрмысты суқаны сүймей, бұл қапастан сытылып шығатынына күмәнсіз сенді. Қалған аға-бауырлары білім іздеп, не кісілікті кәсіпке талпынбады. Тек, Айман ханым ғана өз бетінше жоғары оқуға түсіп, алға ұмтылды. Бала шағындағы көрген қара тірлікті қаламады. Оның бойында тектіліктен дарыған кірпияздық болмасада кір өмірге деген жиіркеніш жастайынан қалыптасып, өскен ортасын есіне алса жүрегі лоқсыды. Бір ғажабы ол өзінің көкейіндегі көркем дүниенің шындыққа ұласып, басына келетініне жүз пайыз сенді. Оның ойы жүзеге асты... Дейтұрғанмен, ол тек - осы өзі шыққан ортаның ғана ханшайымынан аса алмады.

	* * *

	Еркін мырза деп өзін осылай атағанды ол шетелдіктерге еліктеуден қалаған-ды. Және бұны ол қарапайымдыққа сайыды. «Батча» деп отырғаны Сержан. Ауған соғысының ардагерлері өзара бір-бірін ауғанша батча-дос деп атайды. Бұлар төрт жігіт ауған соғысында бірге болған-ды. Ол жақтан аман- есен оралғалы да жұптары жазыла қоймады. Елге тарап кетпей қалаға келіп, оқуға түсті. Тоқсаныншы тоқырау жылдары әр түрлі харакеттер жасап, бірақ қылмыстық жолға беттемеді. Арасындағы Еркін мырза ғана суырылып алға шықты. Ол өзгелеріне қарағанда өздері тәлім алған ағылшын тілін жақсы меңгерді. Бастапқыда әрқилы мекемелерде аудармашы болды. Содан бір банкті тікелей төңіректей бастады. Сол жылы ол бір баласымен жастай жесір қалған Дана ханымды кездестірді. Тегі, Айман ханымнан екі қыз дүниеге келген-ді. Және қаншама қиыншылықтардан соң қолдары үш бөлмелі кең пәтерге де әрең жеткен еді. Бір бөлмелі жайсыз жатаханадан отбасын хан сарайындай жайға көшіріп әкелген соң, бір-жар ай тұрар-тұрмастан Еркін мырза азын-аулақ киім-кешегін алып, Дана ханымға тартты. Міне содан бері он-он бес жылдың жүзі өтті. Осы уақыт арасында ол үлкен тәрбие мектебінен де өтті. Дана ханым қолы билікке ерте жеткен, оқымыстылығымен қатар тектілігі де тамырланған жердің қызы еді. Дастархан басында қалай отырудан бастап, сөйлеу мәдениеті, қарым-қатынас орнату сияқты этикалық және үстірт болса да рухани сипатты аңғартатын эстетикалық тағылымды Еркін мырза осы отбасынан меңгерді. Сол Дана ханымның туыстарының қолдауымен және өзінің табиғи алғырлығының арқасында ол байлық пен ықпалға төте жетті. Өңі түгілі түсінде көру жазбаған ортаға енді. Бұл ортада шынайы білім мен бекзаттықты ішінара меңгергендері болмаса жалпы қазақ таңдаулыларының ең қол жеткізген бүгінгі таңдағы жетістіктері - әдемі киініп, әдемі өңмен көрінуден ары аспаған-ды. Талайы сол тоғышарлықтың шырмауында. Қаншама асыл бұйым тағынып, қалай сыланса да ар жағындағы кешегі қара тексіздік қылаң беріп тұрады. Бір ғана байлықтың күшімен жаңа қалыптасқан ерекше ортаның есігін ашқаныңмен ондағы «сүйектері ағара» бастаған қауымдастық арасынан да арқа сүйер табуың керек. Иә, Еркін мырза таңдаулылар тобына іліккенмен толыққанды мүшесі сияқты өзін сезінбеді. Өзгелерінің де ата-тегі ақсүйектен болмасада әлгіндей топтық күш оларға арқа береді. Өзінің заңдылықтары мен қағидалары қалыптасқан мемлекет ішіндегі мемлекет. Өз еркіңді өзің емес, сол орта қалыптастырып, сол билейді. Одан шеттедім дегенше өлдім дегенің жеңіл. Ру, тайпа сияқты елдік және жершілдік нышандарды ұран ғып шашпаулатқаннан гөрі - экономиканы салаға шағып, топ аралық үлестеу арқылы - қаржылық қорлану ұтымды саналды. Сондықтан Еркін мырза да тиісті бір топтық саланың мүшесі және инвесторы.

	- Батча, біле-білсең қарулас болған өзің сияқты «батчаларымның» қасында ғана өзімді шынымен еркін және бақытты сезінемін!

	- Оны мен де байқадым... Бүткім кеш бойы сен бөтен адам сияқты жүрдің. Кейде, сенен гөрі қонақтар осы тойға ыриза көрінді. Эрик саған не болған? Неге өзіңді жат ұстайсың?

	- Қойшы... кел ішейік! Батчалар үшін!.. – деп ол шотландық White Horse вискиден лүпілдетіп, бүйірлі шыныларға өзі құйды. Бұл ұрттамға шөлі қанбағандай тағы үстемелете құйып, «ішейік» деп иек қақты.

	- Тілек айтып ішпесең жай ішу болып кетеді.

	- Ештеңенің қажеті жоқ... Тілек деген не? Тіліп тұрып алмасаң, бұл заманда құр тілектен түкте шықпайды. Есіме де алғым келмейді, кейде өзімнен-өзім жүрегім айныйды. Өмір сүру үшін не бір сұмдықтар мен жиіркенішті істерге бару міндетті ме еді?! Бір миллионер: «Мен алғашқы миллионымның есебін бере алмаспын, ал қалғандарының әр центіне есеп бере аламын» деген екен. Ал миллиондарға ие болып отырған біз сөйтіп айта аламыз ба?!

	* * *

	Қызының тойына шақырған қадірлі қонақтардың нағыз мәйектерін ол танымайды. Еркін мырза Айман ханымды олармен арнайы таныстырған да жоқ. Себебі, олар үшін Еркін мырзаның жұбы Дана ханым болып саналады. Және ол «ерекшелер» өз тобымен жеке отырды. Тек, аракідік Еркін мырза барып, олармен шыны қағыстырып қайтып жүрді. Ал Айман ханымға олардың маңына баруға рұхсат етілмеген сыңайлы. Еркін мырза басқа дастарқан басына жайғасып, Айман ханым өз бетінше отырды. Алдын-ала дайындап берген құттықтау тілекті жатқа айтқанның орнына өз бетімен сандалып кеткені үшін - күйеуінің ызғарлы көзқарасына ұшыраған Айман ханымның жүні мүлдем жығылды. Бұлай бет алды кетуіне себеп – жалғыз ұрттам арақ еді. Айман ханымның аузына арақ тисе – ол бәрін ұмытады. Дегбірі кетіп, ақылсыз бала сияқты ерсі қылықтарға ұрынады. Жөнді-жөнсіз күлуді бастайды. Сөз байыбына бармай беталды кетіп, сосын бүлдірген нәрсесін түзетем деп үстемелете сөйлей береді. Ақыры өзінің не айтып, не қойғанын парықтай да алмайды. Біраздан оған елдің пікірі қара бақырдың құнына айналып, бар ынтасы шыныға ауады. Аракідік бойын түзеп, өзінің бар екенін, барлық та тұрып жатқан ханым екенін көрсеткісі келіп, көлбеңдеп арылы-берілі жүруге кіріседі. Аса бір сыпайыгершілік танытқан сыңаймен қонақтарға ілтипат көрсетеді. Бұның жалған қылықтарын жалған ниетпен отырған қонақтары да өз дәрежесінде қабыл алады.

	Арнасынан асып төгілген қуаныштың реңін салғысы келгенмен кейде жүрек тұсы шаншып кететінін сезеді. Әсіресе үлкен қызының отбасылық жағдайы көңіл көншітер емес. Қатарынан қалмасын деп астына Bentley Brooklands автокөлігін әперді. Амал нешік, ол қыз тұрмыс құрған соң да бойжеткен күндерінің қызығынан тартынар түрі жоқ. Түнгі клубтар, тек уақыт өлтіруден аспайтын мән-мағынасыз жиындар... Абырой жабу деген желеумен күйеу баланы сатып алды. Күйеу бала да өзінің орнын түсінгендіктен әйелін іздегеннен гөрі өтемақысын ардақ тұтады. Өмірге маңыз әкелетін нәрсенің ақша екенін ол о баста аңғарған. Бастапқы кездегі намыс тектес қымсынудың қытығы жоғалып, бақуатты тұрмыстың ғажайыбы оны да ұйықша тартуда...

	Енді міне екінші қызды да тұрмысқа аттандырды. Бұл үлкеніне қарағанда азды-көпті ақылы бар сияқты. Және бұл жолғы құдалық терезесі тең адамдармен жасалысты. Сондықтан әлеуметтік алалау тәрізді одағайлыққа орын жоқ. Төсек-орыннан бөлек, бұл қыздарына да көлік мінгізді. Оның қалауы Range Rover-ге түсті.

	Тегі, екі қыз да шетелден білім алды. Тек, бір әттенайы, мамандықты игеру- игермеу туралы бұл ортада әңгіме қозғау өрескелдік десе де болады. Себебі, жалақымен күн көру деген түсініктен бұлар ада. Білімнен гөрі мәртебелі оқу орындарының қатырма қағаздарын иелену маңызды. Ілім-білім тоқымақ түгілі бір ауыз сөзді мағына, мәнерімен ешқандай тілде жарытып айта алмайтын мақаулар жаратылды. Жалғыз бұлар емес, осы сияқты бір-бірінен аумайтын бір толқын пайда болды. Оларға білім де басқа да рухани құндылықтар маңызды емес. Барлығын шешетін ақша деген құдірет болса жетеді. Бірақ, сол «құдіретті» өкінішке орай, өздері таба алмайтынын олар ойламайтын сыңайлы...

	Сосынғы бір ғажап: Айман ханым мен Еркін мырзаның қыздары ата- анасының туыстарын жат көрмек түгілі - оларды адам деп санаудан алшақ. Менсінбеушілік, паң көзқарас. Қашанда алақандарын жайып сұранудан басқаны білмейтін сорлы біреулер сияқты елестетеді, ол туыстарды...

	Арнайы түсіндірмесе, өз бетіңше ұқпайтын бір қарым-қатынас орнаған бұл отбасы төңірегінде. Еркін мырза елдің көзінше күйеу мен әке рөлін ойнайды. Айман ханым жарасымды жар мен ана, қыздары бақыттан жарқылдайды. Ал іс жүзінде тек жасандылық қана. Бұны өздері ғана емес, сырт көз де сезеді. Бірақ оны даттап, мінеп жатқан ешкім жоқ. Осылай болуы тиіс. Осы ортадағы баршаға тән шартты өмір. Бұл - өз еріктерінен тыс, әдейі тілеп қамалған бір қапас сынды. Бұл жай ғана қапас емес. Өте ғажап, не ішем, не кием демейтін жұмақ тәрізді – қапас. Оның ішінде ғаламат құстар сайрайды. Тілдерінен бал тамады, ал бүгілген тырнақ секілді жасырын ниеттерінен аяусыздық пен аярлық сорғалайды...

	* * *

	Еркін мырза бұлай көсіліп екі мен бірдің алдында сөйлей бермейді. Сержан оның қарулас және курстас досы. Қала берді қоластындағы қызметкері. Бұны асырап отырмын деуге де Еркін мырзаның құқы бар. Себебі, өзгелер ала алмайтын айлық тек, осы Сержанға ғана тағайындалған. Рас. Сержан да сол үміт пен сенімді адал ақтап келеді. Оған басты себеп ертең аш-жалаңаш қалам-ау деген үрей емес, Ауғанның тастарын пана етіп, төсеніш қылған ауыр күндер еді. Кейде адам қаншалықты жаман былық- шылыққа батып жүрсе де арғы бір түкпірінде бір тал асыл тастай адалдықтың да нышаны қалатын сияқты. Сондай сезім Еркін мырзаның бойында да сақталған. Жеме-жемге келгенде өзі үйірсектеп және бұны айналсоқтаған қалталы-қалтасыздарды осы жолдастары үшін тәрк етуге даяр екеніне ол күмәнсіз. Өйткені жаны жабығып, қиналған сәттерде Еркін мырза өзгелерді іздемей, осылардың бірін тауып шер тарқатады. Тек осылардың қатарында болғанда ғана ол өзін еркін де ер азамат сезінеді. Басқа кездің барлығында ол бір бөгделердің ортасындағы қонақ сынды қабылдайды өзін. Бұл жүріс-тұрыс пен жәйсіз күй уақытшадай көрінеді. Тіпті, осы жиған-тергеннің өзі бұған еш қатысы жоқ дүние іспетті де... Байлық дегеннің не екенін жан тәнімен түйсінген шақта оның адамға әкелетіні ләззат емес, мәңгілік абыржу екенін ұқты. Ұстараның жүзінде жүргендей күнделікті күй кешу оңай-оспақ шаруа емес. Сосын соңғы кезде оны бір алабөтен күй баурады, баурады дегеннен гөрі кеудесін удай ашытып, есік-терезесі ашылып қалған үйдей азынататын болды.

	«Мен падишахпын! Сондықтан менің қалауыма шек те шәк те қоюға болмайды!» деп ол масаң тартқан кезде қарулас достары арасында кеудесін соғатын. Солай дерін деседе бір сенімсіздік бүйірден түртіп өтетін. Дүниенің молдығы қол ұзартқанмен оның да мүмкіндігі шектеулі екенін тек басына келген адам ғана біледі. Себебі, дүниенің келу жолы мен жинақталуын жіті парықтап, оған сәт сайын ие екендігіңді дәлелдеу қажет. Көзіңнің қағылған кірпігі де тегін қағылуы тиіс емес. Алла айтқан екен дейді: «Өзімде ештеңе жоқ, берсем біреуден жұлып берем» деп. Еркін мырза мен осы сияқтылар Алладан сұрап ештеңе алмаған сияқты ойлайды. Өздері маңдай термен тапты. Иә, маңдайдан тер де қан да ақты. Сол не көрмеген маңдайлары жер болып, жер де иіскеді. Аса ғанибет қажырлылықтың арқасында қырқ бүгілген белі сынбай небір сындардан өтті. Сырт келбеті сымбат пен сырбаздыққа бөленсе, ішкі дүниесі өшпенділік пен кектен тоттанды.

	Төңіректің барлығы жау. Тосқауыл құрған қатер. Бейнебір, әлдекімдерге тиесілі нәсіпті қолды ғып кеткен баукеспеге ұқсатады өзін әрекідік. Соның сұраушылары бұны қалт етпей соңынан аңдып жүрген тәрізді.

	- Батча, саған қызығамын! – деді ол көзін сығырайта қарап. Сосын төңірегіне мұқият зер салды да аса бір мұңлы дауыспен сөзін жалғады.

	- Есіңдеме дұшмандардың жаудырған оғынан жер мен жер болып қабысып, олардың қорғасындарын кіршілдетіп денемізге қадағанымыз... Жауды көздеп жайратудан өзге ешқандай асыл ой келмеуші еді басымызға. Олардың беріліңдер деген ұсынысына тек АКС-74-міздің соңғы патроны мен қалтамыздағы өзімізге арнаған соңғы граната қалғанша атыстық қой. Сол сұрапылдан да жырым-жырым, қызыл қан болып аман шығып келіп, «Сендерді ол жаққа біз жіберген жоқпыз!» деген сөзді де естідік...

	- Бәрі есімде. Әсіресе, Пакистан бағытындағы Панжер алмасты аңғарының шыға берісін бүркеп, Барқандай сайында тұрған кезді ұмытар емеспін. Сондағы күйіміз кісі шошырлық еді... Құрттап, биттеп кетіп едік қой. Жаңадан келген командир жағасын ұстады-ау! Бір-екі күннің ішінде қолдан монша құрастыртып, түгелімізді мұнтаздай етіп жуынтып еді.

	- Дұшманнан бетер қорыққанымыз бар еді ғой... Жеркепеден қалай атып шыққанымыз есіңде ме? Түн жарымында құлақ түбінен ысылдаған дыбыстан оянып кеткем. Қолшамды жағып қарасам төбеден жылан салбырап тұр. Мен аттан салғанда зу-зу етіп, даладан бір-ақ шықтық қой!

	«Эргэдэшкіні» сен жеркепе ішіне тастай салдың. Түтін сейілген соң қарасақ, қырқ бөлек болып жатқан кобраны көрдік. Ол неме осы уақытқа дейін бізбен бірге тұрыпты!..

	- Иә, бәрі есімде, ертеңінде бір күн жеркепені ретке келтіріп, тазаладық...

	- Кейде ойлаймын... Жаратушы, сірә бізді баладай алдарқатып, «мәңгілік өмір» силадым дейтін сияқты. Немесе, осы өмірдің өзі күнделікті ойын ба... Оған қатысқан да қатыспаған да Jackpot алуға үміткер. Сол Jackpot-ты алса болды, сонымен бірге бақыт та ілесе келетіндей көреді. Сен де солай ойлайсың ба?

	- Меніңше, түксіз бақытсыз болғанша - Jackpot пен бақытсыз болу әдеуір қызықты секілді...

	- Бұл ойың да көңілге қонымды... Тек Jackpot-тың өте сирек түсетінін ұмытпау керек. Және оның да өз таңдауы бар. Егер маған түскен Jackpot саған бұйырса не істер едің?

	- ???!!!...

	- Солай! Сен ойыншы емессің, сен жай армандаушысың, сондықтан саған Jackpot түссе тек бақытсыздық қана әкеледі. Себебі, сен өзіңді әу бастан жолым болмаған адаммын деп санағансың. Jackpot ондайды ұнатпайды. Ол асау мінезді жылқы немесе әйел сынды. Тәк-тәкті ғана сүйеді. Солай достым!..

	* * *

	Қымбат Porsche Cayenne үш қабатты Barokko стиліндегі қымбат үйдің ауласына ысылдап кірді. Айман ханым өз бетінше көліктен шыға алмады. Бір-екі рет алдыға ұмсынып еді, онысы нәтиже бермеді. Жүргізуші қолтығынан қаусыра ұстап, сүйреп шығарғандай күй кешті. Айман ханым өзін бір сәтке ерке бала сияқты сезініп, Манаптың құшағында жорта былқ- сылқ етті. Сосын есін кілт жиып, бойын тіктеп ұстап, аракідік қана теңселе үйіне беттеді. Есік көзіне дейін бірге еріп келген жүргізушіге: - Қайта бер! – деп қатқыл бұйырды да ішке енді. Хан сарайындай ғажап үйдің сыртқы сымбаты мен ішіндегі Versace-нің көз тұндырар таңдаулы жихаздары бұған күш-қуат беріп, өзінің әлдекімдер сияқты қарапайым пенде еместігін аңғартты. Ол – ханым! Жатын бөлмесіне теңселмей жетіп, сырт киімдерін ғана шешуге шамасы келді. Швейцарияның элиталық Schlossberg көрпе- жастығына жата кетті, етпеттей. Иә, ол ханым екені рас. Бірақ, бір өкініштісі - оны тек төркіні ғана шынайы пір тұтып бастарына көтереді. Ал араласатын құрбылары көзінше тамсанып, сыртынан шылбыр ескендей бұны сан-саққа салып сөз етеді. Бүгінгі той кеші кереметтей өтті. Бірақ көңілі толық тояттамады. Еркін мырзаның заңды әйелі бола тұрып, аса таңдаулылар дастарханына жолай алмады. Жай пенденің басы айналатын қуаныш бұған аз көрінді. Өзін нағыз ханым ретінде бағалауын қанша қаласа да сол тілегі әлденеге сүріне береді. Кемшілігім қай жерде деп ойланып көрмепті, бір ғажабы. Барлығы да ойдағыдай деген сенім оны елмен ерегістірді. Кінәлі- кінәсіз бағыныштыларына тізе батыру осындай торыққан сәттерінде сүйсіністі ғадетке айналды. Сол тәтті сәттің боларына іштей қуанып, таңның тезірек атуын қалап жатып, ойы басқа арнаға ауысты.

	«Неге жалғыз жатырмын!?» деп ол жастығын жұмарлап төсіне басты.

	«Кәусап тұрған кәрі болсам өкінбес едім, неге мені өксітесің Аллам-ау!? Қай жерден көңіліңнен шықпадым? Осындай тірідей жалғыздыққа неге душар еттің?! Білмеймін, білер емеспін өмірімді. Бәрі жалған, бәрі көзбояу! Шаршадым! Бұданда сол ауылдағы қара өмірім қадірлі ме еді!? Түсіне алар емеспін ештеңені... Тек, сол алаңсыз, еш байлықсыз күндерімді сағынамын! Сол езуінен күлкі кетпейтін қараторы қолаңшашты қызды аңсаймын. Ол сірә, өліп қалған сияқты. Енді оның орнында - елге күліп қарай алмайтын, керісінше ел бұған күле қарап, іштей күйе жағатын жеркенішті бір әйел қалды. Ол - менмін! Осылай жаралмасам да осылай болып өту маңдайыма жазылды. Мен - суық төсекті өз тәніммен өзіме-өзім жылытып, өлі-тірі деп атауға да келмейтін күйеуімнің көзіне шөп салуға да, «қоғам» алдында ешқандай ағат қылық жасауға да құқы жоқ, жайлы тірлігімді сақтау үшін «адалдыққа» ант берген тірі жесір Айман ханыммын!

	Бүгін келіп қасыма жатуға болатын жөні бар-ақ еді. Бірақ осындай үміттің созылғанына он бес жылдан асып барады-ау... Шіркін, таңертең оянбай мүлдем кетсем өкінбес едім. Елдер қалай сөйтіп кетіп жатады екен. Маған ол да бұйырмас. Шаршадым... шіркін, жаным... тілім-тілім болған бейшара жаным. Сенің әр тілімің неше мыңдаған долларан тұратынын кім білсін. Кейбіреудің жанын бекерге де тілімдеп жатса, маған тәуба, өтемі бұйырды. Соны қанаған тұт, Айман ханым... Бақыт - көктемгі құс сияқты. Ал мен бақытты емес, тек дүниені іздедім бе? Байлықтың - қанагат екенін түсінбедім. О бастағы дым көрмеген ашкөздік пен надандықтан өз өтірігіме өзім алдандым. Егер менен ең бейшара адамды көрдіндер ме десе ол мен деп айқайлар едім. Әттең уакыт! Ал, уакыт - тек өкініш...»

	Ол төсіне батқан нәрсені шеттете ысырды. Cartier-дің ақ алтынмен апталған алмас алқасы екен. Мойнынан шешіп қолына алып қарады. Жып- жылы. Өзінің жылуы емес, Айман ханымның жылуын бойына сіңірген. Сырттан түскен жарықпен бөлме іші алакеуім. Асыл тас төгіле жарқ-жұрқ етеді. Иә. Айман ханым да осы тастай жарқылдап жүргенді жан-тәнімен қалап еді. Оған да қолы жетті. Тамсандырды талайды. Бәрі өтпелі екен. Енді өзі де мына жылуды өзгеден соратын суық тасқа айналып бара жатыр ма? Сырт көз қызықтайды да қояды. Тіпті мүсіркеуі де мүмкін. Ешкімге қуаныш әкеле алмаған тас та асылдығынан айырылар, сірә... Иә. Ол өзіне деген құрметтің тайыздалып бара жатқанын іштей сезеді. Тек мойындағысы келмейді. Ұлғайып бара жатқан жасын да мойындағысы келмейді. Күйеуінің ақшасын бетке ұстап, қырын кеткендердің бетін өзіне қаратып, мойнын алып қашқандарды мойындатқысы келеді. Бәрі жалғандықпен сусындаған жарамсақтық. Олардың екіұшты ниеттерін біле тұрып, жалғандыққа бойы ери ұйыйды. Сол жанына майдай жағады. Курстас құрбыларын жинап, өзінің байлығын, қыздарының бақытты өмірін дастарханға жаюды ол жиі ғадетке айналдырды. Төркініне де жиі барғыштап, олардың жағдайларын мұқият тексеруді үдетті. Қызмет биігі күзеттен аспаған аға-бауырларына аса қамқорлық танытып, сол шаңырақтың жұлдызы да айы да тіпті күні болғанына іштей тойып қайтады. Тек, бірді екі қылып көрмеген жыртық қалталы аға-бауырлары іштей қызғаныштан өртеніп, тегін дүниені толтыра толық тастап кетпегендей әр жолы орта құрсақ қалады. Айман ханымды олар өзара қалғанда: «Сараң, діні қатты, байыған сайын қалтырап барады!» деп сырттай сөгіп отырады. Бұндай пікірді Айман ханым аңғарады, сөйте тұра туыстарына «жақсылығын» үстемелете істейді. Осылай олардың түкке тұрғысыз екендігін паш етіп, өзіне өшіктіреді. Бұл да сонау бала кездерінен қалыптасқан бәсекелестіктің бір ұшқыны тәрізді. Олардан да өзге құрбыларынан да озғанына бақытты сезінеді. Бірақ, бір ғажабы: соноу есін білгелі өзінің іш-құрылысында бір кішкентай пышақ жүретіндей сезінетін. Және ол ешқашан да кеңінен айналмаушы еді. Қарыны өссе де тарлығы сол қалпы қалған тәрізді.

	Бекзада ханымдарға сай қайырымдылық шараларын өткізеді. Ол да үлкен мәртебе. Әсіресе топ алдында бұған алғыс айтылып, аса бір ілтипат білдіріліп жатса несі жаман. Тек, кейде осының бәрі бұған еш қатысы жоқ, қанына тән емес - бөтен іс сияқтанады. Сірә, сахнада амалсыз ойнап тасталған рөл тәрізді. Осының барлығы бітіп, ел тараған соң ол - осы үш қабатты ғажап үйде, қымбат жихаздар арасында жалғыз өзі неге қалуы тиіс. Бағанағы бақытқа кенелткен сәттер неге ізім-ғайым... Бұның ендігі серігі – жан-жағын тырмалатқан жалғыздық пен қарапайым бақытқа ие болған өзгелерге деген ішті өртеген көреалмаушылық па...

	* * *

	Күн байырғыша сол шығыстан тағы арайлап атты. Таң бозы болмай ояна бастаған қаланың тірлік сарыны ұлғайып, үдей түсуде. Егер ойша, ғарыштан көз салсаң - ұшы-қиырсыз көрінген жердің өзі баланың жұдырығындай ғана болып көрінер ме, сірә... Ал ондағы адамдар түгілі, алып таулардың бедері жер жиегінен байқалмас та...

	Дүйсенбі күнге белгіленген кеңес кейінге қалтырылды. Еркін мырза шұғыл түрде Лондонға ұшып кетті. Кемінде бір жеті болмауы мүмкін. Айман ханым жексенбінің кешіне құрбыларын той сарқытына шақырып, содан жұмысқа жайсыз күйде келіп, түс әлетіне дейін қып-қызыл болып отырды да қан қысымым көтерілді деп үйіне қайтты. Түс ауа өзге қызметкерлердің де сылтаулары табылып, офис иесіз қалды...





МӨЛТЕК ӘҢГІМЕЛЕР





Балшықай Батыр




	Баяғыда Балшықай деген атамыз болыпты. Батырлығына тапқырлығы сай керемет адам болған екен дейді. Мынау іргелес жатқан Қалмақ деген елге талай рет тісі батып, сан дүркін ақымақ қылып, әбден өзіне өшіктірген сыңайлы. Бірде жанынан қалмайтын жолдасы екеуі тағы да соларды торуылдапты. Жүк артқан түйе жетектеген бір аттылы қалмақ келе жатады.

	- Қазір мынаның түйесін жүгімен қосып тартып алам – дейді атамыз.

	Жолдасы қорқақтап: - Қой тапа-тал түсте бір пәлеге ұрынып жүрерміз – деп азар да безер болады.

	- Саспа, ұрып-соқпай-ақ олжалы боламыз – деп Балшекең бұқпантайлап жүгіре жөнеледі. Былай таман шыққан соң бір көлшіктің жағасына барып тыр-жалаңаш шешініп, өзі балшыққа жылтыраған екі көзі қалғанша аунайды да түйелінің соңынан ілеседі. Бір төбені аса берген кезде, түйенің бұйдасын кесіп жіберіп, өз аузына тістеп, келесі еңіске дейін қалмақтың соңынан еріп отырады. Түйе әудем жерде қалды-ау деген кезде Балшекең тартынады. Қалмақ түйеге не болды деп артына бұрылса, шәйтан құсаған қап-қара бір пәлекет бұйданы тістеп тартынып тұр. Бұны көрген ана сорлы зәр-иманы ұшып, қалмақша ойбайлап, атын борбайлатып қаша жөнеледі.

	Тағы бірде әлгі жолдасы екеуі сол жолдың бойында отырса керек. Ешкі жетектеген бір қалмақ кетіп бара жатады. «Қазір мынаның ешкісін алып қалам» – дейді атамыз.

	- Қалмақтың бәрі жынды емес шығар, өзі жаяу көрінеді.

	- Саспа достым, қара да тұр. – деп атамыз тағы да бұқпантайлап жүгіріп, қалмақтың алдын орағытып барып, бір етігін шешіп жолға тастайды да бұғынып тосып жатады. Ешкі жетектеген қалмақ еш алаңсыз «қалмақша» әндетіп, өтіп бара жатып жол жиегінде жатқан етікті көреді. Сыңарсыз жалғыз етікті неғыламын дегендей ишарат білдіріп, алмай өте береді.

	Балшекең анау өтіп кеткен соң етігін қайта киіп алып, тағы алдын орайды. Бұл жолы екінші сыңарын шешіп қояды. Сөйтіп әндеткен қалмақтың алдынан тағы бір етік ұшырайды. Анау қолына ұстап көріп, мана алмай кеткен етіктің сыңары екенін білгенде, екі көзі жайнап кетеді. Ешкіні жол жиегіндегі бір бұтаға байлап, қасына олжа етіктің сыңарын жасырып, кері - қарай ұшады...

	Атамыз туралы ел аузында осындай бір-жар аңыз-мысал қалыпты.





Тоны айналған заман-ай




	Мынадай сұмдықты сірә, ешкім естімеген шығар, бәлкім!.. Қалқан деген құрдасым салы суға кетіп, мені іздеп үйге келді. «Жүр былай таман барайық!» деп мені сүйрелеп жатқанын байқаған әйелім: «Шәтөшкелеріңді басыңа жарам, осыдан бұрқырап келші!» деп айғайын салып қалды. Мен де сескеніп: «Ей, ішпеймін!» деп едім, Қалқан: «Басқа шаруа, тек ешкім естімеуі тиіс!» деді, көңілімді орнына түсіргендей салмақпен.

	- Өзің білесің, әкемнің қырқын кеше ғана бердік... ол бүгін таңертең үйге қайтып келді!

	- Кетші ей! Өлген кісінің қайтып келгенін естімеппін! Басқа біреу шығар?

	- Өз әкемді танымайтын мүлдем жынды емеспін ғой! Үстінде кебіні... дір- дір етеді, далаға қондым дейді.

	- Өлген кісінің үйі көр емес пе?!

	- Көрі, көр ғой... одан әңкүр-мүңкірді тосып жатса қызыл пиджак киген

	қазақтың жігіттері келіп сүрей жөнеледі. Өздерінің басшыларына алып барады. Тақыр бас, божыр-божыр бір қорқынышты қазақ екен дейді. – Бұдан былай ана дүниеден құр қол келгендерді позорын шығарып қайтарып жатырмыз! Жаңа тәртіп бойынша осынша сан капуста әкел, өйтпесе өле алмай иттерің шығады! – деп гүжілдеп қайта қуып жіберіпті әкемді. Япырай, «Доллар и в Африке доллар!» дегені рас боп шықты. Тоқсаныншы жылдары рекет болып бір-бірін қырып тастаған қазақтар о жақтағы «қылкөпірдің» аузын, тозақ, жұмақ дейсің бе әйтеу барша есікті өздеріне қаратып алыпты. Тіпті жол бойы қаншауы арқан керіп тұрған көрінеді.

	- Әкең, енді қайда? Не жасамақсың?

	- Елден ұят болды! Үйде тығылып отыр. Сыртқа шығуға бет жоқ. Азан-

	қазан болып шығарып салдық па деп едік... не қуанарымды, не жыларымды білмей саған келдім. Мал-жан бар ғой, қарызға ақша бере тұр.

	- Ей, осы сен, өзіңнің шатырың кетіп қалған жоқ па?! Сылтауратсаң жөнімен сылтау құрасаңшы!

	- Имандай шыным! Сенбесең үйге жүр. Әкеммен сөйлес... Сені де өз баласындай көретін-ді, есіңдеме!?

	Сонымен Қалқан құрдастың үйіне бет алдық. Ойым сан-саққа кетеді. Бұл құрдастың тағы бір «приколы» боп жүрмесе игі деп қоям ішімнен. Бірақ оған сендім деген ниет танытар емеспін. Кім білсін, бұл соққан ертең мені елге күлкі-мазақ етпесіне кім кепіл. Сөйдеймін де: «Мемлекеттің қазынасын көзді бақырайтып талапайға салып, тонап жатқан қазақтың сұмқадандары о жаққа барса да тыныш жатпас ау сірә!?» деймін, ауыр күрсініп шарасыздықтан...

	... Қалқан алдымда есігін ашып, «мында, мында» деп елбелектей жүгіріп жүр. Алдыға басқан аяғым кері кетіп, кірерге ниет те жоқ.

	- Ассалаумалайкүм! – деп зәрем зәр түбіне кете нұсқаған бөлменің табалдырығын аттадым. Сол бұрышқа ақтан перде керіп қойыпты.

	- Сәлемшіл болсаң төрлет! – деді атаның дауысына ұқсастау бір күңгір.

	Көзіме перде желп еткендей болды. Қалқан пердені ысырып, маған жақында деген ишарат білдірді. «Япырау, мені қайда шақырып тұр, мына нақұрыс құрдас?!» деген күдікпен пердеге таяп ішіне үңілдім. Жан баласын көре алмадым. Ішім бүлк ете түсті. Бұл мені өле-өлгенше масқара ететіндей ұрындырған екен-ау деп... Кенет төсек сықырлап, қақырынған дыбысты құлағым шалып, артыма қарадым.

	- Балам, мен мұндамын. – деді қақ маңдайымнан атаның анық дауысы. - Осындай бишара жағдайға тап болдым, қарағым... Бұ дүниеде барқадар тауып жарытпап едім, онда барған соң да қырсық қыр соңымнан қалмады. Ұлым айтқан шығар, шаруаны?

	- Иә, ата... Бірақ мен сізді көре алмай тұрмын...

	- Е қарағым, оның жөні бір басқа, кісі шошымасын деп бүркеніп отырмын да о дүниенің шекпенін.

	Алдымда ауадай мөлдір шыны секілді бір сағым бұлаң етті де ар жағынан атаның сұлбасы тұнды. Жағы түспесін деп таңып қойған шүберек жіп сол қалпы төбесіне түйілген, үстінде топырақ жұқан, әппақ кебіні. Еш қимылсыз, сөйлеген кезде аузында жыбыр жоқ, екі көзі де жұмулы. Сірә, қалқып жүрген елес тәрізді.. Ал дауысы әлдебір өзге, бөтен кеңістіктен күңгірлеп шығатындай.

	- Осы бір қас қағымдай сәтте не көрмедім, қарағым!.. Ұлым айтады, менің қайтқаныма қырық күн өтіпті... О жақта уақыт санау деген жоқ екен. Бәрі жазылып жатқан тегістік тәрізді. Топырағы қарайып, шөбі бұрқырап жер сияқты көрінген төсеніш те табаныңа білінбейді. Араның уіліндей бір толассыз үн ғана төңірегіңде дүние барын сездіреді... Жә, жә балам... ары қарай айтуға болмайды!

	Ата ту сыртында біреу тұрғандай шошына жиырылды. Расында, денені мұздатқан бір қатерлі суықтық есіп өткендей болды. Біраз үнсіздіктен соң, Ата сөзін қайта жалғады.

	- Ту!.. Кетті ғой деймін... Соңымнан аңдытып қойған біреуі бар, мен сияқты он шақты адам еліне қайтарылған. Бері өтпеймін деп қасарысқандарын «Тозақтың» төңірегіне апарып, зәрелерін алыпты. Бір аңғарғаным, біздің тап болғанымыз бергі, ауыз жағы сияқты. Әлгі, осы дүниедегі тықыраңдаған қазақтар шайтандармен бірігіп, кіре берістен өз мекендерін ашып, қақпасын теріс жағынан шығарып қойыпты. Жарықтық Періштелер расында аңқаулау болады екен. Өйтпесе бұларды қалай байқамай жүр? Ал ауызжаласып кетті деуге дәтің бармайды! Себебі, шын О Дүние ары таман - биік дуалмен қоршалған тұста сыңайлы.

	Мыналардың «Тозақ» деп жүргені - өздері ойлап тапқан зорлық көрсету орны екен. Бұ дүниеде бейнет шеккен онда барып, жетіседі деуші...

	- Мә, же! Мә, іш!.. – деп зорлықпен желкелеп ішкізіп-жезігіп, қайта өкіртіп құстырып жатыр. – Кімді дейсің ғой? Сол - осы жалғандағы жұлыны шыққан бейбақтарды. «Аш жүрген жақсы ма, тоқ жүрген жақсы ма?!» деп сілекей- жасы шұбырған бейшарадан аракідік сұрап қояды. Ол басын ғана шұлғиды.

	«Мынау тағы ішіп-жегісі кеп тұр! Өмірі бүйірі шықпаған сорлы ғой, бұл! Бұнда тоям деп келдің бе? Тойғызайық... Беріңдер!!!» деп божыр бет бастықтың орынбасары зікінейді. Қарап тұрған бізде зәре жоқ. «Егер ана дүниеде: ар-ұят, намыс-қамыс демей жалғанды жалпағынан басып, ішкенің артыңда, ішпегенің алдыңда боп жүрсеңдер осы бейнетті көрмес едіңдер! Сендердің арам ойларың: жер бетінде теперіш көрдік, ендігі үлесіміз - мәңгілік тоқышылық пен рахат деген емес пе еді?.. Қатты қателестіңдер! Жоқшылықтан қарайған жандарыңды мүлдем аздырамыз. Өлгендеріңе өкінетіндей етеміз! Қырық қабат кері қайтарып, о жақтағы туыс- жарандарыңды қарыздан қарызға батырып, сені қарғайтын жағдайға жеткіземіз! Көреміз сонда АР-ҰЯТ деп қалай сайрайтындарыңды!»...

	Есім мүлдем ауысып кеткен сияқты. Қалқан қолтығыман сүйеп үйге әкелді. Көк сандықты ашып, көк мәшинеге жинап жүрген бір бума көк қағазды құрдасқа ұстаттым. Сондан үш күн, үш түн есеңгіреп, небір нәрсені сандырақтап жаттыпын. Дәрігердің нешеуі қарап, ақыры бақсы басымда қобыз ойнап, үстімнен қарғып бара жатқанында есім кірді.

	- Ар-Ұят деген әдірем қалсын! Әкеліңдер бәрін ішіп, жейміз! Сойыңдар малды түгел... Жетпесе көршінікін бауызда! Ешкімді аямаңдар! Ұрла, қылмыс жаса! ¬ деп айғай сала түрегелдім.

	- Біссіміллә, біссіміллә! – деп үшкірмек болған бақсыны сілейте бір соқтым да үрпиісіп тұрған қалғандарына тұра ұмтылдым.

	Көпшілік қоя ма, әл бермеді... Аяқ-қолымды байлап, жындыханаға бір-ақ тықты. Бір ғажабы о жақтағы ел-жұрт - бұ жақтағы сияқты емес, айтқаныңа нанады екен. Өскен ортамды «шындыққа» сендіре алмай, сол арадан қолдау тауып жаным тыншыған жайым бар, енді.

	Осы әңгімені ойдан шығарды деп маған сенбей отырған шығарсыздар. Керек десеңіз, мен өзімнің бар-жоқтығыма да күмәндімін, сенетін дәнеңе қалмай бара жатыр-ау... Жақсысы қайсы, жаманы қайсы?.. Күллі дүниенің тоны айналып кеткен бір заманға тап болдық па, сірә... Кім біледі?!.





БІР ТАНЫСТЫҢ ӘҢГІМЕСІ




	Еңбек жолымды қалай бастағанымды айтып берейін. Тоғызыншы сыныптан соң мектепті тастауға тура келді. Оған пәлендей тұрмыстық тауымет те әсер еткен жоқ. Оқығым келмеді, бітті. Үйдегілер де аса кейіп, қолқа салмады. Өзің біл дегендей, қол сілтеу тәрізді ымыра танытты. Сынып жетекшісінен бастап, мектеп директоры тіпті, аудандағы оқу бөлімі де бір қабат дем қайтарып, кең тыныстапты, менің кеткенімді естігенде.

	Енді қайда барасың?.. Колхоздың қара жұмысынан өзге оралып тұрған дәнеңе де жоқ. Оқу десе - тұла-бойым түршігеді. Сенделіп үйге симай жүргенде кеңсеге шақырып жатыр деп шабарман келді. Жүрегім алып-ұшып, бейнебір басқарманың орны босағандай жеттім.

	- Бала, мына кісілермен еріп, отгонға бар. Не істеу керектігін осылар айтады. Жұмыс жасағың келе ме, өзі?

	- Әрине, аға!

	Білдей бір басқарма шынашақтай мені кісі көріп сөйлесіп тұрса, төбең қалай көкке жетпесін...

	Екі-үш мәшине шықтық. Қызыл қалпақты бір-екі мелиса, тағы бір адамдар ауданнан келген, өзіміздің басшылар... Түк түсінсем бұйырмасын! Құдды осылар мені жұмыс орныма кернейлетіп алып бара жатқандай көрінді. Ауылдан жүз елу шақырым алыстағы отгон орталығына да жеттік. Ондағы екі көзі төрт болып бізді тосып отырған меңгерушіні мінгестіріп алып, ары тарттық. Бәрі суыт. «Да, да» деген әңгіме жоқ.

	Көздеген қыстауға да келген сияқтымыз. Есік алдында состиып жалғыз адам тұр. Көмірбек деген шопан аға. Сақал-мұрты ербиіп өсіп кеткен. Түрінен-түр қалмапты. Ол кісіге таяғанның барлығы қол алысып, сосын көріскен сыңайда төс қағыстырып жатты. Абыр-дабыр әңгімеден соң барлығы мал қоралайтын үлкен базға бет алды. Елдің алдында Көмірбек аға. Ол үлкен ағаш қапқаны ашып, өзі шеткері шығып кідірді. Алдымен қызыл қалпақтылар сосын олардың соңын ала қалғандары кірді. Қораның іші алакеуім, түп жағы қап-қараңғы екен.

	Ербиіп есіктің көзінде қалған мені дауыстап шақырды да: «Жүр бері» деп алдарында салды. Қараңғылыққа көзім үйренгенде байқағаным, баздың түкпірінде сала құлаш боп ілулі тұрған бір нәрсе... Олар алдарына мені салып, желкемнен пыс-пыс демалып келе жатты. Жаңағы ілулі тұрғанның адам екенін аңғарғанымда жүрегім тас төбеме шығып, кері шегіндім. Бірақ қос иығымнан қаусыра қысқан мықты қолдар мені тырп еткізбеді. Асылған адамның бойы соншалықты ұзарып кете ме, әлде сондай биік адам ба білмедім... Аяқтары жерге тиер-тимес. Ту сыртымдағы біреу желкемнен нұқып қалғанда мәйіттің белінен құшақтай тежелдім. Ары жағын ойлауға мұршам жетпеді, тек өлген адамның денесі өзімді жапыра сылқ еткенде тәлтіректеп барып, әрең қалдым. Тастай салғанның орнына дедектеп сыртқа, жарыққа қарай жан далбаспен ұштым.

	«Малды қарай тұр. Бір-жар күнде кісі жібереміз» деп олардың кеткендеріне жарты айға таяғанда, бір жігіт келді. Менен ересек, тасыраңдаған біреу екен. Мал баққаннан гөрі қазан-аяқтың маңында жүргені көп болды. Бір жолы кешкұрым шәйден соң ертоқымның кеткен жерін қайыспен қайып отырғам. Әлдене ақырып-бақырып үстіме қона кетті. Оп- оңай кім жан бергісі келеді. Жан ұшыра үстіме жабысқанмен қоса атып тұрып, әлгі пәлекетті жерге алып ұрдым. Тегі, бала күнімнен қазақша күрестен ешкімге дес бермейтінмін. Сөйтсем маған құбыжық болып қарғып жүрген әлгі әумесір екен. Қос қабырғасы сынып кетіпті. Өз обалың өзіне деп оны таяу жердегі стансаға арбамен апарып тастап құтылдым. Одан соң тағы біреуі келді, көмекке. Ол неме де баздың ішінде сенделіп жүрген кісінің сұлбасын көрдім, жылаған дауысын естідім деп, ақыры бір күні таңертең ізін суытты.

	Сөйтіп күндер өтіп жатты. Малды қақпайлап шалы қораға беттеткен бетім еді. Баздың есігі қайырыла ашылып ішінен бір қара шықты. Менің көзіме де елес жеткен екен дедім. Осы біраз уақыт арасында қорқыныш атаулыға сонша төселгенім, үрейге бой алдырмай, атымды тепеңдеп таяп келдім.

	- Здрасти сынок! – деп қолында күрегі бар, қый оюға келген ауылдың сар орысы тұр, екі езуі ыржиып. – Натерпелся, однако! Тебе надо героя присвоить...

	Туған әкемді көргендей әлгі сары орысты құшақтай алып, солқылдап жыламайсың ба! Оқуды тастап кеткеніме осы сәтте қатты өкіндім. Сол күзде үйленіп, әлгі отарға өзім бүтіндей ие болдым. Менің малсақтық қасиетім одан ары дамып, ел арасында атағым да шықты. Бір қызығы балаларым оқуға құмарлық танытты. Олардың бірде-бірінің бетінен қақпадым. Жалпы, әр адамның кәсіптегі өз ұйқасы болады екен. Соны білдім... Иә, еңбек жолымды осылай бастап едім...





Ібіліс жүрген шақ




	Ібіліс жүріп жатқан кез. Алматының түнектей қара аспанынан салақтаған қошқыл тұман көше шамдарын күңгірттетіп, табан астыларын ғана жадағай жарықтап тұр. Сіркірей жауған жаңбырдан асфальт беті алатаңбаланып, суық сәуле шашады.

	Есенбек екінші қабаттағы үйдің терезе алдында осы сұрқайылау көрініске көз салып, мелшигелі екі-үш сағат. Алғашында алаңдап, қараң-құраң еткен болса жиырыла қалып, таныс сұлбаны ажыратуға тырысып шұқшия қалатын- ды.

	Уақыт жылжи - не үшін отырғанын да ұмыта бастаған тәрізді. Енді болмаса көзі ілініп кете барған сәтте, кенет шыққан күлкіден селк етті.

	Қыз бен жігіт көшенің арғы қапталынан бері қарай қол ұстаса жүгіріп өтті. Кіре беріс есіктің күн қағары астында жаңбырдан тасалап, ұстасқан қолдарын ажырата алмай біраз тұрды. Бір-бірін иіскескен адамдарша әлсін-әлсін қабысып, сосын кері шегініседі...

	Есенбек олардың төбесінен біраз бақылап отырды да ары қарай дәті шыдамады. Көкірегі қарс айырыла күрсініп, жарықсыз алакеуім бөлмедегі диванға сұлқ отыра кетті. Екі қолымен басын ұстап: «Не іздеп келдім?! Осыны көруге ме?! Бұны көргенше қу көзім неғып ағып кетпеді екен!!!» деп шайқала күңіренді.

	Есіктің құлпы сылдырлап, ашылды. Нәзия аяғын жым-жым басып, Есенбектің жатқан бөлмесі тұсынан өте бергенде, тұншыққан күңгірді құлағы шалды.

	- Есен, сен әлі жатқан жоқсың ба?

	- Жо-жоқ...

	- Шәй қояйын...

	- Рахмет.

	Нәзия ары өтіп кетті де сәлден соң қайта оралды. Диван мен қарсы кресло арасында аласа стол тұр. Екеуі қарама-қарсы жайғасты. Біраз үнсіздік орнады. Ішін тартқан бір жайсыз тым-тырыс күй...

	- Есен... Әзірде байқаған шығарсың... менің жігітім бар...

	- Хы-хым... байқадым...

	- Сені қатты силаймын... бірақ, тек достық деңгейде ғана... сен кешір мені, біздің арамызда достық сезімнен басқаға орын жоқ...

	- Нәзия, мен бәрін түсінемін... Бірақ, сенімен дос болу күлкілі сияқты. Тіпті, менің осы қазіргі жағдайымнан да ауыр. Мен бекер келіппін... кетейін.

	- Екі түннің ортасында қайда барасың? Таң атсын да...

	- Сені жаман атаққа қалдырғым келмейді...

	- Осында екеніңді менен басқа ешкім білмейді. Саған сенемін. Сен өте жақсы адамсың!

	- Егер жақсы адам болсам, неге лайық емеспін саған?!

	- Мүмкін, мен саған лайық емес шығармын...

	Ары тағы үнсіздік орнады. Есенбек түрегеліп, Нәзияның артына шықты. Қызда үн жоқ. Тұла-бойы сіресіп, тасқа айналғандай қатып отыр. Көкірегін өкініш өртеп өтті. Егер аға-жеңгелері ел қыдырып, бұны жалғыз тастап кетпегенде бұндай хәлге душар болмас еді... «Бекер есікті ашып, бұны кіргізген екенмін! Ауылдан келгеніне қуанып, есім шығып кеткені несі? Оның ойын қалай ұмыттым?!» Тамырында ойнаған қаны оның құлағын бітердей гүрсілдеп, есінен тандырды. Мойынсұнған кіріптар күйге түскен ол - зәбір көретініне еш күмәні жоқ еді...

	Есенбек жаңбырлы түнді кешіп, автовокзалға бет алды. Талай түнеп көрген етене орын. Ол келгеніне өкінбеді. Осылай боларын алдын-ала білгендей сезінді. Нәзияға жаудырып өлең-хат жазғаннан басқа не бітірді? Бұған бірде- бір жауап та келмеген-ді. Нәзия ешқашан да үміт отын сездірмеді. Есенбектің өзі ғана өз қиялына еріп, оны құшты, сүйді... күйді. Нәзия керісінше, «Қозы Көрпеш - Баяндай бір молада жатамыз...» деп жазғандарын оқығанда - бұның махаббатынан зәр иманы ұшатын-ды.

	Жарықтау бір бұрышты тауып, жедел жан қалтасынан қағаз-қаламын алып, ол жүрелей отыра қалды. Буырқанған алапат сезім астаң-кестең ақ қағазға ағыла бастады. Қызға айта алмаған, онымен бөлісе алмаған қыстық махаббат жыр болып тарқатылды. Көзінен парлаған жас - оның бетінен сипап жұбатқан жылы алақандай көрінді. Есенбек осы сәтте бір күйді анық түйсінді. «Нәзия, саған мың да бір рахмет! Менің жүрегіме махаббат ұялатып, оны оятқаның үшін! Сені құшып, сүймесем де өмір-бақи сені жырымның жалауы етіп өтемін! Сен арқылы нақ сүйерімді енді тапқан сияқтымын!» деп ол әдетінше күңгірлей күбірледі.

	Бір-біріне сүйенісіп отырған, не болмаса бүктісіп жатқан жолаушылардың бірен-сараны басын көтеріп, өзімен-өзі сөйлесіп, жылап отырған бұған секемдене қарағандай болды. Сосын кім жетісіп жүр дейсің, дегендей түсіністікпен, қайта жөндеріне қисайды...





Елес




	Қысты күнгі сағат сегіз кәдімгі түннің бір уағы іспетті. Осы мезгілде Қамихан жұмысқа жөнеледі. Кенеп бүркемелі арнайы көлік осы сияқтыларды қала ішінен теріп, салақтаған жабыны сартылдап көрші елдімекенге тартатын. Олар бөренеден қиюлап қос қабатты, сегіз пәтерлі үй салып жатыр.

	Қамихан соңғы кезде шығар уақытынан ерте келуді ғадетке айналдырды. Оның себебі - өзінен бірер сынып төмен оқыған бір қызды көргеннен басталды. Сол елең-алаңда Әсем де жұмысына шығады. Қамихан оның қарасы көрінгеннен үй қалқасына жабыса жасырынып, ол тұсынан өтіп кеткен соң ғана еркінси соңынан ұзата қарайтын. Әсем өте бір сүйкімді қыз болған еді. Енді ол - қараған кісінің көзайымы боларлықтай, бітім-болмысы әбден толысқан келіншекке айналыпты. Бұрынғы талшыбықтай кезіндегі кербез жүрісінен еш айнымаған, ол өтіп бара жатқанда көзі бар пенде түгілі, бейқам тұрған терек те амалсыз мойын бұратындай... Қамихан бірнеше мәрте оның жолын кесіп, сәлемдескісі келді. Бірақ оған жүрегі дауаламады. Өзінің мынадай тұрпатынан қымсынды. Бұтында қалың шалбар, иығында тамақ салған саталақ қапшық. Күн жарықта көшеге шығуға ұят сықпыты оны әр жолы тежеді. Сосын ол: «Әсем бір бастықтың әйелі шығар... Киіміне қарағанда ауқатты көрінеді... Осыдан он жыл бұрын келешегі кереметтей болған мені танымас та...» деп шешті. Әсеммен билеп жүргендегі сәті есіне түсті. Қыздың тұла-бойы дірілдеп, көз жанарын тіктей алмай, алып қаша бергені... Қамихан өзін сақа жігітше ұстамақ болып, ернінің дәмін татқысы келіп, қыз алдында ересектік танытқаны... Әсемнің: «Менің алғашқы сүйіскен жігітім сенсің!» деп кейін мойындағаны...

	- Өй, қабырғаға сүйеніп ұйықтап тұрсың ба?! – деген тосын дауыстан ол шоши, есін жиды. Жұмысшылар тартатын көліктің жүргізушісі екен.

	- Пипылдатып тұрмын, пипылдатып тұрмын!.. Құлағың бітіп қалған ба?! Қамихан ләм-мим деген жоқ. Соңынан ілесіп, көліктің артынан барып, ішіне артылды. Ондағылар ысырылып бұған орын берді.

	- Кәке, саған әдейі жылытып қойдым тақтайды...

	- Рахмет.. – деп ол сүлесоқтау ризашылық танытты да тұтасқан қара көлеңкеге сіңіп кетті. Оншақты адамның қараң-құраң сұлбасы темекі оты сорылғанда ғана байқалады. Күңгірлескен сөз. Кешегі мен бүгінгі тірліктің әңгімесі...

	Қамихан манағы елестің тәтті күйінен әлі арыла алмай, басын иығына сіңіре бұйығып, жоқ адамдай тым-тырыс. Ол өмірінің қалай ауытқып, осындай бейшара күйге түскеніне өзі қайран секілді. Әсемді көргелі терең ұйқыдан оқыс оянған жандай - дегбірсіз күй кешіп жүр. Ешқашан келмеген ойлар мен ниеттер бұны торуылдайтын болды. Расында ішінен әлдебір өзге адам түрегеліп келе жатқан тәрізді. Ол дәл бүгін құрылыс басына барған соң, өз еркімен арызын жазып бұл бекер тірлікті доғаруды ұйғарды. Реті келсе үзілген оқуды жалғап, немесе басқа бір ұшқынды іспен айналысқанды жөн санады. Жалдап тұратын, іші мандып жылымайтын қуықтай жалқы бөлмесі мен ондағы жадау тұрмысы көз алдына келгенде ұяттан екі беті ду-ду етті.

	- Сен қалай ойлайсың? – деп бүйірлес жайғасқан кісі бұны шынтағымен нұқып қалды.

	- Нені? – деген Қамиханның сұрағына отырғандар жамырай мәз боп күлді.

	- Мынау ұйықтап отыр-ау, шамасы?

	- Қайнап жатқан қарашайырға қолымды тыға алам деп Петро бөседі. Тыға ала ма, алмай ма деп соған бәс тігіп отырмыз.

	- Өзі білсін...

	- Олай бомайды! Сен бір жағына шығуың тиіс.

	- Мазамды алмашы а!..

	- Қойшы соны... Кейінгі кезде Кәкеңнің ішін бір құрт үңгіп жүрген тәрізді.

	- Кәртөшкенің сарбас құрты болмасын!..

	- Жоға, етегі бар құрт секілді!

	Еркектер қарқылдап кеп күлісті. Қамиханға таяу отырғандар жотасынан, ияғынан қағып, жаратқан пиғылдарын танытып қояды.

	Бұның еркі шектелген мерзімінің өтелгеніне біраз болған-ды. Елге қайтса да болар еді. Ағысы жоқ тұйық судай мына тірлігіне де еті үйрене бастаған сыңайлы ма... Қамиханның тұла-бойы түршігіп кетті. Әсіресе, арасына жүгіртілген тоқпен жылыйтын белоранышы есіне түскенде өз төсегінен өзі жиіркенді. Шәйдің күрең таты баттасқан темір күрешке, қалайы табақ пен қасық... қатқан нанның үгіндісі, пышақ тіліп жырым-жырым болған клеенка дастарқан. Тіпті, дені дұрыс шығыс киімі де жоқ екен-ау!? Киініп баратындай жер де, бұны тосқан біреулер де болды ма, осы уақыт аралығында. Перде орнына газетпен бүркемеленген жалғыз терезеден себезгілеген, өлеусе жарық сияқты көріксіз өмір ғана бұның серігі болыпты.

	Сорлы неменің жағы неткен осал еді. Қамиханға он шақты болып жабылғанда ол солардың ішіндегі ең «өжеті» көрінген-тін. Тұмсығы қатты бәтеңкесімен бүйірден-бүйірден тепкенде ол тым батыр еді. Ауруханадан айығып шыққан соң, Қамихан тек соны ғана кездестірсем деп көкседі. Заң адамдарына тіс жарып ештеңе айтпады. Тек «Танымаймын, білмеймін» деген сөздерінен жаңылмады. Қамиханның кегі сол топтың арасындағы тек осыған ғана кеткен сияқты. Жағын сындырып кегін алды. Бұның бокстан хабары барын білген айыптаушы жазаны асыра қатал талап етті. Екшелей келіп үш жылмен шектелді. Соның екеуін темір тордың ар жағында өтеп, тәрбиелі тәртібін ескеріп, соңғы бір жылды ел арасында қадағалаумен өткерді. Қашанда емен-жарқын жүретін, ашық мінезді жас жігіттің қабағы түксиіп, өмірі күліп көрмеген әлдекімге ұқсап кеткендей.

	Егер Әсем ойда-жоқта осы қаладан көзіне ұшырамаса - бұның өмірі сол тұйық судың тереңіне бата берер ме еді. Қамиханның кеудесінде от тұтанғандай әсер туып, денесі пысынап сала берді. Ол неше жылдан соң, алғаш рет өзінің бойынан жалын секілді лепті сезді. Бұл қуат оған өте таныс және етене еді. Ол енді тұйық суда жандалбассыз жата бермейтінін анық түйсінді. Қамихан да бір кезде бәске түсіп, қолын қайнап тұрған қарамайға тығып көрген. Алдымен қолды суық суға матырып, сосын аса жылдамдықпен қарамайдан «қолғап» кию...

	Көлік соңынан ұйтқыған қардың ұшқыны артта отырғандардың беттерін шалып өтіп, ызғарлы демімен тұншықтырғысы келетіндей түтейді. Бүркеме кенептің етегі де желмен жарыса әңгіме соғып, аузы жабылмастан далбырлап барады...





Иә, жаным




	Балқыған қорғасынға ұқсаған қарала су ауыр ағып жатыр. Көпір үстінде екі-үш жас өзара әңгіме-дүкен құрып тұр. Олардан сәл жырақтау еңсесі түсіңкі, егде адам қалқаяды. Бәрі еңкейіп беті бедерленіп, көздің аласындай төңкеріле ойнақшыған өзенге әрекідік көз тастап қояды. Кенет: «Анаң қара! Кісі ағып барады!» деген ащы дауыс шықты. Расында су бетінде аппақ бір нәрсе көлкілдей жайылып, оның ортасынан анда-санда бұлғаған қол көрінетін тәрізді. «Әйел ғой мынау, ақ көйлегін жаба, шашы да жайылып кетіпті!» деді әлдекім. «Құтқармайсыңдар ма!?» деп үшеудің арасындағы қыз жаны шыға шыр ете қалды. Екі жігіт шешіне бастады. Бірақ олар үлгермеді. Тыстау тұрған егде адам бас киімін ғана жерге атып ұрып, өзенге қарғып кеткен-ді. Ол төменге құлдырап бара жатқанда «Сүмбіле туа су суыр» деп қана ойлап үлгірді.

	Ол аяқ тірер жерге таяғанша суға батқан адамды қолтыған демей жүзіп барды. Сосын оны көтеріп жағаға шықты. Үстіндегі киім мен қолындағы адамның салмағын сонда ғана сезді... «Мен не істедім?!» деп сұрады егде адам өзінен. Осы қыздың «ерлігін» жасауға батылы жетпей тұрғаны есіне түсті. Мынау қорғасындай қара суды өзі жамылмақ болып еді ау мана ғана...

	Әйел баланы «Жедел жәрдем» алып кетті. Әлдекім есіркеп, яки бұның ерлігіне сүйсініс танытқандай ешкім табылмады. Керісінше есі дұрыс емес адамға қарағандай - жиыла қалған жұрт сескене көз тастайды. Сорғалаған суы соңынан еріп, көпір үстінде жатқан бас киіміне жетті. Еңкейіп алды. Несіне алғанын да түсінбеді. Бұл оған керек те емес еді-ау, мана бір сәтте... Секіруге дәті жетпей тұрған қара судан малшынып қалай және не үшін шыққанына өзі таң. Мүмкін сол өзіне қол салған бейшараны құшақтай тереңге тарту керек пе еді... Қисыны келіп тұрған мүмкіндікті бүлдірген адамдай сезініп; «Бекер болды.» деп ол күбір етті де бейтарап жүріп кетті.

	Бірер ай өтті. Ол тағы сол көпірге келді. Тура сол тұсқа тұнжырай қарады. Көз алдына шашы жайылып, ағып бара жатқан жанкешті сұлба елестеді. Сондағы қылығы - ана бір беймәлім бейбаққа жасаған қиянаттай көрінді. Оны өкінбестей шешіп, қиып бара жатқан қараңғы өміріне қайта оралтқаны қиянат емей немене? Өзі де осы қараңғылықтан өзге жарыққа кетуді аңсады емес пе...

	Бетін аппақ қар басқан өзен - еш қауіпі жоқ, тегіс жердің беті сияқтанған. Сықырлаған аяқ дыбысы бұның тұсына таяп келіп кідірді. Ол артына бұрылды. Орта бойдан сәл биік, аққұба келген, шаралы жанарынан мұң ұшқындаған келбетті қыз бала бұған күлімсірей қарап тұр.

	- Сізді көп іздедім. Ешкім білмеді. Сосын осы жерден тосып жүрдім. Бір келетін шығар деп...

	- Кешіріңіз... Сіз кім боласыз?

	- Мен өзіңіз құтқарған адаммын...

	Тағы бірер ай өтті. Ерлі-зайыпты екеу көпір үстінен өтіп барады. Әйел адам: «Қарамашы ол жаққа!» деп өтінді. «Иә, Жаным!» деп ері қасындағы жарын жаман тұстан көлегейлей өте берді...





ӘЗІЛ-ОСПАҚ


	«Құда келді!!!»



	Балғаштың үйіне жеткені сол еді, соңынан ағасы Секеннің әйелі қақпаға кептелісіп, ілесе кірді. Алқым-жұлқым болып, шашы дудырап кеткен.

	- Ойбай, құда келді! Жалғыз қызды әкетіпті! Ағаң талып жатыр!..

	- Қайдағы құда?! Қызың кеше ғана оқуына кеткен жоқ па?

	- Кетсе кеткен шығар... Жеткізбей жолдан қақшыған ғой... Енді қайттық?

	- Құдай қайткеннен сақтасын! Өз қызыма сайлап отырған тойдың жайы бар, ағаның қызы менің қызым емес пе! Абысыныңа жолық, ал мен қойды сүйреп өзім жетем.

	Аяққа жығылуға келген төрт-бес адамды астарына мамық салып төрге шығарып, алдарына ақсарбас әкеліп бата алып дегендей, ырым-сырымды ағылтып жатыр. Бір қарағанда жақсы адамдар секілді көрінді. Әйтеу, барған жерінде бала жыламай жүрсе болды емес пе... Екі жас бақытты босынға жетіп, ащы-тұщыдан алысып отыр. Сөз реті балаларға тірелгенде: - Біздің Гүлжан кеше ғана кетіп еді, қаперінде ештеңе жоқ сияқты болатын. Құда келеді десе адам баласымыз ғой, бағын байлап неміз бар... – деп жеңгеміз көңілі босап, көз жасын сығымдап алды. Құдалардың бірі аузы аңқая:

	- Біздің келіннің аты Нәзима. Түскеніне он шақты күн болды, артынып- тартынып жеткеніміз осы еді... – деп төңірегіне адырая қарады. Аспан қақ айырылып жерге түскендей болып кетті. Тек, күркірегені ғана жоқ.

	«Құдалар» осы ауыл екенін біледі. Құдаларының аты Секен екенін де біледі. Ауылға кіре берісте сексенге келген Селдірбек деген қария тұратын- ды. Бұлардың «бағына» сол кездесе кетеді. – Ассалаумәликүм, ата! Секен деген кісіні танысаңыз үйін сілтеп жіберсеңіз. – деп өтініш білдіреді.

	- Өй, балаларым- ау, ол маған пірблем емес, есігінен кіргізіп тастайын ала кетсеңдер, жолым солай түсіп тұр еді – дейді. Қария «құдаларды» өзіне ыңғайлы жақтағы Секеннің үйіне жеткізіп, жөнімен кете барады. Ал ауылдың екінші басындағы құда тосқан екінші Секен зарығып, кешті бекер батырып жатқан еді...





Бәле қайдан деме




	- Қайдасың? Тез жет! Жеңгең әл үстінде жатыр!

	- Не болды?! Түсіндірші!

	- Басы жарылды!

	«Таңертеңнен қақиып, елді енді жинағанда мына ағанікі қызық болды ғой!» Кісілерім де «Таксистерде ұят жоқ!» деп, бұрқылдап жатыр. Машинамды бір дар еткізіп, ағаның үйіне зырладым. «Басын ағамыз жарса, ғұмырында бір ерлік жасаған екен!» деп қоям ішімнен.

	Аула сыртынан тосып алды. Менімен ішке ермеді. Үйден сұңқылдаған әйел дауысы шығады. «Қайран жеңгем жүріп кеткен болды ғой! Дауыс салсам ба екен?» Төргі бөлмеге өттім. Басы-көзі қанға бөгіп, диванда жеңгем отыр.

	- Жақындама маған, өңкей...!!!

	Емханаға апарып, басының жыртығын тіктіріп, өй-гөймен үйге әкелдік. Ағамыз өзінің басы жарылғаннан жаман, бетінде қан-сөл жоқ. Не болғанын ақыры айтты. Жеңгеміз электр қуатын есептегіштің жүрісін баяулататын әдісті естігелі ағамыздың құлағынан маза кетіпті. Жұмысынан қойдың асығындай бір магнит әкеп береді. Сөйтсе, көрші әйелдің күйеуі ірі қараның асығындайын тауып әкеліпті. Күнде құлақ етін жей берген соң, ағамыз да сондайды жер астынан болса да тауып әкеледі. Ағамыздан бойшаң және етженділеу жеңгеміз тасыраңдап, орындыққа өзі шығады. Магнитті есептегішке қоймақ болып қолын созғанда, бұрынғы тұрған кішкене магнит бұған қарғиды. Аттан, ойбай! Жеті балл жер сілкінісі!!!

	Сонымен елге ілесіп ашкөзденем деген жеңгеміз, өстіп аяқ-асты дертті болып, неше ай жарыққа төлейтін тиын-тебенді қайран ғып дәріге жұмсады. Ал өзі өле-өлгенше сүйекке таңба болар «Жарықбас қатын» атанды...





Шәйтан шатастырса




	Соноу кеңес өкіметі кезінде совхоз деген болған-ды. Сол совхоздар өз ауылдарына бір-бірінен айнымайтын үйлер салатын. Көкөзек деген ауылдың бірнеше көшесі сондай үйлермен тізілді.

	Әлсебек деген зоотехник жігіт жайлау үстіндегі отарларды аралап, есеп- қисабын алып ауылға оралады. Ол кезде ұрттамаған адам «халық жауы» саналатын. Елге жеткенде әрі-сәрі боп қалады. Көлігі үйінің тұсынан тастап кетеді. Күн жарықта бірінен-бірін әрең ажырататын үйлерді қараңғыда кім танысын. Қашада, қақпада бәрі бірдей. Тауықтың жұмыртқасы не, бұл үйлер не! Әлсекең тәлтіректеп жүріп есікті тапты. Әбүйір болғанда күршегі салынбапты. Шамы да жанып тұр. Ескі ғадетпен өз бөлмесіне кіріп, «өз үйім, өлең төсегім» деп құлай кетпек болып еді. Төсектің орны ауысып кетіпті. «Е- е, бәйбіше тәртіп жасаған ғой!» деп мейірлене мырс етті. Келіншегі пыс- пыс етіп қалың ұйқыда. Шешініп бұл да көрпе астына сүңгіді.

	- Қойшы, мазамды алмашы! Аузың арақ сасып тұр ғой?! – деп әйелі бұның сағынышты қимылдарынан оянып кетті.

	- Жаным, қатты сағындым!

	- Саған дауа жоқ екен?! Сағат сайын сағынасың ба!?

	Осы кезде салдырлап есік ашылды. Жөткірініп бір еркек кірді. Күбір-күбір сөзді естіп, есік көзінде аңтарылып тұрып қалды. Сосын: - Ей, бұ қайсысың, менің қатынымның қойнында жатқан? – деп айғай салды. «Асстапыралла! Әйел затына дауа жоқ, дүзге шығып келгенше!!!... »

	Ары қарай айтпаса да болар еді. Бұлардың қайғысына дүйім ауыл қыран- топан болды. Әлсебекті әйелі қуып, анау әйелінен жеріп, бала-шағаларының да әбден әбігері кетті. Әйтеуір, кейін түсінісіп, қатар тұрған үйлері сияқты өздері де жіктері ажырамас тату көршіге айналды. Аракідік: «Бәленшеге тартқан!» деп балаларын тұқыртып қойғандары болмаса.





Балаң үшін отқа да түсесің




	- Сәңка, тракторды запрабит еттің бе?

	- Бәрі намази, ағасы!

	Елеусіз ақсақал ауылға түсіп, тұңғыш шөбересінің туған күніне орай жылы-жұмсақ апарып тастауды ұйғарған. Ұл да, келін де жұмыста. Ішек- қарнын аршып, басын үйтпек түгілі, апарған малыңды алты ай тұрса да бауыздауға мұршалары жоқ. Сөйтіп, кемпірі екеуі кешке дейін бәрін тындырды. Мал қораланды. Аракідік иттерді абалатып қоятын ит құс болмаса, жүргінші аяғы сиреген уақыт. «Мен былай кеттім» деп, ақ қардың беті сайрап жатқан із.

	Үйтіп-бүйтіп болғанша күн ұясына отырды. «Сен жыбырламай осы, қашан жүруші едің!? Күнде бұзылып барады!» деп кемпірі қузамаса Елекең асықпас па еді.

	Он шақты шақырымнан соң, ағылып жатқан үлкен жол, Аман-есен оған да жетті. Трактордың бір көзі жыпылықтап барып мүлдем сөніп қалды. Елекең әу бастан механизатор емес-тін. Талай жылдан бері қолқанат болып жүрген, қазақ арасында өсіп, «қазақы» болып кеткен осы Сәңкасы еді, рөлді бұрауды үйреткен. Бір-екі белді асқан соң ауылдың да шамдары мен мұндалайды.

	Қарсы жолыққан көліктің шамы көзін қарықтырып, алдын болжай алмай, орға ұшып кете жаздады. Кемпірі: «Бісміллә, бісміллә!!!» деп зәр иманы ұшты. Трактор бір қойқаң етті де қайта тегіс жолға түсті. Аңырап келеді. Осы арада қарсы бетке қапалақ қар ұшқындады. Сүрткіші істейді екен. Оған да тәуба. Ерсілі-қарсылы ағылып жатқан көлік. Көп болса жарты сағат маңында балалардың ортасында отырып шәй да ішер.

	Сағат өтті. Бұлар әлі аңыратып келе жатыр. Мана Сәңкадан қанша май құйдың дегенде анау он барып, он қайтуға жетеді деген-ді. Ең бірінші күдік кемпіріне келді: - Сен теріс кетіп бара жатқан жоқсың ба, ей?!

	- Ақымақ дейсің бе!? – десе де Елекеңнің өзі де жайсызданды.

	- Сәңка айтпақшы, он барып он келетін уақыт болды ғой!

	- Мазаны алма, ауылдан өтіп кетіп жүреміз, көрмейсің бе, мына төпелеген қарды.

	Тағы біраз аңыраған соң трактор жөтеле бастады. Сонан ақыры қақырынып-түкірініп барып үні өшті.

	- Трәктірде нең бар еді?! Маған сес көрсетпей-ақ шанамен шықсақ, мана да баратын едік!

	Елекеңде үн жоқ. «Несіне әлдеқандай бола қалдым» деп ішінен өзі де өкініп отыр. Әйтеу өмір-бақи осы кемпіріне бірдеңені дәлелдеумен-ақ келе жатыр. Өстіп кемпірді тыңдамай қыңырайса болды, бұның аяғынан шалатын бір қырсық та әзір тұрады. Міне қарашы енді... Құдайдан көрейін десе – «сес көрсет» деп шайтан түрткені рас. Жегулі шананы доғартпай-ақ, сонымен желдіртіп жөнеп берсейші...

	Есікті ашып сыртқа бет алды. «Оу!» деген дыбыс қана шықты соңынан.

	«Мынаған не болды?» деп кемпірі рас үрейленді. Соңынан қарап еді, шалын азынаған қаратүнек жұтып кеткен тәрізді. Әу жерден ыңырсыған дыбысты құлағы шалды. – Әй, бармысың?!

	- Шықпа, ойбай!

	Шөберелерінің періштесі қаққан болар, сірә. Созған аяғы жерге жетпей қарақұрдымға аттанған Елекеңнің еті ғана сырылып, кемтарлықтан аман қалды. Осы оқиғаны ішке бүгіп қалғанның орнына дүйім елге өзі жырлап берді. Трактор қарсы көліктен тайқып кеткенде жол жиегіне төккен үйіндіге шығып кетіп, ойқаң-шойқаң етіп барып, аударылмай бауырына асылып қалады. Содан Елекең тегіс жолға түстім деп ойлап, рөлді де аса бұрап әлек болмай, жалғыз көзімен қарсы соққан қапалақты қарыс айырып, жанармайы түгесілгенше аңырата берген...

	Кемпірін тыңдап шанамен шықса, «аш құлақтан тиыш құлақ» баяғыда балаларының ортасында отырып, ендігі қайта оралып, «пәзенделерінде» пырылдап жатар ма еді. Бейнетті қайтесің, түн ортасы ауа артынып- тартынып жаяулап жеткен бұларға: «Қалмақтан қашып келе жатқандай, мына түрлеріңіз не?!» дейді ұл мен келіні жағаларын ұстап.





Аңқау болсаң аяқтың соры




	Әдібай деген атамыз бастапқыда мал бақты. Кейін ауылда механизаторлық оқу ашылғанда, «талаптыға нұр жауар» демекші, соған жазылып, білдей бір әмбебап механизатор болып шыға келді. Сөйтіп, рөлді зейнетке шыққанға дейін бұрады.

	Көбіне бригадаларға жанар-жағар май тасымалдады. Сондай бір жорықта келе жатқанда тракторының жанар майы түгесіліп қалады. Не анда емес, не мында емес екі ортада қаңқиып, дал болады. Бейсауат лаға беретін уақыт емес, барлық техника қызу еңбек басында. Талайы мұны тосып, торыға бастаған да шығар. «Қап, әттенай!» деп атамыз қатты қапаланды да қолына шелегін ұстап, елге бет алады. Он, он бес шақырым ұзап кеткен. Аузы кеберсіп, МТМ–ға да жетеді.

	- Өй, Ағасы, мына жүрісіңіз не, түріңіз не?! – деп МТМ бастығы таң қалады.

	- Әлгі... сәләркім таусылып қалды!

	- Үйбүю, қиын болған екен, Аға! Сіз осы артыңызға бөшке тіркеп, не тасымалдап жүрсіз?

	- Сәләркі...





Тіл білген де жақсы




	Сәтімбек көке алаңғасарлау адам еді. Баяғыда біраз жыл қой баққан. Бірде кілең орыстардан құралған құрылыс бригадасы келіп, баздарын жөндейді. Сәкең жылтың-жылтың етіп, олардың қасынана шықпаса керек. Бірдеңеге жұмсайын десе күйеуін таба алмай қалып, зығырданы қайнаған жеңгеміз Сәкеңді есік алдына айдап әкеледі.

	- Не, сен, осы, орыстардың қасынан шықпайсың!?

	- Е, не бопты? Жігіттермен әңгімелесіп, кішкене, шер тарқаттым...

	- Сен бе? Бір ауыз орысша білмейсің, қайдағы әңгіме?!

	- Иә саған білмеймін! Сұрашы, «Шеге» деген не деп орысша...

	- Ал, айтшы орысша «Шеге» деген не?

	- Двоз!!!





Жездемнің бір сайраны




	Анау жылы әпкем: «Төркініме бармағалы жеті жыл бопты, түгендеп қайтайын» деп, бала-шағасын және жаңа кәстөм-шалбар әперіп, жездемді ертіп сапарға аттанады-мыс. Жол-жөнекей Алматыға соғып, сондағы бауыр- сіңлілерінің де беттерінен сүйе кетпек болып кідіреді. Автобекетке түскендері сол еді, жездемнің қалта телефоны шыр-шыр ете қалады. Ауылдағы құрдасы Алғабек екен.

	- Әй, қайдасың?

	- Алматыдамын.

	- Ойбай, менде осындамын! Сен маған өте керек болып тұрсың!

	- Не қарызыңды қайтармақсың ба?

	- Кетші ей! Одан да маңызды әңгіме бар, мына мекен-жайға тез жет, қалғанын сонда айтам...

	Содан жездем «бір-жар сағатта оралармын» деп, солай тартады да әпкем балаларын ертіп, біздің үйге бет алады. Бастапқы екі-үш сағат алаңсыз өтті. Бастары бір қосылса олардың оңай тарқамайтынын білетін әпкем сабырынан талайға дейін тана қойған жоқ. Қойшы, содан жездемнің хабарсыз кетіп, қолды болғанына бір күн емес, аттай үш күн өткенде өзімізден де зәре кетті. Аурухана, мәйітхана дейсің бе түгел адақтап шықтық. Полиция да іздестіріп жатыр. Әбден ит қайтқанда әпкемнің есіне Алғабек деген құрдасының «Алматы» деген қонақүйге шақырғаны есіне түсті. Сабап сонда бардық.

	«Ауылдан келген қазақтар бар ма?» деп едік, әпсәтте тауып берді. Неше орындық люкс бөлмені жалға алған екен, қасқалар. Кіре берісте шашылған киім-кешек, ары өткенде жаюлы дастарқан, қылжиып жатқан екі-үш қасқаң... Тағы өрлеп едік, төсек үстінде әлдекімге қонжиып алған жездемнің жалаңаш жотасы көрінді.

	- Әй, албасты! – деп әпкем шаңқ ете қалғанда жездем жалт қарап:

	- Әй, Күләш! Сенбісің!? – деп таңдана ошарылды да: - Егер Күләш сен болсаң, онда мынау кім?! – дегенін қайтесің...

	«Кең болсаң - кем болмайсың» деген рас-ау, «Бұ байқұстың өмірінде бір салған сайраны шығар, кештім!..» деп әпкем еш дау көтермей, асықпай төркінінде аунап-қунап, елге тату-тәтті қайтқан еді...





Құрдас




	Шаруагерлердің есеп-қисабын жинайтын Әнөш көке бүгін біртүрлі абыржыңқы көрінді. Бір жаққа асыққандай сағатына қарағыштай береді. Бес- алты адамның басы құралып қалды. Асығатын Әнекең жоқ. Алдындағы қағаздарын жинап стөлдің қалтасына ызғытты да: - Мен қазір келемін. - деп суыт шығып кетті. Содан шәй қайнатым уақытта әрең оралды. Тосып қалған жігіттер дауыс көтеріп, реніш білдіруге шарасыз. Мүлдем келмей кетсе қайтер еді?!

	- Әнеке, бірдеңе боп қалды ма?!

	- Басеке, жайшылық па?! Әнөш қолын бір сілтеп:

	- Түнде түсіме Амантай деген марқұм досым кірді. Ол тегін кіріп жүрген жоқ, соған барып құран оқытып келдім... - деді салы суға кете:

	- Оның кіруі тегін емес, тірісінде талай лаңдатып еді, топ қыздың

	алдында резеңке бел шарабарымызды тізеге сыпырып қас-масқарамызды шығаратын. Қойшы, не қылмады жарықтық... Енді, өліп құтылдық па десек, түске кіріп...





Құдалыққа саяхат




	Қоғалыға қыз беріп, тойға аттандық. Діттеген уақытымызда сырнайлатып, жалаулатып, желбіреніп жетіп те бардық. Құдалардың аты-жөндерін де мекен-жайларын да сұрамаппыз. «Ауыл іші - ел ғой...не бопты, жарық күнде адасып». Айтқандай-ақ, елді мекенге енді кіргенде алдымызды арқан керген бала-шаға бөгеді. Жоралғысын беріп, тойшылардың үйіне жөнедік. Құшақ жайып қарсы алды. Аман-саулық сұрасқан соң, жөнге көштік.

	- Күйеу бала көрінбейді ғой, қарсы алам деп еді?

	- Қарсы алғаны несі? Күйеу бала өз балдарың емес пе?!

	- Жоға!.. Біз қыз беріп отырмыз...

	- Жоға боса, жоға! Қызды біз беріп отырмыз!..

	Бұндай масқараны кім көрген, көсіліп төрде отырған сияқты едік, ит қосып қуғаннан жаман күйді бастан кешіп, даладан бір-ақ шықтық. Шатасып басқа тойға түсіп кетіппіз. Енді қай үйде құда тосып отыр деп сұрастырып, тағы жөнедік. Арқан керген бала-шаға, жөн-жоралғы... Ағызып есік алдарын бардық. Жапырыла шығып қарсы алды, сүйісіп жатырмыз... Бұ жолы сенімдірекпіз. Сонда да сақтықта қорлық жоқ дегендей төрге өрлемей тұрып:

	- Біздің қызымыз қайда? – дедік.

	- Бақлима! Келінді шақыршы!..

	Алдымызда сәлем салып, бір шынашақтай қыз тұра қалды. Тағы «Не болдымға» жолыққанымызды аңғарып, ләм-мим деместен кері шегіндік.

	«Құдалар» аң-таң болып, олар қалды.

	Енді көшедегі елден тағы сұрауға көштік. Ауыл шетінде тағы біреулер құда тосып жатыр екен. Бұл жолы ақылды болып, алдымен жансыз салдық, «Нендей той, әсіресе келіндерінің есімі кім» деген сияқты жай-жапсарды білу үшін. Абыройымыз тағы айрандай төгіледі екен, бүйтпегенде.

	Күн батып, көз байлана бастады. Көшедегі ел ауылымызда енді өзге той жоқ деді. Үш мәшина жұрт қаңтарылып, қайда барарымызды білмей аңтарылдық. Ол кезде қазіргідей қалта телефоны жоқ. Жүйкелері түгесілген әйел жұрты еркектеріне шапты. Өстіп дай-дай болып отырғанда тұсымыздан теңселіп біреу өтіп бара жатып, қайта бұрылды. Қолындағы арқанын көрсетіп: «Жоралғысын бермесеңдер, өткізбеймін!» деді. Мас немені тыңдаған ешкім жоқ. Кінәліні өз арамыздан іздеп қызыл кеңірдекпіз. Анау құлашына арқанын керіп әлі тұр. Ішіміздегі шыжбалақ біреу сыртқа шығып, әлгімен тіресіп біраз тұрды да шәпкісін аспанға атып, қайта жүгірді.

	- Құданың біреуі осы екен! Бұлар соноу таңертеңнен жол тосумен болыпты... бізді көріпті, бірақ басқа біреулер алып кеткен соң, ары қарай отыра-отыра үміттері үзіліп, енді тарасыпты.

	Сонымен түн ортасына таман әлгі ауылдан оншақты шақырым жердегі бір бөлімшеде тұратын құданың үйіне де жеттік. Талай ел тарап кетіпті. Қалғандарымен қаужаңдасып таңды атырдық. Басында уайым болған жағдайымызға енді күлісіп, құда-құдағидың жекжаттары таң ата қайта жиналып, тойды көрігі қайта қызды.





ДЕМЕ ЕШТЕҢЕ!!!




	Күлнәш әпкеміздің дүние салғанына да он шақты жылдан асыпты. Күні кеше ғана жайраңдап ортамызда жүрген сияқты еді. Япырай өмір десеңізші, ойықтан аққан қара судай жылмаңдап өтіп жатыр...

	- Е, о кісі бір қызық адам еді! – деп қойды отырғандардың бірі.

	- Қызығың не? Етегі бар Қожанасыр еді ғой!

	- И-и-и, жарықтық-ай!..

	Колхоздың еңбекақы тіркейтін бұғалтірі болып көзі жұмылғанша қызмет етті. Иә, көзі жұмылғанша. Күлнәш әпке өз көзін өзі жұмбағанда мүмкін әлі күнге арамызда жүрер ме еді. Сұмдық-ай! Кереуеттің басына асылып қалыпты. Сырттай қарасаң арқасын сүйеп, қисайыңқырап отырған адамға ұқсайды. Өз жанын аямай қалай қиды екен деп ел таң қалысты. Өзге біреу сөйтіпті десе, бас шұлғи салуға әзір жұрт Күлнәш әпкенің қазасына аса қайран қалды. Дүниеден таршылық көріп, ары тарт пен бері тарттың азабына шыдамады деуге аузың бармайды. Иә. Тек бір үлкен себеп бар. Ол Күлнәш әпке ащы суға қатты салынып кетті деген ел арасындағы қауесет. Тәйірі, бар адам ішіп-жемей не бопты деп оған да ақтау айтуға болар еді. Сосын кім ішпей жүр дейсің сол иттің сарындысын!?

	- Әлі есімде, сонау жылы түн ортасына таман біреу есік қақты. Бейсауат жүрген кім десем осы Күлнәш әпкеміз екен. Арқалаған қабы бар. Екі иінінен ентігіп: «Мында ақша. Саған аманат. Уақыты келгенше жасыра тұр.» деді де табалдырық аттамастан жоқ болды. Содан екі-үш ай өткен соң келіп, аманатын алып кетті. Тағы біраздан соң қайта келді. Менің бала-шағама киім-кешек, шәй-шақпұт алып кепті. «Рахмет, саған! Аманатқа қиянат жасамапсың!» деді.

	- Иә, колхозды елу шақты ребизор келіп жан-жақтан қамап тексерген жылы ғой. Аюбай деген опраблайшы біздің бір қора қойымызды екі-үш күнге санаққа қоса тұруға сұрап алып, ақыры тышқақ лақта ала алмағанбыз.

	- Тексерушілердің алдынан бір отарды орағытып неше қайтара санатыпты деп естігенбіз.

	- Е-е, алқып-шалқыған солардың қазір бірде-бірі жоқ. Жандарын жиған- тергендері де алып қала алмады. Бірі қылтамақтан, бірі тұншықпадан, енді бірі ана Күлнәш құсап асылып өлді.

	- Төу! Қайдағы қырсық сөзді айтпашы... Әркімнің өз ажалы бар да.

	Пенде болған соң, пендешілігіңді жасайсың... Өзің етегіңе намаз оқып па едің? Тарттың ғой, бала-бақшаның ескі-құсқысын... Күні бүгінге дейін гүлді орамалдарымен бет сүртіп келесің!

	- Менікі шибұқа ғой!

	- Иә, сенікі расында шибұқа! Өкімет құлаған кездегі хан талапайды айтсайшы...

	- Құр қалдым деп қайғырып отырсың ба?

	- Жоға... Алла сақтасын, ешкімнің ала жібін аттап көрген емеспін! Бар да бардай, жоқ та жоқтай жүріп үйренген адаммын!

	- Иә... Аллам нысап берсін де...

	- Бірді айтып, бірге кетіппіз ғой. Әлгі Күлнәш әпкеміздің қызық мінезін айтамыз деп отырып...

	- Көрші-қолаң болған өзіңсің, білсең жақсы сен білерсің... айта бер.

	- Ол кісі қонақжай, дастарханы қашанда жаюлы жататын адам еді ғой.

	- Менің естуімше қытымыр, қолы сараң...

	- Е, ол сау кезінде ғой. Аузына бірдеңе тисе одан жомарт жоқ! Үйіндегі барын арқалатып жібереді. Алмасаң көрместей боп өкпелейді.

	- Естігенбіз, қабырғадағы кілемдерін, өзінің норкі тонына дейін үлестіріп жіберетін көрінеді.

	- Жарықтық, ертеңінде көршілерді аралап: «Кеше біздікінде болған

	жоқсың ба? Саған ештеңе тарту еткен жоқпын ба?» деп сұрап жүретін-ді. Бастапқыда шын берген екен деп әбден риза боп қалғанбыз. Кейін үлестіргенін қайта жинайтын әдетін білген соң, алғанымызды шырқын шығармай жеке жинап қоятын болдық.

	Отырған әйелдер көздерін бір-бір сығымдасып, «е дүние-ай» дегендей өксіктерін жасыра алмады. Күні кеше ғана шаштары желпілдеп жүгіріп жүрген өздері де бала болмап па еді. Қарашы енді, өмір-бақи жас, тіпті қыз болмағандай алжа-алжа әлдекімге ұқсап кеткендерін. Көз алдарына өткендерін елестетсе тек ертеңнен қара кешке дейін бітпейтін ұзақ сонар жұмыс қана келуші еді. Таң бір қараңғы, бір жарықтан отыз-қырық сиырды көрпілдетіп сауып жататын-ды. Еркектерден қалыспай аша көтеріп, малдың шем-шөбін тартысты. Қырық-елу литрлік флягтарды қиналмай тіркемеге лақтырды. Колхоздың бір жұмысы бітсе келесісіне ауыстырылды. Аспан айналып жерге түсер ыстық астында қызылша шөптеді. «Белім» дегеннің не екенін білмеді.

	- Келінге бірдеме десең, «мен бала көтеруім керек, ауыр жұмыс жасауға болмайды» дейді. Апырау, біз қалай көтердік, осы? Есіңдеме қыз-ау?!

	- Қайбір есте дейсің... Ұйқылы-ояу өтті ғой, сол бір боз күндер...

	- Алламның берері түгесілмесін де. Ешқашан тіленіп көрмедік, тіленердей аш-жалаңаш та болмаған сияқтымыз. Әр кезеңнің өз сәндігі бар ма деп қалам кейде. Біздің жастығымыз - өзге заманның көркі болды. Бұлардың заманы да өзінше қызық шығар.

	- Иә. Бұл заман да өткеннен соң бүгінгілерге таңсық болып жатар. Жалпы, өз заманына сүйсініп, еміренген уақыт болмаған тәрізді.

	Шәугімдегі шәй суып бара жатты. Өзара әңгіме-дүкен құрған әйелдер тағы біраз отырды. Олар өстіп ара-тұра бас қосуды ғадетке айналдырған-ды. Келелі бір мәселе шешіліп жатпаса да іштегі азын-аулақ сыр ақтарылып, жеңілдеп тарасатын. Әңгіме желісі манағы Күлнәш әпке сияқты тағы біреудің тағыдырын инеге сабақтағандай ойда-жоқта қиыса кететін-ді. Тегі, кісі қалай өлсе де оны айыптауға болмас. Себебі, әркімнің өз ажалы бар. Оның қашан және қалай келетіні де беймәлім. Бір ғана нәрсе аян. «Ешкімнің ала жібін аттамадым» деп ант-су ішкен адамнан шошын. Неге десеңіз, жай адамның қаперіне ондай ой оңайшылықпен келе қоймайды.

	- Қайта шәй қояйын...

	- Ойбай, рахмет! Күн кешкіріп барады. Мал-жан... немерелер де апалап жатқан шығар..

	- Дүкенге жолдарың түссе біздікіне соғыңдар...

	Үй иесі екі құрбысын қақпадан шығарып салды. Ана екеуі көшемен құлдап барады. Біразға дейін үнсіз барып, сосын біреуі тамағын қырнап сөйледі.

	- Түк көрмегендей боп отырғанын қарашы. Дүкенші болып тұрғанда кісі менсінбеуші еді. Егер біз болмасақ, кіммен шүйіркелесіп шәй ішер еді?!

	- Соны айтам да... Жеді ғой, жегендейін-ақ! Енді сүттен ақ, судан таза!

	- Біздің қолымызда не болды? Аша мен күректен басқа... Сүрінген тай да ала алмадық пайымызға. Бас зоотехник Әблітай мен басқарма екеуі ғана колхоздың бәр қызығын көрді ғой!..

	- Желкелерінен шықты ғой! Елден озғаны қайсы?

	- Қыз-ау, оларды қойшы, қазір не боп кеттік? Соны айтсаңшы...

	- Аузыңды жауып жүр, пенсияңнан айырылғың келмесе!

	- Ойбай, мен не деппін сонша?!

	- Деме ештеңе!!!





ЖЫП-ЖЫЛЫ ЖҰМЫРТҚАЛАР




	Мелдібек қайтар уақытынан бір жеті кеш оралды. Ол учаскелік ауруханада тіс дәрігері болып істейді. Екі-үш қара домалағы бар. Ел арасында азды-көпті абырой-беделдері де жоқ емес. Тегі, әркімнің ниет- қалауына сай жолдас-жоралары да қалыптасады ғой. Ит пен мысық жуыспаса, бұлар да ақылы мен өзіндік мінезі бар илеуге келмейтін кісілерден аулақтау жүреді. Содан барып төріне ешкімді отырғызбасада өздері отыратын төрлері бар, ауыздарына қарап суы құритын араластары бар отбасы. Әйелінің есімі Додагүл. Кішкене кезінде торғайдың жұмыртқасын көп жарған сыңайлы - бет-аузы тарының қауызын жапсырғандай бітік секпіл. Сөзге келгенде ешкімге дес бермейді. Бәрін біледі. Қазақтың небір салт- дәстүрін олай да былай деп қалғанда алпыстан асқан апа-атаңның аузы аңқайып қалады. Тіл-жағына ғана сүйенген емес, үйінің шаруасын шыр айналдырып, еркекті атша мініп, көп әйел затына өнеге көрсетіп отырған - пысық әйел.

	Сонымен жаздың қайнаған ыстық бір күні Мелдібек те оралды. Ол малшы отарларын аралап қайтуға жайлау үстіне кеткен-ді. Кеңес кезінде еңбек адамының денсаулығы қатты қаперде ұсталды. Балаларына епке жасап, тегін дәрі-дәрмектерін үлестіріп, тағы да басқа алдын алу шараларын жасау қарастырылатын. Ал Мелдібек тегін дәрілермен қатар екі-үш литрлік құтыға 96.3% spiritus vini-ді жанына басып ала кеткен еді.

	Додагүл күйеуі жоқта бала-шағаның құрттаған тістерін өзі жұлып тастай салатын өнері бар еді. Кейде Мелдібектен гөрі осы Додагүлдің қолы жеңіл дейді кейбіреулер. Бір жаманы: сиыр сауып отырса да жапа жауып жатса да қолын етегіне сүрте салып: «Менің қолым емес – Бибәтима пірімнің қолы, біссіміллә!» деп әмісе жан қалтасына салып жүретін қысқашты ауызға бір-ақ салады. «Қанаған жерге топырақ басып жазылған қазақпыз.» деп асептика- антисептикаға да аса мән бере бермейді. Қан қақсатқан пәледен құтылған жұртқа одан артық не керек... Додагүлдің «таксасы» бір тауық. Екі жүзден астам тауық жинап алған. Келген тауықтың қанатын қиып, торға жіберген кезде оны көзі қанталған қызыл әтеш тұра қуады...

	Мелдібек «Жамантастан» бастап, соноу Алақарлының етегіне дейін созыла қоныстанған малшыларды түгел адақтап шықты. Ала кеткен спиртін жүз грамнан үлестіріп, орнына бір-бір сыбаға алып отырған. Таза спирт. Қырық ауруға ем. Тамшылап қана ішу керек. Өзінің көңіл жарасымды шопандары мал сойып, бас тартты. Суқаны жылы еместерден құр шәй ішті. Қысқасы екі-үш күннің шаруасын он шақты күнге созып, екі иығында екі қоржын, арқасында ала қап, қос қолында жек-жеке түйіншекпен елге жетті. Ауылға осылай артынып-тартынып кіре берген оның ұсқынын байқаған ұсақ балалар: «Аю келе жатыр!» деп үйді-үйіне қашады. Жайлаудан әкелген автокөлік оны үйіне жеткізіп салмай, әдейі ауылдың шетіне тастап кетіпті. Сірә, жолай екеуі сөзге келісіп қалса керек. Шопыр одан бірдеме дәм етіп, сұраған сыңайлы. Осынша базарлықпен жеткенде Додагүл бір шәугім шәй беретін шығар, сосын дастарханның көркі деп тағысын тағы... Бірақ Додагүл жарты тауықтың етімен топ қонақты атқара салатынын ол шопыр қайдан білсін. Бір жолы осы Мелдібектің тұстастары әлдебір мерекені сылтау етіп, бұл қатын алғанда ғана бір дәм татқандарын бетіне басып, зорлықпен бара қалады. Қазан көтеріп тамақ асады. Сөйтіп жарты тауықтың етіне жеті жігіт жемей тойып қайтқан-ды. Тіпті, табақтың мұрты бұзылмапты. Опырып жеуге бір-бірінен қымсынып, шетінен ғана шұқылапты. Басталған шөлмекті де түгеспепті...

	Үстінде қалың киім. Төбеден қырық градус қайнаған ыстық. Он қадам жүріп, алқынып дем қайтарады. Үйі құрғыры ауылдың екінші басына шығып кеткені де қанын қарайтты. Көшедегі ел-жұрт бұған қайран қалыса қарайды. Сірә, адам көрмегендей. Көбісі «бұ кім?» деп таңырқайды. Танығандары «бетім-ай!» деп теріс айналып жатыр. Мелдібек ештеңеден қымсынар емес. Оның бар арманы - үйіне аман-есен жетіп, үстіндегі мыналардан құтылып, тұншықтырып бара жатқан қалың қиімдерді түймесін сөге-мөге лақтыру ғана.

	Додагүл күйеуінің әкелген сарқыттарын ортаңғы кең бөлмеге клеенка дастархан жайып, үстіне қатар-қатар тізе бастады. Сыбағалық жіліктер де бар екен.

	- Етін сылып алмай, саудыратып сүйегімен арқалап келгенің не?!» деп күйеуіне бырқылдап қояды. Қабырға, омыртқа сияқты кәдесіз сүйектерді бөлек жиып: - Саған көже-қатыққа, мен келгенше бәрін асып жеп қойма! - деді.

	- Қайда жиналдың?

	- Е, немене? Мынаның бәрін сасытып алмай тұрғанда бір төркіндеп келмеймін бе! Қыздарын сағынған шығар... Балалар да нағашыларына сәлем беріп келсін.

	Мелдібек ләм деген жоқ. Додагүл айтты заң. Расында кейбір түйіншектен мүңкіген иіс те шыға бастапты. Он шақты күн арқалады ғой. Келесі қонған үйіне барып, жеке сөреге жайған сияқты еді, бәрібір жаздың аты жаз. Қу шыбындар жан қоя ма!? Қоң еттердің арасын кеулеп кеткен әппақ құрттарды топ-тобымен пышақпен қырып, жерге топырлатты. Марганцовканың сұйық ерітіндісімен жуып-шәйған соң, манағы күлімсі иіс ұшып кеткендей болды. Додагүл иістенген етті боршалап отырып бір кесегін итке лақтырғандай тастай салса - Мелдібектің сығырайған қысық көздері атыздай болып: - Берекені рәсуа етпе, сен жемесең өзім жеймін! – деп шар етеді.

	- Арам ет жеп үйренген сен емеспін! Таста әрі!

	- Тастамаймын!..

	Додагүл кеткен күні Мелдібек ышқырының қырық қабатына тығып жүрген ақшасын шығарып, күнге жәйіп біраз кептіріп, дүкенге аттанды. Бұл әдісті шпиондар туралы көрген кинодан үлгі етіп алған. Додагүлдің әу бастан оңай-оспақ қалта-салтада ақша қалтырмай тазалап отыратын ғадеті бар-тын. Талай рет сыпырылып барып, ақыры бұл да бір амалын тапты. Мелдібектің қалтасы қашан да таза, әйелден ақша тықпайтын ақжүрекке айналды. Соноу бір жылдары ақшасын қапшық тігіп қолтығына сақтаймын деп шірітіп алған еді. Адамның тері сіңсе жемейтін нәрсе жоқ екен-ау!? Қып-қызыл он сомдықтар күлдіреп, үгілді де қалды. Сонан бері артық-ауысын ышқырдан қалта қабаттап, құрғақ жерге жасыратын болды. Бәрібір дене иісі жұғады екен. Дүкенші әйелдің тұмсығы неткен зерек еді. Бұл келсе ақшасын алуға жеркеніп, алдымен алыстан иіскеп көреді. Орыстар: «Денги не пахнут.» дегені бос сияқты.

	Бір емес, екі жартыны қатар алады. Оның сауда жасауға келгенін көрген дүкенші: - Азаттыққа шықтың ба? – деп сұрады мысқылмен. Ананың сығырайған жымысқы көздері бұғына жылтыңдайды.

	- Шықтым! Қуанышымды бірге бөліскің келе ме?

	- Сорлы неме! Осы сөзіңді қатының келгенде айтып бермесем бе!

	- Кетей... әзілім ғой!

	- Осы сен әйеліңнің көзіне шөп салып көрдің бе, өміріңде? Сен баяғыда кәдімгідей жігіт сияқты едің, осы қатынды алғалы не боп кеттің? Елден ұялмайсың ба? Бала-шағаңның жаялығын жуғаныңды мін санамай-ақ қояйын, өз балаларың... Сен күллі еркек атаулының атына кір келтіріп болдың ғой! Не зор күн туды, қатынның аяғына тапталардай?!

	Ол қып-қызыл боп сырт айналды. Теріс жүріс жасау түгілі ондай ойды ойлауға дәті барды ма екен?! Бірнеше айдың жүзі болды, Додагүлдің көңіл- күйі болмағандықтан көрші бөлмеге түнеп жүргеніне де. Дүкенші әйел бұған дейін де тілін батырып жүретін-ді. Бірақ дәл бүгінгідей қатты шүйлікпеген еді. Көшеге шығып, есеңгіреген адамша жан-жағына қарады. Бұрын алатын затын ала сап, құйрығын жым қысып, ешкімнің көзіне түспеуге тырысып зытушы еді. Осы жолы қасқайып жол ортасында тұр. Аңыратып келе жатқан Зил-130 көлігі серейіп тұрған бұны басып кете жаздап, шиқылдап-қиқылдап барып жол ернеуінен шыға тоқтады. Кабинадан атып шыққан алакөз шопыр ай-шәй жоқ келе сала Мелдібекті іштен бір түйді.

	- Ажалыңды маған артып, өле алмай жүрсің бе иттің баласы!?

	Соққыдан дем ала алмай тұнышығып қалған анау әрең дегенде тыныс қайтарып: - Өлтіріп кеткенің жақсы болар еді!.. – деді ыңырси күшене.

	- Денің дұрыс па өзі? Қатының қуып жіберді ме?

	- Қатынды мен қуып жібердім!..

	- Атаңның басы!

	- Сенбесең үйге жүр...

	Кешкісін бір кезде ажырамастай дос болып жүретін жора-жолдастары Мелдібектің үйінде бас қосты. Достарын соншалықты қатты сағынғанынан Мелдібектің қысық көздерінен жас ыршыды. Бұны «Мысық» дейтін-ді мектепте жүргенде.

	- Қайран Мысығым сенен тірідей айырылып қалдық па деп ек... Құдай бар екен! Сен, тегі жаман жігіт болмағансың... Есіңдеме?

	- Иә-иә... Достар! Бәріңе бүгін бір-бір тауық асып қойдым! Тіршілікте ішіп-жемегенде қай уақытта?

	- Аулаңды тауықтың жүнімен ақ айран қыпсың! Сен батырдың тұқымы екеніңді осы жолы дәлелдедің! Анандай айдахар қатынды төркініне айдап жіберу деген - керемет!!!

	- Мен енді ешкімді басындырмаймын! Міне, тіс жұлғыш қышқашымды да одан тартып алдым!

	- Меке! Жұмыртқалағыш тауықтарыңнан қарайлассаңшы. Не болмаса ұяға басатын тауық отырғызып берші. Елдің бәрі сенің қолың жеңіл дейді. Тіс жұлғаның сияқты...

	- Сол да сөз болып па? Қаптаған тауықтан таңдап ала беріңдер. Мен бір күнге мейірімдімін. Үлгерсең алдың...

	Отырғандар жапатармағай далаға ұмтылды. Темір торға лап беріп, тауықтарды бажылдатып қуа жөнелді. Тәлтіректеп қалған кейбірі өзімен өзі шалынысып құлап жатыр. Бірін ұстаса, екіншісінен айырылып қалады...

	«Еркектердің ішіндегі ең сорлысы мен бе деп едім, мыналардың да жетіскен ештеңесі жоқ екен-ау?!» деп күрсінді Мелдібек, әйелдеріне жақсы көріну үшін арпалысып жатқан достарына сырттан қарап тұрып...

	Таңертең бұны бүйірден біреу теуіп оятқандай болды. Сөйтсе ойы екен.

	«Біссіміллә, сақтай гөр!» деп апыл-ғұпыл бірдеңесін жамылып сыртқа шықты. Бір сұмдықты шығарғаны көкейінің түкпірінен қылаңдайды. Күдігі рас екен. Аула тауықтың жұлынған жүнінен ақ қайың... Темір тордың есігі аңғай-саңғай. Ішінде тірі жан жоқ. Анау бір жақтан қыт-қыттаған дауыс шығады. Қамауда жұмыртқалап үйренген байқұстар қайда отырарын білмей адасып жүрген сыңайлы. Додагүл кетерінде қанша жұмыртқа жиналатынын есептеп, түртіп отыратын күнделікті кестесін қабырғаға іліп кеткен еді. Енді жұмыртқа түгілі тауықтарды жинай алса етті...

	Мелдібек ішке кіріп, зырқырап жөнелген басын түзетпекке бірдеме іздеді. Кілең бос құмыра. Ышқырын ақтарды. Дым қалмапты. Көз алдына Додагүл елестеді. Бұның өмір сүру, сүрмесі тек Додагүлге байланысты екені - оны суық желдің өтінде қалған жапырақтай қалтыратты. Бастың зырқыры жайына қалды. Күллі дүние құлазып, өз жаны өзінен түршікті. Шегеде ілулі тұрған шылбырды алып, қораны бетке алды. Аяғы астына жәшік қойып шыға бергенде жоғарыда отырған бір тауық аттандай шошып, бұның басынан аса қарғыды. Отырған жерін сипалап еді, жып-жылы он шақты жұмыртқа жатыр екен. Мелдібектің бойына қайта жан кіріп, іші елжірей, ұяға бір жұмыртқа қалтырды да қалғанын етегіне салып, үйіне қарай бүкеңдей жөнелді...





МЫСАЛДАР





Кемеңгер әйел




	Баяғыда бір ақылды әйелдің ақымақтау күйеуі болады. Ол өзі біліп шыбық басын сындырмаса керек. Қип етсе аздап мызғып алайын, сосын бәрін қопарып тастаймын деп кіжініп, күнді батыра беріпті. Сонымен бір күні әйелі айтады-мыс.

	- Сен денсаулығың болса нашар, тамақтың өзін терлеп-тепшіп әрең ішесің, екі иініңнен дем алып, саған қатты жаным ашиды... сен осыдан осылай тек менің анда-мұнда жұмсаған маңызсыз шаруаларымды ғана жасай сал.

	- Е, ол қолымнан келеді!..

	Сөйтіп ақылды әйел күйеуіне маңызсыз шаруаларды тапсыра бастайды.

	- Бүгін азанда ертерек тұрып, кішкене ғана бақшаны шөптей салшы.. Бір азғана отын жара салшы... тек қатты қиналма Жаным...

	Үй мен түздің жұмысы түгесілген бе, сірә да. Кешке қарай жалқау күйеу көзге көрінбейтін маңызсыз шаруаларды атқарып болып, тамақ ішуге мұршасы жетпей тыраяды. Ертесінде тұрып жатып айтқан екен дейді, бейбақ күйеу: - Шаруаның маңызсызы мұндай болса маңыздысы қандай екен?! - деп. Ақылды әйел ақымақ күйеуінің басынан сипап: - Осы көзге көрінбейтін ұсақ- түйек күнделікті жиыла келе маңыздыға айналады. Бір жылдың шаруасын бір күнде атқару мүмкін емес, сондықтан шама келгенше тірнектей берсең таудай іс бітеді...





Құрбандық




	Бір пенде Жаратушыдан ғұмырлық ісін жалғайтын бала сұрайды. Адамдар түгілі жан-жануар, жәндіктерге рахымың түсіп жатқанда сол да сөз болып па Сізге дегендей. Жаратушы оған: - Келісейін, бірақ менің біраз шартым бар: нәресте силаған жарыңды шарана түсер-түспестен өзіме әкетем.

	- Олай болмайды ғой, баланы қалай асыраймын анасыз!

	- Тағы бір қатын аласың, сол емізіп өсіреді...

	- Жо-жоқ! Келіспеймін, жанымнан артық көретін жарымды қимаймын!..

	- Онда балаң шыр етіп дүниеге келген сәтте сені ертіп әкетем...

	- Япырау, осынша қысасқа түсетіндей не жаздық, айтыңызшы?!

	- Бұған тікелей кінәлі сен емессің, әрине... жалпы адамдар ештеңені

	бағаламай кетіп барады, соларға сабақ болсын деп сені сынға алып жатырмын. Мүмкін сенің осы күйіңді көріп өзгелер ойланар деген үмітпен...

	- Cонда дәп мені таңдағаныңыз қалай?

	- Кімге сын салсам да бәрі "Неге мені таңдадыңыз?" деген сұрақ қоятынын білген соң, сен бе басқа ма бәрібір емес пе маған...

	- Егер Сіз де тығырыққа тірелсеңіз менде көнгеннен басқа лаж жоқ. Тек әкетеріңізде баламның желкесінен бір иіскеуге мұрсат берсеңіз болды... Уақыты келіп нәресте дүниеге келеді. Көрші-қолаң, туыстардың қуанышында шек жоқ. Тек, әкесінің ғана қабағы түсіңкі. Осынша аңсаған арманы орындалған адамға ұқсамайды. Оны байқаған ел де сөге бастайды. "Не көрінді?!" деп. Баланың желкесінен құшырлана бір иіскеп ол анадай жердегі бөстегіне барып жанын беруге жантаяды...

	Жаратушы бір кезде құрбан ретінде әкенің баласын сұраса, енді әкесінің жанын қалаған сияқты ма... Бірақ, озбырлық пен қиянатты Құрбан емес, Рахым ғана жеңе алатынын жақсы білетін Жаратушы, әлгі пендені баланың жылаған даусымен қайта оятыпты...





Армандауға болмай ма




	Баяғыда бір жалшы еңбегіне бір құты май алады. Лашығына келіп, әлгі құтыны шаңыраққа салбыратып іліп қояды да өзі төсегіне шалқасынан құлайды. Содан ол армандап кетеді. Мына бір құты майды базарға апарып сатып, ешкі алса, ол күзге қарай егіз тапса, олар келесі жылы тағы егіздетсе... Қойшы әйтеуір, екі-үш жылда бұл байып шыға келеді. Өзі малын бағатын байдың қызын алады. Ол маңдайы торсықтай ұл тауып береді. Әне-міне дегенше ұл да ержетеді. Төр құбыласы түгел толықсып тұрған бұл да бай. Ханның қызына құда түспек болады. Бірақ, әлгі ұл жүгірмек қайдағы кедейдің беті жылтыраған қызына саңы ауып, әкесін тыңдамайды. Әбден ашуы келген әке баласын таяқпен жотадан бір-ақ салады.

	Армандауға болмай ма дегендей таяқ құтыға тиіп, құты жарылып...





Жамандықта таңдау жоқ




	Бір жолаушы ұзақ жол жүріп келе жатып, жапан түздегі бір үйге тап болады.

	- Құдайы қонақпын! – деп, табалдырық аттайды.

	- Қонақ болсаң төрлет! – дейді ошақ қасында баласын құшақтап отырған жалғыз басты әйел: - Қонар болсаң, алдын ала айтайын, үш шартым бар. Тек, соның бірін орындасаң ғана қонасың.

	- Жарайды, қарағым.

	- Бүгін түні менімен төсектес боласың, оған көнбесең баламның

	қанына ортақ бол, егер оған да келіспесең күйеуімнің тірі кезінде ашытқан мына бір шелек шарапты тауыса ішесің...

	Ғұмырында мынадай сұмдықты естімеген момын байқұс шынымен сасады. Арып-ашып, қара келіншегі мен жалаң аяқтарына қашан жетсем деп келе жатқанда жарының көзіне шөп салу бұған өрескел көрінді. Ал ешқандай залалы жоқ бейкүнә сәбиді... жо-жоқ! Айтпақ түгілі, ойлауға дәт жете ме!!!

	Ең абзалы, сол шарапты ештеңе ойлауға шама келмейтіндей тойғанша ішіп, таң атқанша тырайып ұйықтағаным дүрыс болар деп шешеді.

	Таңертең есін жиса: үсті-басы ит талағандай дал-дұл болған әйел бұны қарғап, қанға бөккен баласын құшақтап зарлап отыр.





Түс




	Екі құштар жан сезім жетегіне еріп, адам аяғы баспаған бір қиянға кетіп қалғандарын тек, махаббат шөлі басылып, шынайы пенделік шөл қысқанда ғана аңғарады. Табиғаты керемет ғажап, бір ұжмаққа тап болыпты-мыс. Бір әттегенайы, не ішерге суы, жерге тамағы жоқ екен. Бұл - Адам Ата мен Хау Ана алғаш ұшырасқан бақтың орны да сияқты... Бір айырмасы: ағаш-талы бар болғанымен алма-жемісі жоқ болып шықты... Еріндері кезерген екеуі та- лай жерді кезгенмен шөл қандырып, тіске басар ештеңе таба алмайды. Осы жерде дау басталады. Сенің кесірің деп бір-біріне доң лақтырысады. Біраздан соң әбден шамалары кетіп әлсіреп, көздерін жұмады. Енді өлгеннен басқа жол жоқ екені айдан анық-тын... Талықсыған екеуінің көз алдарына айдын көлдің сұлбасы елестеп, шомылып жүргендей болады. Енді бірде мол дастар- хан басында не бір түрлі тағамдардың ортасында отырады. Суды ішіп жатса да шөлдері қанбай, қыруар тамақты қақала-шашала жеп жатса да қарындары тоймайды... Екеуі түгілі күллі жұртқа жетерлік су мен тамақты бір-бірінен қорып, жаға жыртысады...

	Нәпсі мен махаббатты шатастырсаң пенделігің жеңер Желбуаз сезімнің қауқары үш-ақ күнге жетер...





	Оглавление

	ШАҒЫН ХИКАЯТТАР

	Қырмызы

	JACKPOT

	МӨЛТЕК ӘҢГІМЕЛЕР

	Балшықай Батыр

	Тоны айналған заман-ай

	БІР ТАНЫСТЫҢ ӘҢГІМЕСІ

	Ібіліс жүрген шақ

	Елес

	Иә, жаным

	ӘЗІЛ-ОСПАҚ

	Бәле қайдан деме

	Шәйтан шатастырса

	Балаң үшін отқа да түсесің

	Аңқау болсаң аяқтың соры

	Тіл білген де жақсы

	Жездемнің бір сайраны

	Құрдас

	Құдалыққа саяхат

	ДЕМЕ ЕШТЕҢЕ!!!

	ЖЫП-ЖЫЛЫ ЖҰМЫРТҚАЛАР

	МЫСАЛДАР

	Кемеңгер әйел

	Құрбандық

	Армандауға болмай ма

	Жамандықта таңдау жоқ

	Түс





