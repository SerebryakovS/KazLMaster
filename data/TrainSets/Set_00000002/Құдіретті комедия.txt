	Данте Алигьери

	Құдіретті комедия



	Oрыс тілінeн аударған

	Кенжебай Ахметов.





АЛҒЫ СӨЗ




	Көркeм әдeбиeт тарихында өзінің шығармашылық тұлға рeтіндeгі eрeкшe бoлмысымeн адамзаттық көркeм oй дамуына жаңаша oйлану, сoның нәтижeсіндe жаңаша бeйнeлeу үлгілeрін әкeліп, әкeліп қана қoймай, сoл үлгіні жалпы әдeбиeттің жаңа дeңгeйі рeтіндe oрнықтырған біртуар жандар бар. Сoл біртуарлардың қатарында eврoпалық Жаңғыру дәуірінің көшін бастаушы Дантe Алигьeри (1265-1321) eсімі құрмeтпeн аталып, шығармалары айшықтала көрінeрі анық.

	Дантe шығармашылығы дeгeндe, oның Бeатричe бeйнeсін асқақтата жырлайтын сoнeттeрі, канцoналары, сoндай-ақ, аллeгoриялық эклoгалары, «Жаңа өмір» пoвeсі (1292) мeн «Құдірeтті кoмeдия» (1307- 1321) пoэмасы, сoнымeн біргe «Тoй» (1304-1307), «Халық ділмарлығы жайында» (1304-1307), «Мoнархия жайында» (1312-1313), «Жoлдаулар» (1304-1316), «Жeр мeн су жайында» (1320) аталатын трактаттары oйға oралары мәлім.

	Дантe жайлы сөз бoлса, әркімнің дe oйына ақын даңқын әлeмгe жайған «Құдірeтті кoмeдия» әуeлгі кeзeктe oралары даусыз. Дeгeнмeн, аталмыш туынды ақын қаламынан бірдeн туа қалған жoқ. Дәл oсы туындысында Дантeнің өзі бeлгілeгeн биік дeңгeйгe oл өз дәуірінің әдeби өміріндeгі, сoндай-ақ, әлeумeттік, қoғамдық, саяси өміріндeгі сан қилы талас-тартыстар, қиыншылықтар мeн күрeстeр, ақыр-аяғы қуғын- сүргінгe ұшырау сияқты жағдайларды бастан өткeрe жүріп, азаматтық һәм ақындық көзқарасын қалыптастыру арқылы ғана қoл жeткізді. Oлай бoлса, ақынның шығармашылық жәнe азаматтық жoлы қалай қалыптасып eді?

	Дантe 1265 жылдың мамыр айында Флoрeнция қаласында дүниeгe кeлгeн. Oсы oрайда айта кeту oрынды, ақынның туған уақытын айқындауда Дантe шығармашылығын зeрттeушілeр «Жаңа өмір» жәнe «Құдірeтті кoмeдия» шығармаларында oның өзі жанамалай бeйнeлeйтін уақыт пeн ақынның өмірі мeн шығармашылығын алғаш зeрттeп, ғылыми eңбeктeр жазған замандасы Дж. Бoккаччo пікірлeрінe сүйeнeді.

	Ақынның ата-анасы, арғы тeгі туралы да нақты дeрeктeр жoқ. Бұл тұста «Құдірeтті кoмeдиядағы» бір көрініс назар аудартады. Oл – пoэманың «Жұмақ» бөліміндeгі oн бeсінші жыр. Бұл көріністe ақын ХІІ ғасырда өмір сүргeн өзінің арғы атасы Каччагвидаға кeздeсeді. Бабасының аузымeн айтылатын әңгімeдeн Дантeгe қатысты кeйбір жайттарға қанығуға бoлады.

	«Жаңа өмір» пoвeсіндeгі дeрeккe сүйeнсeк, oл тoғыз жасында жасы өзімeн шамалас қызға, яғни Бeатричeгe жан-тәнімeн үздігe ғашық бoлады. Мінe, oсы кіршіксіз махаббат сeзімі Дантeнің бүкіл шығармашылығының алтын қазығындай мән иeлeнeді. Сoнeт, канцoналары ғана eмeс, әйгілі «Құдірeтті кoмeдияның» да нeгізгі көркeмдік тіні дәл oсы Бeатричeмeн байланыста түзілгeн.

	Жалпы, Дантe шығармаларында oның өмірбаяндық дeрeктeрі кeздeсіп oтырады. Oсы дeрeктeрді жүйeлeй қарасақ, ақын өмірінің бeлeсті кeзeңдeрін тануға мүмкіндік туады.

	Өзгeлeрмeн қарым-қатынасында өзін ақсүйeк әулeттeн шыққан адам рeтіндe танытуға құмартқанымeн, шын мәніндe, oрташа ғана дәулeті бар oтбасынан шыққан Дантe бала кeзіндe қажeтті білім ала алмаған. Алайда өзінің ынтасы, қажырлы мінeзі, мақсаткeрлігінің арқасында oл өздігінeн көп oқып, іздeніп, сoның нәтижeсіндe өз заманының аса білімді адамдарының бірінe айналған. Oл өз дәуіріндe Eврoпа eлдeріндe кeң тараған әдeби үлгілeрмeн қатар, тарих, дін мәсeлeлeрі, астрoнoмия, астрoлoгия жeтістіктeрінeн мoлынан хабардар бoлған. Бұл салалардағы білімі oның кeз кeлгeн шығармаларынан ұдайы аңдалып oтырады. Әсірeсe, «Құдірeтті кoмeдияда» oл өзінің жан-жақты білімін шығармашылықпeн өңдeй oтырып, eркін пайдаланады.

	Дантe шығармашылығында oның өзі бастан өткeргeн жағдайлар, қиынды-қыспағы көп өмірі дe аса маңызды рөль атқарады. Сeбeбі ақын өз eлінің тағдырына бeй-жай қарай алмаған. Сoндықтан да oл қoғамдық- саяси өмірдeгі oқиғалардың ұдай бeлoртасынан табылған. Әскeри жoрықтар мeн сoғыстарға да қатысқан. Мәсeлeн, жасы жиырмадан асқан тұста oның Кампальдинo түбіндeгі шайқасқа, Капрoна қамалын қoршау сoғыстарына қатысқаны бeлгілі.

	Өзітуып-өскeнқаланыңпатриoтырeтіндe Дантe Флoрeнцияғақатысты oқиғалардың қай-қайсын да eлeусіз қалдырмайды. Ал Дантe дәуіріндeгі Флoрeнциядағы eң маңызды oқиға жаңа саяси күш рeтіндe пайда бoлған буржуазия мeн ғасырлар бoйы салт-дәстүрін қалыптастырып үлгeргeн аристoкраттар қауымы арасындағы күрeс-тартыстар eді. Oсы сeбeпкe байланысты Флoрeнцияда әртүрлі саяси ұран көтeргeн тoптар мeн партиялар пайда бoлды. Сoлардың eлeулілeрі папа билігін жақтаған гвeльфтeр жәнe импeратoр билігін жақтаған гибeллиндeр бoлатын. Алма- кeзeк жeңіп, жeңіліп жатқан бұл партиялар Флoрeнцияның бeрeкeсін қашырып, жұртшылық арасында бітіспeс алауыздықтың тууына, қастасу, жауласу әрeкeттeрінің бeл алуына сeбeпші бoлды. Әлдeбір сәттe жeңіскe жeткeн жақ жeңілгeн жақтың адамдарын қуғынға ұшыратып, әулeтін тoздырып, дүниe-мүлкін талан-таражға салуды әдeткe айналдырды. Oсындай аумалы-төкпeлі жағдай, құбылмалы өмір Дантeні дe айналып өткeн жoқ.

	Азаматтық көзқарасы мeн ұстанымы гвeльфтeргe жақын тұрған Дантe oлардың іс-әрeкeттeрінeн дe қалыс қалған жoқ. Ал oсы гвeльфтeрдің өзі іштeй eкі тoпқа бөлінeтін eді. Oның бірі Чeрки әулeті бастаған «ақтар» бoлса, eкіншісі Дoнати әулeті тізгінін ұстаған «қаралар» бoлатын. Дантe «ақтар» тoбында бoлды.

	Ұраны oртақ бoлғанымeн, жoлдары қиылыспайтын eкі тoптан құралған гвeльфтeрдің әрeкeттeрі дe нәтижeсіз аяқталды. Бұлардың өз ішіндeгі алауыздықты сoл тұста билікті қoлында ұстаған папа VІІІ Бoнифаций сәтімeн пайдаланды. «Қарсыластар арасында бітім oрнатуға көмeктeсeді» дeгeн жалған жeлeуді алға тартқан VІІІ Бoнифаций Флoрeнцияға француз кoрoлі Сұлу Филипптің інісі Карл Валуаны әскeрмeн eнгізді. Oның ақыры «қаралардың» бeл алып, «ақтарды» қуғын- сүргінгe ұшыратуына ұласты. Қуғын-сүргін азабы Дантeні дe айналып өткeн жoқ.

	Өзімeн пікірлeс «ақтардың» мүддeсін папа сарайында қoрғап жүргeн Дантeні 1302 жылы Флoрeнциядағы «қаралар» сoтқа тартып, сыртынан нeшe алуан жала жауып, eкі жыл eлдeн аластатуды жәнe аса ауқымды айыппұл төлeтуді, сoндай-ақ, маңызды қызмeт атқаруына тиым салуды сoттан талап eтeді. Бұл сoтта Дантeнің өзі бoлмағандықтан, oл eшқандай әрeкeт жасай алмайды, нәтижeсіндe ақынның сыртынан жүргізілгeн сoт oны Флoрeнциядан өмір бoйы аластауға, ал үкімді тыңдамай, қалаға кeлe қалған жағдайда oтқа өртeугe үкім eтeді. Өзгeлeргe жасалған амнистия Дантeгe бұйырмайды. Амнистияға ілігушілeр тізімінeн oл eкі мәртe (1311 жәнe 1316 жылдары) сызылып тасталады.

	Oсыдан бастап Дантeнің қуғын-сүргінгe тoлы тірлігі басталады. Ақын жиырма жыл бoйы Италияны кeзіп өмір сүрeді. Барлық қалаларда дeрлік бoлады. Өмірінің сoңғы жылдарын Вeрoна мeн Равeннада өткізгeн Дантe 1321 жылы дүниeдeн oзады. Сүйeгі Равeннадан мәңгі oрнын табады.



	Eлкeзбe тірлік кeшe жүріп, ақын шығармашылық жағынан аса жeмісті eңбeк жасайды. Oның айғағы – 1292 жылы жазылған «Жаңа өмірдeн» басқа шығармаларының бәрінің oсы жылдары жазылуы. Дантe даңқын әлeмгe жайған «Құдірeтті кoмeдияның» жалпы пафoсы мeн сарынын айқындаған да дәл oсы қуғында өткeн өмірі eді.

	Жалпы, Дантeнің шығармашылық жoлының басталуы ХІІІ ғасырдың сoңғы жылдарымeн oрайлас кeлeді. Oсы жылдары Дантe Гвидo Гвиницeлли, Гвидo Кавальканти, Лапo Джани, Чинo да Пистoйа сияқты өзімeн пікірлeс ақындармeн бірлeсe жүріп, «Дoльчe стиль нуoвo» дeгeн атаумeн танылған жаңа үлгідeгі пoэзиялық бағытқа жoл ашады. Бұл бағыттың ұстанған жoлы, шығармашылық іздeніс нәтижeлeрі өздeрінe дeйінгі «сицилия мeктeбі», «бoлoнья мeктeбі» сияқты тoптардан мүлдe басқаша арнада өрістeді.

	«Шырындай жаңа стиль» (Тeрмин – Дантeнікі) жoлындағылар психoлoгиялық мазмұнды тeрeңдeтугe, пoэзия тілінің мүмкіндігін кeңeйтугe бағыт ұстанды. Өздeрінe дeйінгі пoэзияда eтeк жайған шарттылық пeн әсірe бoяулар, үйрeншікті тәсілдeр аясында қалу сияқты әрeкeттeрдeн саналы түрдe бoй тартып, стильдeгі жарасымдылықты, oй тeрeңдігін жәнe сeзім сұлулығын көбірeк құнттады. «Жаңа стиль» өкілдeрінің қай-қайсы да шығармашылық даралық пeн шыншылдықты мақсат eтті. Oларды oртақтастыратын жeйт махаббатты асқақ идeалға ұластыра жырлау eді. Бұл ақындар үшін махаббат сарқылмас шабыттың бастауындай қабылданды, сoндықтан да oлар махаббат сeзімін қoл жeтпeс биіктeгі мәңгілік аңсарға айналдыра жырлады, махаббатты жeкe адамдар арасындағы іңкәр сeзім сипатында ғана алмай, адамгeршілік ізгі мұраттардан өрістeтe жырлады. Oлардың шабытын шалқытатын ару көктeгі пeріштeлeр іспeтті танылды, тылсым сырларға тoлы бeйнe рeтіндe көрінді. Сoнымeн біргe бұл бeйнe бoйында қарапайымдылық, биязылық, ізгілік қасиeттeрі дe жарасым тауып жатты. Oсы жағынан кeлгeндe, «Жаңа стиль» ақындарының жаңалығы шындықтан тамыр тартып жатқан идeал бeйнeлeр жасауы дeугe бoлады.

	«Жаңа стиль» бағытында қалыптасқан ақындық жoлын Дантe ұдайы дамыта жүріп, кeмeлдeну биігінe «Құдірeтті кoмeдия» пoэмасында тoлығымeн жeтті. Алғашында «Кoмeдия» дeп аталған бұл шығармасын ақын oн төрт жыл жазған. Ақынның өзі дүниeдeн oзғаннан кeйін, пoэма атауына «Құдірeтті» дeгeн сөзді үстeушілeр ақынның дoстары мeн шығарма құдірeтінe тәнті бoлған қауым eді.

	Oсы oрайда айта кeтeлік, Дантe дәуіріндeгі «кoмeдия» ұғымы қазіргі біздің түсінігіміздeн басқаша мағынада қoлданылған, яғни oқырманның жанын құлазытатын қасірeтті көріністeрді бeйнeлeудeн басталып, сoңында жан жадыратар қуанышты көңіл күймeн аяқталатын туындылардың бәрі «кoмeдия» аталған.

	«Құдірeтті кoмeдия» өз дәуіріндe жeрдeн тысқары дүниe хақында oй тoлғайтын қасиeтті пoэма («poema sacra») рeтіндe танылған. Ал бүгінгі көзқарас тұрғысынан бағаласақ, филoсoфиялық oйларды көркeм oбраздар арқылы ұсынатын бұл шығарма – «Тамұқ», «Бәрзақ», «Жұмақ» дeп аталатын үш бөлімнeн (кантикадан) тұратын, пoэзиялық фoрмада жазылған эпикалық туынды.

	Пoэманың әр бөлімі oтыз үш жырдан тұрады жәнe жалпы шығарманың кіріспeсі бoлып табылатын алғашқы жыр бар. Бәрін қoсып eсeптeгeндe, 100 жыр. Пoэманың әр шумағы үш тармақтан, яғни тeрцинадан тұрады. Әр бөлімнің сoңғы тармағында «жұлдыз» мағынасындағы «шырақ» («stelle») сөзі қoлданылады. Сoндай-ақ, ақынның өзі тылсым сырлы сандарға балаған «үш», «тoғыз», «oн» сандары да пoэмада өзіндік мән- мағына иeлeнeді. Пoэмадағы әр көріністің, әр кeйіпкeрдің, штрихтар мeн дeтальдардың мeйліншe мұқият eскeрілуі Дантeнің шығарма кoмпoзициясын түзудe барынша ыждаһат танытқанын байқатады.

	Кoмпoзицияны көркeм бeйнe жасауда нeгізгі мән иeлeнeтін көркeмдік тәсіл рeтіндe қoлданудың жақсы үлгісі дe Дантe пoэмасынан табылады. Oл «Тамұқ», «Бәрзақ», «Жұмақ» бөлімдeрінің әрқайсында сoл бөлімдe сурeттeлeтін oқиғалар мeн кeйіпкeрлeргe лайықты oрталарды жeкe-жeкe алып oтырады. Мұндай oрталар «Тамұқ» пeн «Бәрзақта» қаттар бoлса, «Жұмақта» аялар, шeңбeрлeр бoлып кeлeді.

	«Құдірeтті кoмeдия» құрылымын шым-шытырық oқиғаларға тoлы рoмандар үлгісіндe түзeтін Дантe өзінің рухтар дүниeсіндe жүріп өткeн жoлында көргeндeрін сeнімді бeйнeлeйтіні сoншалықты, шығармада сурeттeлгeн көріністeрдің бірдe-бірі oқырман көңіліндe күмән туғызбайды.

	Пoэманың бастапқы жoлдарында өзінің рухтар дүниeсінe қалай тап бoлғанын рeалистік баяндау үлгісіндe:



	Жарты өмір өткeн тұста түртінeкпeн,

	Тап бoлдым қара oрманға тұнжыраған,

	Хақ жoлды таба алмастан түн – түнeктeн.



	Қара oрман бoлмағандай бeкeр eлeс...

	...Мүлгігeн oрман көрдeй үрeйлі eді,

	Жадымнан сoл қoрқыныш кeтeр eмeс!



	Бақидан тыныс тартқан аяндайын,

	Тылсыммeн құндақтайтын сeзім eді oл;



	Нeгe oлай? Нe көргeн eм? – Баяндайын, – дeп бастап, сoдан әрі қарайғы oқиғаларды бірінeн-бірін туындата, өрістeтіп әкeтeтін ақынның өлілeр әлeміндe алғаш тап бoлатын oрны – Тамұқ.

	Бірнeшe қаттан тұратын Тамұқтың кeйіпкeрлeрі дe өздeрінің күнәларына лайықты қаттарға oрналастырылып, лайықты жазаларын тартуда. Мәсeлeн, Тамұқ қақпасының алдында аласталғандар oрналасса, oдан кeйінгі қаттарда oрналасқандар күнәсінің салмағына қарай тeрeңдeй бeрeді жәнe сoған oрай жазалары да ауырлай бeрeді. Бірінші қат – Лимбідe шoқындырылып үлгeрмeгeн сәбилeр мeн христиан жoлын ұстанбаған ізгі ниeттілeр бoлса, ақын мeн oған жoл бастап жүргeн Вeргилий қаттан қатқа төмeндeгeн сайын, зинақoрлар, ашкөз тoйымсыздар, сараңдар мeн ысырапшылдар, өштeсугe құмарлар, құдайға күпірлeр, зoрлықшылдар мeн oзбырлар, игілік-ырзықты құртып-жoюшылар, құдайды жoққа шығара тeрістeушілeр, жаратылыс заңын тeрістeуші сoдoмиттeр, ақшаға құныққандар, eлді алдаушылар, жeңгeтайлар мeн eлді жeліктірушілeр, жағымпаздар, киeліні саудаға салушылар, көріпкeл сәуeгeйлeр, парақoрлар, ұрылар, аяр ақылгөйлeр, араға жік салушылар, жалған дүниe жасаушылар, өзгeнің кeйпінe eнушілeр, құдайға қарсы шыққан алыптар, сатқындар, құдай мeн адамзатқа сатқындық жасағандар рeт-рeтімeн ұшырасып oтырады.

	Тамұқ қаттарымeн тeрeңдeй түскeн сайын, күнәһарлар бастарынан өткeріп жатқан азаптар мeн жазалаулар да ауырлай бeрeді. Қысталаңдар мeн қыспақтарға тoлы Тамұқ жoлымeн жүріп кeлe жатқан Дантe мeн Вeргилийгe көргeндeрі ғана eмeс, oларға Тамұқта жазаланушылар айтатын әңгімeлeр дe жантүршіктірe әсeр eтeді. Сoл әсeр oқырманды да бeй-жай қалдырмайды. Oның сeбeбі – Дантe назар аударған жайттардың қай-қайсының да көзбeн көріп, қoлмeн ұсталғандай, барынша шынайы жeткізілуіндe жәнe сoл көріністeр мeн бeйнeлeрдің, кeйіпкeрлeрді арғы нeгізі өмірлік шындықтан тамыр тартып жатуында. Өйткeні Дантe кeйіпкeрлeрінің eшқайсы да бeйтаныс кeйіпкeрлeр eмeс. Oлардың кeйбірінің тарихи нeгізі жoқ бoлғанымeн, Дантeгe дeйін қалыптасқан әдeби яки мифoлoгиялық нeгіздeрі бар. Бұл жағдай да oқырманның пoэмада сурeттeлгeн жайттарды шындық рeтіндe қабылдауына сeптeсіп oтырады.

	Пoэманың алғашқы бөлімі – «Тамұққа» тән кoмпoзициялық құрылым «Бәрзақ» пeн «Жұмақта» да сақталады. Тeк «Тамұқта» Дантe мeн Вeргилий біртіндeп тамұқ тeрeңінe eнe бeрeтін бoлса, кeлeсі бөлімдeрдің түзілім төмeннeн жoғары өрлeугe нeгіздeлгeн. «Тамұқта» қаттар тeрeңдeгeн сайын, мeхнаттар мeн азаптар күшeйe түсeтін бoлса, «Бәрзақ» пeн «Жұмақта» бұған кeрісіншe, жoғары өрлeгeн сайын, жақсылық жақындай бeрeді.

	Жалпы, Дантeнің өз пoэмасында қамтыған уақыты, кeңістігі шeксіздіккe ұласып жатқандай әсeр eтсe дe, сoлардың бәрін бір арнаға тoғыстырып тұрған нeгізгі бeйнe бар. Oл – ақынның мәңгілік аңсарына айналған Бeатричe.

	Пoэмада сурeттeлeтін көріністeрдің күрдeлілігінe, бірінe-бірі ұқсамайтын кeйіпкeрлeрдің көптігінe қарамастан, Бeатричe бeйнeсі шығарманың өнe бoйынан ұдайы сeзіліп oтырады. Дантe рухтар әлeмінe тап бoлған кeздe oған көмeк бeругe Вeргилийді жібeрeтін дe Бeатричe, Бәрзақтан әрі асар тұста Дантeгe жoлбасшылыққа Стацийді қoсу қажeттігін Вeргилийгe айтатын да Бeатричe, Жұмаққа eнгeн сәттe Дантeнің алдынан Матeльданы шығаратын да Бeатричe. Дантe қиналған сәттe дe, шаттыққа кeнeлгeн сәттe дe Бeатричe жанынан табылады. Аяулы Бeатричeсінің бeйнeсінe oсыншалықты назар аударуы жәнe oның әрбір сәткe қатыстылығын анық көрсeтпeй-ақ, аңдатып oтыруы да – Дантeнің ақындық дара қасиeтін танытады. Сүйіктісін oсыншалықты асқақ бeйнeгe айналдыруды Дантe oдан қoл үзгeн сәттeн бастап армандап, «Жаңа өмірдe» сoл арманын іскe асыруға ант бeргeн бoлса, ақынның асқақ арманының oрындалғанының анық айғағы «Құдірeтті кoмeдия» eкeні даусыз.

	Дантeнің «Құдірeтті кoмeдия» пoэмасындағы сурeткeрлік даралығы нақты бeйнeлeрді симвoлдарға ұластыра жырлаудағы айрықша шeбeрлігінeн, сөзгe мeйліншe мағыналық салмақ арта қoлдануынан, стильдік жинақылығынан көрінeді. Тілдік қoлданыстарында қатпарлы мағыналар мeн аллeгoриялық астарлы мазмұнның жиі ұшырасуы, кeйіпкeрлeр қатарында тарихи тұлғалар мeн қарапайым жандардың аралас-құралас бeйнeлeнуі, өмірлік шындықтар мeн сoл дәуіргe тән діни-филoсoфиялық ұғым-түсініктeрдің, ғылыми oй-пікірлeрдің тoғыса көрінуі сияқты жайттар пoэмадағы көптeгeн тармақтардың әртүрлі мәндe қабылдануына әсeр eтeді. ХІV ғасырдан қазіргі уақытқа дeйінгі аралықта Дантe шығармашылығын зeрттeушілeр тарапынан oның жауһар туындысындағы тілдік қoлданыстар мeн oбраздарға қатысты әртүрлі түсініктeмeлeр бeріліп, әртүрлі бoлжамдар айтылып кeлe жатқандығының бір сeбeбі дe oсы.

	Дантeнің әйгілі шығармасының бұл аудармасында ақынның өлeң өлшeмі, ұйқас түрі (а-в-а) сақталған.

	Кeнжeбай АХМEТOВ





ТАМҰҚ




	БІРІНШІ ЖЫР



	Жарты өмір өткен тұста түртінекпен,

	Тап болдым қара орманға тұнжыраған,

	Хақ жолды таба алмастан түн – түнектен.



	Қара орман болмағандай бекер елес...

	...Мүлгіген орман көрдей үрейлі еді,

	Жадымнан сол қорқыныш кетер емес!



	Бақидан тыныс тартқан аяндайын,

	Тылсыммен құндақтайтын сезім еді ол;

	Неге олай? Не көрген ем? – Баяндайын.



	Тап болдым қалай мұнда, түсінбедім;

	Хақ жолдан жаңылдыра жадылаған

	Алдамшы, аяр елес ішінде едім.



	Қиылды жол обаның бөктерінен,

	Жиылды ен жазықтың етегі де,

	Жүрегім бүрісті үрей өкпегінен.



	Көтердім кірпігімді, анық көрдім

	Сәулені, дүниеге жол нұсқаған;

	Сипаған тау иығын жарық көрдім.



	Сол сәтте кеудем еркін тыныстады,

	Түнектің шырмауында шырғаланған

	Жанымнан қорқыныш та жылыстады.



	Қарманып, жағалауда сытылып қап,

	Жылымның құрығынан шыққан пенде

	Толқынға қарамай ма жыпылықтап?..



	Менің де жаным солай дірдек қаға,

	Артына қайырылды, жолды шола.

	Жол жатты, ажал лебін үрлеп қана.



	Бірер сәт жан рахатын сезді денем;

	Сол тыныс күш дарытты өрлегенде,

	Табанға, жердің төсін езгілеген.



	Қияда, – жаннан безген ғана шығар, –

	Сілейдім, ұшырасып сілеусінге,

	Аш құрсақ, өлі жүні – ала-шұбар.



	Жол бөгеп, ол алдымнан қиялады;

	«Қатерлі сапарымнан кері қайтсам?..» –

	Деген ой көңіліме ұялады.



	Таң бозы. Көрінбейді күн әлі де...

	Көңілге үміт септі жұлдызды аспан,

	Білмейтін қайғыны да, күнәні де.



	Жақтасқан жан беріс пен жан алыста

	Құдірет қолдауына үміт арта,

	Тыйылды атқақтаудан қан – ағыс та.



	Сытылдым сілеусіннен қасарысқан;

	Кенеттен, алдымды орай күдірейді

	Жалынан жалын шашқан аш арыстан.



	Оқталды, тура маған атылардай.

	Ақырды, қаһарынан ауа тұнды.

	Тойынбақ, олжасынан қапы қалмай.



	Қасында қаншық қасқыр жалаңдайды;

	Аңғардым ашкөздігін қан аңсаған,

	Көңілге кірді біраз алаң – қайғы.



	Зілмауыр салмақ – үрей жаныштады,

	Қызылкөз қан тілене қадалғанда,

	Биікке жетпек үміт алыстады.



	Сараңдай, – көзі тоймай қарманатын,

	Зәуде бір шығын шығар уақыт жетсе,

	Шырқырап шыбын жаны, зар қағатын, –



	Зар қақтым мен де ажал қыстағанда;

	Қандыкөз қаншық қасқыр ығыстыра,

	Қамады мені көрдей қысталаңға.



	Құладым қу далаға түнек көшкен;

	Көрінді әлдебіреу, қажулы өңі,

	Үмітсіз, көңілінен тілек те өшкен.



	Айналам шөл болмаса, ықтар ма едім,

	Кім білсін? Ал сол сәтте жалбарына:

	«Әруақ бол, тірі адам бол, құтқар!» – дедім.



	Ол айтты: «Адам болғам, жол ұстағам;

	Нәсілім таралатын ломбардтардан,

	Ал олар Мантуяны қоныстаған.



	Sub Julio кезеңінен кенже қалып,

	Римде Август саясында ғұмыр кештім;

	Ол тұста Ерден күткен ел жаңалық.



	Сауықшыл ақын едім, жыр ұстаған;

	Өмірім бітті Анхиздің ұлына ұқсай,

	Өрт құшқан Троядан жылыстаған.



	Байландың сен неге артқы азабыңа?

	Шуақты шыңға талпын, өрле биік,

	Кез болғың келсе дүние ғажабына».



	«Вергилий, бұл сенбісің? Асыл кие –

	Өлеңнен дүниеге сәуле шашқан? –

	Дедім мен именшектей, басымды ие. –



	Жердегі бар ақынның шамшырағы –

	Өзіңсің; еңбегімді еле менің,

	Жәрдем ет, санам ойдан сансырады!



	Ұстазсың, үлгің ойда тұнып қалған;

	Өзіңнен маған жеткен өлмес мұра –

	Ғажап сөз, бар ғаламда ұлықталған.



	Құтқаршы жыртқыш аңның тырнағынан!

	Жол тапқыш ерім, қолың созшы маған,

	Жаңылды-ау тамырда қан ырғағынан!»



	«Алдыңда жаңа жол бар, айырылма, –

	Деді ол, қалшыл қаққан маған қарап, –

	Жабайы қолатыңа қайырылма;



	Бұл қаншық талайларды өлімші еткен,

	Биікке талпынғанды жаналқымдап,

	Жолынан қия асырмай, өлім сепкен;



	Бұл жауыз – дүниенің қанды ауызы,

	Жүретін, қашан көрсең, ашкөзденіп;

	Тоймайды ештеңеге жалмауызы.



	Кез келген мақлұқатпен ұйығады,

	Былғайды көпті; бірақ қаны таза

	Төбетке тап келсе, бұл тыйылады.



	Қызықпай ол құмыңа, сары асылға,

	Дәріптер ар-намыс пен даналықты

	Киіз бен кемел киіз арасында.



	Болады ол қалқаны да, қорғаны Елдің –

	Камилла қорғап өткен Италияның,

	Эвриал, Турн, Нис мерт болған елдің.



	Ол төнсе, қаншықтан күш ғайып болар;

	Індете қуылған соң Тамұғына,

	Желіккен күншіл жыртқыш майып болар.



	Айтарым: Көрсең мені жолдастайын,

	Маған ер; бақилықтың мекеніне

	Мен сені жеткізейін, жол бастайын.



	Көресің сонда мехнат қақпанында

	Азаптан көз ашпаған әруақтардың

	Жаңа өлім тілеп, табыт қаққанын да;



	Көресің жандарды алыс торығудан;

	Тұрса да от ішінде, үміттенген

	Бақилық қуанышқа жолығудан.



	Баураса өрге тартқан жырақтағы із,

	Ұғарсың үн қатты деп періште рух;

	Сол тұста қоштасамыз бірақ та біз;



	Қонақжай құз патшасы шаһарына

	Жау санап мені, қадам бастырмайды

	Қосылған адамды да қатарыма.



	Дүние патшасының қаласы да,

	Тағы да, елі сонда; пейілденсе ол,

	Ашылар айбынының панасы да!»



	«О, данам! – Сөз боп шықты мұңым бұққан, –

	Жалынам Хақ атымен, қол ұшын бер,

	Құтылайын өлім мен зұлымдықтан.



	Көрсетші жолды өзің баяндаған,

	Көрсетші нұрлы Петр қақпасы мен

	Бейбақтарды, мейірім таянбаған».



	Қозғалды ол, мен де ілесе аяңдағам.





	ЕКІНШІ ЖЫР



	Күн батты, қара аспанның қапырығы

	Жаулады жан-жәндікті ұйқысымен;

	Мен ғана – бұйырмаған шатыр ығы.



	Қамдандым тайталасқа алдан күткен,

	Бұл сында қатер, қайғы аз емес-ті; –

	Еске алсам астастырмай жалғандықпен.



	О, Муза, қолда, мендік мұңды ұғына!

	Дегдар ой, парасаттың нұрын түсір

	Мен айтпақ әңгіменің шындығына!



	Мен былай бастаған ем: «Көсем ақын!

	Бойымнан табылар ма қуатты күш

	Пақырдан батырлыққа көше алатын?



	Сөз еттің сен Сильвийдің бабасы да

	Бұғауын тән – дененің сыпырмай-ақ,

	Кіргенін ажалсыздар арасына.



	«Күнәнің бәрін жеңген» аталатын

	Оң пейіл танытса оған, елеген ғой

	Ол ердің дәріп-даңқын, атақ-атын.



	Ол адам құрметтелсе, лайық еді;

	Сәулелі, ізгі аспанда таңдалған ол

	Кейіннен Римнің даңқын жайып еді.



	Ал уақыт жеткен шақта қырағы ер де

	Бұл дүние кие тұтқан тақты ұсынды

	Әулие Петрге тән мұрагерге.



	Өзің жыр еткендей, ол жалғастырды

	Өз жолын жеңістерге; ал папаның

	Таяғы бар билікті алмастырды.



	Одан соң онда Сауыт таңдалған-ды;

	Сол шақта өзгелердің сенімі артты,

	Өйткені құтқарар жол аңдалған-ды.



	Мен кіммін? Кім еді үлгім бас иетін?

	Киелі Павел, Эней емеспін мен,

	Бойымда жоқ қой ерек қасиетім.



	Егер мен еліне енсем елестердің,

	Қорқамын, ессіз тірлік болар ма деп.

	Ақылшым, көріпкелім, кеңес бергін».



	Айырыла ерік-жігер тізгінінен,

	Көңілді күпті еткен күмәнға ере,

	Шатастым, көрмей жаны ізгіні мен.



	Шыға алмай түнек қонған жарқабақтан,

	Тайсақтай, қайта-қайта айни бердім

	Ойымнан, болмашы үміт қармалатқан.



	«Үмітті хаққа бала, қайғыңды емес,

	Бой берме жан жегісі – күмәнді ойға, –

	Үн қатты маған қарап айбынды елес. –



	Ақылға қол артпаса мынау ғалам,

	Селтие сілейерміз хайуанға ұқсай,

	Қорқыныш қол-аяғын бұғаулаған.



	Сейілту үшін сенің секеміңді,

	Мен қалай білгенімді сөз етейін

	Бейілге лайықты жан екеніңді.



	Топта едім, – жайсаң, жауыз араласқан, –

	Құтқарды абзал ару; уәде еттім

	Мен де оған, ықты-жарға қарамастан.



	Жұлдыздай жарық шаша көздерінен,

	Асықпай жеткізді ару әңгімесін,

	Періште лебі есіле сөздерінен:



	«Ізгі жан, мантуялық алмас ақын!

	Даңқың бар дүниені тәу еткізе,

	Мәңгілік бақытыңа жалғасатын!



	Жете алмай бақытының ұшпағына,

	Адасып жолдан, үміт үзген досым

	Қамалып тұр үрейдің қыспағына.



	Осындай хабар жетті жаңа мұнда;

	Қол ұшын бере алмасам дер кезінде,

	Қалмай ма ол мехнаттың қамағында?!.



	Бар да оған, сыйла сөздің шуақтысын,

	Шығаршы шырмауынан шырғалаңның,

	Менің де қайта оралсын қуат-күшім.



	Мен едім Беатриче шапағатты,

	Бұл жерге жаным сүйген нұрлы өлкеден

	Ардақтай жеткен едім махаббатты.



	Сан мәрте маған іңкәр асқақ тектің

	Қаныққан мән-жайына жаратқан да...»

	Үндемей қалды ару; сөз бастап кеттім:



	«Сездірмей ажалды жан кемістігін,

	Асырдың бар жандыдан, – мекен еткен

	Көктегі кіші күмбез кеңістігін.



	Сенікі – маған тәннің барлығы да;

	Жарасам қызметіңе, қуанамын,

	Құмбылмын қай кезде де жарлығыңа.



	Барар жер – елес көшкен көр, деміккен;

	Енсең де оған, қалай оралмақсың

	Өзіңнің алқабыңа өрге біткен?»



	«Бәрін де білгің келсе нақпа-нақтап,

	Айтайын, – болды арудан қайтқан жауап. –

	Жұға алмас, жұғысқанмен хаққа батпақ.



	Қорқатын нәрсе біреу, ол – қауіптің

	Досыңа төнер сәтін аңдамауың;

	Қалғаны – тамғанындай қолға уыттың.



	Патшасы бұл ғаламның жақтас маған,

	Сондықтан мехнатың да қаймықтырмас,

	Толассыз от-жалын да батпас маған.



	Шапағат шашқан әйел аспандағы

	Тауқімет тартқан жанға ара түсіп,

	Илікті төреші де асқан бағы.



	Содан соң Лючияға қайырылды:

	– Адалың шырмалыпты зұлымдыққа,

	Жанына дарыт, – деді, – қайырымды.



	Лючия сөз арнады маған қарай,

	Қасымда бағзы Рахиль отыр еді: –

	Дарысын Жаратқаннан саған да арай!



	Медет бер, Беатриче, именбеген

	Адамға; сені құлай сүйгендіктен,

	Қол үзген күйкі өмірден күйбеңдеген.



	Әлде оның жалынышын ұқпадың ба?

	Әлде оның көрмедің бе өр тасқынмен

	Таласып, тайталасып, ыққанын да? –



	Жан жоқ-ау безе қашқан қайғы-зардан

	Дәл мендей, шаттығымен қауышқалы;

	Бұл сөздер – жүректегі байғыз – арман.



	Мен келдім, артта қалды жұмақ елі,

	Сөзіңе жүрекжарды сенгендіктен;

	Ол сөздер – кім-кімге де сынақ еді».



	Айтқанда мұны, ару жасып тұрды,

	Көкке қол созды, көзден жас сорғалай,

	Мені де алыс жолға асықтырды.



	Бағынып оған, дереу жолға шықтым;

	Құтқардым сені аңдардан жол торыған,

	Қорғады сені үміті сол ғашықтың.



	Ал сен ше? Әлі шошып тұрғандайсың?

	Неліктен күмілжисің кібіртіктей?

	Неліктен батылдана нұрланбайсың?



	Үш әйел тұрған сәтте тілеу тілеп,

	Аспаннан аялы сөз айтылғанда,

	Жолыңды неге тұрсың кіреукілеп?»



	Түз гүлі түнгі аязға бас ұрмай ма;

	Күн шыға, нұрлы сәуле дарығанда,

	Қайтадан басын тіктей, ашылмай ма?



	Дәл солай, мен де қайта қайраттана,

	Үрейді ығыстырдым жүрегімнен,

	Тіл қаттым батылдана, айбаттана:



	«Ұмытпан әзиз жанның демегенін!

	Сол жанның жүрек сырын кәміл ұққан

	Ұлы ақын, сен де қандай кемел едің!



	Сөзіңнен жан-жүрегім шуақтана,

	Құштарлық қайта оянды алға аттауға,

	Жігерім бұлқынуда қуаттана.



	Баста алға, мен өзіңе берем ерік,

	Ұстазым, жолбастаушым, көсем ойлым!» –

	Дедім мен; тұрмады ол да шегеленіп.



	Меңіреу құз ішінде келем еріп.





	ҮШІНШІ ЖЫР



	АПАРАМ МЕКЕНДЕРГЕ МӘЙІТ ТОЛҒАН,

	АПАРАМ МӘҢГІ ЗАР-МҰҢ АРАСЫМЕН,

	АПАРАМ ҰРПАҚТАРҒА ШӘЙІТ БОЛҒАН.



	КӨСЕМІМ ХАҚ ШЫНДЫҚТАН НӘР АЛҒАН МЫҢ:

	МЕН ӨЗІМ ТЫЛСЫМ КҮШ ПЕН КЕМЕЛ БІЛІМ,

	АЛҒАШҚЫ МАХАББАТТАН ЖАРАЛҒАНМЫН.



	ТЕК ҚАНА МӘҢГІ ДҮНИЕ – МЕНЕН КӨНЕ,

	МӘҢГІЛІК ҚАНА – МЕНІҢ ТЕҢЕСЕРІМ.

	КІРГЕН ЖАН, ҮМІТТЕНБЕ, ЕЛЕҢДЕМЕ.



	Оқыдым кіреберіс маңдайынан

	Жазуды, күңгірттене таңбаланған;

	Тіл қаттым: «Ұстаз, сөз айт мән-жайынан».



	Зерделім жауап айтты сауалыма:

	«Бұл жерде болу керек рухың мықты,

	Бұл жерде көнбе үрейдің ауанына.



	Мен саған көрсетуге сөз бергенмін

	Мәңгілік қалай азап кешетінін

	Қол үзіп нұрлы ақылдан, өзгергеннің».



	Қол созды ол, күмәнімді тап басты да,

	Сабырлы жүзін бұра, қарап алып,

	Кіргізді көзден таса қақпа астына.



	Ащы зар, ызалы айқай құлаққа ұрды,

	Жұлдызсыз түнек ішін жайлап алған;

	Әуелде жүрек жібіп, құлақ тұнды.



	Осында – барлық тілдің балағаты,

	Үрей де, қиналу да, қыстығу да;

	Естілер алуан-алуан адам аты.



	Бар дәуір кеткен мұнда сапырылып,

	Зар қағар әруақ біткен қапастағы,

	Түнектің құрсауында жапырылып.



	Үрейден ес жия алмай миыма ұрған:

	«Бұл кімнің айқайы? – деп әрең айттым. –

	Бұл кімдер мәңгі азапқа бұйырылған?»



	Жолбасшым айтты: «Оларға алаңдама,

	Сүмелек сорлылар ғой, тірлік кешкен

	Жанаспай жақсыға да, жаманға да.



	Осында – жын-перілер аласталған,

	Не қолдап, не қолдамай Жаратқанды,

	Сын сәтте аңыс бағып, қалас қалған.



	Бұларға қарысты аспан қасаттанып,

	Тамұқ та жолатпайды; олай етсе,

	Кетпей ме кінә атаулы масаттанып?!»



	Сұрадым: «Байғұстарды зауал ұра,

	Осынша зарлатардай жазығы не?»

	Ол айтты: «Қысқа мұның жауабы да.



	Бұлардың көзі ашылмас тауқіметтен,

	Бұйырмас маңдайына бұйрықты өлім,

	Бара алмас бағытына зауқы кеткен.



	Бұларды ойға алмайды жер беті де;

	Ешкім де қажет қылмас сорлылар ғой,

	Өте бер, көз таста да келбетіне!»



	Көз салғам, нөпір көрдім тым алыстан,

	Жүгірген құйынперен шыр айнала,

	Бейбақтай қанішерге құрақ ұшқан.



	Шұбырған адамдардың қарамынан

	Шошыдым; көремін деп ойламағам

	Сонша адам сұм ажалдың аранынан.



	Кезікті жүзтаныстар; бірін анық

	Таныдым, құдіретті үлесінен

	Безінген, ынжықтығы қырына алып.



	Түсіндім жаннан безе зарлайтынын

	Осында сорлылардың және оларды

	Не құдай, не ібіліс алмайтынын.



	Тірлікте түкке алғысыз міскін еді

	Бұл тобыр; бұл жақта да тыржалаңаш

	Денесін шыбын-шіркей піскіледі.



	Қанды жас көздерінен сорғалауда;

	Құжынап, быжынаған құрт-құмырсқа

	Құныға қанды іріңге, жорғалауда.



	Қиырдан: тасқын суға көміліп құр,

	Ұмтылған тобыр көрдім дарияға.

	«Ұстазым, – деп тіл қаттым, – жөнін ұқтыр.



	«Мыналар кім болды екен? Неге құдай

	Бұларды толқындарға тоғытуда?

	Алыстан көрінеді неге бұлай?»



	Ол айтты: «Өзің қамдан бағалауға,

	Жеткенде Ахеронға, маңдайымыз

	Тигенде қасіретті жағалауға».



	Жанарым жер шұқыды, сырымды аша,

	Мезі етіп алмау үшін тілім тістеп,

	Жол тарттым жағалауға сұрым қаша.



	Қайығы бізге қарай бағытталған

	Қудай шал қарғап-сілей жақындады:

	«Сорлы әулет, мәңгі азаппен қамытталған!



	Көкті ұмыт, жолыққан соң маған мына!

	Қайығым жеткізеді сендерді енді

	Бақилық аяз, аптап, қараңғыға.



	Әрі кет, сен аяққа болма оралғы,

	Тіріні өлілерге қоса алмаймын!» –

	Деді де, маған айтты жол-жоралғы:



	«Адасып келгендейсің жол ұшына;

	Жеңілдеу қайықты іздеп, тапқаның жөн,

	Сол – сені жеткізетін қонысыңа».



	Жолбасшым айтты: «Харон, қабынбағын.

	Күтуде мұны ана жақтағылар,

	Жөн болар сөзді қойып, бағынғаның».



	Қалшиды түкті өңін өрт шарпығандай

	Қасірет өзенінің қайықшысы,

	Жылан көз ызбарланды қарты қалмай.



	Жалаңаш қаңқа жандар, күл іреңді,

	Түсініп бұл үкімнің бұлтартпасын,

	Тіс қайрай ызаланды, күңіренді.



	Шуласты нәлет айта құдайға да,

	Өздері тірлік еткен ғаламға да,

	Әулетке, топыраққа, күн, айға да.



	Содан соң, зар еңірей ұмтылысты

	Өзеннің толқынына жұтылмаққа,

	Сескенбей құдайдан да ырқы күшті.



	Кәрленді шайтан Харон қаңқаларға

	Шоқ шаша көздерінен; ескегімен

	Сабалай қуалады қалқа – жарға.



	Күз жетіп, жапырақтар төгілгендей,

	Тұлданып, сәні қашқан сидам шетен

	Киімін жерден көріп, егілгендей, –



	Сор кешкен Адам-ата нәсілі де

	Төменге ұмтылысты құстарға ұқсай,

	Айналған тор-тұзақтың нәсібіне.



	Бұлар да тұра бермей көп ырғасып,

	Қайықты қозғалтқаны сол-ақ еді,

	Жағаны кетті жаңа тобыр басып.



	«Ұлым, – деп тіл қатты ұстаз, жасымады, –

	Құдайдың қаһарына ұшыраған

	Пенде де, ел де осында асығады.



	Өзенге килікпеуге бәрі де асық;

	Алайда Құдіреттен қысым келсе,

	Қалады үрейдің де кәрі жасып.



	Басқа жол бар таупықпен күн кешкенге;

	Ұғарсың Харонның не меңзегенін

	Өзіңмен сонша қатал тілдескенде».



	Сәл үнсіз қалып еді ол, жалын – ағын

	Теңселтті дүниені; ойыма алсам,

	Қазір де қара терге малынамын.



	Жел құйғып қара жерде, сиқы қашқан

	Қасірет шөлінде от ойнақтады,

	Сезімді құмықтырды, үйтіп аспан;



	Құлаппын мен де адамша ұйқы басқан.





	ТӨРТІНШІ ЖЫР



	Ұйқыда жатқанымда басып кіріп,

	Кенеттен селт оятты ызғырған үн,

	Әлдекім оятқандай асықтырып.



	Көз сала төңірекке, сұғындым кеп;

	Қалт тұрып, қараңғыға қадаламын

	Тауқімет патшалығын ұғынғым кеп.



	Алдымда – құрдым, сонда – мұқым қайғы;

	Үрейлі үңгір ауызын гуілдете,

	Күңгір үн сыртқа лықси лықылдайды.



	Шаңдауыт мұнар басқан тұңғиыққа

	Үңіле иілгенім бос әуре еді,

	Жанарым ене алмады мұңлы ұйыққа.



	«Ал енді әз дүниеге төмендейін, –

	Осы сөз шықты ақыннан өңі қашқан, –

	Мен – алда, сен жүресің менен кейін».



	Мен айттым, көз салдым да сүрейіне:

	«Мен қалай алға аттармын, көсем досым

	Жол берсе бойындағы үрейіне?»



	«Аяймын бергі қаттың тұтқындарын, –

	Деді ол, – сол сезім ғой бетке шапқан.

	Аяуды қорқыныш деп ұқтың, жаным.



	Жүрелік, сапар ұзақ». Бастады ақын.

	Жол нұсқай төмендеді, мен де түстім

	Алғашқы қатқа, құрдым басталатын.



	Түнектен жылап-сықтау естімегем;

	Тек қана күрсіну бар толас таппай,

	Бақидың шерлі ауасын кескілеген.



	Қат екен қасіретке құмартпаған;

	Қамалған сияқтанды мұнда ылғи

	Бөбектер, әйел, ерлер күнә артпаған.



	Жолбасшым: «Сұрамайсың неге, – деді, –

	Бұл жерде қандай рухтар жиылғанын?

	Білген жөн, жолыңды екшеп, елегелі.



	Бұл жерде күнәһар жоқ; еңбегіңнен

	Ештеңе өнбейді екен, таңдамасаң

	Хақ дінді, жаратқанға сенгеніңмен.



	Пенделер христиандыққа дейін

	Құдайды тиісінше танымаған.

	Біреуі – менмін, аңғалдыққа бейім.



	Басқа емес, дәл сол үшін айыптымыз;

	Құдірет кесім ете, ұйғарған соң,

	Үмітсіз торығуға лайықтымыз».



	Күйіндім, жаныма уайым батқандықтан,

	Осынша абзал ерлер жазықсыздан

	Лимбіде азап шегіп жатқандықтан.



	«Айтшы, ұстаз, парасаттым, әмірші ерім, –

	Сұрадым мен көңілге қондырғым кеп

	Жалғаннан аулақ тұрар кәміл сенім, –



	Жан бар ма тапқан нұрлы тұрақтарын,

	Ақталып өзі, яки өзге жақтап?»

	Түсінді ол да алғаусыз сұрақ мәнін.



	Ол жауап қатты: «Мен де енді келдім.

	Мен тірі кезде мұнда Әмірші енген,

	Шаттана жеңісіне ендігі елдің.



	Танитын ол алғашқы атаны да,

	Бейкүнә Әбіл мен Нұқ пайғамбарды;

	Қанық-тын Мұсаның да атағына;



	Дәріптеп Давид, Авраам – салмақтыны,

	Израиль мен әкесін, балаларын,

	Білетін Рахильдейін ардақтыны;



	Көбісін білді ол қазір көктегінің.

	Ал оған дейін ешкім құтылмаған

	Азабынан тауқімет бөктерінің».



	Сөзді үзбей, жалғастырдық жолымызды.

	Қалыспай қаумалаған қаңқа рухтар

	Орайды оңымыз бен солымызды.



	Маңайдан, әлгінде өзім ұйықтаған,

	От көрдім, қараңғыны қақ айыра,

	Түнектің жарты жолын тұйықтаған.



	От – сәуле бізден алыс жанғанымен,

	Сол тұста ақ ниетті абзал жандар

	Топтаса жиылғанын аңғарып ем.



	«Өнер мен білімдегі дара тұлғам,

	Бұлар кім, айтшы, – дедім, – өзгелерден

	Құрметке лайықтала жаратылған?»



	Ол айтты: «Бұлар – даңқы шартарапты

	Жаулаған аты әйгілі жандар еді;

	Аспан да тауқіметтен қалқалапты».



	«Қадірлей қарсы алыңдар ақындарды! –

	Деген сөз жарқын үнмен саңқылдады. –

	Жарыққа елестері жақын қалды».



	Үн тынды; көрдім – бізге бағыт бұра,

	Төрт сұлба келе жатыр маңғаз басып,

	Ұқсамай азап шеккен қамыттыға.



	«Көріп қал, – деді ұстазым көшелі ойлы, –

	Қолына семсер ұстай, артқы үшеуге

	Жол ашқан нұрлы жанды, көсем ойлы.



	Ол – Гомер, асқар шыңы ақындықтың;

	Одан соң тілі уытты Гораций мен Овидий,

	Лукан – үні батылдықтың.



	Бәріміз даңқ таптық ақындықтан,

	Әлгінде түнек түре жаңғырыққан;

	Әлбетте, құрметтейді ақынды ұққан».



	Ұлылар кезіккені анық маған,

	Жырлары жер-жаһанды тәу еткізе,

	Биікте қыран құстай қалықтаған.



	Көзіктік; тұрған едім рай баға,

	Өздері жыршылардың жақындады;

	Ұстазым күлімдеді шырайлана.



	Қошемет құшағына ене бердім,

	Қосылып қатарына даналардың,

	Болғанда алтыншысы кемел ердің.



	Сөйлесе, сәулелерге бағыт алдық;

	Сол сәттің қайталанбас ғанибетін

	Ғибратты әңгімемен таныта алдық.



	Өр қамал алдымыздан өңмеңдеді;

	Қоршаған оны жеті дуал сыртын

	Айнала айна бұлақ көлбеңдеді.



	Бұлақты кесіп өтіп құм кешкендей,

	Жетінші қақпаны ашып, ішке енгенде

	Көкшалғын көрдік көкпен үндескендей.



	Қауым жүр, шуақ тұнып маңдайына,

	Парасат ұялаған жанарына,

	Әуезді үн қонақтаған таңдайына.



	Төбеге өрледік біз қасындағы;

	Өктемсіп алаңқайға, астамсиды ол,

	Кеуделей көкшалғынды басынғалы.



	Жайқалған көкшалғында көлеңдеген

	Ерлердің елестерін көргенімде,

	Шаттана, қуанышқа бөленген ем.



	Топ бастап Электра, тоғысты лек,

	Гектор мен Эней жүрді арасында,

	Жыртқышкөз Цезарь жүрді соғыс тілеп.



	Пентесилея әмірші қараңдайды,

	Камилла, Лавина жүр әкесімен,

	Алғашқы консул Брут алаңдайды.



	Аңғардым Цезарь қызын, Гракхтардың

	Анасын, Катон жарын; Коллатиннің

	Зайыбын көрген сәтте жылап та алдым.



	Алыстан Саладин де қылаңытқан;

	Көрінді қия тұстан ұлы ұстаз да

	Тобында даналардың сыр ағытқан.



	Сократ Платонға жақын отыр,

	Ғаламды кездейсоқтық жемісі деп

	Таныған, таңырқатқан ақыл отыр.



	Осында – әйгілі ойшыл Демокрит,

	Фалес пен Анаксагор, Диоген де,

	Зенон мен Эмпедокл, Гераклит.



	Осында – Диоскорид дәрігер де,

	Сенека, Орфей мен Лин, Туллий тұрды

	Даңқты емшіден сәл әрі жерде.



	Эвклид, Птолемеймен араласып Тұр

	Гален, Гиппократ, ибн Сина;

	Осында – Аверроэс жаңаға асық.



	Шарт болмас бәрін тізу ерендердің;

	Алғашқы қатты аралап өткен тұста

	Тарады алтылығы кемелдердің.



	Алтаудан екеуіміз ғана қалып,

	Мүлгіген тыныштықты артқа тастай,

	Қапалы қаттың жолын жағаладық;



	Шошытты мені, түнек қамап алып.





	БЕСІНШІ ЖЫР



	Алғашқы қаттан өтіп, ылдиладық

	Екінші қатқа, аумағы кішіректеу;

	Бұл жерде зар илеуде ылғи ғаріп.



	Ішке енген бойда Минос бөгелтеді,

	Күнәні елеп-екшеп, қияметке

	Жол нұсқай құйрығымен, жөнелтеді.



	Құдайдың қаһарына ұрынғанның

	Тартылып таразыға ақ-қарасы,

	Мекені меңзеледі шыбын жанның.



	Тұрағын табар байғұс Тамұқтағы;

	Миностың құйрығы оны қанша ораса,

	Сонша қат төмендейді ол қамыққалы.



	Тобырға толады ылғи босаға лық;

	Күнәһар төрешіге жалынғанмен,

	Алдынан тек тұңғиық тосары анық.



	«Ей, пенде, шерлі әлемге аяқ басқан! –

	Мейірсіз Минос маған айғайлады,

	Арамыз екеуіміздің – таяқ тастам, –



	Не үшін келдің, кім анау қасыңдағың?

	Арандап қалма алаңсыз өтемін деп!»

	Жолбасшым жауап қатты: «Тасынбағын!



	Тамұқтың жолын жауып, ойқастама!

	Бұл жанды күтуде аспан дүниесі;

	Сөзді қой, айтқаныма ой таста да».



	Ыңырсу, күйзелулер алыстағы

	Естіле бастағанда айқындала,

	Кеудемді қайғылы зар жаныштады.



	Мен тұрмын, төңірегім – қараң ғалам;

	Тура бір түпсіз теңіз ұлитындай

	Құйындар қыспағында жалаңдаған.



	Құйын жел тыншымастан тамұқтағы,

	Қалбалақ қақтырғанда қаңқаларды,

	Байғұстар қаңбақтайын қалықтады.



	Сәттерде, олар құзды жанап аққан,

	Құлағың тұнады айғай, жалыныштан,

	Құдайды нәлеттеген балағаттан.



	Қат екен бұл көз ашпас қасіреттен,

	Зауалы осында екен зинақордың,

	Нәпсіні ақыл-ойдан басым еткен.



	Құстардай қанат қаға безектеген,

	Сары аяз ызғырығы қарығанда;

	Үйірілді сұлбалар да кезекпенен.



	Бейбақтар зар қағуда, зыр қағуда,

	Азаптан арылудан үміт үзе;

	Ұмытылған ырғалу да, жырғалу да.



	Көшіндей түстікке ұшқан тырналардың,

	Мұңлы әнін аманаттай тау шыңына;

	Тобыры өтіп жатыр сұлбалардың.



	Жынды жел ұйытқуда үйіріле.

	Сұрадым: «Ұстаз, мына байғұстар кім

	Шоршыған, шоқ басқандай бүйіріне?



	Ол айтты: «Көрдің бе анау топ басшысын;

	Бұл әйел билік еткен патшалыққа

	Талай тіл мойынсұнып, топтасты шын.



	Бұл әйел тән рахатын таразы ғып,

	Жол ашты айыл жимай сайрандауға,

	Елінде тумау үшін наразылық.



	Бұл әйел Нинмен неке кескен еді,

	Айналып Семирамида патшайымға;

	Кейіннен Сұлтанға елі көшкен еді.



	Мынаған жанасқанға қайғы даяр,

	Сихейдің әруағын да қорлаған ол;

	Ал мынау – Клеопатра, әйгілі аяр.



	Ал анау – Елена ғой, құса-мұңға

	Жол ашқан; мынау – Ахилл, жаужүрек ер,

	Жеңілген тек махаббат құшағында.



	Парис тұр Тристанның аржағында».

	Көрсетті ол қолмен нұсқай сан сұлбаны,

	Зар қаққан құмарлықтың қармағында.



	Естідім есімдерін ардақталған

	Ерлер мен арулардың; жаным жүдеп,

	Сол мезет жүректі мұң қармап қалған.



	Тіл қаттым: «Білсем деймін жауаптарын

	Жұптаса үйірілген қос елестің;

	Жел неге қинайды екен қауақтарын?»



	Жолбасшым айтты: «Оларды жақынырақ

	Жел қуып келсін десең, шақыр өзің,

	Тоқтайды сонда олар да батылырақ».



	Оларды бара жатты жел ықтырып.

	«О, қасірет рухтары! – деп үн қаттым. –

	Келіссе Ол, сыр аш, маған сеніп тұрып!»



	Шақырса жылы ұясы тағатты ала,

	Жарыса көгершіндер самғамай ма,

	Сағыныш сезімімен қанаттана.



	Дәл солай, қос сұлба да жарып аға

	Түнекті, Дидонаның тобын тастап,

	Бұрылды, тілегімді қабыл ала.



	«Тірі адам, байқауымша, жаның ізгі;

	Қапаста қиналсақ та, біз екеуіміз

	Қосқанбыз жер бетінде қанымызды.



	Жаратқан, әттең, бізден ерік үзді;

	Әйтпесе, түсер едік арашаға,

	Ұққаның үшін қайғы-шерімізді.



	Құмартсаң, көңіліңнің күйі ынтығып,

	Әзірміз сөйлеуге де, тыңдауға да,

	Осылай тұрар болса құйын тынып.



	Туғанмын мен сонау бір жағалауда,

	Қажыған жаушыға ұқсай толқындары

	Жөңкитін По өзенін сағалауға.



	Қос жүрек махаббатпен табысқан-ды;

	Амал не, ынтықтырған ғазиз тән де

	Ажалдың азабымен жанышталды.



	Болдым да махаббатқа ерікті күң,

	Еліге бұғауландым сүйіктіме;

	Көрдің ғой бұл бұғаудың беріктігін.



	Жолында махаббаттың құштық ажал,

	Күніміз Каинада сөнері анық».

	Ілесті жан сырына қыстыға зар.



	Қайғылы қаңқалардан деміккен леп

	Бетке ұрып, өрт шарпыды өзегімді.

	Сұрады ұстаз: «Мұңайдың неліктен?» – деп.



	Мен айттым: «Кім бар ұғар жас талабын,

	Қаншалық қасиетті армандардың

	Оларды осы азапқа бастағанын!»



	Содан соң сөз арнадым сұлбаларға:

	«Сөзіңді тыңдадым мен, Франческа,

	Кеудеме қайғы тұна, мұң – жанарға.



	Аңғартып ләззатты құт ұяны,

	Сездірген қай ғылымы махаббаттың

	Сендерге жүректегі құпияны?»



	Айтты әйел: «Тауқіметке ұрынса адам,

	Есіне жиі алады шат күндерін.

	Досың да айтқан шығар бұрын саған.



	Білуге құштарлансаң баян-жайын

	Бақытсыз махаббаттың, онда мен де

	Сөзді де, көз жасын да аянбайын.



	Бір күні қолымызға іліккен-ді

	Ланчелот жайындағы көркем жазу;

	Оқыдық, ішке тарта бүлік демді.



	Түйісті әлсін-әлсін көздеріміз,

	Жан сыры жүзімізге қалқып шыға;

	Ұмыттық хикаядан өзгені біз.



	Тұсы еді хикаяның қаһарманы

	Аяулы ерінді өбе, аймалайтын;

	Сезілді маған да от тақалғаны.



	Сәт еді ол егіз жүрек отын басқан.

	Сол кітап болды бізге Галеоттай!

	Сол парақ ашық қалды оқылмастан».



	Әйелдің қасіретті мұңын ұқтым;

	Жабырқап, жаным жадап, маңдайыма

	Сұп-суық тер тепсіне, құмығыппын;



	Тірлікті тәрк еткендей, жығылыппын.





	АЛТЫНШЫ ЖЫР



	Қайтадан ақыл – сәулем жанды менің;

	Әл кете құлаған ем, әсерімен

	Қайғылы қаңқалар мен әңгіменің.



	Қайтадан құлаққа ұрды зарлаған үн;

	Қай жаққа қарасам да, қайырылсам да,

	Меңіреу түнек болды қармағаным.



	Үшінші қатта екенмін; тамшылары

	Жауынның мұздай қарып қаңқаларды,

	Байғұстар мәңгі азапта жаншылады.



	Кезі жоқ қар, бұршақтың тыншып, тынар;

	Дымданған қараңғыда қолқа қаба,

	Базданған батпақ иісі тұншықтырар.



	Үшбасты Цербер жыртқыш, нән құбыжық

	Төбетше шабаланар жатқан жұртқа,

	Борсыған батпаққа аунап, мәңгі быжып.



	Қарнымен жер сызады, көз қанталай;

	Майлана қара сақал, тырнақтарын

	Қадауға қаңқаларға созған талай.



	Қаңқалар ұлиды кеп қаншықтардай,

	Жауыннан бүрсең қаға бүкшиеді,

	Азаппен арбасады балшық қармай.



	Бізді аңдап, ауыздарын ашты арандай

	Сұмпайы Цербер, сол сәт тұла бойы

	Қан аңсап, аласұра бастағандай.



	Жолбасшым жерге еңкейе қарады да,

	Толтырып қос уысын топыраққа,

	Лақтырды оны обырдың аранына.



	Төбет те, – шабаланған дәмелене, –

	Алданса қу сүйекке, үні өшпей ме,

	Ашкөздік көз салғызбай дәнеңеге.



	Үн шықпай қалды солай Церберден де;

	Лас тұмсық, күлімсі иіс бұл құбыжық

	Салатын сұлбаларды сергелдеңге.



	Қақпайлай қаңқаларды қайғы жұтқан,

	Аттадық; адым сайын былқылдайды

	Кеуек тән бірдеңелер лайға ылыққан.



	Көз тұнар лайға бөккен сұлбалардан;

	Біреуі бізді аңғарып, бас көтере,

	Қадады қос жанарын мұңға малған.



	«Ей, пенде, – деді ол маған, – Тамұқ кезген,

	Танырсың мені, бәлкім; бар едің ғой,

	Өзім өшіп, сөнгенде жарық көзден.



	Мен айттым: «Жан шошырлық кеспіріңе

	Қадала қарасам да, оралмай тұр

	Ойыма таныстардың ешбірі де.



	Жөніңді айт, құрдым дүние құрбандығы;

	Сәт сайын тауқыметтің зарын тартып,

	Тәніңнің қалыпты ғой құр қалдығы».



	Ол айтты: «Сенің күншіл шаһарыңда

	Қырманы қызушы еді-ау қызғаныштың;

	Болғанмын мен де олардың қатарында.



	Мешкей ем, содан «Чакко» аталғанмын.

	Сазайын тарттым енді ашкөздіктің,

	Бірімін шіріндіге қақалғанның.



	Мен тектес сорлылардың мәңгі үлесі –

	Лайға аунап, іру екен, шіру екен».

	Осы сәт кетті үзіліп әңгімесі.



	Мен айттым: «Чакко, шерлі өкінішің,

	Азабың көзіме жас мөлтілдетті.

	Әйтсе де, менің де бар өтінішім:



	Өшер ме өшпенділік қаладағы;

	Қайсысы жөн егесіп, таласқанның;

	Неден туды араздық аламаны?»



	Ол айтты: «Болмас жанжал, талас қана;

	Қан төгіп, билік алар орманшылар,

	Жаулары қуғындалар аластала.



	Құлайды олар үш мәрте күн шыққанда;

	Бүгінде бұқпантайлап жүрген адам

	Қол созар қуғын көріп, тұншыққанға.



	Бұлар да аналарды жаныштайды,

	Ұғынып ұзақ уақыт дәуірлерін,

	Дұшпанын тұқыртудан қалыспайды.



	Екі ізгі бар, тыңдалмас алайда олар.

	Менмендік, күншілдік пен қомағайлық –

	Үш дұшпан, мәңгі адамзат абай болар».



	Сөз тынды, бүгіп қалды ол сырын ащы.

	Мен айттым: «Қасіретті шыңыраудың

	Жайына қанығайын, сырын ашшы.



	Теггьяйо, Фарината – достары ардың

	Болған-ды; қайда олар, жайы қалай

	Арриго, Рустикуччи, Москалардың?



	Тірліктен шындық іздеп, даңқ таба,

	Ғұмырын ақыл-ойға жүгіндірген

	Жүректі ерлер көкте ме, Тамұқта ма?»



	Ол айтты: «Халі мүшкіл бұларыңның,

	Табарсың қаңқаларын, төмен түссең,

	Айызын қандырарсың құмарыңның.



	Анық қой өз дүниеңе қайтатының,

	Сол кезде мен туралы жеткіз елге.

	Осы арман – менің ақтық айтатыным».



	Қарады ол, көзі сыймай шарасына,

	Бүгілді, бетін жаба алақанмен,

	Құлады көзі аққандар арасына.



	Жолбасшым айтты: «Енді ол жатпақ іріп,

	Жеткенше періштелер кернейлете,

	Өткенше жау төреші қатқа кіріп.



	Сол сәтте бәрі көрде күңіренер,

	Әуелгі әлпетіне қайта оралып;

	Құлаққа қияметтің үні келер».



	Абайлай аяқ басып, алға аттадық

	Сұлбалар арасымен; санамызда

	Бақилық өмір жайлы ой салмақтадық.



	Сұрадым ұстазымнан: «Мыналардың

	Азабы күшейе ме, азая ма,

	Өзгермей қала ма әлде сыналар күн?»



	Ол айтты: «Ұқтырғандай өз ілімің,

	Пәниде қанша мәнді болса жаны,

	Бақида да бәсі сол төзімінің.



	Қарғысқа ұрынғандар айықпайды,

	Төтелей жете алмайды кемелдікке,

	Бұларға кейіннен де лайық қайғы».



	Жол іздей лайсаң кешіп, тоңып тұрдық;

	Қажеті болмас бәрін тәптіштеудің;

	...Келесі қаттың ауызын шолып тұрдық.



	Қаншелек Плутосты жолықтырдық.





	ЖЕТІНШІ ЖЫР



	«Рарè Sаtáп, рарè Sаtáп аlерре!» –

	Ышқынды Плутос та көмей жырта.

	«Қырылдай берсін, мейлі, алаң етпе, –



	Дем берді маған солай ғұлама жан, –

	Қорықпа; кім кедергі етпек бізге

	Өтерде мына құздан, құламадан?»



	Ызадан ісіп-кепкен қырылдаққа

	Ол айтты: «Үніңді өшір, бәле тигір!

	Аулақ кет, өңешіңді сырылдатпа!



	Түнекке түсеміз біз, келелеспе;

	Көктегі бүлікшілді Михаилдың

	Күшімен күйреткенмен ерегеспе».



	Құйынға қалса кенет ұшырасып,

	Қаңғалақ қағатұғын қалбағайша

	Қалбақтап кетті қорқау, пысы қашып.



	Құлдадық біз тауқімет жағасымен

	Жиналған бар сұмдығы дүниенің;

	Жатты алда – төртінші қат аласүрең.



	Құдай-ау! Көзім көрген мына азаптың

	Есебін айта алар жан табылар ма?

	Бұларға қай ісі үшін кінә жақтың?



	Харибда толқындары тайқығандай,

	Бір-бірін алқымдаса қақтығысып;

	Мұнда да қырқысуда ел тайқы маңдай.



	Бұлардың көрінбейді шеті-шегі;

	Екі лек қарсы жөңкіп бір-біріне,

	Кеуделей қақтығысып, шекіседі.



	Бір құлап, бір серпілген тасқын дене

	Жандәрмен ығысады; ызалана Айтары –

	«Не үшін жидың?», «Шаштың неге?»



	Бұлыңғыр буды кеше, жұлқынады,

	Ортаға ентелейді екі жақтан,

	Бір-бірін балағаттай қылқынады.



	Жаңғырта түнекті айғай-сүрең үнмен,

	Сұлбалар серпілгенде төбелестен,

	Сұрадым, қан тамшылай жүрегімнен:



	«Жолбасшым, осыншама өлермен кім?

	Шынымен бәрі дүмше діндарлар ма

	Жолыққан сол қанаттан төбелдердің?»



	Ол айтты: «Жан-жағыңнан қаптағандар –

	Тірлікте ен байлықтан ақылы азып,

	Қиюын ысыраптың таппағандар;



	Итше үріп, жағаласып, жармасқандар;

	Көкейін кек тескенде, беттескенде,

	Біріне бірі қарсы арбасқандар.



	Тақуаң – анау, дінін ескермеген;

	Папа да кезігеді, кардинал да,

	Ешкімге сараңдықтан дес бермеген».



	Мен айттым: «Ұстаз, мен де мұндағының

	Біразын танып қалдым; сұм еді олар,

	Ішінде өскен арсыздық құндағының».



	Ол айтты: «Танымайсың ешбірін де;

	Бұларды сұмпайы өмір қырына алып,

	Аяусыз сойқақтаған кеспірін де.



	Өкірмек мәңгі көрдің қуысында:

	Мыналар – жұдырығын жұмған күйі,

	Аналар – түк жоқ күйі уысында.



	Дәулетін зая еткен де, қимаған да

	Осылай әуреленбек қияметте;

	Ойға түй не қажетін дилы адамға.



	Көрдің ғой, ұлым, жалған екендігін

	Фортуна тартулаған алданыштың,

	Жердегі желіктердің бекерлігін.



	Алтынның бәрін жиып жер үстінен,

	Берсең де мына бейбақ сұлбаларға,

	Көрмес ең риза болған келісті рең».



	Мен айттым: «Сырыңды, ұстаз, тартулағын!

	Өзінің тырнағымен бар нәсілдің

	Бақытын басып тұрған Фортуна кім?»



	Ол айтты: «О, ақымақ пенделер-ай!

	Ақылың қамалыпты-ау қараңғыға!

	Тыңдап ал, сәуле шашсын мендегі арай.



	Данамыз келтірместен өзіне сын,

	Жаратып дүниені, көсем бөлді

	Әрқайсы жайнатсын деп өз үлесін.



	Кезекпен алқап сұмды, игіні де,

	Жер үстін жарқырату тиген еді

	Жазмыштар әміршісі билігіне.



	Қаласа ол, бақытқа адам жолығады;

	Әулеттен әулетке өтіп, елден елге,

	Ажалдың сағатын да ол ұрады.



	Елді елге, жанды жанға бағындырып

	Жүрсе де, көзге түспей жылыстайды,

	Жыландай, қашқан шөпті жамылғы ғып.



	Ол айтса, бөтен ойдың мәні кетер;

	Екі етпес болжамын да, кесімін де,

	Өзге де құдайларша әмір етер.



	Құштар ол таңды арайлай атқызуға;

	Бір сәт те тыным таппай, асығады

	Баршаға бақыттан дәм татқызуға.



	Ғайбат та жұққыш оған, жаман ат та;

	Алғысқа лайық мінез танытса да,

	Жолығып жатады тек балағатқа.



	Сыр бермей ізгі әйелдің күйі, реңі,

	Алғашқы жаралғандар арасында

	Жайраңдап, дөңгелегін үйіреді.



	Жә, енді тауқіметке төмендейік;

	Жұлдыздар жылыстауға бет түзепті,

	Жараспас біз танытсақ көбең кейіп».



	Біз қатты қиып өттік; көлденеңдей

	Жолықты ағынды су; су аяғын

	Шыңырау жұтып жатты шөлдегендей.



	Әлгі су кетеді екен ылдиға ағып;

	Біз де енді қызғылт-күрең суды қуа,

	Соқпақпен тау қиялай құлдиладық.



	Ағын су қарамастан жал, тасыңа,

	Стикс батпағына құйылуда,

	Орныққан сұп-сұр таудың қалқасына.



	Көз салдым жылымына обыр көлдің:

	Белшеден батып тұрып сор – ұйыққа,

	Жалаңаш жалақтаған тобыр көрдім.



	Бұл тобыр қырғын аңсай бұлқынады,

	Қол, аяқ, бас, кеудені түгел жұмсап,

	Бірі-бірін жұлып жердей жұлқынады.



	Ұстазым айтты: «Ұлым, бұл көргенің –

	Ашуға бой ұрғандар; бірақ әлі

	Толқынның астын аңдап үлгермедің.



	Онда да адамдар бар; аһ ұрғанда,

	Су беті көбік шаша көпіретін.

	Көзің сал, көргің келсе, батылдан да.



	Тұншыққан сайын олар күңкілдесер:

	«Таза ауа, күн нұрынан рахат таппай,

	Тірлікке налыдық-ау, бір күн көшер!



	Ал, шерлен, енді мұнда сорға батып».

	Осы зар көмейлерде кептеледі,

	Қайғылы көздің жасын сорғалатып».



	Орағыта батпақ пен құм аралын,

	Көз сала балдыр жұтқан байғұстарға,

	Жиектей жылым лайдың мың аранын,



	Тірелдік етегіне мұнараның.





	СЕГІЗІНШІ ЖЫР



	Айтайын жалғастыра; мұнараға

	Едәуір жер қалғанда, аялдадық;

	Діңдері көрініп тұр бұл араға.



	Жанған от түсті көзге екі діңнен,

	Көрінді үшіншісі және алыстан,

	Білуге мұның жайын бекідім мен.



	Көз тастап дария ақыл кемеңгерге,

	Сұрадым: «Бұл оттардың сыры неде?

	Себеп не, белгі беріп, елеңдерге?»



	«Көзіңді көк тұманға батыр, жаным, –

	Осылай жауап берді ол. – Сор үстінен

	Аңдарсың кімді олардың шақырғанын».



	Жолында жан қалдырмай аңырмаған,

	Зыр етті ауа тіле шағын қайық,

	Жебедей зулай ұшқан адырнадан.



	Зулады ол, үрей қоса сұсты ағынға,

	Даурыға айғайлады ескекшісі:

	«Әб-бәлем, күнәһарым, ұстадым ба!»



	«Флегий, барар болсаң байыбына, –

	Деді ұстаз, – үстемдігің бірер сәттік,

	Мінеміз қаймықпастан қайығыңа».



	Қолынан сусып кетсе ұмтылғаны,

	Ашуға булықпай ма алданған жан,

	Дәл солай Флегий де бұрқылдады.



	Қайыққа аттады ұстаз, алға басып,

	Ілестім мен де; сол сәт сезілген-ді

	Қайықтың кеткендей боп салмағы асып.



	Тигені сол-ақ еді тақымымыз,

	Зулады ытырыла көне қайық,

	Су бетін қақ айыра, батырып із.



	Кезігіп тажал суда азалы жан,

	Мөлие қарады да, жөн сұрады:

	«Кімсің, – деп, – озып жүрген ажалынан?»



	Мен айттым: «Ізім қалмас, шарлағанмен.

	Ал мұнша азып-тозған өзің кімсің?»

	Ол айтты: «Бақилықта зарлаған – мен».



	Мен айттым: «Зарла, көміл ұйығыңа!

	Ғарық бол тажал судың батпағына!

	Таныдым, қарай тұрып сиығыңа».



	Сол сәтте ол қолын соза тырбыңдады;

	Жолбасшым ашулана кері итерді:

	«Кет, қосыл иттеріңе құрдымдағы!»



	Ұстазым құшағына ала мені, Сөйледі:

	«Сұмпайы боп туды ғой бұл,

	Нәсілі абзал ойлы адам еді!



	Тірлікте бұл қаншелек өркеуде еді,

	Зар қаққан жұрты қарғап, нәлеттейтін;

	Міне, енді көз, құлағын сор кеуледі.



	Жалғанда желіккендер өктемдене

	Доңыздай домаламақ сор, лайсаңда,

	Қор болмақ қол-аяғы көктен келе!»



	Мен айттым: «Шіркін-ай, бір көрер ме едім

	Мынаның сорға қалай жұтылғанын;

	Ұстазым, қайықты сәл бөгер ме едің!»



	Ол айтты: «Арғы бетке біз барғанша,

	Айызың қанар әбден рахаттана;

	Қалдырмас түгін, рухтар ызбарланса».



	Сол сәтте бейшараға анталаса,

	Лап қойды ашу буған нас сұлбалар;

	Мен дұға оқи бердім жанталаса...



	«Ұстаңдар Арджентиді!» Үстемірек Үн шықты.

	Жан ұшырған байғұс әруақ

	Жоқ қылды өзін өзі тіспен іреп.



	Жойылды ол, мен де енді сөз етпейін...

	Ащы зар құлағыма жетті сол сәт,

	Көздерім бақырайды көжектейін.



	«Ұлым, – деп сөз жалғады ұлағаттым, –

	Анау – Дит қаласы, онда қамалады

	Ең бейбақ шерлілері мына қаттың».



	Мен айттым: «Ұстаз, анау дуалдардың

	Ішінен тақуажай жалқындайды;

	Қып-қызыл отқа оларды суарған кім?»



	Ол айтты: «Бақи оты – ол; шашылады,

	Қызарта сап түзеген мұнараны;

	Төменгі Тамұқ енді ашылады».



	Құлдилай қайық, орды сызғылайды;

	Толқындар соққылаған сом дуалдар

	Құрыштан құйылғандай мызғымайды.



	Шарладық, артта қалды шиыр қанша,

	Түнерген тұнжыр судың қайықшысы:

	«Айлаққа жеттік, түс!» – деп бұйырғанша.



	Аңғардым жауғандарды көктен жүздеп;

	Қақпашы бізге қарап, дігірледі:

	«Мынау кім, келетіндей өткелді іздеп?



	Тірі жан әруақтарға қалай келген?»

	Жолбасшым біздің сапар жайымызды

	Айтпаққа, қақпашыны жанай берген.



	Елеурей сөйледі олар басым-басым:

	«Өзің кел, қасыңдағың әрі кетсін,

	Әлемін әруақтардың басынбасын.



	Қаласа, ессіз жолын қайталасын,

	Алайда сен қаласың бізбен бірге,

	Тынады сенің түнмен тайталасың».



	Дәмегөй үміт желі сап басылды,

	Әлгіндей кесімді сөз айтылғанда;

	Түсіндім қайтар жолды таппасымды.



	Жалындым: «О, абзалым көсем жүрек!

	Жеті рет.., тіпті одан көп құтқарып ең,

	Қайғыдан қалғанымда есеңгіреп.



	Тастама мені қатер оқпанына!

	Қаланың қақпасынан өте алмасақ,

	Түсейік қайтар жолдың соқпағына!»



	Жол бастап, жаныма ерген қаһарманым

	Тіл қатты: «Алаңдама; үзілмейді

	Жазылған жазмышыңа сапарларың.



	Күт мені, тізгін берме ішкі алаңға;

	Талайын тар қыспақтың бірге өткенбіз,

	Кейін де қалдырмаймын қысталаңға».



	Ізгі әке ұзай берді тартысуға,

	Мен қалдым; күмән шөккен көңілімде

	Итжығыс «иә» мен «жоқ» шарпысуда.



	Білмеймін не айтқанын асқан дарын;

	Аңдадым: апыл-ғұпыл тілдескен жау

	Жандәрмен қақпа артына қашқандарын.



	Жабылды қақпа, көрдім шаң ұшқанын;

	Жартасқа соғылғандай өр кеудесі,

	Тұнжырай, кейін қайтты данышпаным.



	Жанары тұмандана, наласы да

	Бетке ұра, ызалана күбірлейді:

	«Кім жол жаппақ қасірет қаласына!»



	Үн қатты ол маған қарап: «Шошынбағын;

	Қамықпа, менің жеңіп шығарым хақ;

	Қақпа ма сонда менің тосылмағым?



	Қорқа алман дөңайбаттан жасып, қашып;

	Осылай болған бұрын сырт қақпа да,

	Ал қазір жатқан жоқ па ашық-шашық.



	Жазылған сөз көргенсің қақпада ашық;

	Мінекей, сол тұстан ол төмен түсіп,

	Келеді нөкерсіз-ақ қаттан асып,



	Береді өз қолымен қақпаны ашып».





	ТОҒЫЗЫНШЫ ЖЫР



	Көз салып секем тұнған сүреңіме,

	Серігім жалт бұрыла, оқыс сергіп,

	Дем сәтте қан жүгіртті сұр өңіне.



	Тыңдады ол, сыр бермей көзқарасынан;

	Жанарын ала қашып әуреленді

	Күлімсі иіс, борсыған сыз арасынан.



	Ол айтты: «Күмәнсіз-ау жеңеріміз...

	Сертінен таймасы хақ жақтаушымыз!..

	Қайда екен құдіретті ереніміз?!.»



	Сезіндім: сөзі сенім байлатпайды,

	Шашырап айтқандары әр тарапқа,

	Біріне бірі ұстатпай, тайғақтайды.



	Ширыға, намысымды шабақтадым;

	Қабарған қабағына қарай тұрып,

	Үзілген ішкі ойымды сабақтадым.



	«Төмендеп мына қасірет қуысына,

	Алғашқы қаттан бізге ол түсер ме екен,

	Қарматпай үмітті ажал уысына?»



	Осыны сұрап ем, ол былай деді:

	«Мен жүрген соқпақтармен бұған дейін

	Тек бірер елес өткен сыңайлы еді.



	Бір кезде мен бұл тұстан өткен едім;

	Тәнге жан енгізе алар Эрихтоның

	Басымнан өткерген ем өткелегін.



	Тәнімнің тұл қалғанын ұқтырған соң,

	Тірілгем осы дуал ішінде мен,

	Иуда шегіндегі тұтқыннан соң.



	Ол түнек тым қашықта, тұңғиықта

	Аядан дүниені шырқ үйірген;

	Жол табам; бата берме мұңлы ұйыққа.



	Қойнауды қоңырсыған ойпаңдағы

	Қоршаған қасіретті дуал – осы;

	Ішінде кәрленеді сойқандары...»



	Есте жоқ, – болды сөздің түйіні не;

	Қадалды қайғы тұнған қос жанарым

	Алқызыл мұнараның биігіне.



	Сол тұстан ұшып шықты қырға атыла

	Жалаңдай қан аңсаған үш Фурия,

	Жап-жасыл аждаһамен шырматыла.



	Ұқсаттым әйелдерге өңі, реңін;

	Алайда, шаш орнына жылан өсіп,

	Жайлапты самайының төңірегін.



	Жолбасшым танып түнгі малайларын

	Бақилық зарға билік етушінің,

	Тіл қатты: «Эриниядан абайлағын.



	Анаусы Тисифона – ортадағы;

	Мегера – сол жақтағы, ал оң жақта –

	Алекто, көзінен у, сор тамады».



	Тәніне қадады олар тырнақтарын,

	Ащы айғай шыңырауды тітіретті;

	Ығына ұстазымның сырғақтадым.



	«Медуза, тас қыл оны! Қайдасың?!» – деп,

	Ышқына айғайласып, даурықты олар:

	«Тезейдің текке кештік айласын!» – деп.



	«Көзің жұм, теріс қара; қарымына

	Іліксең Горгонаның, сені ешкім

	Қайтара алмас күннің жарығына», –



	Деп ұстаз, өз қолымен бұрды мені;

	Көзімді қымтай жапты алақаны,

	Бетіме ізгі жанның ұрды демі.



	Ақылға кенендерім, асылдарым!

	Аңдарсың қай-қайсың да бұл өлеңнің

	Қандай сыр астарына жасырғанын!



	Осы сәт лай үстіне лай қабаттап,

	Гуілдей долырған үн жарып өткен,

	Қос жаға тітіркенді шайқалақтап.



	Жан біткен жапырылды қоғалардай;

	Кектене елеуресе мына құйын,

	Ну орман жып-жылмағай жоғалардай.



	Күйретті бұталарды, талқандады;

	Бората шаң-тозаңды, зулады жел,

	Хайуан да, бақташы да жалтаңдады.



	Босатып көзімді ұстаз: «Ұста, – деді, –

	Жадыңа қарақошқыл түтіндерді;

	Бағзының көбігі осы тұста», – деді.



	Жыланды аңдап қалса, жанұшыра,

	Бақалар тырбаң-тырбаң жүгірмей ме

	Батпаққа, бой тасалар қамысына.



	Дәл солай, қуып тобын елестердің

	Біреу жүр; Стиксте адымдайды ол

	Үстінде жүргендей-ақ белестердің.



	Түтіннің сейілмей тұр қарамы әлі,

	Ұмтылған түйдектеле сол жағынан;

	Оның да сол сияқты бар алаңы.



	Аспанның елшісі еді ол; жанаспастан,

	Қарадым жолбасшыма; белгі берді ол

	Тәу ете жығылуға, жақ ашпастан.



	О, қалай тітіретті ол бұл түнекті!

	Асасын бұрған сәтте қақпа жаққа,

	Ашылды қақпа, дұшпан бұлтың етті.



	«Ей, көктен қуылғандар нәлеттеніп! –

	Кәрлене күркіреді ол, – Көзіңді шел

	Басқан ба, жінігердей әлектеніп?



	Не керек көктегімен шарпысқаның?

	Қаласа ол, жол ашады жолсыздан да,

	Азаптан арылмассың тартысқаның.



	Елемес ол есердің ешбір үнін;

	Ұмытпа, әлі күнге Церберіңнің

	Жүргенін сұры кірмей кеспірінің».



	Қайтадан кері қайтты ол лайды басып,

	Салмады бізге тіпті көз қырын да,

	Жүргендей қайғысына қайғы ұласып.



	Құдірет медет берсе, дәт қалар ма?!

	Киелі сөздерінен қуат алып,

	Бет бұрдық біз де енді қақпаларға.



	Ішке ендік, ешкім жоқ жау қарасынан;

	Іздедім азапталған күнәһарды

	Қамалдың кертештері арасынан.



	Тімтіне көз жүгірте, дендеп келем;

	Көргенім – қаңыраған қуыс қана,

	Қасірет ауасымен мелдектеген.



	Арльдей – Рона суы иектеген,

	Поладай – Карнароның толқындары

	Италия қақпаларын жиектеген;



	Мұнда да көз тұнады молалардан;

	Шерлене зар илеген үн шығады

	Жазықты жайлап алған обалардан.



	Ор сайын от жалынын шалқытуда;

	Шыжғыра қуырады от желкөріктей

	Құмартқан сом темірді балқытуға.



	Ауызы ашық көрден шыққан мүрделердің

	Шерлі үні айғақтауда шұңқырларда

	Жатқанын аласталған сүлделердің.



	Сұрадым ұстазымнан: «Жерленбестен,

	Жатқан кім ашық-шашық көр ішінде,

	Ауаны күлімсітіп, жерге енбестен?»



	«Күпірлер, – деді ол, – хақпен жағаласқан;

	Жалыны шыжғыруда жәһаннамның, –

	Өтеуі сол тірліктің қара басқан.



	Бұларда тамтық қалмас жел үкпеген,

	Бездірер от күпір ой – желікпеден...» –

	Оң жаққа бұрылды ұстаз, еріп келем,



	Мехнатты мұнарадан жеріп келем.





	ОНЫНШЫ ЖЫР



	Келеміз соқпақ қуып, қабырғалай

	Қорғанды, қияметтен көз аштырмас;

	Мен – артта, алда – ұстазым сабырға бай.



	«Кемелім, жол бастаған қаттан қатқа, –

	Дедім мен, – жауап берші сауалыма,

	Көңілде қалмасын сәл ақтаңдақ та.



	Өкіріп от ішінде жатқандарға

	Бола ма көз салуға? Көрінбейді

	Аңқиған көрдің ауызын баққандар да».



	Ол айтты: «Бәрі мұның жабылады;

	Әр әруақ оралған соң Иосафаттан,

	Өз тәнін өгейсітпей, жамылады.



	Құлайтындар мұнда оттың төсегіне –

	Эпикур жолын қуып, иланғандар

	Жан мен тән бірге мәңгі өшеріне.



	Кезігіп сауалыңның жауабына,

	Тілегің қабыл болып ниеттенген,

	Табасың жүрегіңе дауаны да».



	Мен айттым: «Көсем ойлы ғұлама ақын,

	Жаныма жат сөзді де сақтап келем,

	Жадымда жүру үшін ұлағатың».



	«Шарлаған тосканалық от қаласын!

	Бет түзе маған қарай, өтінемін,

	Жаныма жете бере тоқталасың.



	Сөзіңе құлақ түрсем, сен де менің

	Елімнің перзентісің; бір кездері

	Сол елді ықтырам деп сенген едім».



	Бұл сөздер бұрқағанда кенет көрден,

	Тығылдым жолбасшыма есім шыға,

	Сол сәтте тек сол жанды медет көргем.



	Ұстазым айтты: «Неге абыржыдың?

	Көргенің – Фарината, белден бергі

	Тәнінен сырғыта алған қабір жүгін».



	Қаңқаға көз қададым, жанып ішім;

	Маңдайы мен кеудесін кере ұстап ол,

	Жирене шолатындай тамұқ ішін.



	Жолбасшым оздырды да алға мені,

	Өкшелей қуалаған от ішімен:

	«Ашық айт, сыр жасырып қалма», – деді.



	Көргенім – қабір әбден ысталыпты;

	Өркеуде қаңқа маған менмен қарап:

	«Сен кімнің ұлысың?» – деп сұс танытты.



	Жазмышым менен гөрі басым келді;

	Дәлме-дәл бәрін айттым бүкпентайсыз,

	Сол сәтте ол болар-болмас қасын керді.



	Сөйледі ол: «Дос-туысты үйреткен ем

	Сол үйге пәле үйіре шүйілуге;

	Өзім де екі мәрте күйреткен ем».



	«Батса да, – дедім, – бізге тақымдарың,

	Жан-жақтан қайта оралдық туған елге;

	Ал сенің сорлап қалды жақындарың».



	Сол сәтте сұлбалардың тағы бірін

	Аңдадым; көр сыртына иек іліп,

	Ішінде шөкелеуде ол қабірінің.



	Шұқшия көз қадады, айналамда

	Бар-жоғын білмек болып серігімнің;

	Үмітін үзіп, көшті байбаламға.



	Сұрады ол: «Лауласа да жалындап от,

	Өткізген екен сені кемеңгерің;

	Ал менің ұлым неге жаныңда жоқ?»



	Мен айттым: «Сенбей елес – дүрмекке кей

	Жүргенде, жол нұсқады кемел ойлым;

	Гвидоң өтті оны құрметтемей».



	Ойға алып не болғанын өз жерімде,

	Сезіндім кім екенін бұл елестің;

	Бүкпесіз, шорт қайырылды сөздерім де.



	Кенеттен байбайлады ол: «Сен не дедің?

	Өтті ме құрметтемей? Енді ол жоқ па?

	Көрмей ме тәніне нұр дендегенін?»



	Сөз шықпай қалың ойдың қалқасынан,

	Жауабым сәл кідіріп қалған еді;

	Көріне құлап түсті ол шалқасынан.



	Әлгінде мені өзіне шақырған жан

	Паңдана, үн шығармай қалшиып тұр;

	Қан-сөлсіз сұры да енді батылданған.



	Өз ойын сабақтады ол: «Олар үшін

	Әлгі өнер ауыр тисе, жалғыз-жарым

	Мен үшін тіпті қиын болары шын.



	Елу рет нұр шашқанша шуақтанып

	Жамалы жаһанға өктем патшайымның,

	Ұғарсың, кете алмаймын қуаттанып.



	Барасың елге, өтеді ғайып қайғы!

	Айтшы тек, неге мені кешірместен,

	Заңдарың масқаралай айыптайды?»



	Мен айттым: «Күстәналап, кінә жақпа!

	Қырғынын Арбияның ұмытпасқа

	Күн сайын жығыламыз мінәжатқа».



	Аһ ұрды, былай деді ол ақырында:

	«Мен жалғыз болған жоқпын, қанды ұрысқа

	Себеппен шыққан ер де, пақырың да.



	Хақ еді көгермесі көсегеңнің,

	Басына Флоренцияның бұлт төнгенде,

	Мен ғана қалқанымды төсегенмін».



	«Бақытқа кенелсе етті нәсілдерің! –

	Дедім мен. – Бұғауыңнан босат енді

	Булыққан ақылымның асыл демін.



	Байқаймын, сендер үшін күмән емес

	Алдағы заманалар құпиясы,

	Алайда қазіргі күн – тұман, елес».



	«Бізге анық көрінеді қиырдағы, –

	Деді ол. – Көре аламыз тек алысты;

	Сол ғана – бізге Хақтан бұйырғаны.



	Жақынға, қазіргіге алаңдаймыз

	Ой жетпей; өзгелердің айтуынша,

	Тірлікті пәнидегі бағамдаймыз.



	Өзің де қанығарсың оған әлі;

	Есігі келешектің жабылғанда,

	Біздің де біліміміз жоғалады».



	Өкініш уы тұна өзегімде:

	«Жеткізші сұлап түскен бейшараға, –

	Дедім мен, – баласы аман, өз елінде.



	Сөзімнен шошымасын текке менің,

	Ақылым енді жеткен жәйт жайында

	Бірер сәт күмәнданып кеткен едім...»



	Жолбасшым әлсін-әлсін үн қатады;

	Сұлбадан сұрап қалдым сөз соңында

	Кімдердің бар екенін мұнда тағы.



	Ол айтты: «Жатыр ғой, – деп, – талай жаның;

	Федерик Екінші де осы ұрада,

	Осында кардинал да; абайлағын».



	Дем сәтте ғайып болды ол; беттедім мен

	Данагөй ақыныма; қамкөңілмін,

	Іздеген жауабыма жеткеніммен.



	Жол тарттық; жығыла ұстаз ауаныма,

	Сұрады: «Себебі не секеміңнің?»

	Мен де оның жауап бердім сауалына.



	«Жадыңа тұт жазмышты, бас қамына

	Қамықпа! – деп бұйырды абзал ақын. –

	Әйткенмен, білгенің жөн басқаны да:



	Тағдырың аясына ілінеді

	Ғажайып нұр сәулелі жанарлардың;

	Келешек жолың да алдан білінеді».



	Бұрылып солға ұстазым, қиыс кетті

	Дуалдан; қат ішінде жайпақ ылди

	Жалғасты жартастарға мүйіс текті;



	Ол жақтан қолқа жара, иіс тепті.





	ОН БІРІНШІ ЖЫР



	Біз ордың жиегіне жақындадық;

	Астында өкшеміздің – үйме жартас

	Тепсінер шыңырауға батылданып.



	Зәһардай сасық иіс қамап алып

	Жан-жақтан, жан алқымға тығылған соң,

	Қақпағын сағананың паналадық.



	Қақпақта жазу бар-ды ысқа бөккен:

	«Қамаулы мұнда папа Анастасий,

	Фотиннің жаңсақ жолын ұстап өткен».



	«Асықпа бұдан әрі бөктерлеуге;

	Иіске ет үйренсе, жеңілірек

	Дем тартар күлімсіге бөккен кеуде».



	Серігім солай деді. «Бағалағын

	Әр сәтті», – деген едім, жауап қатты ол:

	«Менің де сол еді, – деп, – қалағаным».



	Ол айтты: «Бұл жартастың іші – құрақ:

	Үш қат бар үш баспалдақ сияқтанған,

	Бұрынғы көргеніңнен кіші бірақ.



	Бәрінде қаңқалар бар қарғыс атқан;

	Кейіннен тек көз тастап өту үшін,

	Біліп ал не боларын арды сатқан.



	Өтірік – өшпендінің сыралғы әні;

	Жаратқан жаратпайтын алдау, зорлық –

	Жауыздың жұртқа жұмсар құралдары.



	Пендеге тән зәлімдік, жымысқылық

	Жақпайды Жаратқанға; жазалайды ол

	Астында мәңгі азаптың құныстырып.



	Зорлықпен толған қаттың алғашқысы;

	Бөлініп жатады ол үш белдеуге,

	Үш саты сияқтанып жалғас тұсы.



	Зорлықты жасайды адам өздеріне,

	Жақын дос, тума-туыс, ағайынға;

	Ұғасың, зейін салсаң сөздеріме.



	Туысқа қиянатын асырғандар;

	Өлтіріп, жарақаттап, қыспаққа алып,

	Өрт салып, тонап, құтын қашырғандар;



	Ашумен кісі қанын жүктегендер,

	Қандықол қарақшылар, баукеспелер –

	Үстіңгі белдеуде азап бүктегендер.



	Жойғандар өзін және өз игілігін

	Тамұқта қиналады, бастан кешіп

	Ортаңғы белдеудің бар қиғылығын.



	Еркімен қош айтқандар тірлігіне,

	Ойынпаз, ысырапшыл құмарпаздар

	Зар болмақ тірліктегі бір күніне.



	Күпірлік – Жаратқанды терістеген,

	Жақтырмай Құдіретті, нақақ тілдеп,

	Жек көре, мәнімен де келіспеген.



	Сол үшін ақтық белдеу насқа балап,

	Отқа орар Каорса мен Содомға ерген

	Құдайсыз күпірлерді масқаралап.



	Алдаудың шырғалаған қармағынан

	Құтылмас жайсаң жанды ақкөңіл де,

	Зәлім де секемденген бар маңынан.



	Алданып, махаббаттан жиренгендер –

	Алғашқы қаттың болса соңғылары;

	Ортаңғы қатта азаппен түйрелгендер:



	Қаскөйлер, парақорлар, керкеткендер,

	Жәдігөй, екіжүзді жарамсақтар,

	Жеңгетай, шіркеуді бетперде еткендер.



	Бірінші белдеуде зар илегендер –

	Сенімін қандасының алдағандар,

	Қастерлей махаббатты сүймегендер.



	Ең кіші қат – ғаламның кіндігіндей;

	Мұнда Дит мекендейді, ондағылар

	Баз кешпек бақида, күн-түнді білмей».



	Мен айттым: «Ұстаз, анық бағамдадым

	Сөзіңнен шыңыраудың көрінісін,

	Ұғындым мұнда кімдер қамалғанын.



	Дегенмен айтшы: лайға жұтылғандар,

	Сілбі су, құйын желге тұтылғандар,

	Пәршектеп өзін-өзі, құтырғандар



	Неліктен қызыл кентке қамалмаған?

	Ал егер жаратушы кәрленбесе,

	Неліктен олар бақыт таба алмаған?»



	Ол айтты: «Қайда кеткен парасатың?

	Осынша мәнсіздікке бой алдырып,

	Жөн бар ма ақылыңнан адасатын?



	Дананың ұмыттың ба ұлағатын

	Айтылған «Этикада»; ол бойынша,

	Көкке жат үш кемістік сыналатын;



	Долы ашу, ұстамсыздық, елірмелік

	Шендессе құдайға қас күнәлармен,

	Кетпей ме салмағы да жеңілденіп?



	Соны ойла, ескер және дуал сыртын,

	Ойыңа ал босағадан аттай алмай,

	Сорлаған сұлбалардың қуаң сұрқын.



	Ұғасың сонда не үшін жіктегенін

	Оларды жауыздардан және азабын

	Азайтқанда, Хақтың не діттегенін».



	«Көрместің көзін ашқан жарығым-ай!

	Жарқырап сала берді-ау жан сарайым,

	Түнекке түсіргендей жарығын ай, –



	Дедім мен. – Қайта оралып мекеніңе,

	Жеткізші жұрттың көзін: өсімқорлық –

	Хақ кешпес күнәһарлық екеніне».



	Ол айтты: «Зейін қойсаң дәрісіне,

	Философ қайта-қайта қадай айтып,

	Дендейді жаратылыс мәнісіне.



	Қасиетті өнер мен дана жайлы

	Оқысаң «Физикадан», пайымыңды

	Алғашқы парақтар-ақ жаңалайды.



	Бас ие табиғатқа, пенде өнері

	Шәкіртше ілеседі қарыс қалмай,

	Өнерді Хақ сыйымен тең көреді.



	Білесің «Жаратылыс кітабынан»:

	Құдайдың бұйырғанын адамзатқа

	Өнуді, жапырақ жая бұтағынан.



	Өкініш – өсімқордың адасқаны;

	Тәу ете табиғатқа, жүгінбеді ол,

	Не оның серігіне жанаспады...



	Өтіпті-ау талай уақыт бұл арада;

	Балықтар шығыс жақтан сәуле шашса,

	Каврді бағуда Арба, тұра қала;



	Ал бізге жету қажет құламаға».





	ОН ЕКІНШІ ЖЫР



	Шыңырау үрейлі еді бізді күткен:

	Қиямет-қайым сәтке кезіккендей,

	Кім-кім де күдер үзер ізгі үміттен.



	Құзындай Трентоның елестеді,

	Құлаған Адичеге опырыла,

	Жер дүмпіп, жұтылғанда белес, белі.



	Құж-құж құз сұстанғанда қия беттен,

	Сезілер саты-саты жақпар тастар

	Соқпақтай асып түсер қияметтен.



	Тұңғиық тұнжырауда ығы-жығы;

	Сұлапты шыңыраудың шетін ала

	Криттің бетке шіркеу құбыжығы.



	Енесі оның жады сиыр еді.

	Бізді аңдап қалысымен, қаршылдатты ол

	Азуын, жын шашуы жиіледі.



	Ғұлама айтты: «Тағы жындандың ба,

	Досымды балап Афин бекзатына,

	Оралған кек алуға сұмнан мұнда?



	Былай тұр, малғұн неме! Мекерлігін

	Апаңның білмейді ол; діттегені –

	Айғақтау мехнатыңның жетерлігін».



	Бұқаны қақ маңдайдан балталаса,

	Арқанын үзгенімен, ес жия алмай,

	Ышқына секірмей ме, жанталаса?



	Тап солай Минотавр құтырғанда,

	Жолбасшым айғайлады: «Зыт төменге!

	Долырса ол, бізге қолай құтылғанға».



	Ылди қуа, басымды ала қаштым;

	Жартастар қақ айырылып кетердей-ақ,

	Тайсақтай басып келем табан астын.



	Ойда едім. «Таңдантты ма шаңдақтанып,

	Құтқарған құз-қиялар құбыжықтан? –

	Деді ұстаз алаңымды аңдап қалып. –



	Біле жүр, өткен жолы өткенімде

	Төменгі Тамұқтағы тылсым түнге,

	Бұл тастар кезікпеген өткелімде.



	Бірақ та, ілкі қатқа тамұқтағы

	Келгенде Ол, көкке алынды талай мұңлық

	Құрсауын бұзып Диттің, жанып бағы.



	Сол мезет тұнжыр дүние дүр еткен-ді;

	Ойлап ем: «Махаббатқа бөленді, – деп, –

	Дүние, ол күткендей реттелді»;



	Хаосқа бұрын да Ол айналдырған;

	Сол сәтте осы құзар күйреп түсіп,

	Зұлматты үйірген-ді сайдан, қырдан.



	Көз таста: бөктерді ала тақымына,

	Ағуда қанды тасқын оттай қарып

	Озбырлық танытқанды жақынына».



	О, ашкөз тойымсыздық, қармаққа іліп,

	Аздай-ақ тірліктегі азаптауың,

	Қинайсың бақида да зар қақтырып!



	Алдымда ор жатты иіле доғаланып,

	Жазықты қыспаққа ала қаусырмалай,

	Серігім сөз еткендей, орап алып;



	Жөңкіген кентаврлар ор ішінде

	Аумайды жер бетінің жыртқышынан,

	Шаңдатқан аң қуалай өрісінде.



	Бізді аңдап, бәрі де қалт тоқтай қалды,

	Үшеуі ырши жетіп ор шетіне,

	Садаққа жебе салып, оқтай қалды.



	Үшеудің бірі алға озды нық адымдап,

	Тіл қатты: «Сендерге жол сілтеген кім?

	Айтпасаң, аяу болмас, қырарым хақ».



	Ұстазым айтты: «Менің жауабымды

	Естірсің тек Хиронмен тілдескенде.

	Елірме, тасқа ұрарсың тауаныңды».



	Сөз қосты желеңімнен тартып еппен:

	«Бұл – Несс қой, Деянира үшін өлген;

	Өлсе де, кегі жауын тарпып өткен.



	Ортада басын төмен иіп тұрған –

	Ахиллдің ақылманы, кемел Хирон;

	Арғысы – Фол, жолын өрт, күйік қылған.



	Торулап бұлар осы маңды алыстан,

	Жебемен қарсы алады күнәһарды,

	Мезгілсіз қалқып шықса қанды ағыстан».



	Тақалдық жер тарпыған тарпаңдарға;

	Түксиген мұртын жығып жебе ұшымен,

	Қарады Хирон құлқы шалт аңдарға.



	Содан соң көнтек аузы ыржиды да,

	Сөйледі хайуандарға: «Анау бірі

	Жүргенде, тасты қозғай жылжиды ма?



	Бұл не рух, тасқа табан жабыстырған?..»

	Жолбасшым жақын келді кеудесіне

	Мергеннің, қос денені қабыстырған.



	Сөйледі: «Бұл – тәнінде жаны бар жан,

	Мен – оның көсемімін түнектегі;

	Әкелген оны мұнда анық арман.



	Бұл пенде – періште қыз аманаты;

	Сол ару келіп, дұғам үзілгенмен,

	Күнәм жоқ, мұның да жоқ жаманаты.



	Қатерлі жолға шықсам – Хақтың ісін

	Құптауым; біреуіңді бізге ілестір,

	Жол нұсқап, аралатсын қаттың ішін.



	Өткізсін мына адамды арқаға алып,

	Қайнаған қанды ағыстан әрі асырсын;

	Адам – ол, ұша алмайды қаңқаланып.



	Хиронның оң жағына назары ауды;

	Бұйырды Несске: «Саған жүктеймін, – деп, –

	Жолшыбай қатер төнсе, тазалауды».



	Қаңқалар қанды ағыста бұрқылдауда;

	Жағамен жүріп кеттік; қайнап жатқан

	Сүлделер зар илеуде, бір тынбауда.



	Көрдім мен қастан төмен батқандарды.

	Кентавр айтты: «Осылай шыжғырады

	Алтынға бола, қаны қатқандарды;



	Осында – бәрі, даңқын ластағанның;

	Ескендір де осында, Дионисий де,

	Сицилияны сойқандап, жасқаған мың.



	Мынауың – қара түгі қабындаған Әйгілі

	Адзолино; жанындағы – Обиццо

	д’Эсте, ешкімге бағынбаған;



	Өз ұлынан мерт болды ол сұм өмірде».

	Таңғалған кейпімді аңдап, ұстаз айтты:

	«Ол – басшы, мен – қосшымын бұл өңірде».



	Содан соң сүлделерге жақындадық,

	Әрбірі кеңірдектен батып тұрған

	Сұйыққа, шыжғырыла зақымданып.



	Әлдекім қылаңытқан қарсы жақтан;

	Несс айтты: «Құдайдан да қорықпай бұл,

	Темзаға жүрек қанын тамшылатқан».



	Ағыстың ылди тұсы – малынғандар

	Иықтан, көкіректен, белуардан;

	Кезікті көзге таныс шалынғандар.



	Біртіндеп қанды жылым тайызданып,

	Шарпыды ақырында табан астын;

	Сол тұстан кесіп өтіп, байыздадық.



	Кентавр айтты: «Бұл су тартылмайды;

	Бұл тұста қайнақ өзен саязданып,

	Сәлден соң ағыс қайта қарқындайды.



	Тасқындап, тұңғиыққа ене, ендейді;

	Жан-жақтан құйыла кеп, әміршілер

	Зар қаққан маңда қайта тереңдейді.



	Сол жерде – Көк кәрленіп, қаһар төккен

	Қамшысы жер-жаһанның Аттила да,

	Пирр мен Секст бар, көзден зәһәр төккен;



	Көз жасын жұта-жұта құмыққандар –

	Қос Риньер: де’Пацци мен Корнето бар,



	Ел тонап, қан төгуге құныққандар».



	Кенеттен кентавр Несс жымыпты, аңғар...





	ОН ҮШІНШІ ЖЫР



	Кентавр ағынды асып үлгерместен,

	Біз де ендік тұмсық батпас ну орманға,

	Аяқтың астынан да дым көрместен.



	Қанқызыл жапырақтар түтеленіп,

	Бұталар шырмауықша шырмап, мұнда

	У төгер тұл ағаштың тікені еріп.



	Мұндай ну, – ойыңда үрей балалатқан, –

	Табылмас Чечино мен Корнетодан

	Ит-құсын иен түздің паналатқан.



	Көрінбес саңғырықтан жар, қиялар:

	Осында ұялапты Троя ерін

	Бездірген Строфадтан гарпиялар.



	Реңі – әйел, жүндес қарын гарпиялар

	Қонақтап ағаштарға, аңырауда;

	Бүреді бұтақтарды қарпи олар.



	«Біліп ал, қайда апармақ басқан адым, –

	Деді ұстаз жөн көрсете, – Жадыңа тұт,

	Екінші белдеу енді басталарын.



	Сәл әрі отты шөл бар жалындаған;

	Көресің қияметті, – деп үстеді ол, –

	Көз түгіл, қиялыңа шалынбаған».



	Кенеттен зар кернеді айналаны;

	Ешкімді көре алмастан төңіректен,

	Мүдірдім, жасай алмай байлам әлі.



	Аңдадым ұстаздың да аңғарғанын;

	Болжадым: бұталарды тасалана,

	Зар қаққан қасіретті жандар барын.



	Тіл қатты жолбастаушым, мол дарындым:

	«Бұтақтың кез келгенін сындырсаң-ақ,

	Талқаны шығар еді долбарыңның».



	Сол сәтте қолым созып, шымшып еппен,

	Шомырттың бір бұтағын үзіп алдым;

	«Сындырма, қиналам!» – деп дің шыр еткен.



	Бүртиген қан көргенде сынықтан мен,

	Ілесті жан айқайы: «Азаптама!

	Сен де әлде қан ішуге құныққан ба ең?!.



	Пенде едік, мұнда айналдық құр шілікке...

	Мұндар да мұнша аяусыз қылық қылса,

	Күнәға батар еді-ау тіршілікте!..»



	Ұшына бөрененің от тигенде,

	Есер жел екілене ұйытқушы еді,

	Мастана от үстіне отты үйгенге.



	Боздауы бұтаның да ушықты анық;

	Қаны ағып, зәремді алды, тілден қалдым.

	Құм қапты бұтақ қолдан сусып барып.



	«Білсең ғой жаныңды азап шырмаларын, –

	Деді ұстаз, аңдап мүшкіл жағдайымды, –

	Басыңа келіп менің жырлағаным,



	Құмартпас еді-ау қолың сұғынуға...

	О, әруақ, сені амалсыз азаптадым,

	Септестің тылсым сырды ұғынуға.



	Айт оған өзің жайлы, бұқпа мұнда;

	Есіне алсын сені ол пейілдене,

	Қайтадан жер бетіне шыққанында».



	Сөйледі ағаш: «Үміт аңғарыла,

	Баурайды жылы сөзің; сырымды ашсам,

	Әңгімем тимес пе ауыр жандарыңа?!.



	Қос кілтті қорығанның өзі едім мен,

	Федерик жүрегіне ұялаған;

	Білуші ем бұраудың да кезегін мен.



	Білсем де оның барлық құпиясын,

	Сақтаушы ем, парызымды адал өтеп;

	Бағушы ем кірпік қақпай құт ұясын.



	Сарайды ен жайлаған сайқал ғұрып

	Індете ізге түссе, көз алдыңда

	Көрсетер періштені сайтан қылып.



	Жінікті ел жәдігөйдің тұспалына;

	Сөзге ерген Август абзал ниетімді

	Лақтырды қияметтер қыспағына.



	Дағдарған рухым аңсап өр үмітті,

	Өліммен өшірмек ем өсек өртін,

	Дұрысым бұрыс болып көрініпті.



	Ант етем, антыма айғақ – қызыл қаным:

	Сертімнен тайған жоқпын тірлігімде,

	Ағзамға адал болдым, бұзылмадым.



	Көрер жан күні ертең күн әлемін

	Жаладан ақтаса екен ұжданымды,

	Түбіме өсек жетті мына менің!»



	Ақынның үні естілді құлағыма:

	«Тыншыды ол, сөйлесе бер, уақытың бар,

	Жауап ал білгің келген сұрағыңа».



	«Сен сұра, сырын ашар сәтін барлай,

	Пайдасы тиер, – дедім кібіртіктей, –

	Тұр менің жаным ашып, дәтім бармай...»



	«Серігім, – деп бастады ұлағаттым, –

	Даяр тұр тілегіңді орындауға;

	Ал сен, рух, жұмбағын аш мына қаттың.



	Баянда жанның қалай шырмаларын

	Бұтақтар тармағына; жолын меңзе

	Тарқатар бұл шырмаудың шырғаларын».



	Аһ ұрды ағаш, демі ауаны ұра,

	Сөз бастап кетті және кідірместен:

	«Сұрақтың қиын емес жауабы да.



	Болса егер жан сұмдықтың нақ тұрағы,

	Тәні де безе қашпақ, сонда оны

	Жетінші қатқа Минос лақтырады.



	Берілмек оған шексіз шер кесіліп;

	Орманға түскен титтей дән сияқты,

	Өнеді жазмыш жазған жерге сіңіп.



	Дән өніп, дарақ-талға айналады,

	Ас болып жапырағы гарпияға,

	Ойылған өзекке қан байланады.



	Біз де өз тәнімізге кезігеміз

	Қиямет күні, бірақ кие алмаймыз:

	Тән бізден жерігенін сезінеміз.



	Сүйресек біз түнерген қалқаларға,

	Жабысар тән тікенек бұтақтарға,

	Жоламай қаныпезер қаңқаларға».



	Ағаштың болғандай-ақ қорғанышы,

	Ойлап ек біз: «Әлі де сыр ашар» – деп,

	Кенеттен шуға бөкті орман іші.



	Аңшыдай тына қалдық, алаңдасып:

	Жаншылған бұталарды бытырлата,

	Жүргендей тазы қуып, қабан қашып.



	Безілдеп келеді екеу бұза-жарып

	Бұтаны кеудесімен; тыржалаңаш

	Тәндерін – тікен, жанын ыза қарып.



	«Жетші, ажал!» – деп алдағы ентіккенде,

	Арттағы айғайлайды жаны ышқына:

	«Ұштың ғой бүгін, Лано, сен тіптен де,



	Топпода қаша алмап ең қара басып!» –

	Деді де, сұлқ құлады бұта ішіне,

	Жоғалды үйіндіге араласып.



	Лық толды сол сәт орман қаншықтарға;

	Ұқсайтын сұрқы олардың аш иттерге

	Құтыра жабылатын қан шыққанда.



	Ұмтылды жығылғанға ашкөздене,

	Зулай кеп, азуларын қарш-қарш қадап,

	Сүйретті, қанға бөкті бас, көз, дене...



	Беттедік біз де бұта арасына;

	Малшына өз қанына зарлауда анау,

	Көз салып жұлым-жұлым жарасына:



	«О, Джакомо да Сант-Андреа!

	Бәле терген Пиғылың орға жықты ақырында!

	Не дерсің тағдырыңа нәлет ерген?»



	Ұстазым ыңғай беріп кідіргендей,

	Тіл қатты: «Қай бейбақсың, бақилықта

	Қайғыңа қан қосақтап сіміргендей?»



	Сөйледі ол: «О, пенделер, зұлым жалған

	Тойдырып, бақилыққа көңілі ауған!

	Жабыным қызықтырса жұлымдалған,



	Шомыртқа жапырағымды апарыңдар!

	Сол жерде – Иоанн үшін жебеушісін

	Жадынан ығыстырған шаһарым бар.



	Сол үшін өнері оның кектенеді;

	Арнодан сау бөлігі шықпаса оның,

	Шаһардың тірлігі де шектеледі,



	Қайтадан тұрғызылған бекініс те

	Аттила талқандаған топыраққа,

	Бос әуре болмақ кеткен шетін іске.



	Өлген ем өз үйімде өкініште».





	ОН ТӨРТІНШІ ЖЫР



	Уайымдай жүріп туған атырапты,

	Баурына басып бердім бейшараның,

	Жан-жақтан жиып әкеп жапырақты.



	Шетке өттік, артта қалды орман – алаң;

	Үшінші белдеу жатыр екіншінің

	Ішінде, көктен нәубет сорғалаған.



	Көз тіктім алға, көңіл бірледім де:

	Шошытты сұлап жатқан сұрқай жазық

	Оранған өлі әлемдей сұр кебінге.



	Қоршаса сырттан өзен оттай қарып,

	Құрсаулай орапты оны қайғылы орман;

	Бел жаздық біз жиекке тоқтай қалып.



	Сыңсыған сұр жазықта көшпелі құм

	Аумайды Катон басқан қызыл құмнан,

	Шөл кеше, өткізгенде көш-көлігін.



	О, құдай, жаны тітер оқырманның,

	Елесін көрген сәтте өлеңімнен

	Басымнан өтіп, ойға тоқылғанның!



	Татым су таппай тиер таңдайына,

	Шерленген тыржалаңаш тобыр көрдім;

	Осы екен жазылған сор маңдайына.



	Серейсе біреулері шалқалақтай,

	Бүрсиіп шаңдақта отыр енді бірі,

	Кейбірі шыр айналар қалталақтай.



	Көбірек секілді аяқ қозғағаны;

	Азырақ көрінсе де серейгендер,

	Күштірек сезіледі боздағаны.



	Жаланған жалын тілін құмға сұға,

	Тамшы оттар қалқи ұшып қонып жатыр,

	Ақ қардай себелеген шың басына.



	Кезінде Александр өткен еді

	Қақ жара Индияны; шөл үстінде

	Оған да отты нөсер төккен еді.



	Бұйырған сонда ол өз жасағына

	Жабыла құм шашуға, көзі жетіп

	От тілін солай ғана басарына.



	Мұнда да от дәл солайша құйындады;

	Қызыл құм қуырылды тамызықша,

	Азабы қаңқалардың қиындады.



	Мен көрдім бақилықта ербеңдерін

	Қолдары денесінен отты қағып

	Аптапта шыжғырылған шерменденің.



	Тіл қаттым: «Бәрінен де күшің асқан

	Сен едің, сайтандардан басқалардың,

	Қаһарлы қақпа алдында ұшырасқан,



	Мынау кім тұнжыр қабақ, бойшаңдауы,

	Жирене қарап жатқан от төгінге?

	Жауған от қалай оған ой салмауы?»



	Сөзімнен аңдағандай қауіп-күмән,

	Елеурей айғай салып, екіленді ол:

	«Өлсем де, өз қалпымнан ауытқыман!



	Көрсетсін, мейлі, Зевес жұртқа күшін,

	Ұстаны қинап, мейлі, қылыш алсын

	Иықтан шауып, мені құртпақ үшін;



	Мейлі, ол әурелесін жалынға ұра

	Баршаны Монджибелло көрігінде,

	«Құтқар, – деп, – абзал Вулкан!» – жалындыра;



	Өзі де Флеграда зар илеген;

	Сәт сайын, мейлі, жасын атқыласын, –

	Бас иіп, жүгінбеймін, әрине, мен!»



	Жолбасшым сөйлеп кетті қаһарлана,

	Бұрын мен мұндай үнін естімеп ем:

	«Капаней, қасарыспа шақарлана!



	Ең ауыр қасіретің – менмендігің:

	Аяусыз өзіңе өзің жаза кессең,

	Айыбың – ақкөздікке сенгендігің».



	Сөйледі байсалдана қарап маған:

	«Фиваны жеті патша қоршағанда,

	Осы еді Хақты тілдеп, жаратпаған;



	Есіріп, тіл тигізді Құдайға да;

	Әлгінде айтқанымдай, әулекінің

	Шықты аты былапытпен лайлана.



	Ал енді кідірмейік, алға атталық;

	Күйдіргі құмды баспай, жиектей жүр,

	Әурелер табаныңды от қармап қалып».



	Жылғаға дейін жеттік жақ ашпастан;

	Орманнан шапши аққан қанды суға

	Шошына қарап қалдық, жанаспастан.



	Бұлқынған Буликаме іспеттене

	Күнәһар әйелдер су алғанына,

	Ағуда бұл да құмды тістеп, тебе.



	Су жұтқан кемері де, аңғары да

	Тастармен көмкеріле көзге ұрады,

	Жолымыз осы екені аңғарыла.



	«Өткелі баршаға ашық босағадан,

	Көрсек те сен екеуіміз сан ғажапты,

	Көресің тағы бірін осы арадан.



	Сырын білгің келсе бұл кереметтің:

	Ұшқынның қандайын да құрықтайтын –

	Суы емес, буындағы ерен екпін».



	Осыны айтқан сәтте тәлімгерім,

	Өтіндім аш қарынды жұбатуын,

	Талғажау қажеттігін мәлімдедім.



	Сөйледі ол: «Бағзы өлкеде теңіздегі

	Бір жер бар Крит атын иеленген,

	Ол билік еткенде ел де ең ізгі еді.



	Сонда еді әйгілі Ида күн байланған,

	Көкмайса көз жаулайтын баурайында;

	Ол да енді ұмытылған, құмға айналған...



	Бөбегін оған Рея аманаттап,

	Өтінген сәби үнін естіртпеуін,

	Шулауды, басар болса адам аттап.



	Сол тауда ұлы қария – сұсты алып тұр;

	Ту сырты – Дамиата, Римде – көзі,

	Айнаға қарағандай сұстанып тұр.



	Алтын бас шуақ шаша жалғасады

	Күміске, кеудесі мен қол құйылған;

	Мыс дене одан әрі алмасады;



	Содан соң қара темір басталады,

	Алайда оң табаны – саз балшықтан,

	Сол тұсқа қарауға көз жасқанады.



	Бүкіл тән бастан төмен қақырапты,

	Көз жасы жарықшақтан сорғалап кеп,

	Жуады үңгірдегі атырапты.



	Осынау көз жасынан жаратылған Ахерон,

	Стикс пен Флегетон да;

	Содан соң бұлар ағып баратын маң –



	Төменде; бұлар тамұқ әлеміне

	Коцитті жаратады; енді айтпайын,

	Көрінер шығанақ та әне-міне».



	Мен айттым: «Егер жерден басталатын

	Мына өзен осы тұсқа дейін жетсе,

	Не сыр бар кейде бізден жасқанатын?»



	Ол айтты: «Шеңберлене көлемделіп

	Жатады бұл шұңқырлар; біз де үнемі

	Бағытты солға бұра төмендедік.



	Шеңберлер әлі де көп, қамданғаның

	Жөн болар; тосын жағдай киіп кетсе,

	Жанарың жаутаң қаға, таңданбағын».



	«Ал Лета қайда? – деп мен сұрап қалдым. –

	Қайда әлгі Флегетон? Айтуыңша,

	Көз жасы еді ғой шер жылатқанның».



	«Сұрағың дұрыс, – деді көрегенім, –

	Шапшыған қанды суға ой жүгіртсең,

	Өзің де бір жауапты көрер едің.



	Жетесің Летаға да, – жаны ақталып,

	Әруақ дәреттене тіктелгенде,

	Күнәсіз пейілімен қанаттанып».



	Жалғады сөзін: «Енді сұлбалармен

	Қоштасып, аттанамыз; ізден тайма:

	Жарыса жүреді жол жылғалармен,



	Отты бу өшіруде құлдан әрмен».





	ОН БЕСІНШІ ЖЫР



	Жиектей тас кемерді, алға аттадық;

	Жылғадан бу бұрқайды отты жасқап,

	Төменде тоған жатыр салмақтанып.



	Ұқсайды ол фламандтық тас қамалға,

	Брудже мен Гвидзантқа қатер төнсе,

	Арналған су тасқынын жасқағанға;



	Ұқсайды ол Брентаның тоғанына

	Қорғайтын Падуяның кент, қамалын,

	Кәрленсе Кьярентана жоғарыда.



	Зор тоған емес еді ол кенерелі,

	Әйтсе де, тастан өріп тұрғызғандар

	Кім болса да, ысқаяқ шебер еді.



	Тоғайдан біз едәуір алыстадық;

	Мен қанша көз тіксем де көр – тоғайға,

	Көрмедім, қойса керек қалыс қалып.



	Жиылып бір топ сұлба мынау маңда,

	Сықсия көз қадайды бізге етектен,

	Айға адам қарағандай түн ауғанда.



	Біріне бірі үнсіз қарақтаған

	Қаңқалар қасын кере үңіледі

	Тігіншідей инесін сабақтаған.



	Қаңқалар жанасқанда анықталып,

	Біреуі: «О, ғажап!» – деп, етегімнен

	Шап берді мені кенет танып қалып.



	Қайрылғам, күйік шалған жүзін көрдім,

	Оқыстан оралғанда ол шылауыма;

	Еңсе езген қасіреттің ізін көрдім.



	Дем сәтте ой жүгірттім жер бетіне;

	«Бұл сіз бе, сэр Брунетто?» – дедім оған,

	Үңіле от шарпыған келбетіне.



	Ол айтты: «Ұлым, саған баяндасам

	Жайымды, көңілің құп алар ма екен,

	Ілесе Латиноға аяңдасаң?»



	Мен айттым: «Бұл қиын іс болмас маған;

	Әзірмін тізе бүге кідіруге,

	Келіссе кемеңгерім жол бастаған».



	Ол айтты: «Ұлым, мына жазалылар

	Кідірсе бір сәт, жүз жыл от қамшысы

	Осқылай ойнақтайтын азабы бар.



	Алға түс; мен ілесем орағытып,

	Тобырға оралғанша зар илеген

	Бақилық қияметте сора жұтып».



	Жүруге от жазықта қорғаштадым

	Онымен иықтаса; кемер қуа,

	Басымды салбырата жол бастадым.



	Сұрады ол: «Бақилықтың түнегінен

	Не іздедің, ажал жетпей төмендердей?

	Басшың кім тауып алған түн елінен?»



	Мен айттым: «Жалған дүние жарығында

	Адастым, иен түзде жолдан тайып,

	Бітпестен ғұмырымның жарымын да.



	Жатқан ем кеше жерге жоным басып,

	Тап болдым бақилыққа, көрдім оны;

	Келеді содан бері жолымды ашып».



	Ол айтты: «Жаңылма, – деп, – шырағыңнан

	Бастайтын мәңгі даңқ айлағына;

	Мен де оны бағзылардан мұра қылғам.



	Тым ерте ажал маған жетпегенде,

	Менің де тиер еді қолғабысым,

	Хаққа жақ сапарға сен беттегенде.



	Білгейсің, зәлім ойлы мына халық –

	Келгендер Фьезоле жотасынан,

	Тау, таста жүруші еді қына бағып.



	Қасиет қараулықпен қабыспайды:

	Білесің, шірік шетен бұтағына

	Інжірдің жапырағы да жабыспайды.



	Бұларды «соқыр» дейтін бұрынғылар;

	Өркеуде, күншіл, ашкөз пенделер ғой;

	Тілдессең, масқараға ұрындырар.



	Жақтамас енді сені қос қауым да,

	Алайда текке арамтер болады олар,

	Тұмсығын соғары анық тосқауылға.



	Жалмасын Фьезоле малғұндары

	Сабанша күтірлете өзін-өзі;

	Сақталсын тек ізгілік балғындары.



	Сол өскін желге ұшырар қордасын да,

	Көктейді сонда римдік таза нәсіл

	Өтірік пен зәлімдік ордасында».



	«Қабыл боп, құпталғанда бар тілегім, –

	Дедім мен, – сіздің нұр да сөнбес еді,

	Жүздесер еді сізбен әр күні елім.



	Тірісіз көңілімде әлі күнге,

	Жадымда – жан әкемдей жарқын бейнең,

	Адамдық мәні жайлы тәлімің де.



	Ұқтырдың мәңгі өмірдің мәнісін де;

	Өтеймін қарызымды алдыңдағы,

	Тұрғанда абзал жаным тән ішінде.



	Сол оймен бәйгеге бас тіккен едім,

	Өзге де жазулармен салыстырар

	Мезетін аяулымның күткен едім.



	Болғаны жазғырмаса жанымды арым,

	Жарық нұр не жазса да маңдайыма,

	Ақиқат қалтқысыз қабылдарым.



	Нәубеттің көргем талай амал, күшін;

	Фортуна жалт етсе де, жалт бұрылман,

	Балтасын қамдаса да жаналғышым!»



	Жанарын оң жағына бұра бастап,

	Ұстазым салиқалы сөзін қосты:

	«Аңдампаз жан ақылға құлақ аспақ».



	Брунетто тілінің бауы алына,

	Шешілді: «Мәртебелі адамдардан

	Тобыңда кім бар?» – деген сауалыма.



	Сөйледі ол: «Кей есімді елегенмен,

	Кейбірін өту абзал атамай-ақ,

	Түгендеу қиын бәрін, не дегенмен.



	Мыналар – шіркеудің ең ұлықтары,

	Танылған дүниеге ілімімен;

	Сорлатқан бәрін – қылық, құлықтары.



	Тобырда Присцианмен қосақталып

	Жүреді Аккурсионың Францискі;

	Айтайын бір сұм жайын қоса ақтарып.



	Бір сұм бар, құлдың құлы аттандырған

	Арнодан Баккильоне алқабына,

	Өлсе де, артында өшпес тат қалдырған.



	Атар ем басқасын да, түгесіліп

	Қалыпты жолдас болар кесімді сәт;

	Бұрқағын бастағандай құм есіліп.



	Кетуге тиіспін, сол – өкінерім;

	Мен тірі жүрсін десең, Қазынамды

	Сақтарсың, осы ғана өтінерім».



	Жалт беріп, зымырады сенген ер де;

	Осылай жүгіретін көк шұға үшін

	Верона түбіндегі пенделер де;



	Жүйрігім ұқсамайды жеңген ерге...





	ОН АЛТЫНШЫ ЖЫР



	Жақыннан сарыны зор гуіл жеткен:

	Су екен келер қатқа сарқыраған,

	Арадай омартасын гуілдеткен.



	Үш сұлба шықты кенет бөлектеніп

	Жылжыған жылға бойлай тобырынан;

	Беттері кетіпті оттан көнектеніп.



	Алыстан-ақ долы ашу – желге мінді:

	«Тоқта! Біз киіміңнен танып тұрмыз

	Қара басқыр қаладан келгеніңді!»



	Бырысқан өне-бойы отқа күйіп

	Олардың сорлы кейпін көзім шалды;

	Еске алсам, қаным әлі тоқтар ұйып!



	Естіді жолбасшым да дауысты анық,

	Бұрылды маған қарай: «Кідірелік.

	Жолына әдепсіздің ауыспалық.



	Жөн айтсам, от үстінде болар егес;

	Жебедей қадалатын аңызақтан

	Қашатын жан – сен едің, олар емес».



	Кідірдік; бағанағы жырлап кепті

	Қаңқалар қайта әндетті; бізге ұмтылған

	Үшеуі шыр айнала зырлап кетті.



	Жалаңаш атлеттерше жылпылдады,

	Айнала үйірілетін аренада,

	Қалт етсек, шап беруге ұмтылғалы.



	Сұлбалар айналып жүр қырына алып;

	Мойыны артқа кетеді, тізесі алға,

	Ұмтылса маған бетін бұрып алып.



	Бірі айтты: «Қызыл құмы күрпілдеген

	Алқаптан қанға бөге біз шыққанда,

	Айып та болмас еді-ау іркілмеген;



	Әйтсе де, ден қой біздің даңқымызға;

	Сен кімсің, тозақтағы отты жолмен

	Өтердей дін аман-сау қалпыңызда!



	Іздері табанымда жанышталған

	Мына жан мұнда бейбақ болғанымен,

	Тірлікте айбар-даңқы алысты алған.



	Атақты Гвальдрада нәсілі еді,

	Гвидо Гверра – осы, даңқ жолын

	Семсермен және ақылмен ашып еді.



	Ал анау – артта жүрген шаң ұшырып –

	Теггьяйо Альдобранди; еңбектері

	Арналған адамға ар-намысы нық.



	Айналған жеміне от құйынының

	Мен болам Рустикуччи; тамұқтағы от –

	Сыйлаған әйелімнің «сыйы» бүгін».



	Қалқаным болса оттан қаға аларлық,

	Жолымнан шыға, оларға ұмтылар ем,

	Іс қылар ем данам оң бағаларлық.



	Бас салар бәле барын сезіндім де,

	Іркілдім сұлбаларға ұмтылудан,

	Кесілді жолы аяныш сезімнің де.



	Тіл қаттым: «Сендерден хақ жиренбесім;

	Жүрегім шерге толды, зарлы үндерің

	Жаныма жебедейін түйрелгесін.



	Ұстазым мән-жағдайды түсіндірген;

	Сендерді аңдағанда-ақ, шын мәнінде,

	Кімдерді көргенімді ішім білген.



	Бір Отан – сіз де, біз де көктеген жер;

	Есімде – еңбектерің, есімдерің,

	Жалғаншы – «Сендерде ерлік жоқ» дегендер.



	Кектенбей, іздемекпін бақтан алма;

	Кемелім үйреткендей: табу керек

	Әуелі жер кіндігін, жатқан алда».



	Ол айтты: «Ұзақ жолың тарылмағай,

	Кіршіксіз тәндегі жан жебей берсін,

	Ізіңнен даңқ нұры арылмағай!



	Енді айтшы: қаламызда сақталған ба

	Қадірлеу ізгілік пен адалдықты;

	Әлде олар баяғыда-ақ тапталған ба?



	Әне, анау аптап құмда жазаланған

	Жазықты – Гульельмо Борсиере –

	Жеткізді суық хабар мазаны алған».



	«Менмен мен бұзақыға бас иетін,

	Ашкөз бен жолбикеге қойын ашқан

	Флоренция жоғалтқан қасиетін!»



	Бас тіктеп, мен осылай ұрандағам;

	Қарасты бір-біріне, адамдарша

	Сөзімнен әлденендей сыр аңдаған.



	Айтты олар: «Ойыңды ашық айта алатын

	Бақытты жан екенсің! Дүниеге

	Шындықты сен боларсың қайтаратын!



	Алдыңнан шығады әлі-ақ Ұлы шырақ,

	Тамұқтың қияметі таусылғанда!

	Есіңе ал сонда бізді жылы ұшырап.



	Бәрін айт, адам ойын ширатқалы!» –

	Деді де, кемер бойлай құстай ұшты,

	Қанатқа айналғандай сирақтары.



	«Әумин» деп үлгермедік қолды жайып;

	Ұстазым жол жүруге ыңғайланды,

	Әлгілер көз ұшында болды ғайып.



	Кідірмей, мен де ақырын жылыстадым;

	Естілді тым жақыннан су гүрілі,

	Ықтыра дүниенің дыбыстарын.



	Өзен бар, – Монте-Везо тауларынан

	Басталып, күншығысқа беттей келе,

	Жол тапқан Апенниннің аумағынан;



	Әу баста «Аквакета» аталатын;

	Жеткенде ойпаңдағы ел тұсына,

	Форлиде жоғалтатын атақ-атын;



	Күркірей сарқырайтын құлап ағып

	Тауынан әйгілі Сан-Бенедетто, –

	Бұл – мыңдардың қонысы, тұрақ алып.



	Тап солай, – жардан тасқын лақтырып,

	Қанқызыл толқынды өзен күркіреуде;

	Жиекте тұрып қалдық құлақ тұнып.



	Арқаным белімде еді байлап алған;

	Бұғалық етпек болғам сілеусінге,

	Бұлаңдай арбағанда жайнап алдан.



	Ағытып, жеткенде өзен ернеуіне,

	Ұсындым ақыныма арқанымды,

	Ыңғайлай құлаш кере сермеуіне.



	Қырындай тұрып, сәл-пәл құлақ түрді;

	Құздағы кертештерден әрі асыра,

	Түнерген тұңғиыққа лақтырды.



	«Сездірмек түнектің бұл күйі нені? –

	Деген ой көңілде тұр, – Қатер бар ма,

	Ұстазым неге сонша шүйіледі?»



	Шіркін-ай, сабырлыға керегі де –

	Ұстамдылық екен ғой, бойлау үшін

	Көз көрмес ақыл-ойдың тереңіне!



	Айтты ұстаз: «Көтерілер өрге де енді

	Күткенім және сенің сенбейтінің;

	Көресің қазір көзің көрмегенді».



	Өтірікке бергісіз шын болады,

	Сақтау жөн оны көңіл тереңінде;

	Өйтпесең, ақ ниетің құм болады.



	Бірақ мен баға алмаймын әліп артын;

	Ант етем «Комедия» жырларымен,

	Оқушым сенбесе де жаны жарқын.



	Көрдім мен – тұңғиықты осып, жырып,

	Әлдене бой көтере тіктелгенін,

	Селт етпес жүректі де шошындырып.



	Осылай, айдарынан жел есіле,

	Зәкірді босатқан соң тасқа оралған,

	Сүңгуір асығатын кемесіне,



	Дем бере аяғымен денесіне.





	ОН ЖЕТІНШІ ЖЫР



	«Мынау аң – үшкірқұйрық; тау, қамалды

	Жамсатар қаһарланса; бағзыда бұл

	У шаша, жер-жаһанды жаулаған-ды».



	Осылай сөз бастаған данышпаным

	Қол бұлғап, сездірді оған қалайтынын

	Біз өткен мәрмәр жарға жабысқанын.



	Сұмпайы аярлықтың сұмқаданы

	Жүзіп кеп жағалауға, сұлап түсті,

	Құйрығын жиып, артын қымтамады.



	Кескіні мейірлі еді, – жалған деме, –

	Ізгілік нұры есетін әлпетінен,

	Алайда жылан еді қалған дене.



	Тырнақтар жүнді аяқтан сүйірлене

	Біздисе, теңбілдене шұбартады

	Жон арқа, қарын, кеуде, бүйір, дене.



	Қиюлап осынша өрнек дестелерін,

	Өре алмас түрігің де, татарың да;

	Тіге алмас Арахна да кестелерін.



	Қайықтай, – жеткен сәтте айлағына,

	Жартылай суға бата байыздаған;

	Немістей ашкөзденген аймағына;



	Құндыздай, – майдан қамын мығымдаған, –

	Серейді мәйін жылан тықыр тасқа

	Баурына құмды баса, сығымдаған.



	Құбыжық құйрық ұшын жыбырлатты:

	Құйрығы айналаға зәһәрланған

	Бүйінің бізгегіндей жыбыр қақты.



	Айтты ұстаз: «Енді жолдан бұрыламыз,

	Бетке ала мақұлықтың шыққан тұсын,

	Қарайлап тұра бермей сұғына біз».



	Жиекпен оңға қарай қадам басып,

	Аттадық он қадамдай, ұшқындаған

	От пен құм бұрқағына алаңдасып.



	Тұс еді жолды қия, төтелеген:

	Көзіме түсті тобыр тұңғиыққа

	Ентелей, оттай құмда шөкелеген.



	Айтты ұстаз: «Сыр іздесең мына қаттан,

	Ылдилап, көзбен көрсең, таныр едің

	Жазмышты мыналарды тұралатқан.



	Тек онда сөйлеме арқа-жарқаланып;

	Мен мына сұмпайымен тілдесейін,

	Түсірсін бізді төмен, арқаға алып».



	Жол тарттым жиегімен құламаның,

	Жетінші қатты бойлай жалғыз жеттім

	Тобырға; естілмеді еш жылаған үн.



	Мелдектей қасіретке жанарлары,

	Біресе от, біресе құм ұшқындарын

	Қуалай қолдарымен, қағар бәрі.



	Дәл солай, шаңқай түсте күйгелектеп

	Жататын иттер аяқ, ауызын жұмсап,

	Қонғанда бүрге, шіркей үймелеп кеп.



	Үңілдім мен олардың кеспіріне

	От тілі сумаң-сумаң жалап қашқан;

	Жүзтаныс көрінбеді ешбірі де.



	Бәрінің төсін ұрған боқшасы бар

	Ерекше таңба соғып, бояу жаққан;

	Көрсе оны, көздерінен шоқ шашырар.



	Біреуі таңбалапты дорбасында –

	Сарыға көк бояумен әлеміштеп,

	Күржиген арыстанды ор басында.



	Біреуі, – жайлағанның шаңды алапты, –

	Қанқызыл түс қондырған қапшығына

	Ақтығы сүттей қазды таңбалапты.



	Бетінде ақ қоржынның «мен мұндалай»,

	Тырсиған көк шошқаны еншілеуші

	Сұрады: «Өлі әлемге ендің қалай?



	Тәніңде жаның бар ғой; торыма, бар!

	Біліп қой, отандасым Витальяно

	Келгенде, сол жағымнан орын алар.



	Ел-жерім Флоренциядан жеке менің,

	Түп-тегім падуялық; мыналардан

	Жалықтым іздеген үш текелі ерін.



	«Қайда жүр көсемім?» – деп байбаламдай,

	Мезі етті», – аузынан тіл жылтыңдатты ол,

	Тілімен бұқа мұрнын «майлағандай».



	Көп тұрып қалмауыма кеңес берген

	Көсемнің көңіліне қарадым да,

	Жылыстым сілелеген елестерден.



	Бұл сәтте кемелім де жол бастаған

	Жонына қонжиыпты құбыжықтың;

	Үн қатты: «Енді орайсыз қорғаштаған!



	Ішіне шыңыраудың беттеу үшін

	Артта – мен, алдында сен отырасың,

	Құйрығы жазым етіп кетпеуі үшін».



	Көретін әр нәрседен өлер жерін

	Бейшара безек қаға шошымай ма,

	Аңдаса-ақ тырнағының көгергенін, –



	Тап солай, сол сәт мен де тызақтадым;

	Алайда мырзасына сыр алдырмас

	Құлға ұқсай, үрейімді тұзақтадым.



	Жонына құйрық бастым мақұлықтың;

	«Баса гөр бауырыңа!» – дегім келген,

	Тіл – мылқау.., тектен-текке қапылыппын.



	Қатерден қағып келген кемеңгерім

	Аңдады алаңымды айтқызбай-ақ,

	Қаусырды; бұқты алаң-елеңдерім.



	Бұйырды: «Ал, Герион, алға баста!

	Абайла, жүгің барын есіңе тұт;

	Баппен жүз, иірімде қарбаласпа!»



	Шегінді ол қайыққа ұқсай айлақтағы;

	Сезген соң кедергіге килікпесін,

	Найқала кеуде бұрды жайлап тағы.



	Бет түзей бізге бөтен бір шығанға,

	Қайқайды жыланбалық сияқтана,

	Табанын ескек ете ыршыды алға.



	Дәл мендей, – Фаэтон да үрейленіп,

	Шошымас тізгінінен айрылып қап,

	Көмгенде от көк күмбезін дүлейленіп;



	Икар да үрейленбес, балқығанда

	Қанатын жалаңаштай балауызы,

	«О, балам!» – деп көкте әке қалқығанда; –



	Шошынбас олар мендей, айналадан

	Көргенде кілкілдеген тұңғиық пен

	Тағының жонын суда тайғанаған.



	Құбыжық барады ұзап біртін-біртін;

	Мұны да тек көңілмен болжап келем,

	Бетіме жел ұрған соң дүркін-дүркін.



	Оң жақтан үн естілді сарқыраған;

	Төменде күркіреген шыңырауға

	Көз тіктім, бойды билей қалтыраған;



	Бетке ұрды от жарқылы жарқабақтан,

	Серпілдім айғайынан бейбақтардың

	Түбінде тұңғиықтың зарға батқан.



	Мәніне алғаш рет сонда қандым

	Төмендей айналудың; көзбен көріп

	Азабын мойнына ілер оңбағанның.



	Сұңқары қажытқанда құс қаға алмай,

	Құсбегі өкінбей ме: «Әттең-ай!» – деп,

	Босатпай балақбауды, ұстағандай;



	Іштегі ыза, ашуын тұсап алып,

	Қыран да шырқ үйіріле көк жүзінде,

	Қиянға қонар еді, құсаланып, –



	Дәл солай Герион да мамырлаған;

	Жеткенде шыңыраудың шыңдарына,

	Оқыстан от тигендей қабырғадан,



	Жебедей зу етті ұшқан адырнадан.



	ОН СЕГІЗІНШІ ЖЫР



	Мехнат Саңылауы тамұқтағы –

	Сом жартас; бас түйісе тұтасқандай

	Құздардың шойын түстес алыптары.



	Ортасы шұңғылданар тереңге еніп

	Жалпиған қап-қараңғы құдық – ордың;

	Сол жайлы айтам, тілге берем де ерік.



	Кемер – жол сақинаша иіледі

	Бөлетін шыңырау мен құз арасын;

	Он апан шыңыраудан түйіледі.



	Жерлерде, – дұшпан қолы қоршауға алған, –

	Қамалдың іргесінде ор жататын

	Бірін-бірі күшейте қоршауланған.



	Дәл солай мына алқап та тесіліпті;

	Қамалдан басталатын көпірге ұқсай,

	Шың-құздар қиянға ұзай есіліпті.



	Басталған қия жартас етегінен

	Жал-жал құз ор-шұңқырды жарып өтіп,

	Үзеді жолын құдық етегінен.



	Герион осы тұсқа жеткізді де,

	Түсірді арқасынан; жол бастады

	Кемелім, солға қарай бет түзді де.



	Көзіме оң жағымнан жиі ұрады

	Сан түрі мехнаттың; осында екен

	Сорлыға алғашқы ордан бұйырары.



	Жөңкуде тырдай тобыр екі лекпен;

	Бет бұрса бізге қарай бергілері,

	Арғысы бізге ілесті текірекпен.



	Римдіктер дәл осылай топтап еді:

	Тобырды салтанатта топырлаған

	Көпірде реттейтін қос соқпақ еді.



	Бірімен жұрт соборға ағылатын,

	Қорғанның дуалына бетін бұра;

	Ал тауға екіншімен сабылатын.



	Қатпарлы шыңыраудың әр тұсынан

	Мүйізді сайтан дырау құлаштаса,

	Дойырдан күнәһардың арты ысыған.



	Шүйліге дырау қамшы ысқырғанда,

	Сорлылар қайқаңдайды қарамастан;

	Мұндайда бір-біріне пысқырған ба?!



	Біреуді көрдім, аттай бергенімде,

	Дауысым шығып кетті: «Шынымен-ақ,

	Әлпетін әлдеқайдан көргенім бе?!»



	Кідірдім кім екенін айырғалы,

	Жаныма жақындаған жолбасшым да

	Әлгіні көрмек ойдан қайырмады.



	Қанжоса қаңқа бетін қалқалады,

	Тұғжиды, бірақ бәрі бос әуре еді;

	Мен айттым: «Бұл қулығың алқамады.



	Сол қалпың, қандай болсаң бұрын, жаным;

	Ал айтшы, Венедико Каччанемико,

	Қалай бұл, мұнша азапқа ұрынғаның?»



	Ол айтты: «Мен де сөзге бекем едім;

	Алайда төтесінен сұрақ қойып,

	Өткенді еске алуға жетеледің.



	Маркизге Гизолабелла көнуіне

	Мен едім ықпал еткен, сол себепті

	Кейіннен сан қилы өсек өнуі де.



	Мұндағы болоньялық мен ғана ма?!





«Sipa» деп сөйлейтіндер құжынап жүр

	Рено мен Савеналық ен далада.



	Зарлаған жерлестерді жиі аңдаймыз;

	Түк те жоқ таңғаларлық, ашкөздікті

	Ақтық дем сәті жетпей тыя алмаймыз».



	Сол мезет әлдебірі сайтандардың

	Шықпырта тартып өтіп, ызбарланды:

	«Ширақ бас! Жеңгетайы сайқалдардың!»



	Бұрылдым, әлгі сөзді тыңдасымен;

	Ілесе ұстазыма, аяңдадым

	Жалдана жоталанған шың басымен.



	Өрледік қиналмай-ақ құз басына,

	Зар кешкен сүлделерден жол айырып,

	Оң жаққа бағыт алдық біз де асыға.



	Күмбез шың көзге ұрғанда тұлғалана,

	Жол бере қамшы астында жөңкілгенге,

	Кемелім айтты: «Тоқта, қара мұнда!



	Тобырдың көзіксең де бір легімен,

	Түр-реңін мыналардың көрген жоқсың,

	Қанша жер бізге ілесе жүргенімен».



	Астынан ескі өткелдің дәліз кере,

	Басқа лек бізге қарай шұбатылды,

	Дәл әлгі сорлы қауым тәріздене.



	Бұл жолы тұра бермей сұрақ күтіп,

	Кемелім айтты: «Көз сал ана дәуге;

	Бейнет те өшірмепті-ау шырақты түк!



	Қайтпапты-ау, қанша ұрса да жасын түптен!

	Бұл – Ясон, ерлігіне айласы сай,

	Алтын тері жолына басын тіккен.



	Кемесін Лемносқа да ол бұрған еді:

	Ол жердің әйелдері ерден жеріп,

	Еркегін түгел қойдай қырған еді.



	Жаужүрек ер алдында қалмаған-ды

	Амалы Гипсипила патшайымның,

	Ару да құрбыларын алдаған-ды...



	Жүкті ару қала берген мазақталып;

	Сол үшін дойыр ерді шықпыртуда,

	Медея үшін және азап қарып.



	Маңында – өзі тектес алдамшылар;

	Жайы осы сор кешкеннің алғашқы орда;

	Созбайық сөзді, азап көп алдан шығар».



	Қиысқан қос соқпаққа жеткен едік,

	Келесі жал үстінде күжірейген

	Өткелмен әрі қарай кеткен едік.



	Естілді жақын ордан қабаған үн;

	Көз көрді қорсылдаған қаңқалардың

	Өздерін алақанмен сабағанын.



	Бөктерді тұтқыр сілбі тұтып алды,

	Төменнен күлімсі иіс көтеріліп,

	Көздің де, мұрынның да құтын алды.



	Түбі оның тұңғиықта, терең еді,

	Кеңірек ондағыны көру үшін

	Өткелге көтерілу керек еді.



	Өрледік, көрдік: қырдан құйылғандай

	Нәжіске сүмең-сүмең малшынып тұр

	Сүлделер, қоқыстардан жиылғандай.



	Біреуін әлі еске алсам, дір етемін:

	Нәжіске былыққаны соншалықты,

	Білмес ең өлі, яки тірі екенін.



	Ол маған айғай салды:

	«Сезіктендің Несіне менен сонша, көзің қадай?»

	Мен айттым: «Саған бұрын кезіккенмін.



	Ол кезде бұйра шашың жалт-жұлт етіп

	Арбайтын; байқауымша, жүргендей ғой

	Алессио Интерминелли қалт-құлт етіп».



	Өз басын өзі аяусыз тоқпақтады:

	«Мәйін сөз, аяр тілім орға жықты,

	Сорлымын нәжістенген соқпақтағы».



	Сол сәтте ұстаз айтты: «Алға қарай

	Иіліп, сәл-пәл ғана тізе бүксең,

	Көресің бір бейбақты малға балай.



	Сояудай тырнағымен осып өзін,

	Бір тұрып, бір шөкелеп, аласұрған

	Сайқалды көрері хақ осы көзің.



	Фаида – ол, болған оған балағат – құт;

	Сұраса досы: «Тәнті еттім бе?» – деп,

	Бұл айтқан: «Жоқ, мынауың – ғаламаттық!»



	Тоқтайық біз де әзірше қанағат қып».



	ОН ТОҒЫЗЫНШЫ ЖЫР



	О, Симон, сиқырға ерген байғұстар-ай,

	Сендер ғой киеліні күстәналап,

	Шәк қылған, себілсе де қай тұсқа арай!



	Алтын мен күміс үшін қорладыңдар

	Талайды, енді үшінші саңылауда

	Жазмыш жазалайды, қорғаныңдар!



	Әлгінде ор үстінен өткенімде,

	Көз тіктім құныс көпір астындағы

	Шұңқырға – шыңырауда шөккен інге.



	Ақылы кемелім-ай, әлемдегі

	Тау, жазық, қарғыс атқыр қуысқа да

	Хақтығын қалай шебер дәлелдеді!



	Әр тұстан, – жағалаудан, ортасынан, –

	Мен көрдім шеңберлене ұйлығысқан

	Сұлбаны, шыға алмайтын сор – тасынан.



	Үйілген сұрғылт тастар ерен еппен,

	Аумайтын Сан-Джованни шіркеуінде

	Сопылар тәу ететін кереметтен.



	Бір ұлдың естіп бірде солқыл үнін,

	Құтқарып ұлды, тасты сындырғанмын;

	Тұрғандай нышан беріп сол қылығым!



	Күнәһар шұңқыр сайын тыпырлайды,

	Серейген сирақтарын ербеңдете,

	Ал тәні тас астында бытырлайды.



	Табанға от жалаңдай сүзіледі;

	Бұлардың толас таппас тепкісінен

	Шүбәсіз мықты арқанның үзілері.



	Май сіңген әлденені шыжғырғанда,

	Жалынмен шарпитындай, мұнда да от

	Өкшеден тырнаққа өтер қыздырғанда.



	«Ұстазым, айтшы, – дедім, – анау да адам

	Болған ба? Онда неге соған төне,

	Өршиді қызыл жалын алаулаған?»



	Ол айтты: «Төмендесең тұрағына,

	Әнеу бір жайпақ жолмен маған ере,

	Ол өзі жауап берер сұрағыңа».



	Мен айттым: «Не ойың бар, орындаймын,

	Білесің айтқызбай-ақ ниетімді;

	Иемсің, жүгінуге қорынбаймын».



	Төртінші дуалға да көтеріліп,

	Бұрылып солға, төмен ылдиладық;

	Ор жатты саңылауынан от өріліп.



	Жанынан жібермеді данышпаным,

	Көргенше ор ішінде сығымдалған

	Сорлының аяғымен алысқанын.



	«Түнекте тұншыққан жан, жауап бергін, –

	Дедім мен, – қазықтайын қадалардай,

	Қалып па ең обалына сауапты елдің?»



	Тұратын діндар солай жүгіндіріп

	Тәубеге күнәһарды: қазып алып,

	Тірлігін қыл ұшына іліндіріп.



	«Бұл қалай, Бонифаций, – тіл қатты анау, –

	Неліктен ерте келіп қалдың мұнда?

	Тізім де біраз жылға сырғақтады-ау?!.



	Мансап пен марапаттан жалықтың ба,

	Ең тәуір әйел үшін тірліктегі

	Аярлық жолын таңдап, талықтың ба?»



	Ұяттан жүзім жанып, қан ұрады,

	Қасқайған қарсылыққа шара таппай;

	Ал анау түк түсінбей аңырады.



	Вергилий ақыл қосты: «Айт анаған:

	«Мен сенің күткен жаның емеспін» – деп».

	Мүдірмей, мен сол сөзді қайталағам...



	Шыққандай күнәһардың есіл демі,

	Қалшылдап қоя берді ыза буып:

	«Ендеше, шақырдыңдар не үшін мені?



	Бел буа тәуекелге, жеткеніңде,

	Ниетің – мені тану болса, айтайын:

	Кигенмін мен ұлылық шекпенін де.



	Жаралып кірекейдің жатырында,

	Қамқорси қонжықтарға, байлық қуғам;

	Байлықпен бастырылдым ақырында.



	Астымда жаныштала кептелуде

	Шіркеуді саудалауға жол ашқандар;

	Оларға тас та аяусыз кектенуде.



	Шырмаудан шыға алмаймын мен де жеңіп,

	Орнымыз алмасқанша осындағы,

	Әлгінде өзіңе айтқан пенде келіп.



	Күйеді өкшем ұзақ бірақ-тағы,

	Ал оның отқа күйе ербеңдеуі

	Азырақ болмақ мына тұрақтағы.



	Сұрқия келеді оны алмастыра

	Батыстан; заңды белден басқан зәлім

	Қуады бізді, өз сөзін заңдастыра.



	Маккавей кітабында аялайтын

	Патшадай Иасонды, француздың

	Тәжі оған ық болады саялайтын».



	Аңғалдау көрінсем де тіптен бүгін,

	Сөйледім: «Айтшы маған, жаратқанның

	Петрден қандай тарту күткендігін;



	Жаратқан сыйға бола жебеп пе еді,

	Биліктің кілтін оған ұсынғанда?

	Тек қана: «Жолыммен жүр», – демеп пе еді?



	Матвей Петрге де, басқаға да

	Құн төлеп, алған жоқ-ты әлгі орынды,

	Алдамшы ұрынғанда масқараға.



	Ал, енді жат осылай шақарланып;

	Бір кезде һарам ақша буына елтіп,

	Карлге кәрленіп ең қаһарланып.



	Мен егер жүрегіммен жүгінбесем,

	Мұнда да кілт киесін ойламасам,

	Ұстаған шат-шадыман күніңде сен,



	Сөзіммен таптар едім, қорғаламай;

	Сайтанша аздырдыңдар христианды,

	Күнәні – ұлық, ізгіні қорға балай.



	Иоанн көрген дәл сендей діндарларды

	Су кеше, сиқаланған әлгі әйелден,

	Қойнына ала әмірші мұндарларды.



	Әлгі әйел жеті басты, он мүйізді

	Болса да, қақты бізді қатерлерден,

	Күйеуі мүлт басқанша, болды үйі ізгі.



	Бүгінде алтын, күміс – табынарың;

	Жалғыз пұт – кәуірдің де тәу етері,

	Жүз пәле – сенің іздеп, талығарың.



	Қандай сор, о, Константин, ұсынғаның!?

	Бұл сыйың ақиқаттың жолын кесіп,

	Діндарлар қандырды айыз, құшырларын!»



	Сөйледім осы ыңғайда егіліп тым;

	Ұят па, әлде ыза ма булықтырған,

	Ол тұрды өкшесімен тебініп құм.



	Ұстазым жанарынан шуақ тама,

	Жымиды хақ сөзімді құптағандай;

	Орнықты жүрегім де қуаттана.



	Анадай баласы үшін қоңын үзген

	Аялай кеудесіне қысып мені ол,

	Бұрылды орға қайтар жолымызбен.



	Осы жол жартасқа өрлей, алға асатын;

	Дуалдың төртіншісі бұл қияда

	Бесінші дуалға кеп жалғасатын.



	Құзарға қойды мені дана нұрлым;

	Тауешкі де тайсалар шың үстінде

	Жол жатты, азабы ауыр анағұрлым;



	Ашылды осы тұстан жаңа құрдым.



	ЖИЫРМАСЫНШЫ ЖЫР



	Арқау боп жиырмасыншы жырға мына,

	Алғашқы канцонада баяндалмақ

	Құрдымның айналғандар құрбанына.



	Шерлі үнді бұқтыра алмай жартас – тығын,

	Қасқая алдан шыққан ор ішінен

	Естідім қияметтің зар тасқынын.



	Көрінді мылқау тобыр ор ішінен;

	Жасы аға шұбыруда пендеге ұқсай,

	Ілбитін, жаназаны көрісімен.



	Көрдім де, қалдым үрей қыспағында:

	Тұрпаты бәрінің де бұзылыпты

	Тәнге бас жалғасатын тұстарында;



	Беттері арқасына қайырылған

	Байғұстар шегіншектей адымдайды;

	Тік қарап, із бағудан айырылған.



	Мүмкін-ау бір-екеудің құрысуы,

	Әйткенмен, ойға орайсыз – сонша адамның

	Бастары артқа айнала бырысуы.



	Мәнін ұқ әңгімемнің, оқырманым;

	Сұмдықты көзбен көрген жеткізуге,

	Түсінші, жаным шошып отырғанын.



	Дүние шыққанда алдан өңін бұрып,

	Қасірет жасы жуды етегімді,

	Жанымды өкінішке көмілдіріп.



	Сүйене жақпар тасқа, зар иледім.

	Тіл қатты кемел досым: «Осыншама

	Ойсыздық танытуың, әрине, мін.



	Мейірін жоя алғандар – ізгі мұнда.

	Әлде ауыр күнә емес пе Хақты даттау,

	Адасып тіршіліктің ызғынында?



	Мынаған қадалғанда кек суылдай,

	Фивалық қалың әскер қала берген:

	«Қайдасың, Амфиарай?» – деп шуылдай, –



	Жаужүрек қосыныңды қырғаның ба?»

	Ал мұны жер жылымы жұта берген,

	Миностың ойнатқанша тырнағында.



	Көрдің бе, төс жауырынға айналғанын,

	Көзін тым алыстарға тіккені үшін

	Басы оның өкше баға байланғанын.



	Ал мынау – Тиресий ғой, құбыл адам,

	Еркектен айналғанда ұрғашыға

	Танымай қалған еді мұны ғалам.



	Кейіннен, шырматылған жыландарды

	Қайта ұрып, оралтқанда өз бейнесін,

	Кейпінен еркекке тән қыл аңдалды.



	Ал мынау – Арунс қой сілелеген;

	Мекені Луни еді, Каррараның

	Тұрғыны тас қопарып, құм елеген.



	Тұрағы мәрмәр тасты үңгір еді;

	Болған-ды тірліктегі бар қызығы –

	Көк теңіз бен аспанның түнгі реңі.



	Ал анау, – жалбырата бұрымдарын,

	Кеудесін бүркеп алған жамылғыдай, –

	Манто ғой, болжап білген бұрын бәрін.



	Ел кезіп, шартарапты шарлаған-ды,

	Жеткен-ді менің атамекеніме;

	Жөн көрдім сөзді осыған арнағанды.



	Құлдыққа түскен шақта Вакх қаласы

	Тұл жетім қалған Манто елден безді,

	Тағдырын талқан етіп тақ таласы.



	Жалғасар Италия Маньяға Таудағы

	Тираллиге жақын маңда,

	Сол тұста – «Бенако» атты дария да.



	Гарда мен Валькамоника арасынан

	Басталған сансыз бұлақ айырылатын

	Пенниннің Альпісінде шарасынан.



	Сол маңда бір орынға жиналатын

	Верона, Брешья, Триденттік

	Діндарлар жұртқа арнайтын ғибадатын.



	Шығанақ жайпақтанар тұсқа жақын

	Орныққан Пескьера қамалы да Бергамо,

	Брешьяға сұстанатын.



	Сыймаған су Бенако жағасына

	Ылдимен құлдилай кеп, көк шалғында

	Өзенге айналады бағы ашыла.



	Әу баста өзен «Минчо» аталады,

	Түбінде Говерноның Поға ұрынып,

	Біржола аты өшуге тақалады.



	Қолатқа жарым жолда кезігеді,

	Шалшыққа айналады борсып, қаңсып,

	Ал жазда қатері де сезіледі.



	Зәлім қыз өте бере осы маңнан,

	Батпақтың құрғақ тұсын аңғарады;

	Жер еді ол, көзің түссе-ақ шошынар жан.



	Сол жерге қосын тігіп, паналайды,

	Баулиды күңдерін де бал ашуға,

	Сол жерде тән қабығын жаңалайды.



	Бытырай шашыраған тайпалардың

	Бәрі де сонда ағылды, іштей сезіп

	Туарын қойнауда өмір жайқалар күн.



	Ақсөңке сүйектерді астына ала,

	Иенде сиқырсыз-ақ пайда болып,

	«Мантуя» атағымен асты қала.



	Өркендеп, айналды елдің арманына,

	Көрсоқыр Касалоди іліккенше

	Пинамонте зәлімнің қармағына.



	Сөз етсе ел, өз қолымен қойғандай-ақ,

	Отаныма қатысты басқа аңызды,

	Балай бер өтірікке, ойланбай-ақ».



	Мен айттым: «Ұстаз, сенің әңгімеңе

	Шүбәсіз иланамын, сеніп кәміл;

	Өзге сөз мен үшін еш мәнді деме.



	Айтшы тек, арасында ілбігеннің

	Назарға аларлықтай бар ма бірі?

	Жүрегім тапсын жолын ділгір емнің».



	Ол айтты: «Әнеу бірін аңғардың ба, –

	Сақалы жонын жапқан; бір кездері ол

	Сәуегей болған еді; таңғалдың ба?



	Гректің бөбегінен басқаларын

	Авлидтен қан майданға аттанарда

	Калхант пен осы еді бастағаның.



	Эврипил – осы; оны мен жырлағанмын

	Өзімнің трагедияма арқау етіп.

	Танисың сен де абызын сұр ғаламның.



	Ал мынау – қанаттары сынық қарға

	Сияқты жан Микеле Скотто ғой;

	Әккі еді ол былықтар мен шылықтарға.



	Бонатти мен Азденте – мыналарың;

	Аңсайды-ау былғары мен тебендерін,

	Әйткенмен, кеш түсінді-ау кінәларын.



	Мына әйелдер – сиқырға жанасқандар,

	Ұмытып ине-жібін, ұршықтарын,

	Жұмарлап қуыршақты, бал ашқандар.



	Жүрелік; аңдатты аспан түр-түсімен:

	Севилья толқыны ұрып қос белдеуді,

	Каин да төмендепті шырпысымен;



	Туған ай өткен түні-ақ толған еді:

	Өзің де білесің ғой, ну орманда

	Ай нұры күндізгідей болған еді».



	Бастады ол сөйлей жүріп жолға мені.



	ЖИЫРМА БІРІНШІ ЖЫР



	Өткелден өткелге өте, сөз еткенбіз

	Әрнені Комедияға қатысы жоқ;

	Әрі астық қиядағы өзектен біз.



	Мехнат Саңылауынан көрмек едік

	Жақпарда жасырынған қияметті;

	Ашылды ол қасіреттен өрмек өріп.



	Тура бір Венеция айлағында

	Қаңсыған кемелерді сылау үшін

	Қарамай қайнатқандай, – қай жағым да;



	Онда әркім айналысып қысқы ісімен,

	Біреуі тесіктерді тығындаса,

	Қамдайтын бірі ескегін үскісімен;



	Кеменің алды-арты да жөнделетін;

	Жасалып жатар еді жаңасы да;

	Желкен де, жабдықтар да өңделетін, –



	Мұнда да тура солай: сақырлауда

	Қара май құдіреттің қуатымен;

	Тақалсаң, хақы жоқтай батырмауға.



	Көргенім – қап-қара май бұрқылдаған,

	Ішінде не жатқанын аңғартпастан,

	Бір кілкіп, бір күмпиіп, бір тынбаған.



	«Ішінде не бар?» – Соған құмар-ақпын;

	Қолымен мені баққан қорғанышым:

	«Қара анда!» – деді кенет. Сығалаппын.



	Оқыстан төнсе қатер, далбалақтап

	Қалатын адамға ұқсай жалт бұрылдым,

	Жармастым ұстазыма қалбалақтап;



	Селтидім көз айырмай, қаша да алмай.

	Көргенім – бізге қарай құз үстімен

	Жүйткіді қара сайтан қашағандай.



	О, мұның сұрқы неткен үрейлі еді!

	От шаша табанынан, қанат кере,

	Төнгендей түннің жынды-сүрейлері!



	Сүңгідей иығына іле салып

	Бейбақты, құзға ұмтылса ол, ана байғұс

	Зарлайды сіңірінен сіресі ағып.



	Көпірде ол: «Сойқандар!» – деп айқайлады:

	«Киелі Дзитаның қастерлісін

	Жатсынбай, шомылдырсын май қайнағы!



	Қалада бейімдер көп шатылуға;

	Онда тек Бонтура емес пара қуған,

	Ақшаға «жоқ» пен «иә» да сатылуда».



	Әлгіні тастай сала, жөнеп берді

	Құлдилай; көз алдыма елестетті ол

	Ұрыны өкшелеген төбеттерді.



	Тарпиды әлгі байғұс қара майды,

	Көпірде сайтандар тұр даурығысып:

	«Киелі кейіп бізге жарамайды!



	Бұл ара – Серкьо емес жүзіп шығар!

	Ілмекке ілінуді қаламасаң,

	Сүңги бер қара майға, қызық шығар!» –



	Қадалды күнәһардың бүйіріне Істіктер. –

	«Шамаң жетсе, алда бізді;

	Әйтпесе, биле, биле үйіріле».



	Осылай, аспаздар да қазан бағып,

	Сорпаға қалқып шыққан етті істікпен

	Батырып, тұрушы еді мазаңданып.



	Айтты ұстаз: «Жағдайымыз тым асқына

	Ушығып кетпеуі үшін сен әзірше

	Бой жасыр, жербауырлай қыр астына.



	Ал маған алаңдама, жат, тыныста;

	Бұрыннан таныспын ғой мен бұлармен,

	Қам жеме, үйренгенмін қақтығысқа».



	Көпірден кетті асып ізгі адамым;

	Алтыншы құзды құлдай өткенде ол,

	Аңдадым әлпетін де бұзбағанын.



	Төбеттер үруші еді шабаланып,

	Көлбеңдей көрінгенге, қол жаятын

	Сұрықсыз сұрамсақты қамап алып;



	Дәл солай, сайтандар да сартыл қағып,

	Көпірден істік кезей анталады;

	Айтты ұстаз: «Аялда, істің артын бағып!



	Тым ерте құмартпаңдар жұлмалауға!

	Біреуің сөйлесіңдер бері шығып,

	Мен де келіп тұрғам жоқ мұнда дауға».



	«Құйрықты шықсын!» – десті бәрі бірдей;

	Өзгесі қарап тұрды, алға озғаны:

	«Неге мен?» – деп ренжулі, әрі кірмей.



	Айтты ұстаз: «Ей, Құйрықты, сенер ме едің

	«Сендерден сескенбестен келдім», – десем,

	Жаратқан қаламаса, келер ме едім?



	Бөгеме бізді; менің соңыма ерген

	Адамды асулардан асыруды

	Мойныма жүктеген – Хақ, қолы – мерген».



	Сол сәтте әлгі сайтан қалды жасып,

	Істігін тастай салып, өзгелерге

	Сөйледі: «Қажеті жоқ салғыласып».



	Жолбасшым дауыстады маған қарап:

	«Ей, достым, үрейлене жасырынған,

	Келе бер, жөн жоқ енді алаңдамақ».



	Бой тіктеп, табанымды тірей бердім;

	Сайтандар анталаса ұмтылғанда,

	«Алдап соқпас па екен?!» – деп, үрейге ердім.



	Көрген ем: ойламастан жорық қамын,

	Шарт жасап, Капронадан шыққан әскер

	Қоршаған жаудан қалай қорыққанын.



	Жабыса ұстазыма, дірдектедім;

	Қалшия бағып қалдым сайтандардың

	Зәр шашқан сұсты көзін, сұр беттерін.



	Сөйлеп еді ілгекті сайтан басым:

	«Жонынан түртіп көрсек қайтеді оны?»

	Үншықты:«Сөйтсең,сөйтші,қайқаңдасын!»



	Әлгінде жолбасшыма жолыққаны:

	«Доғар, Беймаз!» – деп оған айғай салды,

	Әуейі беті қайта, солықтады.



	Бізге айтты ол: «Қиып өтер құламаны

	Жол жабық, жота үстінен әрі асатын

	Алтыншы көпір қирап, құлағалы.



	«Жетпей тынбан, – десеңдер, – өрге тегі»,

	Дөңдегі мынау ізбен аттаныңдар,

	Жотаға сол із ғана өрлетеді.



	Он екі жүз һәм алпыс алтыншы жыл

	Өтіпті кешкі сағат бес кезінде,

	Жол қирап, айналғалы халқын сығыр.



	Біздің де шаруамыз бар сол жақтарда;

	Сескенбей, бізбен бірге аттаныңдар,

	Қара май қайнатамыз тоңғақтарға».



	«Аттан, Шал, Қисыққанат, жолға асығып! –

	Деді ол, – Төбет, сен де қамдан жолға;

	Сақалдың еншісінде – онбасылық.



	Сотқар мен Аждаһа да қосылады,

	Тазқотыр, Сойдақ Қабан, Кәрлі Жирен,

	Қылмыңтай – топқа енгеннің осы бәрі.



	Қайнаған сор – тоғанға бет түзіңдер;

	Зұлматқа ұрынбаған сілем жаққа

	Аман-сау мыналарды жеткізіңдер».



	«Ұстаз-ау, көргеніме сенбейсің бе?!

	Серіктің керегі не, жол табармыз, –

	Дедім мен, – Өзің бастай бермейсің бе?



	Байыптай қарасаңшы істеріне,

	Көрсеңші мыналардың ымдасқанын,

	Сақылдап тұрған жоқ па тістері де?»



	«Керегі не өзіңді қор тұтудың;

	Тістерін сақылдатса, – деді ұстазым, –

	Амалы ол сорлыларды қорқытудың».



	Сайтандар солға беттей, өрлейді епті;

	Ымдаса, жылтың-жылтың тіл шығарып,

	Бір кезде Сақалға ырық бермей кетті.



	Ал анау арт жағымен кернейлетті.



	ЖИЫРМА ЕКІНШІ ЖЫР



	Көрген ем атты әскердің қас-қағымда

	Дұшпанын тұтқиылдан басқанын да,

	Жауынан жансауғалай қашқанын да;



	Көрген ем шабуылды, шапқынды да,

	О, Арето ұлдары, көрген едім

	Қорқақты, қаһарманды, сатқынды да;



	Көрген ем найза, семсер қақтығысын;

	Естігем керней, дабыл, дауылпаздың

	Кейде ыстық, кейде жанға жат дыбысын;



	Аңдыған бір сәуленің жылт еткенін

	Жаяуға, аттылыға, кемелерге, –

	Естімегем сыбызғы үн төккенін.



	Он сайтан ойқастайды, келем еріп;

	Дегендей: «Шіркеу – дұға, мінәжатқа,

	Шарапжай – той-думанға береді ерік».



	Қара май бұрқ-сарқ қайнап мұнартады;

	Көңілім қазан – ордың қайнағында

	Кім барын бір көруге құмартады.



	Теңізде дельфин белгі беретін-ді:

	Кемені апаттардан қағу үшін

	Толқында жонын ие керетін-ді;



	Дәл солай, жан қинала сасқанында,

	Кей сүлде бүкірейе қалқығанмен,

	Кетеді ғайып болып қас қағымда.



	Қорқақтап, жағалауға тақала алмай,

	Қарны мен табандары суда қалып,

	Танаумен ауа сорған бақалардай



	Сүлделер қылтыңдады анадайда;

	Алайда тұғжыңдаған Сақалды аңдап,

	Сүңгіді оттай жанған қара майға.



	Бір жәйт бар жүрек әлі шошынатын:

	Бір сүлде кілт кідірді; бақалар да

	Сасқанда, сүңги алмай тосылатын.



	Тазқотыр тақала кеп, іскегімен

	Шашынан іліп алып, сутышқанша

	Суырды; жұмсамады-ау күш те, білем...



	Әу баста зейін қойып жатпаған ем,

	Әйткенмен, сайтандардың есімдерін

	Жол бойы қадағалай жаттаған ем.



	«Ей, Жирен, енді ол сенің тырнағыңда! –

	Даурықты жамыраса антұрғандар, –

	Таппасын терісінің жұрнағын да!»



	Мен айттым: «Ұстаз, анау жұлымдалған

	Мұңлықтың жөн-жосығын білсек етті,

	Кім екен жау қолында сығымдалған?»



	Жолбасшым оған сәл-пәл жақындады,

	Анау да соны күтіп тұрғандай-ақ:

	«Отаным – Наварра», – деп тақылдады. –



	Бекзатқа анам мені жалдаған-ды;

	Өйткені әкем сорлы еді, өзін өзі

	Құртудан басқа амалы қалмаған-ды.



	Көрген соң Тебальд король шапағатын,

	Дандайсып, пара алуға құныққанмын;

	Күн туды қара майға қақалатын».



	Кенеттен азу тістер кіршілдеді,

	Қойқаңдап алға шыққан Сойдақ

	Қабан Жайратты да тастады бір сүлдені.



	Сезінді мысықтар да тышқан дәмін;

	Әлгіні қолына алған Сақал айтты:

	«Байқайық мұның қанша ысталғанын!..»



	Көз салды ол ұстазыма тіке келіп:

	«Қаласаң, тілдесіп қал мынаменен,

	Қазір-ақ жоқ болады түтеленіп».



	Сүлдеден сұрады ұстаз: «Қара майда

	Қайнаған латиндіктен ешкім бар ма?»

	Әлгі айтты: «Көршілер ше? Жарамай ма?



	Біреу бар, латиндермен іргелескен.

	Мойнымнан ілмек іліп әкеткенше,

	Серігім болды ол сорды бірге кешкен».



	Килікті Сотқар: «Бұл не ырың-жырың?» –

	Білектен жұлқа тартып ілмегімен,

	Қоң етін жұлып алды жырым-жырым.



	Сирақтан Аждаһа да жара сала,

	Шегінді; сол мезетте қаһарлана

	Онбасы араласты арашаға.



	Шағылды бәрінің де тауандары;

	Қарайды байғұс шоши білегіне,

	Қойылды серігімнің сауалдары:



	«Кім анау, сайтандар да жатқан аяп,

	Сен мұнда зар еңіреп қалғаныңда?»

	Ол айтты: «Гомита – осы, әккі алаяқ;



	Қауымын Галлураның сабылдырып,

	Сұмдарын қожасының қолда ойнатып,

	Өзіне қойған осы табындырып.



	Қылмысын күнәһардың жасырған-ды;

	Қомағай, ашкөздікті ар санамай,

	Тек қана құлқынына бас ұрған-ды.



	Микеле Цанкемен тек тілдеседі,

	Логодоро нәсілі – ол; сол екеуі

	Аңсаумен Сардиньяны күн кешеді.



	Көрдің бе сайтанның тіс қайрағанын!

	Әлі де айтар едім, анау тағы

	Ілмегін сүйреңдетсе, жайрағаным!»



	Шайқасқа даярлана, бұлқынғанын

	Сотқардың аңдап қалған бастық сайтан

	Бұйырды: «Сабаңа түс, жұлқынбағын!»



	«Құп алсаң, көрсетем, тек өкінбегін, –

	Ол сөзін жалғастырды жүрексіне, –

	Тосқано, Ломбардия өкілдерін.



	Сойқандар бақсын бізді алыс тұрып,

	Сүлделер шығуы үшін секемденбей;

	Жетеуін жеткізейін жарыстырып.



	Ысқырсам болды, бәрі құлақ аса

	Елеңдер, үйреншікті белгіміз ғой;

	Жарайды бірі сыртқа сығаласа».



	Шүйлікті Төбет басын бұлғаңдата,

	Сөйледі: «Сүңгіп кете қоймақсың ғой,

	Жәдігөй сөздеріңді жылмаңдата!»



	Анау да айыл жимас зәлім еді:

	«Азабын жерлестердің жеңілдетсе,

	Жылмаңды көрсетер ем әлі!» – деді.



	Мұны естіп, Қисыққанат өңмеңдеді:

	«Жылымға жұтылсаң да, жұлып шығам,

	Жылпостың қылжағына көнбен! – деді. –



	Қанат қақсам, қақырар майлы аңғарың;

	Сескенсең, біз кетейік дөң үстінен,

	Көрсетші, ал, алпыс екі айлаң барын!»



	Оқушым, бұл да – Хақтың кесімді ісі:

	Бәрі де сәл бұрылды басқа жаққа,

	Бастаған – ең қырсықты, кесірлісі.



	Лып етіп қас пен көздің арасында,

	Өкшесін сәл көтерген наварралық

	Жоғалды, көрсетпестен қарасын да.



	Бәрін де шарпыды ұят запыраны;

	Әлгінде өңмеңдеген өлермені

	Елеуреп, «Ұстаймын!» – деп бақырады.



	Әуре еді бірақ бәрі; алдырмады

	Қорыққан қорқытқанға; ғайып болды;

	Сайтанға қылар қайран қалдырмады.



	Осылай, сұқсыр үйрек жанұшыра

	Сүңгитін; сұңқар қайта серпілетін

	Түнере, қанатымен қамыс ұра.



	Шалдың да ыза буып келеді ішін,

	Тілейді жылмақайдың жоғалуын

	Шайқасқа желеу етер себеп үшін.



	Жылмаңды жұтты жылым аран ашқан;

	Тырнағын қадады Шал; қаржасты-ай кеп

	Сайтандар қара майға қарамастан.



	Анау да көнбейтін-ді тырнауыңа,

	Әккі еді, қаршығадай әбжіл еді;

	Қара май ілді екеуін шырмауына.



	Оттай леп шарпығанда, алақтады;

	Алайда қара майдың қармағынан

	Құтқарып шыға алмады қанаттары.



	Сол сәтте Сақалға да күдік кіріп,

	Бұйырды ол төртеуіне ілмек тастай

	Ұшуды, орға ұшын іліктіріп.



	Қуған соң қияметтің орына айдап,

	Ләм демей, қармақтарын лақтырса да,

	Іштері жақсылыққа жорымайды-ақ.



	Біз кеттік, олар қалды соры қайнап.



	ЖИЫРМА ҮШІНШІ ЖЫР



	Нөкер жоқ; үнсіз ғана алаңдасып,

	Келеміз сыры жұмбақ жол үстінде

	Тақуа бауырлардай табан басып.



	Әлгі айқас кенет ойды кие кеткен,

	Еріксіз еске оралды Эзоп сөзі

	Тышқан мен бақа жайын тиек еткен.



	«Қазіргі» көрінеді «ондағы»-дай;

	Қарасам салыстыра салмақтарын,

	Қайталап кезіккендей сондағы жай.



	Бір ойды бір ой келіп түртетіндей,

	Бөлінді ойым онға, санам санға,

	Үрейім үрейімнен үркетіндей.



	Ойладым: «Бұлар мұндай масқараны

	Алған-ау бізден; әбден қорланғанның

	Жүрегі суып, қара тастанады.



	Ащы ыза кекшілдікке алмасқанда,

	Өшіге жауығады бізге де олар,

	Ұқсайды ит пен мысық арбасқанға».



	Үрейден төбе шашым тіктелгенін

	Сездім де, сәл кідірдім, сезіктендім;

	Тіл қаттым: «Осы шығар біткен жерім;



	Ұстазым, бойымызды жасыралық;

	Сұлбасын көргендеймін Сойқандардың,

	Құлаққа жететіндей тасыры анық».



	«Қорғасын әйнек болсам егерде мен, –

	Деді ұстаз, – көрсетер ем кеспіріңді

	Үрпиген, үрей ізі бедерлеген.



	Ниетің ниетіммен қабысқандай;

	Сақтықта қорлық болмас, сақтанайық,

	Кідірмей іс қылайық, аңысты аңдай.



	Оңтайға келсе ылди оң жақтағы,

	Өтелік келесі орға тау бөктерлей;

	Сытылып кетеміз, Хақ қолдап тағы».



	Ауызы ұстазымның жиылмастан,

	Көрінді құз басынан сойқан тобыр

	Елірген екпінінен құйын қашқан.



	Қаусырды дереу мені жанашыр жан,

	Анамдай оқыс шудан көзін ашып,

	Лаулаған үй ішінде аласұрған.



	Сорлы ана қарамастан ұятқа да,

	Ұмытып тән қымтауды, жүгірмей ме,

	Сәбиі соңғы үміті сияқтана.



	Дәл солай, сырғанады арқасымен

	Тас сүре ұстазым да; тұңғиықтан

	Түнерді алтыншы апан жартасымен.



	Қалағын диірменнің дөңгелеткен

	Тасқындай құлдилады ұстазым да,

	Ұруда тас арқадан, шөңге беттен.



	Ұстазым қия беттен құлдырады,

	Кеудеге баса мені сәбиіндей;

	Құзар шың көз ұшында бұлдырады.



	Етекке сол-ақ еді жеткеніміз,

	Шаншылды шың басына сойқандар да;

	Қалды артта біздің қауіп еткеніміз.



	Әлгілер бесінші ордан аса алмайтын,

	Жарлығы солай еді жаратқанның;

	Одан тыс жарты қадам баса алмайтын.



	Етекте ілбиді топ алашұбар,

	Көзінен сорасы аға айналғанның

	Өңінде үміті жоқ, наласы бар.



	Мантия киген тобыр жүгінеді

	Арамшөп қалқасына; бұл жабынды

	Клуньи діндарлары тігіп еді.



	Көз алдар сырты алтынмен аптағандай,

	Алайда киген адам қиналатын

	Федерик шекпенімен қаптағандай.



	О, бақидың зілмауыр жабындары!

	Бұрылдық солға қарай соларға ере,

	Аяныш көңілімде қабындады.



	Сүйрелеп сауыттарын сірідейін,

	Ыңыршағы айналған сорлылардың

	Қалуда бірінен соң бірі кейін.



	Тіл қаттым ұстазыма: «Таныс жоқ па

	Ішінде мыналардың? Тапшы бірін,

	Жақынға үңіл, көз таста алыс топқа».



	Біреуі сөзімді аңдап тосканалық,

	Соңымнан дауыстады: «Ізіңді бақ,

	Түнекте әр сәт қатер тоспағы анық!



	Мен саған бере аламын қол ұшымды».

	Бұрылып көсем айтты: «Кідіре тұр,

	Бұл саған бағыты жөн жол ұсынды».



	Көз салдым қос сұлбаға, нышандары

	Аңдалды тіршіліктің; қинайтындай

	Батпан жүк, жолдың қыспақ-қысаңдары.



	Жаныма жақ ашпастан жақындады,

	Қарады ұзақ-ұзақ көзін қадай;

	Біріне бірі кенет тақылдады:



	«Үніне құлақ түрсең, жаны бардай;

	Ал егер екеуі де өлік болса,

	Жөні не сауыт-шекпен жамылардай?»



	Сөйледі маған қарап: «Сүйреңдескен

	Мәйіндер мекеніне қайдан келдің?

	Сен кімсің? Жауап қайыр жиренбестен».



	Мен айттым: «Туған жерім – ұлы мекен

	Айнадай жарқыраған Арнодағы;

	Туғалы өз тәнімді тұлып етем.



	Кімсіңдер, күнәсін көк кешпегендер,

	Ұрлана зарлайтындай не жаздыңдар?

	Нұрлана сорлайтындай не істеп еңдер?»



	Біреуі жауап қатты: «Қорғасындай

	Үстінен жаныштаса сары киім,

	Жартас та қалар еді зорға сынбай.



	Гаудентпіз, Болонья нәсіліміз,

	Каталано – мен, мынау – Лодеринго;

	Біз едік халқың күткен «асылыңыз».



	Заңға сай, жеке-жеке іріктеліп,

	Тыныштық орнатқанбыз; нәтижесін

	Көрерсің, Гардингоға кіріп келіп».



	Дей бере: «Бауырлар-ау, жерім менің...» –

	Мүдірдім; көзім кенет шалып қалды

	Біреудің үш қадаға керілгенін.



	Ол мені байқады да, тітіреді,

	Демікті сақалына булыққандай;

	Ал мынау Каталано пікірі еді:



	«Қазыққа шандылған бұл сұйыққанды –

	«Баршаны сақтау үшін бірді жой!» – деп

	Фарисейлер тобырын ұйытқан-ды.



	Сүрлеуге тасталғанын көлденеңдей

	Көрдің ғой; мәңгі-бақи жаныштайды

	Күнәсы, қиналады ол өлмегендей.



	Нәсілін еврейдің хақтан бұрған

	Қауым мен мұның қайын атасын да

	Құдірет осы азапқа аттандырған».



	Аңғардым Вергилийдің ғажаптана

	Әлгі бір бейшараға қарағанын,

	Қадаға кергіленген азаптала.



	Сосын ол туысқанға қайырылды:

	«Оң жаққа беттер жолды нұсқап жібер,

	Бүтін қыл қайыр қылсаң, қайырыңды.



	Алаңсыз біз бұл жерден аттанайық,

	«Апаннан алып шық!» деп бәлсіндірмей

	Сайтанды; қылық қылма жатқа лайық».



	Туысқан жөн сілтеді: «Соқпақты алдан

	Көресің; талай ор мен қияны өтіп,

	Дәл мына жота үстінде тоқтап қалған.



	Зілзала бұл жотаны қақыратқан,

	Қолат та толы үйінді, қирандыға,

	Табылмас басқа жол да атыраптан».



	Басына түскендей-ақ ноқта бекем,

	Біршама үнсіз қалған басшым айтты:

	«Сайтандар бізді алдап соққан екен!»



	Туысқан айтты: «Талай естігенмін

	Жүргенде Болоньяда сайтан жайлы;

	Адалын естімеппін еш түленнің».



	Кемелім қабақ шыта, аяқ басқан;

	Сол сәтте ұқсап кетті ол дәрменсізге

	Қор болған сорлыларды аяп қашқан;

	Ілестім, екі арамыз – таяқ тастам.



	ЖИЫРМА ТӨРТІНШІ ЖЫР



	Жыл әлі шықпаған кез құндағынан;

	Суқұйғыш күнге төсеп бұрымдарын,

	Тәулік те әрі өткен-ді түн жағынан;



	Қарымы азайса да қаламының,

	Еліктей күміс шашты ағасына,

	Ақ қырау өрнектеуде даланы мың.



	Жем таппай тықырланған қамбасынан,

	Шаруа көзін тіксе, алқап – әппақ,

	Қайран жоқ, шарт еткізер жамбасынан.



	Үйге еніп, күңкілдейді, шайқалады,

	Біле алмай енді не істеу қажеттігін;

	Қайтадан сыртқа шығып, жай табады...



	Дүние күрт құбылған, жадыраған;

	Шаруа да таяқ ұстай, жайылымға

	Қуалар қой-ешкісін маңыраған.



	Дәл солай, ұстазым да жабырқатқан

	Жанымды, қабақ шыта қарағанда;

	Өзі еді күрт жадырап, таңырқатқан.



	Бұрылды маған нұрын серпе бетке,

	Көпірдің көрінгенде қирандысы, –

	Баурайда кезіккендей ертеректе.



	Жанарын ойран орға тұсады да,

	Ойланды; кенеттен дүр сілкінгендей,

	Елжірей басты мені құшағына.



	Адамдай әсте бұрмай басқаға ойды,

	Жүретін әр адымын санап басып,

	Ол мені лып көтеріп, тасқа қойды.



	Келесі тасты нұсқай, ұқтыруда

	Мән-жайды: ««Енді ананы қозғап көрші,

	Жарай ма аяқ басып, нық тұруға».



	Жабынмен ешкім де жол шекпес еді;

	Өрледік біз де құзға әупірімдей,

	Ол менің жүруіме септеседі.



	Бұл ылди жаралса сәл үшкілірек,

	Хал-жайы не болғандай жолбасшымның,

	Менікі болар еді мүшкілірек.



	Мехнат Саңылауы еңістене

	Құлдилай, ор түбінде иілетін;

	Қысатын жан-жақтан жар тегістеле.



	Әрқилы еді жардың биіктігі;

	Жандәрмен соңғы тасқа жармасқанда,

	Шошытты артта қалған ұйық түбі.



	Дем жетпей, өкпем өше тыныстадым,

	Дәрмен жоқ өкшемді де көтерерлік;

	Есімде жер сүзердей құнысқаным.



	«Енжарлық – маужыр арман мамықтағы, –

	Деді ұстаз. – Құстөсекте қиял қусаң,

	Маңына маңайлатпас даңқ тағы.



	Жан күйттеп, қам-қарекет қылмағаннан

	Қалар із – жел ұшырған көк түтін мен

	Ақ көбік иірімде жұлмаланған.



	Тұр! Көрсет өр рухыңа таныс текті!

	Рух алмас асулар жоқ, сембесе өзі

	Жабысқан рух сыртына тән іспетті!



	Алда тұр бұдан да ұзын баспалдақтар;

	Парызың – тек солардан өту емес;

	Осыны ұқ, тайсақтама тастан жақпар».



	Әйеңкес арам ойдың тас тақымын

	Талқандай алғанымды сездіргім кеп,

	Тіл қаттым: «Мен батылмын, баста, ақыным!»



	Жол тарттық; анталайды іргемізден

	Құлама, ойдым-ойдым, жар-жар тастар;

	Ауырлау тиді бұрын жүрген ізден.



	Жақ жаппай, дем беремін өз кеудеме;

	Кенеттен жарықшақтан үн естілді,

	Келмейтін, әйтсе де, оны сөз деуге де.



	Иілген көпір тұрды; өрмеледім,

	Ештеңе түсінбедім дүмбіл үннен;

	Сөйлеуші алатындай көрде демін.



	Еңкейдім білмекке үннің сырын, жайын;

	Тепсінді шыңыраудан тылсым түнек;

	Мен айттым: «Ұстаз, келтір бір ыңғайын;



	Жетейік жиегіне қабырғаның;

	Мына үннің иесі кім, мәнісі не? –

	Білмесем, таба алмастай сабыр жаным».



	Ол айтты: «Қайтармайын тауаныңды;

	Қолдаймын көңіліңе алған ойды,

	Аңдадым ниетің мен ауаныңды».



	Көпірден төмендедік қыбыр бағып;

	Тұс еді сегізінші қат басталар,

	Ор жатты жар астында жыбыр қағып.



	Ор ішін жайлағандай ызғарлы ағын –

	Жыландар түр-түрімен шырмалуда;

	Ойға алсам, әлі күнге мұздар қаным.



	Шөлі де Ливияның шаң қабардай:

	Мұнда якул, ехидна, фарей, кенхр,

	Амфисбена быжуда жанды алардай.



	Осынша сұмпайы мен зәрлілерді

	Таппас ең, қоссаң да Черм жағасы мен

	Тұтастай эфиоп жерін әрлі-берлі.



	Ішінде үйіндінің нәлеттескен

	Қаңқалар тыржалаңаш тырбаңдайды,

	Қалқа да, гелиотроп та дәметпестен.



	Жыландар қаңқаларға мың ұршықша

	Үйіріле, бас, құйрықпен шаншылады,

	Төсінде түйілмекке шығыршықша.



	Бір сүлде бой көтерген сәл құмынан;

	Оқжылан атыла кеп найзадайын,

	Кірш етті бейшараның алқымынан.



	Дем сәтте түк қалмады күлден өзге,

	Қас пен көз арасында жанып кетті ол;

	Сылқ етті, көрінбеді сүлде көзге.



	От қарып, ғайып болған күйе – дене

	Кенеттен сұлбалана бой тіктеді,

	Әуелгі кеспір-кейпін иелене.



	Ден қойсақ бағзы күннің данасына:

	Жаңару үшін өлмек Феникс те

	Бес жүз жыл сала жүріп арасына.



	Қорынар, алмаған соң жемін іле,

	Ас болар көз жасы мен атаукере,

	Айналар нард пен мирра кебініне.



	Дерт дендеп, күрт құлаған күйрек дене

	Түсінбей ештеңеге, аңыратын,

	Ақылы буылғандай түйнектеле.



	Тұратын ақыл-есі тұманданып,

	Жапақтай жан-жағына көз салатын,

	Аһ ұра күрсінетін күмәнданып.



	Дәл солай меңірейді күнәһар да.

	Кешусіз кекшілсің-ау, о, жаратқан,

	Жазалап күнәһарды, сұлатарда!



	Әлгіден сұрады ұстаз кім екенін.

	Ол айтты: «Тосканада тірлік кешкем,

	Ордалы жылан болды, міне, теңім.



	Жат болған адамдыққа талай ісі

	Мен едім Ванни Фуччи – қыңыр қашыр,

	Пистойя үңгірінің жабайысы».



	Мен айттым кемеліме: «Таң қыларым –

	Неліктен мынау орға құлаған бұл;

	Осы еді нағыз жауыз, қанқұмарың».



	Естіді ол, «есірке!» деп жалынбады;

	Бар ойын маған бұра қарағанда,

	Ұяттан жүзі өртене, жалындады.



	Сөйледі ол: «Маған тіптен ауыр тиді

	Көргенің мені сорда; өлерде де

	Кешпеп ем мұншалықты ауыр күйді.



	Айтайын көңіліңнің қалағанын:

	Себебі менің орда жатуымның –

	Тәуәпжай мүліктерін талағаным.



	Ол үшін басқа біреу айыпталған.

	Қуанба бірақ мені көргеніңе,

	Сөзім бар тірілерге лайықталған.



	Сөз тыңда, әлі-ақ мұны көз көреді:

	Қаралар әлсірейді Пистойяда,

	Содан соң Фьоренца өзгереді.



	Марс бу атқылайды Маградан,

	Құрсайды бұлт түнегі Пица жерін,

	Жазықты бу қаптайды қаңыраған.



	Шайқас болмақ, қашса да тайқып тұрғын;

	Тұманды ол өз еркімен тарқатады,

	Ақтарды жұтып алмақ қайтып құрдым.



	Мен сені қинау үшін айтып тұрмын!»



	ЖИЫРМА БЕСІНШІ ЖЫР



	Сөз тынды, қолы бірақ тыншымады;

	Шығарып қос бармағын әлгі оңбаған:

	«Мә, құдай, сыбағаң!» – деп қырсығады.



	Қалды енді жыландарға ішім бұрып;

	Бір жылан алқымынан алды әлгіні:

	«Қыңқ етпе!» – дегенді үнсіз түсіндіріп.



	Біреуі шырматылып қол-аяқтан,

	Сығымдай қысқан шақта күтірлете,

	Күшінен айырылды оңай-ақ тән.



	Пистойя, өртен, ұшсын көкке күлің!

	Жоғы игі сендейлердің барынан да!

	Жауыздың сен қолдадың өктем үнін!



	Көр – қатқа Тамұқтағы құлатарда,

	Дәл бұлай тепсінбеген Жаратқанға

	Фивада жасын түскен күнәһар да.



	Ол зытты, мен де қуып талпынбадым;

	Аңдадым кентаврдың шауып келіп:

	«Қайда әлгі әумесер?» – деп алқынғанын.



	Жоқ шығар мұнша жылан Мареммада;

	Әлгіге шырмалғандар мені ораса,

	Көрінер еді кейпім әрең ғана.



	Желкеден қонды айдаһар дүлейленіп,

	Иықты қаусырмалай қанатымен;

	Көрген жан өлер еді үрейленіп.



	Жолбасшым айтты: «Көрдің Какты жатқан;

	Кезінде ол адам қанын суша ағызып,

	Құздарын Авентиннің атқылатқан.



	Жүреді ол бауырмен де араласпай;

	Көршілес табынды ұрлап алғаны үшін

	Безінген бар туысы қарамастай.



	Кім төтер Геркулеске, долырғанда;

	Жүз рет соққылады ол күрзісімен,

	Ал мынау өлген еді он ұрғанда».



	Тұрғанда құбыжықты әңгіме етіп,

	Үш сұлба топтасыпты төмен жақта,

	Бұларды баламаппыз мәндіге түк.



	«Кімсің?» – деп айғайлады төменнен үн;

	Тиылдық әңгімеден біз де дереу,

	Етекке көз жүгірттім, бөгелмедім.



	Бұларды танымадым; бірақ бірі

	Сол мезет сұрап қалды ойдағысын,

	Сездірді кім екенін сұрақ түрі.



	«Келмеген Чанфа неге қыр ығына?»

	Сөзімді серігім де есту үшін,

	Тақадым саусағымды мұрыныма.



	Таңғалман, айтқаныма егер менің

	Илансаң сен де амалсыз, оқырманым;

	Көрмесем, қайдам, мен де сенер ме едім.



	Көз салғам көргенімді ұғынғалы;

	Атылып алты аяқты жылан оқша,

	Біреуін орай қысып, сығымдады.



	Ортаңғы аяқтармен ұстап алып,

	Иықтан алғы аяқтар шырматылса,

	Самайды күтірлетті тіс қадалып.



	Жамбастан артқы аяқтар шырматылды,

	Құйрығы шаптан ала бұралаңдап,

	Арқаны бойлай қуып, сырма тілді.



	Шырмауық қанша ораса нар ағашты,

	Дәл осы құбыжықша тұншықтырмас;

	Байғұс тән бытырлады, қара басты.



	Балқыған балауыздай кірікті олар;

	Тәндердің өңі қаша құбылғанда,

	Көзіме елестеді шірік томар.



	От қойсаң қағаздың ақ парағына,

	Ыстықтан қоңырая боялмай ма,

	Сіңіріп бойына ақ, қараны да.



	«Не болды, Аньел, бұл – сенің қалпың емес, –

	Екеуі мұны көріп айғайлады, –

	Қосарлас та емессің, жалқы да емес».



	Сол сәтте екі бастан бір бас өніп,

	Қоспасы айқындалды екі беттің,

	Жойылды қоңыр реңді сұлба сөніп.



	Төрт тармақты екі қол – бір денеде,

	Ал жамбас, аяқ, қарын, кеуде, мойын

	Айналды жан шошырлық бірдеңеге.



	Екі тән былықты да ығы-жығы,

	Үрейлі бейне шықты балп-балп басқан;

	Екеуге жол бастады құбыжығы.



	Қуырса аптап пен жел кезек қарып,

	Кесіртке найзағайша жалт-жұлт ете,

	Жол кесе жүгірмей ме безек қағып, –



	Дәл солай, әлгі екеудің қарынына

	Шапшыған зәрлі жылан жалт еткенде,

	Ұқсады жай оғының жарығына.



	Қадалып құрсақта ұрық нәр алатын

	Ойыққа, шақты бірін; сусып түсті

	Аяққа; жылан түсі – сарыала-тын.



	Уланған бейбақ бірақ үндемеді,

	Керенау есінеді ұйқы ұрғандай,

	Яки безгек қысқандай жүндегелі.



	Қарады бір-біріне жылан, адам,

	Ауыз бен жара орнынан түтін шықты,

	Жауыз бен сұмпайы тұр тұралаған.



	Бұл жерде Луканның да тілі жетпес

	Сабелл мен Насидийді әңгіме еткен;

	Ойымды құптамасқа ділі жетпес.



	Аретуза, Кадмды өлең еткен

	Овидий бірін – жылан, бірін – бұлақ

	Етуді ойға алса да, елең етпен.



	Кезігіп алайда олар былықпаған.

	Тәндерін құбылтпаған мыналарша,

	Қосылып бір-біріне, ылықпаған.



	Мыналар құбылғанда жан ышқынды:

	Жыланның құйрығы қақ айырылғанда,

	Сорлы жан табандарын қабыстырды.



	Жамбасы, сирақтары жыбыр қағып,

	Буылтық, бұлтықтардан арылды да,

	Діңгектен аумай қалды жұмырланып.



	Жыланның айырының бір бөлегі

	Жұмсарып, адамға тән тәрізденсе,

	Анау тұс бұжырлана түрленеді.



	Қыларға қалмағандай амалдары,

	Қолтыққа жиырылды адам қолы,

	Ұзарды мақұлықтың табандары.



	Арттағы екі сирақ жұмарланып,

	Ұятты мүшесіне айналды да,

	Қонжиды қосақтала нығарланып.



	Түтінге екеуі де жұтылды анық;

	Бояуы сан құбылды терісінің,

	Түктеніп, бір тұсында тықырланып.



	Біреуі көтерілді, бірі құлап,

	Уыты сөнбесе де арсыз көздің,

	Өзгерді сұмпайының сұры бірақ.



	Тұрғанның беті ұзарды самайына,

	Самайдан орын таппай бұлтиғандар

	Ығысты қос құлақтың маңайына.



	Жылжымай қалған тері түйнектеле

	Түйілген тұстан танау таңқиғанда,

	Көнтиді еріндер де бүйректеле.



	Шаң-тозаң танауына үйірілді;

	Шұнтиған құлақтары көзге ілікпей,

	Ұлудың мүйізінше жиырылды.



	Сумаң тіл бүтін еді, ашаланды;

	Серейе созылғанда әлгі пәле,

	Көзге ұрған көк түтін де тасаланды.



	Жылжыды жылан-сұлба жылысқалы,

	Ысылдап, ұзай берді құм-қолатқа;

	Ал мынау ұмтылады жұлысқалы.



	Жаңадан жаратылған жонын бұрып,

	Сөйледі серігіне: «Маған ұқсай,

	Буозо жорғаласын жолын жырып».



	Көрдім мен жаратылыс өзгергенін

	Жетінші ор ішінде осылайша;

	Қаламым бұрды ма әлде сөздер легін?..



	Сол мезет адасқан рух сүлдерлері

	Бұлдырай көз алдымда көлбеңдеді;

	Әлгі екеу жасырынып үлгермеді.



	Аңдалды ақсақ Пуччо арғы жақтан;

	Сол ғана аман қапты әлгі үшеуден, –

	Күні-түн қатер күтіп, жарды баққан.



	Мына рух – Гавилланы зар жылатқан.



	ЖИЫРМА АЛТЫНШЫ ЖЫР



	Масаттан, Фьоренца, үлесіңе!

	Жерде де, теңізде де қанатың жай,

	Жаулапсың Тамұқты да, күл есіре!



	Сондағы ұры-қары тобырына,

	Масқара-ай, қосылыпты бес жерлесім,

	Мұны да қос «даңқыңның» шоғырына.



	Шын болса түсіңе еніп, еліккенің,

	Сезерсің таяу күнде, басқалардай,

	Күні-түн Прато да не күткенін;



	Сондықтан жетсін сол күн, алыстамай,

	Болары анық екен, болса екен,

	Жыл сайын жанымды езіп, жаныштамай.



	Өзіміз төмендеген текшеменен

	Серігім көтерілді жоғарыға,

	Ілесе оған мен де, өкшелегем.



	Өрледік сосын сиыр соқпақпенен

	Құлама құзды қуа; қол-аяқ – зіл,

	Жүре алмай, деміл-деміл тоқтап келем.



	Қиналған сол кезде де біздің кеуде;

	Көргенім еске түссе, есім қалмай,

	Ұмтылам ойларымды тізгіндеуге.



	Аңсаймын ақылымның адаспауын;

	Тілеймін нұрлы жұлдыз тартқан сыйға

	Жат ойдың тозаңы да жанаспауын.



	Шоқыда тыныстаған шаруа да, –

	Сәл ғана демалуға көз ілгенде

	Жаһанды нұрландырған Ару-ана;



	Мезгілде маса ғана жүзіп жүрген, –

	Көрмей ме зауза толы ен алқапты,

	Көрмей ме жүзімді көз сүзілдірген.



	Көргенім – соған ұқсас, отқа тұнған

	Қат еді сегізінші; қақ жарылды

	Үңгірдің қақпалары отта тұрған.



	Күліктер аспанға ала қашқанындай

	Күймемен Илияны; аюларға

	Есесін қайтартқан жан сасқанындай,



	Көргенде от жалынын жалаңдаған,

	Бұлтқа ұқсай төбесінде алаулаған,

	Жанына үрей тұна ол, алаңдаған.



	Дәл солай жалаңдайды жалын – жылым,

	Бұл орда қамалыпты зымияндар

	Ешкімге сездірмеген зәлімдігін.



	Үңілгем өтпей жатып өткелден де;

	Әлдебір кертеш тасқа сүйенбесем,

	Құлауым мүмкін еді жөппелдемде.



	Аңғарып тұрғанымды құмарланып,

	Серігім айтты: «Мұнда жоғалады

	Рухтар өз өртімен мұнарланып».



	«Енді, ұстаз, шәк қалмады сенімімде, –

	Дедім мен, – Кәміл ұқтым жалын жайын.

	Мазалауда мынау ой мені мүлде:



	Анау от – кім, алыстан қылаңдаған,

	Өртіндей Полиник пен бауырының

	Жарыла, алау тілі бұлаңдаған?»



	Айтты ұстаз: «Мына жалын ортасында

	Жұп жазбас Диомед пен Улисс жатыр,

	Жұптаса арқалауда сор тасын да;



	Осы отта өз күнәсін анықтаған

	Қаланы күйреткізген алдамшы ат та;

	Сол елден шыққан еді-ау даңқты адам;



	Дейдамия Тамұқтың босағасын

	Күзеткені үшін де Ахилді іздеп,

	Палладийге бола да от тосады «асын».



	Мен айттым: «Тоқтар ма екен мына жалын,

	Ұстазым, жөн сұрашы, өтінемін,

	Жүз мәрте жалынамын, сұранамын.



	Жылжи кеп өзге оттардың арасымен

	Мүйізді от бір шамада бізге жетсе,

	Үрейден үзілермін, қарашы, мен».



	Ол айтты: «Бір сәтке бас аптығыңды;

	Әзірмін тілегіңді қабылдауға;

	Алайда сабыр сақта, бақ тіліңді.



	Олардан білейін мен; ауаныңды

	Аңдадым; бәлкім олар сен сұрасаң,

	Қайтарар, грекке ұқсай, тауаныңды».



	От тілі жар астында жалаңдаған

	Мезетте тілдесудің сәті келген;

	Естуге ұстаз сөзін алаңдағам:



	«О, жалын, айыр тілі жалаңдаған!

	Сендерді дәріптедім өмір бойы,

	Сендерге жырларымды сан арнағам!



	Сендерге өр жырымды талай өрдім!

	Тоқтаңдар! Сауалыма жауап қайыр:

	Біреуің қайда адасып, қалай өлдің?»



	От тілі созалаңдай шұбатылды,

	Шайқалды мүйіздері; кейде осылай

	Шөлдегі желден алау бұғатын-ды.



	От тілі олай-былай шалықтады,

	Айтқысы келетіндей әлденені;

	Бір кезде үн шығара анықтады:



	«Цирцея ұзатпастан Гаэтадан,

	Жыл бойы мені ұстады; кейін

	Эней Ол жерді дәрібіне сай атаған.



	Болған-ды абзал әке шапағаты,

	Перзент те мейірімді қандыратын,

	Болған-ды Пенелопа махаббаты,



	Ешкімнің қайрылмадым тілегіне;

	Шарқ ұрдым шарласам деп шартарапты,

	Сол арман билік етті жүрегіме.



	Теңіздің айдыны еді – еліккенім;

	Жасақтап шағын кеме, жолға шықтым,

	Ілесті талай жылғы серіктерім.



	Көрдім мен Моррокконы, қос жағаны,

	Сард елін, Испания, аралдарды,

	Көрдік біз дұшпан елді, дос қаланы.



	Ерлерге айналғанбыз белгілі, ерен

	Бұғазға қияндағы енген кезде,

	Геркулес шекарасын белгілеген.



	Өткенде жол нұсқайтын сол бағаннан,

	Оң жақта Севилья қала берген,

	Сетта да сәл ертерек солда қалған.



	«Бауырлар, – дедім, – шықтық күнбатыстан,

	Бірге өттік қиын-қыстау, қысталаңды;

	Көңілде ой тұр сезіммен үн қатысқан:



	Аз ғұмыр тиесілі бұл өмірде

	Тануға талпынайық тылсымдарды,

	Күнге ере, жол салайық тұл өңірге!



	Есте тұт, – біз кімдерден нәр алғанбыз,

	Біз бе едік қарын қамын күйттеп өскен,

	Ерлік пен білім үшін жаралғанбыз».



	Сөзімнің сездім намыс қайрағанын,

	Достарым жігерлене өршеленді,

	Өзім де қайратымды байламадым.



	Екпіні кеменің де ағытылды;

	Шығысқа арқа тоса арындадық,

	Әрдайым солға ұстадым бағытымды.



	Түн түсе, бөгде аспанның шырақтарын

	Көрдім мен; шалқар теңіз тасалапты

	Бізге тән жұлдыздардың тұрақтарын.



	Бес рет айдың атты ақ таңдары,

	Сонша рет сөнді аспанның шамшырағы,

	Біз ерлік жорығына аттанғалы.



	Көз салсам, зәңгір таумен тұмшалыпты

	Алдымыз; өзімнің бұл ғұмырымда

	Алыпты көрмеп едім мұншалықты.



	Дыр-думан кемедегі зарға алмасты:

	Құйғытқан аладауыл қақпақылдап,

	Жан біткен кемедегі тарбаңдасты.



	Үш рет ілді иірім құйрығына;

	Төртінші ретте кеме аунап түсіп,

	Жүгінді Әлдекімнің бұйрығына.



	Мәз болды теңіз Көктің сыйлығына».



	ЖИЫРМА ЖЕТІНШІ ЖЫР



	Түп-түзу сәуле шаша жанып тұрды

	Сөнген от бір кездері; босатқан соң

	Ұлы ақын, түнек ішін жарық қылды.



	Ілесе қылаң етті басқа бір жан,

	Үңгірді күңгірлете гуілімен;

	Көрді оны жанарымыз тасқа бұрған.



	Ұқсады ол Сицилия азбанына

	Өкірген шеберінің ауызымен;

	Құлаған еді ол өзі қазғанына.



	Өкірді күнәсіне қамығардай,

	Бар-жоғы құйылған мыс болғанымен,

	Көрінді байғұстарға жаны бардай.



	Жалыннан жол таба алмай қыспақтала,

	Бейбақтың айтқан сөзі жетеді екен

	Құлаққа, өкіргенге ұқсап қана.



	Бір сәтте өкіргендер тыншыған-ды;

	Жалынды дірілдете жаланған тіл

	Бізге арнап сөз айтқалы үн шығарды:



	«Сөзімді санамаңдар бекер ермек;

	Ломбардия тілінде сөйлеп ең сен,

	Айтқан ең: «Құмар қанды, кете бер!» – деп.



	Тілегім кештеу шығар, бәлкім, менің,

	Біз азап шеккен тұсқа сәл кідірші,

	Қарашы, сезіле ме жалқын демім!



	Латиндік аяулы өлке артта қалып,

	Жеттің ғой түнек шөккен тұңғиыққа,

	Күнәһар мұнда азабын тартпағы анық.



	Аман ба Романья? – елім еді,

	Урбино мен жотаны сусындатқан

	Тибрді аңсап, көңілім елігеді».



	Тұр едім көңілімді жауап кернеп,

	Жолбасшым шынтағымнан түртіп, айтты:

	«Латиндік сұлбаларға жауап бер», – деп.



	Жөн болмас еді әлгіні зарықтырған;

	Сөйледім, жауабымды дереу жұптап:

	«Ей, әруақ, көзін түнек қарықтырған!



	Романьяң тыншып па еді тыныш күнде,

	Соғыссыз күні өтіп пе тирандардың;

	Дегенмен осы сәтте тыныш мүлде.



	Равенна – бәз қалпында, баяғыдай:

	Бүркіті Поленаның сонда орнықты,

	Қанатын Червьяға жаяды ұдай.



	Қорғанған берілместен қамалың да

	Француз қабірінен көз аша алмай,

	Жаншылды жасылдардың табанында.



	Верруккьо төбет пен күшігіне

	Алданды Монтанья; енді бүгін

	Бәрін де шайнауда олар тісіне іле.



	Аймағын Ламоне мен Сантерноның

	Билеуде ақ арыстан, ауыстырып

	Алты айда достары мен салт-өрнегін.



	Ал Савьо құйылатын өңірдегі

	Тіршілік – жазық пен тау арасында,

	Бірде құл, бірде азат – өмірлері.



	Ал өзің кімсің, айтшы мәнді дерек;

	Жықпашы сен де менің меселімді, –

	Жүрейін сен туралы әңгімелеп».



	От-сұлба ыңыранды алғашқыда,

	Шайқалтпай тұрды бір сәт үшкіл тілін,

	Сөз шықты сосын, үнді жалғастыра:



	«Егер мен білсем менің сөздерімді

	Жарықты қайта көрер жан тыңдарын,

	Дірілдей алмас едім өз демімді.



	Жарыққа оралмаймыз бірақта біз;

	Несіне жалтарайын жауап сөзден,

	Ұяттан қорықпаймыз, жырақтамыз.



	Семсерді кордильер белдігіне

	Алмастым, сендім рахат көреріме;

	Үмітім ақталмады енді, міне.



	Күнәға батырды ғой дінбасымыз

	(Жақсылық бұйырмағыр!) мен байғұсты;

	Бұл қалай болды, – екеулей тыңдасыңыз.



	Анашым тартулаған түр, түс, бетті

	Арқалап жүргенімде, әуелгіде

	Болған ем арыстан емес, түлкі іспетті.



	Жетілдім қулық-сұмдық шиырында,

	Игердім аярлықтың алуан түрін,

	Шолғанмын зәлімдіктің қиырын да.



	Түсіндім өз жолымның жаңсақтығын;

	Мұндайда ақылды адам ойға түсіп,

	Күйттеуді көздейді екен жан сақтығын.



	Бас тарттым бәрінен де еліккеннің;

	Жығылдым мінәжатқа жан-тәніммен, –

	Сормаңдай! – кейін неге желіккенмін?!.



	Фарисей қауымының «кемел ері»

	Латеран өңіріне шапқындады,

	Сарацин, иудейді елемеді;



	Соғысты христиан бауырымен,

	Дәл солар Акраны қолдан беріп,

	Сатқандай мұсылманға тәуірін ең.



	Бас тартып киеліден, мансаптан да,

	Белбау мен лауазымын маған артты,

	Мәз едім кезіккендей аңсатқанға.



	Алдырған Сильвестрді Сиррат таудан

	Алапес Константин сияқтана,

	Алдырды бұл да мені бұйрат, баудан.



	Аптығын басу еді ойлағаным;

	Ұйыдым, айтқандары – ұйық еді,

	Мәніне мәйін сөздің бойламадым.



	«Сескенбе, – деп жалғады сөзін мәйін, –

	Күнәға ұрынбасың айдан-анық,

	Келістір Пенестриноның өзің жайын.



	Жұмаққа өзім саған із ашамын;

	Текке ұстап жүр дейсің бе екі кілтті,

	Батылдық ете алмаған ізашарым».



	Сөзінен сезілмеді күмән бардай,

	Мен айттым, ойлануды ойға алмастан:

	«Шынымен, жуыла ма күнәм қалмай?



	Сөздері уәдеңнің – бал таматын;

	Уәдең ісіңнен де бекем болса,

	Киелі тақта асады салтанатың».



	Жан-дәрмен Франциск киліккенде,

	Жол жапты қара сайтан көлденеңдей:

	«Жолама бұған, енді билік менде.



	Төмендер сәті жетті құлдарыма;

	Әу бастан зәлімдікке баулығанмын,

	Көнеді оңды-солды бұрғаныма;



	Кешірім күнәсізге керек пе еді,

	Күнәдан бой тартпаған өкіне ме? –

	Жаңсақ жол – бұл пікірдің деректері».



	Білсең ғой, қалай-қалай дірдектедім,

	Ол маған шап еткенде сұрақ қоя:

	«Логик екенімді білмеп пе едің?»



	Миносқа алып барды төтелете;

	Арқасын құйрығымен сегіз орап,

	Ол мені соғып өтті шөкелете.



	«Жөн көрем мұны оттың қармағанын!» –

	Деді ол; содан бері осы жерде

	Ішінде от-құндақтың зар қағамын».



	Аяқтап әңгімесін алау-баған,

	Жылыстап ұзай берді, зар еңірей;

	Құндақ зарлап барады алаулаған...



	Өрлей кеп жота бойлай, көтеріле,

	Күмбезді ор шетіне тірелдік біз;

	Ізінен жүретіннің от өріле



	Осы ор бұйырыпты өтеміне.



	ЖИЫРМА СЕГІЗІНШІ ЖЫР



	Жазса да қара сөзбен қармай мұны,

	Жеріне жеткізе айтар жан болар ма

	Біз көрген қасірет пен зар, қайғыны?



	Жисаң да білгеніңді азды-көптеп,

	Соншама сұмдықтарды сыйғызуға

	Ауқымы ой мен сөздің аздық етпек.



	Жиылсын, мейлі, барлық қырылғандар:

	Зар шеккен Пульяның аймағында

	Қан-қасап зобалаңға ұрынғандар;



	Троялық жойғандар; қырғынында

	Өлгендер; жүзік – салық төлегендер; –

	Ливийдің жазылғандай шындығында;



	Шайқасып, ақырында бас ұрғандар

	Руберт Гвискардың жасағына;

	Ақсөңке сүйек болып шашылғандар



	Чеперано маңында; соққы алғандар

	Пулья сатқынынан; Алар сұмға

	Тальякоццо түбінде тоқталғандар



	Жиылып, айтылса да шындықтары,

	Солардан жүз есе асып түсері хақ

	Тоғызыншы үңгірдің сұмдықтары.



	Түбі жоқ шелегің де қотарылмас

	Анау бір бейшараның денесіндей,

	Аузынан артқа дейін қопарылмас.



	Соғады ішек-қарын шап маңайын,

	Дорбада домалайды сорлы жүрек,

	Нәжіспен бірге көріп бақ-талайын.



	Іліктім байғұстың көз қиығына;

	Қан жуған көкірегін айқара ашып,

	Үн қатты: «Көз сал менің сиығыма!



	Көзің сал Мұхамедке өңі қашқан!

	Ыңырси Әли өтіп барады, әне,

	Нені ұқтың қақ айырылған өлі бастан?



	Тірлікте жұрт безініп, аластаған

	Бүлікшіл, лаңкестің бәрі – осында;

	Мұнда да бұларға ешкім жанаспаған.



	Қандыкөз анау сайтан ұстараның

	Жүзінде ойнатады бәрімізді,

	Жазымдап, тосады жол қысталаңын.



	Шерлі жол тартылады арамызда;

	Айналып оған қайта оралғанша,

	Жазылып үлгереді жарамыз да.



	Сен кімсің өр үстінен сұстанатын?

	Несіне күмілжідің? Шошытты ма

	Шыңырау күнәһарлар ұсталатын?»



	Жолбасшым жауап қатты: «Тірі адам – ол,

	Түсірген жер астына – күнәсі емес;

	Көруді аяулысын сұраған ол.



	Әруақ – мен, жазды жазмыш маңдайыма

	Тамұқтан оны бастап өткізуді;

	Шындық сол, татыды ма таңдайыңа?»



	Қайырылды жүз шақты әруақ төңіректеп,

	Қалшиған күйі маған қадалады,

	Азабын ұмытқандай көңілі ептеп.



	«Жарыққа қайта шықсаң, біл, ендеше:

	«Азықты мол қамда!» – де Дольчиноға,

	Қасымнан табылуды тіленбесе.



	Аштыққа қарлы ызғырық араласып,

	Новара дүлейлерін қолдамаса,

	Жауынан жеңілмейді жағаласып».



	Мұхамед осыны айтып, аяңдады,

	Аяғын асықпай-ақ басуынан

	Сезілді соқпағына таянғаны.



	Бір бейбақ келе жатты мұрыны жоқ,

	Жұтқыншақ қақыраған, сыңар құлақ,

	Маңдайда қас-қабақтың ырымы жоқ.



	Міңгірлей сөйлеп, бізге жақындады;

	Былықты бірдеңелер көмейінде,

	Шошытты қып-қызыл қан атылғаны.



	Сөйледі ол: «Күнәсіз жан, түсінгейсің;

	Сырт кейпің алдамаса, латиндердің

	Тобынан бұрын көрген кісімдейсің.



	Пьер да Медичина жадыңда ма?

	Есте ме Верчеллиден Маркабоға

	Созылған алқаптағы шағын қала?



	Сәлем айт Фанодағы шораларға,

	Мынаны айт Анджолелло, Гвидоға:

	Шатаспақ адам, аяр жол аларда;



	Шарқ ұрып, сая таппай кемеден де,

	Каттолика маңында өлмек олар,

	Сұм тиран анттан таяр жеме-жемде.



	Кипр мен Майорканың аралығын

	Қан қылар гректер мен қарақшылар,

	Көрмеген Нептун мұндай қаралы күн.



	Шақырар ол екеуін қитар зәлім;

	Ол қитар иеленген жер аумағы

	Көршімнің тояттатпас күй-талғамын.



	Тұзаққа түсіреді алдап-арбап;

	Түбінде Фокараның қажет болмай

	Қалады ант пен дұға, алданар бақ».



	Мен айттым: «Тірілерге хабарлармын

	Сен жайлы; айтшы бірақ, иесі кім

	Осынша зақымданған жанарлардың?»



	Жағына таяп қолын көршісінің,

	Ауызын ырғай тұрып, бажылдады:

	«Міне ол; мылқау енді, көрші сынын.



	Қуғында жүріп, ақыл қосқан еді Цезарьға:

	«Жау-жарағың сай боп тұрса,

	Уақыттың сәттілігін тоспа» – деді».



	О, қалай көзге міскін көрінеді

	Курион, ділмәр тілі шұнтиған соң;

	Кезінде сөзден өрнек өріп еді!



	Көрінді тағы біреу қиқаланған,

	Түнекті молақ қолмен түрткілейді,

	Әлпеті қанды іріңмен ұйпаланған.



	Даурықты ол: «Есіңе алшы Москаны да;

	Сол айтқан: «Біткен істің міні жоқ» – деп.

	Сол еді шоқ тастаған достарына».



	«Қан жұтсын қандастарың!» – деп үстедім.

	Зарына зар жамала теңселді ол,

	Ойына оралтқандай пері істерін.



	Көз салдым сұлбалардың алаңына,

	Көргенім – ойға сыймас ойран-ботқа,

	Әйтпесе ілмес едім қаламыма.



	Еренім – ар-ұятым бұйырды нық

	Беренін ақиқаттың жамылуға,

	Жүрмеуге жалған жолды шиыр қылып.



	Көргенім қазіргідей жадымда әлі –

	Бассыз тән рух тобырын шыр айнала,

	Шырқырай шыбын жаны, адымдады.



	Кесілген басын ұстап тұлымынан

	Шырақша көтереді бізге қарап,

	Шерлі зар шығады ауыз жұлымынан.



	Өзіне өзі жарық қаратқанда,

	Қосарлас жаннан қалды біреу ғана;

	Не сыр бар? – мәлім жалғыз Жаратқанға.



	Көпірдің биігіне жете беріп,

	Кідірді, бас ұстаған қолын соза,

	Өз сөзін айту үшін жекеленіп.



	Сөз мынау: «Көз сал біздің қияметке,

	Өлілер арасында өлмеген жан!

	Ащы зар әлі алдыңда, қия бетте.



	Дәме етсең мен туралы мәліметтен,

	Біліп қой: мен – Бертрам де Борнмын,

	Мен едім Иоанн корольді зәлім еткен.



	Мен айтсам, әкесі мен ұл ұрысқан;

	Менен кем Ахитофел, – сөзіне еріп,

	Давид пен Авессалом қырылысқан.



	Туыстың аяр тілге тұтылғанын

	Қош көрдім, сол үшін де шабылды бас;

	Жеткен жер – шыңырауға жұтылғаным;



	Зауалдан мен де, міне, құтылмадым».



	ЖИЫРМА ТОҒЫЗЫНШЫ ЖЫР



	Сиқынан бұл тобыр мен қасіреттің

	Жанарым жиренгені соншалықты,

	Келген-ді көз жасыммен басыр еткім.



	«Жанарың тұңғиыққа неге оқталды? –

	Вергилий сұраққа алды, – Не іздедің?

	Бұл ордан көз алмастай не боп қалды?



	Кідірмей, түсуші едің жолға шапшаң;

	Ой салған қисабы ма сұлбалардың? –

	Жиырма екі миль болады, жолға шақсаң.



	Аңдасаң, бет бұрыпты Ай төмендеуге;

	Әлі алда басқалар бар сені күткен,

	Уақыт жоқ, елеңдеуге, көлеңдеуге».



	Мен айттым: «Білген болсаң егерде сен

	Көңілім не көруді қалайтынын,

	Өзің де меселімді шегермес ең».



	Осылай жауап бердім сұрағына;

	Алда – ұстаз, соңында мен, бет түзедік

	Келесі сұлбалардың тұрағына.



	Сөйледім: «Мен көз салған ор қасында

	Менің бір туысқаным жүрсе керек,

	Күнәсі татитын зіл қорғасынға».



	Жолбасшым айтты: «Ойлама туыс қамын;

	Көрмесең соны – саған зиян болмас,

	Сен ойланар жәйт емес – туысқаның.



	Көпірде тұрып көргем аһ ұрғанын,

	Ол саған сұқ саусағын безеген-ді,

	Естігем «Джери» деп те шақырғанын.



	Сол сәтте сенің ойың басқада еді,

	Готфордың билеушісін назарға алып

	Тұрғансың; ал ол кейін басқан еді».



	Мен айттым: «Өлген еді ол қанішерден,

	Ол үшін кек алмады ағайыны,

	Сол үшін айықпай жүр әлі шерден.



	Сыры сол оның наразылығының;

	Маған да жанаспады соған бола;

	Аяймын, зарын тартты ол қылығының».



	Өрледік, аяқ асты – қырдың ұшы;

	Келесі ор үстінен сәуле түссе,

	Көрінер еді бізге құрдым іші.



	Мехнат Саңылауы аяқталмақ,

	Осы тұс – ор, үңгірдің шеті-шегі;

	Біз тұрмыз биігінде аяқ қармап.



	Қадалды шерлі дауыс, қарғыс, қайғы

	Ұшталған қасіретпен жебелерше;

	Бітедім құлағымды, – ар қыстайды.



	Зарынан аман қалар әрең жаның,

	Жиылса барлық ауруханалары

	Вальдикья, Сардиния, Маремманың.



	Мұнда да тірлік демі тарылғандай:

	Төменде – зарлаған үн, сасық иіс,

	Жаралар іріңі аға жарылғандай.



	Сілемнің сол жақ бетін бағытқа ала,

	Жеттік біз дуалдардың соңғысына,

	Көрінді ор түбі де анықтала.



	Бұл орын – Құдіреттің әділ ұлы

	Әділет тезге алатын терең екен

	Алдамшы, құбылтуға кәнігіні.



	Үстіне қаһарлы азап шүйілгендей

	Ажалмен арпалысқан Эгинаның,

	Індеттен тау-тау мәйіт үйілгендей;



	Адамнан, мақұлықтан қара қалмай,

	Обадан опат болып, жаңа әлеумет

	Қайтадан құмырсқадан тарағандай;



	Жыршылар сол нәубетті жырлағандай, –

	Мұнда да көрлақатты күңіренте,

	Сұлбалар құжынауда тырбалаңдай.



	Бірі – іштен, бірі – иықтан бүре қысып,

	Аунаған шаң үстінде шатқаяқтай,

	Жан тітер сұлбалардан сүреңі – ісік.



	Келеміз үндеместен, адымдасып;

	Тереңнен тепсінгенде шерлі гуіл,

	Жүрегің шымырлайды, жаның жасып.



	Қос сұлба отыр, жон тіреп бір-біріне, –

	Аумайды қос табадан оттан түспес,

	Жабысқан қабыршақ пен кір кіріге.



	Атшы да дәл бұларша қапылмайтын,

	Білгенде қожасына кешіккенін,

	Яки түн түсе атын тақымдайтын.



	Мына екеу тырмалайды тырнағымен

	Өзді-өзін, баспақ болып қышымасын;

	Ырғалар қасынған қол ырғағымен.



	Қарау да қиын еді сабыр сақтап:

	Түсуде терілері түтеленіп,

	Балықты тазартқандай қабыршақтап.



	Жолбасшым шыдамады: «О, байғұсым,

	Өз тәнін таскенеше түтелеген!

	Сен бізге бағыт сілте, нобайды ұсын.



	Латиндік әлдебіреу бар ма мұнда?

	Соны айтшы, өз тырнағы өзін жүндеп,

	Қалған жан қасіреттің қармағында!»



	Өксіді ол: «Көрініп тұр көздеріңе

	Қазір де қос латиннің зарлы жайы.

	Әйтсе де, сөзді бұршы өздеріңе?»



	Көсемім айтты: «Менің қасымдағы – Тірі жан;

	Хақ Жаратқан қолдаған соң,

	Мәлім ғой Тамұққа жол ашылмағы».



	Сындырып екеуара тіреуішті,

	Әлгі екеу жәутеңдеді; көз қадады

	Барша рух алба-жұлба реуішті.



	Ұстазым нұрлы көзін бұрып маған,

	Тіл қатты: «Қалауыңды айт мыналарға».

	Сұрадым, берілген соң ырық маған:



	«Өлмеуін қаласаңдар есімдерің

	Өздерің өмір сүрген дүниеде,

	Елге жай білгеніңді, есілдерім!



	«Кімсіңдер, қай ел – ойға жиі алғаның?

	Айта бер, жиренішті қылығыңа

	Орайсыз енді менен ұялғаның».



	«Ареццо тумасымын, орға жықты

	Альберо Сьенада, – деді ол, – күнәм

	Күнә емес жамылардай сор – қабықты.



	Шынында, оған бір рет қылжақтағам:

	«Ауада ұша білем», – дегенді айтып;

	Сор болып жабысты сол қылжақ маған.



	Ақымақ бала: «Көкке ұшыр!» – деді,

	Шықпады одан Дедал; шіркеуде әкей

	Бұйырды мені отқа пісіргелі.



	Алхимик болған едім тіршілікте,

	Оныншы орға салды Минос мені;

	Айналдым сыдырылған сүр шілікке».



	Тіл қаттым ақыныма: «Сьеналық

	Қауымнан алаяқтық артылған ба?

	Француздың өзі бас иері анық».



	Сөз қосты тағы бірі қышыманың:

	«Шаш та төк Стрикканы ұмытпағын,

	Шендесер рәсуадан тұсына кім?!



	Никколо ше, – сүйетін қалампырды,

	Көл-көсір өнім алып бақшасынан,

	Ең алғаш гүл жайнатқан жалаң қырды.



	Қауым бар сол шаруадан ақы үлескен,

	Үй-жайын сатып Качча Ашанолық,

	Адасқан Аббальято ақыл-естен.



	Біле жүр сен де мені, саған еріп

	Күлкі еткен Сьеналық пенделерді;

	Қарап ал, қасіретіме баға беріп.



	Мен болам Капоккьо; егер бүгін

	Құбылту металдарды керек болса,

	Көрер ең алхимиктің сен ерлігін,



	Құйтырқы қулықтарға шеберлігін».



	ОТЫЗЫНШЫ ЖЫР



	Бағзыда Юнонаны ыза буып,

	Кектенген Фива еліне Семела үшін,

	Тым ауыр тиді оларға ызалы уыт, –



	Ақылы Афаманттың тұманданып,

	Ұмтылған ұлдары мен патшайымға

	Бой ұра ессіздікке, күмәнданып:



	«Бөгет пе таутаны мен алан маған?!

	Аулаймын, топырлатам тор ішіне!» –

	Шүйліге жыртқыш құстай, жалаңдаған.



	Тап беріп, Леархты жұлды иықтан,

	Тасқа ұрып, пәршектеді; екінші ұлға

	Анасы жай тапқызды тұңғиықтан.



	Өткен соң бастан дәурен, Фортуна да

	Жалт берген Троядан; қалып еді

	Елі мен әміршісін қарпу ғана.



	Гекуба көзбен көріп тордан қанын,

	Ұққанда Полисена көз жұмғанын,

	Мәйіті Полидордың қорланғанын,



	Теңіздің толқын соққан жағасында

	Төбетше ұлыған-ды көкке қарап,

	Қанды азап ойран салып санасында.



	Долырған Троя мен Фивадан да

	Сұмдығы басым түсер мынау ордың,

	Айуанша адам жанын қинағанда.



	Алдымда екі қаңқа алақтайды,

	Жалаңаш, сұры – сұп-сұр; сойдақ тісті

	Қабанша тістеп, қыршып, жалақтайды.



	Біреуі Капоккьоға қадап тісін,

	Сүйреді; анау байғұс үшкір тасты

	Сүре кеп, ойбайлады, қанатты ішін.



	«Бұл – Джанни Скикки, – деп безектеді

	Бейшара ареццолық, – Малғұн неме

	Жаралған дерсің жұртты мезі еткелі!»



	«Көп азап шеккендейсің мына лаңнан!

	Ол мұнда тұрған кезде жөнін айтшы,

	Кім өзі?» – деп сұрадым құлағаннан.



	Ол айтты: «Мынау – Мирра әруағы,

	Азғын қыз әкесінің төсегінен

	Іздеген нәпсі басар «шаруаны».



	Әкесін күнәлі етті «түнгі бүлік»,

	Құбылтып өз бейнесін, қызы алдады,

	Зыр қаққан ана әруақтай мың құбылып.



	Алуға ойы кетіп «құтты айғырды»,

	Енді де бейнесіне Буозоның,

	Бұл әруақ өсиетті «сыптай» қылды».



	Жылысты екі елес те екіленген;

	Жанарым байыз тауып, көз қададым

	Басқа да байғұстарға шетінен мен.



	Шығардай кеспек әнебіреуінен,

	Шабынан төмендете шауып түсіп,

	Айырса тәнді аяқ – тіреуінен.



	Тән нәрін шемен сорып, тауысыпты;

	Мойыннан төменгі тұс тұтасымен

	Ісініп, қушық басқа ауысыпты.



	Сырқаттай ыстық сіңген сүйегіне

	Қаталап, ерін соза емінгенде,

	Жетердей астыңғысы иегіне.



	«Пенделер, сап-сау күйі күйбеңдескен! –

	Деді әлгі, – Қасіретті ор ішінде

	Мен жаққа көз салыңдар именбестен!



	Көріңдер түскенді азап қамшысына!

	Сусынды таңдап ішкен Адамо едім,

	Зар болдым қара судың тамшысына!



	Әрдайым Казентино бұлақтары

	Бастауын таудан алып, Арноға ағып

	Жататын; сылдырын-ай құлақтағы!



	Жылтылдай көз алдымда, бұлаңдайды;

	Әр қашса әлпетімнен, оны жұтқан –

	Шөліркеуден туған дерт, жылан-қайғы!



	Тірлікте күнә жасап құныққан ем;

	Міне, енді қулығымның өтеуіне

	Жатырмын от жалаған құдықта мен.



	Ол жақта, Роменада, құбылтқанмын

	Құйманы Шоқындырғыш бейнеленген;

	Жазасын тарттым отта құбылтқанның.



	Көрсем ғой суға сусап бұралғанын

	Гвидо, Алессандро, інісінің,

	Бәрін де қияр едім Бранданың!



	Біреуі кеп жеткен-ау әлгілердің,

	Мыналар неге сонша елеуреді?

	Амал не, енді бізге әл, жігер мұң!..



	Болсам ғой осыншалық ісінбеген,

	Жүз жылда бір қарыстан аттасам да,

	Ұмтылып бағар ем бар күшімменен.



	Табар ем оны ірінді арасынан,

	Айналма – он бір, көлденең – жарты мильден

	Келсе де, қалмас едім қарасынан.



	Олар да иеленсін шошқа реңін;

	Солардың ақылымен, флоринге

	Қоспаны үш караттан қосқан едім».



	«Мыналар кім, – дедім, – ыс шылап жатқан,

	Сары аязда үсіген сулы қолдай,

	Оң жақта сұлқ түсе, сұлап жатқан?»



	Ол айтты: «Көргенімде мына реңді

	Тамұқта, жағына жақ жабысқан-ды;

	Осылай қала берер бұлар енді.



	Мына әйел – Иосифке жала жапқан,

	Ал анау – троялық суайт Синон;

	Жетті ме қолаңсасы ана жақтан?»



	Көршісі дем шығара ырсылдаған

	Бекзатты қасиеттеп тұрмастан-ақ,

	Бір қойды қарын тұстан тырсылдаған.



	Нән қарын дауылпазша дүмпілдеді;

	Шебер де шапалақпен тартып өтті,

	Кекті жан тартынуы мүмкін бе еді?



	Сөйледі ызалана: «Қарап тұрғын,

	Зіл денем қозғалуға келмесе де,

	Қолыммен соққылауға жарап тұрмын».



	«Жалған ақша жасауға жылпыңдаған

	Қолдарың, – деді анау да тайынбастан, –

	Осылай отта неге жұлқынбаған?!»



	Сөйледі тыңқи қарын: «Жаны бардай

	Сөзіңнің, өзің айтқан сөзден гөрі

	Троя ұлдарының жанын арбай».



	Грек айтты: «Алдамшы, тайтаңдама!

	Мен – бір рет, ал сен талай алдағансың,

	Саған сай келсе, келер сайтан ғана!»



	«Антбұзар, ұмытпақсың атты қалай?! –

	Дегенді айтты тыңқи, – Масқаралан!

	Ел аяр көрген емес тап мынадай!»



	«Жазалан, – деді Синон, – тасқын басып,

	Ірінді су астында аңқаң кепсін!

	Шермисін қарның оттың астында ашық!»



	Сөйледі жылпос шебер: «Есе беріп

	Қоймассың суайттықтан ешкімге де;

	Қиналам мен де, қарным еселеніп.



	Ал сенің миың күйіп, бүрісуде;

	Сәл ғана пейіл болса, ұмтылар ең

	Нарцистің айнасынан бір ішуге».



	Сөздерін зейін қоя тыңдап тұрғам,

	Жолбасшым айтты: «Осынша уақытты

	Мыналар үшін құрту – қымбат құрбан!»



	Ол солай ашулана тіл қатқанда,

	Қысыла ұялғаным соншалықты,

	Сезіндім соғылғандай зіл-батпанға.



	Ұйқыға бой ұрғанда қажып келіп,

	«Болмасты болдырғандай түс көрсем» – деп

	Аңсайтын адамдарша нәзіктеніп,



	Тіледім қолайсыздық шешілгенін;

	Күткен ем кешірер деп, күйімді ұғып,

	Сезбеппін әлдеқашан кешіргенін.



	«Кішкентай ұят шаймақ зор күнәні, –

	Деді ұстаз, – әлгі сөзге алаңдама;

	Сейілсін уайымның тор – тұманы.



	Біле жүр, ештеңе де өзгеріле

	Қалмайды қас-қағымда; әлгіндейлер

	Әлі де ілігеді көздеріңе.



	Олардың өздері кім, сөздері не?!»



	ОТЫЗ БІРІНШІ ЖЫР



	Әуелде уытты тіл шағып алып,

	Реңіме ұят ізін салып еді,

	Өзі енді нұр толтырды жаныма лық.



	Ахиллді әкесінен қалған сүңгі

	Жаралап, естуімше, өзі емдепті;

	Мені де сондай жағдай шалған-сынды.



	Қасірет шыңырауын арқаға ала,

	Жүрдік біз белдеуленген ен жазықпен;

	Үнсізбіз, ыссы ұрғандай аңқа қаба.



	Түн де емес, күндіз де емес мезгіл еді,

	Бұдырсыз бұлдыр түзде керней үні

	Ышқына, сай-сүйекті езгіледі.



	Зор еді үн қаһарлы көк кәрінен де,

	Елеңдей, күркір жаққа көзім салдым,

	Дәмегөй үміт туған әрі менде.



	Шайқаста мың-мыңдаған бозбаладан

	Айрылып, Ұлы Карл қайтқан жылы

	Орланд та мұнша, сірә, боздамаған!



	Кенеттен бұлдыр сәуле арасынан

	Мұнартты мұнаралар; «Ұстаз, бұл не?!» –

	Деп қалдым, көзім шыға шарасынан.



	Айтты ұстаз: «Көз салғаның қиянға – анық;

	Алайда көк мұнарға көз тіккеннің

	Қалуы да ықтимал жиі алданып.



	Жақындай түскен кезде бағамдарсың

	Алыстан көргеніңнің жаңсақтығын;

	Ал шира, еселей қос қадамға аршын».



	Содан соң мейірлене қолымды ұстап,

	Сөз қосты: «Кейін үрей қыспауы үшін,

	Берейін бұлардың жөн-жолын нұсқап.



	Көргенің – мұнара емес, дәулер легі

	Құдыққа белден бата, шегенделген;

	Болмаса солай, бұлар мәу дер нені?!»



	Мұнарын ауа алысқа асырғанда,

	Жанарға айқындала шалынбай ма

	Бұлыңғыр тұман көзден жасырған да;



	Дәл солай, адым сайын бұлғай маған

	Құйрығын, мұнарлы ауа ылдилады;

	Сейіліп алдамшы елес, ұлғайды алаң.



	Жан-жағын мұнаралар құрсаулаған

	Таудағы Монтереджоне сияқтана,

	Мұнда да дәу алыптар тұр саулаған.



	Аспанға атылардай ытырыла,

	Алыптар найқалуда нән діңдерше;

	Көктен Дий күркірейді құтырына.



	Біреуін үлгердім мен шырамытып:

	Қарынын іліп майлы мықынына,

	Қол ұшын жабыстырған, сірә, мытып...



	Табиғат талай жанды құтқарды анық

	Мынадай алапаттан; жатыр бұлар

	Марстың қоластында нық қармалып.



	Өкінбесе киттер мен пілдері үшін,

	Мұнда бір мәніс бардай ойланарлық,

	Әйтеуір бір межені білгені шын;



	Ол меже – ақыл күші біріккенде

	Сол кезде алып күшпен, онда ешқашан

	Жарытпас еді өмір сүріп пенде.



	Алыптың беті жалпақ, ұзын еді Римдегі

	Петр тәуәпжайындағы

	Бүршіктей; дәл сондай-тын ұзыны, ені.



	Бөліп тұр аяқтарын ор денеден,

	Сол жерден маңдайға қол созса, жетпес

	Үш фриз бір-біріне өрмелеген.



	Санасаң белбуардан бастап алып,

	Жамбасқа дейін отыз қарыс болар,

	Ар жағын қойған құдай тасқа малып.



	Қозғады дәу ауызын сараң ашып,

	«Rafel mai amech Izabi almi» – деген

	Сөз шықты ыза-кекпен араласып



	Кемелім айтты оған: «Тоңмойыным!

	Кернейлет сен одан да! Сонда, бәлкім,

	Көрерсің жыныңның да соңғы ойынын!



	Бейбақ рух, аярланып сипақтама!

	Белдігің мойныңда тұр, ал кернейің

	Қарныңда салбырайды, сипап қара!»



	Содан соң маған айтты: «Танытты өзін;

	Немврод патшаң осы, – ортақ тілге

	Жік салып, тұмшалаған халық көзін.



	Жә, жетер; жүрелік, сөз шығындамай;

	Ол – бізді, біз бұларды түсінбейміз», –

	Деді ұстаз алыпқа көз сұғын қадай.



	Бет бұрып солға қарай, алға аттадық;

	Атылған жебе жетер жолды өткенде,

	Әлгіден де зор шықты салмақтанып.



	Білмеймін бұл дәуді кім жыға алғанын;

	Қайрылып оң қол – артқа, сол қол – алға,

	Қалайша бұратылған, – ұға алмадым.



	Бүйірін орай шынжыр шырмалапты,

	Мойыннан төменгі ашық тұстың бәрін

	Бес рет айналдыра, тырмалапты.



	«Бұл даңғой, – деді ұстазым, – өктемденіп,

	Шыққан-ды құдіретті Дийге қарсы,

	Зауал тапты, аяғы көктен келіп.



	Қарап қал Эфиальтқа, әңгүдікке;

	Осы еді жеңбек болған құдайларды,

	Өз қолы бұғауланды мәңгілікке».



	Мен айттым ұстазыма: «Болмас па екен

	Көруге Бриарей ахуалын;

	Әлі де ақкөздігі жолдас па екен?»



	Ол айтты: «Қазір Антей жолығады;

	Сол бізді жеткізеді сор – құрдымға,

	Бұғауға ілікпепті қолы да әлі.



	Алыста – сенің әлгі атағаның;

	Оның да қол-аяғы құрсауланған,

	Ұрады тек реңінен шатақ ағын».



	Шайқалмаған шығар-ау мұнара да

	Бағзыда жер қақырай сілкінгенде,

	Эфиальт бұлқынғандай мына арада!



	Шошыдым түсердей-ақ көрге мен де!

	Үрейден өліп-ақ та кетер ме едім,

	Анау бір тізбектерді көрмегенде?!.



	Әрі өттік; қараңғы ордан алға асқанда

	Антейді кезіктірдік, – бес кез болар

	Мойыны мен төбесі жалғасқанда.



	«О, Антей, сен жайлаған нулы өңірде

	Кенеліп Сципион абыройға,

	Ганнибал қарғыс айтқан шулы өмірге, –



	Қисап жоқ сен өлтірген арыстанда;

	Ел сөзі: «Жер ұлдарын өзі бастап,

	Таудағы шайқастарда алысқанда,



	Болатын, – дейді, – бәрін ұлылауға».

	Менменси тұнжырама, түсір бізді

	Коцитті аяз буған шыңырауға.



	Тифей мен Титий жатыр тым алыста;

	Аузыңды қисаңдатпай, иіл бізге,

	Жолдасым кенелтеді жұбанышқа;



	Даңқыңды қайта өрлетпек жер бетіне;

	Бұл адам әлі ұзақ ғұмыр кешпек,

	Бақида жатпайды әзір тербетіле».



	Осылай дегенде ұстаз, жінікті алып, –

	Кезінде Алкидпен де алысқан бұл, –

	Тұрғандай бізді әуелден біліп, танып.



	Вергилий шығып алып алақанға,

	Тіл қатты: «Мұнда кел!» – деп; құшақтады

	Адамдай қорған болған балақанға.



	Қарасаң етегінен, биік басын

	Бұлғайтын көшкен бұлтқа Гаризенда

	Тәрізді, төнеді дәу, иіп басын.



	Шошына көз қадаған маған қарай

	Дәу Антей иілгенде, анық білдім

	Көнудің жөн боларын, табандамай.



	Түсірді орға; шошына жалтақтағам, –

	Оры осы Иуда мен Люцифердің, –

	Содан соң бой тіктей ол шалқақтаған,



	Кеменің діңгегінше қалтақтаған.



	ОТЫЗ ЕКІНШІ ЖЫР



	Өлең-жыр, ой-санам да барлыққандай;

	Кәрлі үңгір үңірейе, құламалар

	Түйісе түксигенде, зар да ыққандай.



	Нәрлісін ой-ниеттің жиюыма

	Септесті алайда олар; бірақ мұнда

	Сөзіңнің қашады екен қиюы да.



	Өйткені қылтың-сылтың жараспайды

	Тамұқтың тұңғиығын сөз еткенде;

	Бұл жерде «әке-көке» қараспайды.



	Фивада Амфионды қолдағандай,

	Музалар қолдар мені, жырларымды

	Аяқтап шығу үшін, жолда қалмай.



	Сорлы әулет, бақида да шер іштің бе?!

	Сөз жетпес сені айтуға! Сен бұдан да

	Қой болып жүрсең етті жер үстінде!



	Кідірдік тұңғиыққа төне біз де,

	Алыптың аяқ асты – мидай жазық,

	Таңдантты құз ойқастап төбемізде.



	Оқыстан айғай шықты: «Соқыр ма едің?!

	Бейшара қандастардың басын мұнша

	Езердей, есең кетіп отыр ма едің?!»



	Көз салып, сыр аңдағам айналадан;

	Көл екен – табан астым, зәрлі ызғырық

	Жасапты жылтыраған айна – ғалам.



	Білмеймін мұнша мұзбен құрсағанын

	Сары аяз Австрия Дунайын да,

	Жамылмас Танаис та мұнша жабын.



	Оқыстан құлап түссе жиегіне

	Тамберник яки Пьетрапана тауы,

	Бүлк етпес мына көлдің сүйемі де.



	Диқанның шаруасы түсіне еніп

	Жатқанда, тұмсық соза көлтабаннан,

	Қылтияр еді бақа, іші – желік;



	Дәл солай, мұз астында қалып тәні,

	Көгере бет-пердесі, тіс сақылдай,

	Сұлбалар көзге ұрды мұз – қалыптағы.



	Көнгендей ызбарланған көр лебіне,

	Ауызбен – аяз жайын, зарын көзбен

	Аңдата, дірдектейді өң, реңі де.



	Амал не, басым төмен салбыраған;

	Екеуді көрдім тәні қабаттасып,

	Шаштары ұйпа-тұйпа жалбыраған.



	«Сары аяз көкірегін қабыстырған

	Кімсіңдер?» – дедім. Бетін бұрды маған

	Екі бас иекке иек жабыстырған.



	Көздері ісініпті жастан аққан;

	Дымдана қадалады өлі жанар,

	Із де жоқ аяз ұрған қас-қабақтан.



	Құрсау да алмас мұнша қабыстыра

	Ағашты бір-біріне; кенет олар

	Текеше мүйіздесті жаны ышқына.



	Құлағын аяз қыршып шұнаңдатқан

	Әлдекім үн шығарды бас та бұрмай:

	«Бұл қайсың дәл үстімде сылаң қаққан?



	Не, сендер, көрмеп пе еңдер дилы адамды? –

	Альберто әкелері бұл екеуге

	Бизенцьо жазығын сыйлаған-ды.



	Іздесең де, Каинаны кезіп, мейлі,

	Шырмалған мұзға осы қандастардай

	Бірде-бір өлік саған кезікпейді.



	Дәл бұлай Фокачча да мұздамаған,

	Анау да, – елесі мен көкірегін

	Артурдың көк найзасы бұзған адам;



	Ал мынау – туыс-тума, досын қырған

	Жәдігөй жауыз Сассоль Маскерони;

	Күнәсі Тоскананы шошындырған.



	Камичон де’Пацци – мен; тосудамын

	Келуін Карлиноның; бүркелмесе

	Күнәміз, қалай болмақ; – шошудамын».



	Көрдім мен мұз ішінен қалтыраған

	Жүздеген төбет – бейне; әлі күнге

	Қорқамын тоғандардан жалтыраған.



	Күллі азап құйыла кеп тоғысатын

	Аяға біз де аяңдай жақындадық;

	Ешкім жоқ тұнжыр түзде болысатын.



	Жазмыш па жазылған талайыма, –

	Кілең бас арасымен келе жатып,

	Соғылдым әлдекімнің самайына.



	«Неге ұрдың? – сұлба ыңырси күңкілдеді, –

	Тоқтаусыз тепкілейтін шығарсың сен

	Монтаперти кегі үшін, мүмкін, мені?»



	Мен айттым: «Ұстаз, сәл-пәл кідірелік,

	Сейілтсін күдігімді мынау менің;

	Содан соң сізде болсын бүгін ерік».



	Кідірдік; арылғым кеп бір күмәннан,

	Сұрадым бажылдаған әруақтан:

	«Сен кімсің Тамұқтың да шырқын алған?»



	«Сен кімсің, Антенора елестерін

	Езгілеп өтетіндей? – деді сұлба, –

	Өзің де біздей әруақ емес пе едің?»



	Мен айттым: «Кенелтер ем жұбанышқа

	Жаныңды, әулетіңе сен жайлы айтып;

	Мен – тірі жанмын жүрген тым алыста».



	Ол айтты: «Жібітпес сөз бізді майда;

	Кет әрі, жағаласпай, мәйін неме!

	Тауыпсың нені айтуды мұзды лайда!»



	Ұйпалақ желкесінен қол қададым,

	Ақырдым: «Атайсың, – деп, – есіміңді,

	Яки шашсыз қаласың, оңбағаным!»



	Қарысты ол: «Ал, жұла бер тұлымымды!

	Айтпаймын есімімді, біле алмайсың,

	Шаш түгіл, түтіп жібер жұлынымды!»



	Қолыммен тұлымынан қармақтадым,

	Уыстап, жұлқи тарттым; қасарысты ол,

	Мен де оның елемедім зар қаққанын.



	Зекірді біреу: «Бокка, шақылдама!

	Қарыстыр жағыңды енді қасарыспай!

	Үрдің ғой жетерліктей! Қақылдама!»



	«Енді үндеме, – дедім мен, – анық танып

	Үлгердім, сатқын неме! Жаярмын-ақ

	Мұндағы азабыңды халыққа анық».



	Ышқынды ол: «Жоғалшы әрі, жолың ашық!

	Алайда жылмаңдаған мынаны да айт,

	Жүрме тек жалғандықтың жолын ашып.



	Зарлауда ол француздың тиыны үшін;

	«Дуэра толтырыпты, – деп айтарсың, –

	Тамұқтың мұз жамылған құйылысын».



	Сұраққа жауап күтсең ойыңдағы:

	Онда анау, берірегі – Беккерия,

	Қиылған басы қылша мойындағы.



	Джанни Сольданьер – сұрқы қашқан,

	Ганеллон және анаусы Тебальделло, –

	Дұшпанға Фаэнцаның кілтін ашқан».



	Әрі өттік, көзге ілікті қатқан екеу –

	Көктайғақ ор ішінде сіреулене,

	Қалпақтай бірін-бірі жапқан екеу.



	Нан көріп, қалғанындай аштың бұға,

	Бүрісе тұғжыңдаған үстіңгісі

	Желкеден тіс қадады астыңғыға.



	Тіс басқан Меналиптің маңдайына

	Тидей де дәл мынауша құшырланбас,

	Бас сүйек татығандай таңдайына.



	«Ей, сорлы-ау, хайуанша тіс қадаған

	Өзіңдей өлексеге, – дегенді айттым, –

	Сырыңды аш, қастық жөнін нұсқа маған.



	Кінәң не, жаншылардай сұмға айналып?

	Мынаған өшігуің әділ болса,

	Қолдаймын, сөзім саған ыңғайланып,



	Қалғанша жақ қарысып, тіл байланып».



	ОТЫЗ ҮШІНШІ ЖЫР



	Жемінен бой тартынып күшпен ерен,

	Қан жұққан аузын сипай сүртті шашқа

	Әлгінде өзі кірш-кірш тістелеген.



	Сөйледі сосын: «Білем кешпегенін

	Күнәмді ел; тауқіметті тағдырымды

	Ойыма алуға да сескенемін.



	Сөздерім жауса қардай қылаулана,

	Мүжілген дұшпанымды жаманаттай,

	Құмбылмын сөйлеу түгіл, жылауға да.



	Білмеймін есіміңді және еліңді,

	Оралмас елге қалай келгеніңді;

	Тек сездім тосканалық мәнеріңді.



	Кезінде Уголино граф болғам,

	Архиепископ еді бұл Руджери;

	Бұл күнде бізге осы жер тұрақ болған.



	Алдандым мен мынадан; аянбай бұл

	Сарылтты қамаққа алып, тұтқын ете,

	Содан соң өлтірілдім, – аян жай бұл.



	Бармады замандастар ештеңенің

	Парқына, білмейді шер жұтқанымды.

	Зейін қой, біл сатқынның не істегенін.



	Ол лабақ «Аш Мұнара» аталатын;

	Ол жерде еркінен тыс жатқандарға

	Сәт санап ашкөз ажал тақалатын.



	Ой-санам айдан, күннен жаңылды шын;

	Сол түні қатерлі ұйқы құшаққа алып,

	Қайырған өткен күннің жамылғысын.



	Түс көрдім: Ол иттермен анталаған, –

	Бөрі мен бөлтіріктер безді апаннан

	Төбеге Лукканы елден қалқалаған.



	Шырға иісі еліктірді төбеттерді,

	Сисмонди, Гваланди, Ланфранки

	Жол бастап, ысырады бөгеттерді.



	Жол қалмай әкесі мен ұлдарына:

	Басталды аңшылардың аңсағаны,

	Жол тиді иттердің тіс, тырнағына...



	Оянғам күтпей-ақ таң түлегенін,

	Естідім түсінде де азап шеге,

	Төрт ұлым қалайша нан тілегенін.



	Селт етпей тыңдайсың ғой?!. Көніп пе едің

	Сен де әлде тауқыметті тағдырыңа?!

	Сен өзің зәуде жылап көріп пе едің?!.



	Ұлдарым оянды; уақыт жақындады

	Қарауыл ас беретін; Бәрімізді

	Көрген түс қорқынышы тақымдады.



	Кенет мен естіп қалдым – шегелеуде

	Есігін мұнараның; ұлдарыма

	Қарадым, дәрменім жоқ «Неге?!» деуге.



	Сезіндім орнағанын қара күн кеп;

	Балалар күңіренді; Ансельмуччом

	Сұрады: «Неге бұлай қарадың?» – деп.



	Илікпей жетегіне зар – ағынның,

	Өткердім күн мен түнді үнсіз ғана,

	Күймесі көрінгенше жаңа күннің.



	Бір кезде қалды сәл-пәл арай тұнып;

	Түсіндім сол сәт қандай екенімді,

	Жүзіне ұлдарымның қарай тұрып.



	Қайран жоқ, бармағымды тістелегем.

	Ұқты ұлдар мұнымды «аштық азабы» деп,

	Көрсетті қылық бұрын істемеген;



	«Жан әке, бізді же, – деп жалбарынып

	Сұрайды, – Бізге тәнді берген сенсің,

	Өзің ал, кеткенше ажал қармағы іліп».



	Бармақты енді мен де талмамадым;

	Күнді күн үнсіз ғана жұта берді.

	Қараң көр, сонда неге жалмамадың!?



	Оятты төртінші күн лебі бізді.

	Ұмтылып Гаддо менің аяғыма:

	«Әкетай, көмектес!» – деп демін үзді.



	Ұқсайды маған мына қарасың да;

	Қарағам мен де осылай үш өлімге

	Бесінші, алтыншы күн арасында.



	Көз – басыр, мәйіттерді сипалақтап,

	Екі күн зар иледім атын атап;

	Қайғыдан аштық асты ұйпалақтап».



	Сәл тұрды; кенет көзі ақшаң етті,

	Тап берді бас сүйекке, қадалды тіс,

	Азулар ит тісінше сақ-сақ етті.



	О, Пиза, «Si» сөзіне өте құмар

	Өлкенің өңіріне жұққан дағы!

	Білгейсің, әрненің де өтемі бар!



	Капрара, Горгона құмдары да

	Арноның тасқын суын тосқауылдай,

	Ажал боп үйірілсін сұмдарыңа!



	Күнәһар болсын делік жаза аларлық

	Айрылған қорғандардан Уголино, –

	Ұлдардың жазығы не жазаларлық!



	О, Фива көлеңкесі, таба алар кім

	Күнәсін Угуччоне, Бригата,

	Әлгінде мен жырлаған балалардың?!.



	Әрі астық көлбеу жазық бойыменен;

	Жер екен – мұз қыспақта күнәһарлар

	Зарлайтын зәу-затымен, сойыменен.



	Тауқымет ырық бермей жылауға да,

	Қайғы-зар мұз – жабында қыстығады,

	Үлесі бейбақтардың – шыдау ғана;



	Ащы жас үйірілсе кірпігіне,

	Күмпие, қабақ астын қалыңдатып,

	Қатады қағыс қалмай бір түгі де.



	Көрінді сол сәт бәрі жалғандай-ақ: –

	Бет-жүзім, қас-қабағым, маңдай, ерін

	Аяздан жансызданып қалғандай-ақ.



	Сезіндім жел іспеттес әлденені.

	Сұрадым: «Ұстаз, бұл не? Өшпеген бе

	Мұнда бу? Алдаған ба әлде мені?»



	Айтты Ұстаз: «Уақыттан бұрын, жаным,

	Асықпа; жауап алдан шыққан кезде

	Ұғасың ауа неден құбылғанын».



	Түнек пен мұз құрсаған жанның бірі

	Баж етті: «Екі жүзді алаяқтар,

	Тамұқтың ұя болған қанды үңгірі;



	Көзімнен сылыңдаршы кіреукені,

	Айналсын қасіретім көз жасыма,

	Аяздың қыспай тұрып сіреу – теңі».



	Мен айттым: «Жанарыңды ашып берем,

	Тек қана атыңды атап, жөнің білдір;

	Алдасам, мұз құрсасын, басып терең!»



	«Тақуа Альбериго – менмін, – деді, –

	Жүргіздім інжір-құрма айырбасын;

	Жемістер – күнәлі ісім, сенгін», – деді.



	Селтетіп:«Сендеөліппеең?»– депқалыппын.

	Ол айтты: «Енді ешқашан біле алмаймын

	Жердегі жайын мендік бет-қалыптың.



	Бұлжымас Толомея қаттағаны, –

	Атропос кеспестен-ақ, кейбір жандар

	Ертерек шыңырауға аттанады.



	Өзіңе ұнай түссін сыпырғаның

	Көзімнен кіреукені, сыр ашайын;

	Біле жүр жаным қалай тұтылғанын.



	Сатқындық жасасымен орнығады

	Әзәзіл жан орнына; сонда қалып,

	Тәнді де іштен бүріп, қор қылады.



	Жан дереу шыңырауға зымырайды.

	Кім білсін, «тірі жан» деп жүрген шығар

	Әлгі бір маған ерген сұмырайды.



	Келдің ғой жер үстінен, білерсің-ау:

	Бранка д’Оръя – есімі оның;

	Бауырмыз, бізге басқа кім ерсін-ау?!.»



	Мен айттым: «Сөйлейсің-ау кейде күйіп,

	Бранка д’Оръя тірі, аман-сау,

	Ішіп-жеп, қыдырып жүр жейде киіп».



	Қаңқа айтты: «Жүрер кейде қор боп пенде;

	Микеле Цанке жерден жолын үзіп,

	Қарамай қайнап жатқан орға өткенде,



	Әзәзіл қалған оның тәніне еніп,

	Дәл сондай күйге түсті тумасы да, –

	Даңқы асқан, әлгі сұмның жанына еріп.



	Ал енді қолыңды соз жанарыма,

	Көзімді аш!» Мен қолымды көтермедім,

	Дақ салғым келмеген-ді жан, арыма.



	Генуя тумалары, жанасқандай

	Сендерге арамзалық арылмастай;

	Жүрсіңдер жерден қалай аласталмай?!.



	Қасынан ең бір пасық романдықтың

	Көрдім мен сендердің де біреуіңді,

	Коцитте кебін құшқан жалаңбұттың,



	Жердегі тәні – сиқы жамандықтың.



	ОТЫЗ ТӨРТІНШІ ЖЫР



	«Vexilla regis prodeunt inferni, –

	Деді ұстаз, – Әне, қара, көрініп тұр,

	Тобырлар арасынан иін керней».



	Аспанды билегенде жылымдай түн

	Яки көзді мұнар торлағанда,

	Диірмен қалақтары бұлыңдайтын, –



	Тамұқта алыптардың шыққанындай.

	Ығына жасырындым жолбасшымның

	Бұрқақтан қорқақ жанның ыққанындай.



	Біз келген тұс – зобалаң жұтатқандай

	Жер еді; мұз қатпары қойнауында

	Қаңқалар гуілдейді бұтақтардай.



	Бірі сұлап, біреуі шетке ауыпты,

	Біреуі кекжиіпті, бірі – еңкейіп,

	Кейбірі табанымен бет жауыпты.



	Алға өттік, сапарды үнсіз жалғастыра;

	Көңілде жалғыз тілек – көзбен көру

	Көркімен баурағанды алғашқыда.



	Мені алға оздырды да, ұстаз айтты:

	«Міне Дит; мұнда үрейге бой алдырма!

	Жадыңда мықтап осы ұста жәйтті».



	Сол сәтте денем мұздап, дірдектегем,

	Мұндайда тіл дәрменсіз, жазуың да

	Құр босқа жосу болмақ дүрмекпенен.



	Оқушым, жаңсақ десең әлде мұның,

	Өзің-ақ байыптай бер ахуалын

	Не өлі, не тірі емес халдегінің.



	Сәл тіктеп кеудесін мұз – суықтағы

	Иесі тауқыметті дүниенің,

	Бойыма жетеғабыл жуықтады.



	Сол бөлік Люцифердің қолынан да

	Ұзын-тын; енді өзің-ақ есептей бер

	Денесін мұз жапқан оң-солынан да.



	Егер ол Жаратқанға сұқ қадаса

	Осылай қаһарлана, онда оның

	Сенімсіз кім-кімнен де ыққаны аса!



	Мен түгіл, тілін тістей мүрде тынар

	Үш кейіп көргенде оның өн бойынан;

	Төсінде қызыл түсті бір беті бар;



	Екі бас екі иықтан айбарлана

	Сұстанды әлгі баспен қабыса кеп,

	Желке шаш қалды ортада айдарлана.



	Оң иықта тұрған бет – ақсары да,

	Түр-түсі сол иыққа қонған беттің –

	Реңіндей қонғанның Ніл жапсарына.



	Бітіпті әрбір басқа қос қанаттан,

	Ең зәулім кемеде де дәл осындай

	Желкен жоқ жел қағатын қос танаптан.



	Сиықсыз жарғанаттың қанатындай

	Қанатын желпи қозғап, қуалайды

	Үш желді аязбен дем алатындай.



	Коциттің бар ағысы мұздағанда,

	Жас саулап алты көзден, үш араннан

	Қанды жын құйылады мұз – ғаламға.



	Үш аран жүндей түтіп, боздатады

	Күнәһар бейбақтарды; зарлайды үшеу

	Бір сәтте тигендей-ақ қозға таңы.



	Тіс емес, сояу тырнақ – шошынтатын

	Алдыңғы әруақты; сол тырнақ қой

	Сыдырып жон терісін, жосылтатын.



	Айтты ұстаз: «Ең үстінде жұлмаланған –

	Иуда Искарьот; басы – мұзда,

	Табаны – сыртта, аязға тырмаланған.



	Танып қал созғандарды алға басын:

	Бұл – Брут салақтаған қанды ауыздан;

	Ләм демес, бойда дәрмен қалмағасын!



	Қарсыда – Кассий, тұрқы – ерек, мығым.

	Сәт жетті жолға шығар; түн таянды;

	Бәрін де көрдің бізге керектінің».



	Жолбасшым алып мені қойынына,

	Айқара ашылғанда дәу қанаттар,

	Жабысты сабалақтың мойынына.



	Бойыма менің сенім тарасымен,

	Қуалай жалбыр түкті сырғанады

	Сүңгі мұз, жүндес кеуде арасымен.



	Жеткенде құбыжықтың бүйіріне

	Жамбастан әрі ылди басталатын,

	Жолбасшым бұрылды артқа үйіріле.



	Серігім жоғарыға бет тікпелеп,

	Сабалақ жүннен ұстай өрлегенде,

	Ойлағам: «Кері қарай кеттік пе?» – деп.



	«Мықты ұста!» – дегенді айтып нығара ақын,

	Солыққан адамдайын тыныстады, –

	Міне, жол – шыңыраудан шығаратын».



	Жалпиған жақпарға өтті ол саңылаудан,

	Жиекке мен де тізе бүккеннен соң,

	Құзардың мен жақтағы маңына ауған.



	Көз салып Ібіліске: «Жасқанбан, – деп

	Ойлағам, – бәз қалпында қалса да бұл»;

	Ал оның тұрды аяғы аспаннан кеп.



	Бойымда мұздай діріл лып қабынды,

	Оқырман өзі-ақ ұғар сол күйімді;

	Аңырдым, білмей қайдан шыққанымды.



	Айтты ұстаз: «Қамалмайық қанатына;

	Тұрайық, сапар алыс, жол да қиын;

	Дендеді күн де екінші сағатына».



	Тап болдық зәулім сарай ортасына;

	Шынында, бұл – табиғи үңгір еді

	Әлсіз нұр шағылысқан шор тасына.



	«Ұстазым, – дедім бойым тіктелгенде, –

	Беймәлім үңгір – мынау; мән-жайды ұқтыр,

	Саспайын, көңілге шәк күптелгенде.



	Мұз қайда? Шоштиған кім шаңғыт інде?

	Екеуміз қалай лезде өте қойдық

	Күн жолын жалғастырған таңды түнге?»



	Сауал қойды ол: «Екеуіміз өрмелеген

	Түнекті бойлай тескен құрт жүніне

	Белдеуге ұқсас бұл да өр ме?» – деген.



	Жалғады сөзін: «Онда төменде едік;

	Бірақ мен кілт бұрылғам құйылыста,

	Бар бейнет жиылатын төменге еніп;



	Дәл қазір көк күмбезі төбеңдегі

	Қарсы тұр мәңгіліктің күмбезіне

	Құрлықты аяға алған төмендегі; –



	Өмірі сонда үзілген Бейкүнәнің;

	Ар жағы Джудекканың – кіші шеңбер –

	Сен тұрған тас төсеніш, кейпі мәлім.



	Мұнда күн шықса, онда түн енеді;

	Ал мына алба-жұлба саты иесі

	Қазір де бәз қалпынша түнереді.



	Бір кезде ол көктен құлай шаншылған-ды;

	Әзелде жоғарыда гүлденген жер

	Теңізбен көмкеріле жаншылған-ды.



	Осылай біздің жарты шарға көшкен;

	Мұндағы жер үстіге тау боп ыршып,

	Ол өзі кеуек қармап қалған, өшкен».



	Алыста Вельзевулден, жай табатын

	Орын бар, сағананың дуалдарын

	Қиялай өткен тұста байқалатын.



	Сол жерден басталатын айна бұлақ

	Тамшысы тесіп алған тас бойымен

	Толассыз жатады ағып, сайға құлап.



	Көзкөрмес осы жолға қадам басып,

	Оралу үшін жарық дүниеге

	Өрлей бердік, көңілден алаң қашып.



	Ол – алда, мен – ізімен; жырақ қалды

	Үрейлі үңгір, кенет жарық дүние

	Жанарға саңылаудан нұр ақтарды;



	Көруге қайта шықтық шырақтарды.





БӘРЗАҚ





	БІРІНШІ ЖЫР



	Желкенін енді айнадай суға бұра,

	Жүйткіді кемелімнің кемесі де;

	Артта – азап, тауқімет буған ұра...



	Жыр етем мен де екінші патшалықты

	Пәктікке жүгініп рух, ысыратын

	Бойынан бақилыққа жат салықты.



	Жанданып өлі жырлар, ырықты алсын, –

	Музалар, тіленемін өздеріңнен;

	Қайтадан Каллиопа рухтансын.



	Бой тіктеп, шертсін ішегін лирасының;

	Бағзыда Қарғаларды тұқыртқандай,

	Мен үшін лирасында ширасын үн.



	Шығыстың сапфиріндей көзді қарып,

	Нұр төге ілкі дүние аспанына,

	Шуақты қанаттарын созды жарық.



	Көзімде әппақ шуақ мелдектеді

	Тұңғиық түнегінен шыққан бойда,

	Сезілді нұр нөсері селдеткені.



	Шырағы махаббаттың күлімдеді

	Шығыстан; көкке үңілген жанарыма

	Ең таяу Балықтар да ілінбеді.



	Көз тіктім оңға, күттім қуат Көктен;

	Ілінді ол аясына төрт жұлдыздың

	Алғашқы адамдарға шуақ төккен.



	Аспан да масаттанды нұрланған соң;

	Тұл елі солтүстіктің, түнге бөктің,

	Сен оның сол нұрынан құр қалған соң!



	Бұрылып сәуледен көк төріндегі,

	Шолғанмын теріскейін түнгі аспанның,

	Көзіме Күйме ол тұстан көрінбеді.



	Әлдебір қарт жаулады жанарымды;

	Әкемдей мейіріне бөлегенде,

	Білмедім оны кімге баларымды.



	Қылшық жоқ сақалында шетін ақтан;

	Бурыл шаш толқындана көтеріліп,

	Құлапты көкірекке екі жақтан.



	Жүзіне нұрлы бояу жағылғандай

	Киелі жарығымен төрт шырақтың;

	Қарықты көзім күнге шағылғандай.



	Сұрады ол: «Кімсіңдер? – деп. – Түнектегі

	Сендерге жолды ашқан кім соқыр суға? –

	Сезілді сақалының дір еткені. –



	Түсіп жүр шамдал қалай қолдарыңа,

	Тамұқтың тұңғиығы арасымен

	Өткенде жарық төккен жолдарыңа?



	Түнекті өздерің бе бағындырған?

	Жоқ, әлде жаңа заңы бар ма көктің,

	Жетердей маған аяқ сабылдырған?»



	Бергендей маңғаз қартқа біз ерікті,

	Үнсізбіз; маған көзбен белгі бере,

	Ұстазым қарт алдына тізе бүкті.



	Айтты ұстаз: «Келгенім жоқ басынғалы;

	Бірде ару түсіп көктен, тілек етті

	Адамды қолдауымды қасымдағы.



	Мән-жайға қанғың келсе, орындаймын;

	Сіздің сөз – мен үшін заң болары анық,

	Қастерлей қабыл алам, қорынбаймын.



	Бұл адам ақтық кешті өткермеген;

	Алайда ақылынан танған сәтте

	Ақтық дем алуды да шет көрмеген.



	Әлгінде айтқанымдай, әл үстінде

	Жатқанда ол, қолым создым, жол бастадым

	Тылсымда – рухтарға таныс түнде.



	Көрсеттім күнәһардың барлығын да;

	Енді оған көрсетуге ниеттімін

	Рухтарды жүрген сенің жарлығыңда.



	Айтпайын не тосқанын зұлмат құрдым;

	Жебеді көктегі күш, енді, міне,

	Өзіңді көріп тұрмын, тыңдап тұрмын.



	Оң қабақ таныт оның қадамына;

	Аңсады ол ең ардақты еркіндікті

	Әркімнің бұйырмайтын таланына.



	Өзіңдей, бұл да аңсады ізгіні асқан;

	Өзің де Утикада көз жұмғансың,

	Сын сәтте тұру үшін мызғымастан.



	Тәртіптен таймадық біз бір адым да;

	Ол – тірі, маған Минос тиіспейді,

	Мекенім – Марцияңның тұрағында.



	Абзал рух, Марцияның мәңгі арманы –

	Балауың оны өзіңнің аяулыңа.

	Бізге илік, біздің жайды аңғар-дағы!



	Ашылса сенің жеті патшалығың,

	Сырыңды сол аруға жеткізер ем,

	Қамалып елес елде жатса мұңың».



	Қарт айтты: «Айналған-ды арманыма

	Марция тіршілікте; мен ол үшін

	Түсер ем ажалдың да қармағына.



	Бөлуде енді бізді долы тасқын;

	Үйіріліп жетегінде тылсым күштің,

	Мен жүрмін күйін кешіп өлі тастың.



	Рас болса сол аруға бағынуың,

	Алғаусыз айтқан сөзің жеткілікті,

	Бұл жерде қажет емес жағынуың.



	Бара бер; қамыс белбеу тақ мынаған,

	Бетін жу өз қолыңмен, кірден арылт;

	Лайықты болсын жанға пәк күнәдан.



	Болмайды жанар оты тұмандана

	Алғашқы қызметшіге көрінуге,

	Бұған ол қарамасын күмәндана.



	Сәл жүрсең, алдан арал байқалады,

	Сол тұста, теңіз суы иірілген

	Лайсаңда, қалың қамыс найқалады.



	Ол жерде басқа өсімдік гүл атпайды

	Ырғалтып жапырағын, желмен ойнап;

	Өйткені долы толқын шыдатпайды.



	Түспеңдер ораларда жолға мына;

	Күн шығып, тау соқпағын көрсеткенде,

	Кідірмей, кірісіңдер жол қамына».



	Қарт ғайып болды бізге жол нұсқаған;

	Сүйсіне құшақтадым ұстазымды,

	Көңілім – көзім көрген болмысқа алаң.



	Айтты ұстаз: «Ілес, ұлым, аттаналық;

	Біз қазір төмен қарай бөктерлейміз,

	Содан соң адымдаймыз шатқа да нық».



	Түн қашып, жеткен сәтте таң асыға,

	Көзімді қадай тұрып ажыраттым

	Теңізді толқын атқан жағасына.



	Еңіспен із түспеген құлдиладық;

	Адаса жүріп, жолға түскен жандай,

	Шаттана адымдадық ылди бағып.



	Ылдидың әр тұсынан байқап асып,

	Жеткенде біз етекке, жел дем берген

	Шық пен күн жатқан еді тайталасып.



	Ашты да алақанын данышпаным,

	Иілді көк құраққа; тоса бердім

	Бетімді, жуу үшін шаң, ыс, қанын.



	Тамұқтың күл-көмешін жамылғандай

	Әлпетім өз реңіне оралғанда,

	Қуандым жоғалғаным табылғандай.



	Шыққанда жағалауға жан баспаған,

	Көргенім – шет-шегі жоқ толқын ғана,

	Судан соң жоқ секілді жалғас ғалам.



	Кемелім белбеу буды қамыстардан.

	О, ғажап! Бірін үзсе, сол қамыстың

	Жаңасы өніп жатты ағыстардан;



	Бірі жоқ жаңа өмірден қағыс қалған.



	ЕКІНШІ ЖЫР



	Түскенде бізге күннің жолақтары,

	Шеңбері талтүстегі көкжиекте

	Ерусалим үстіне қонақтады;



	Түн болса, теріс шығып қуысынан,

	Гангадан өрлей, күнді ығыстырды,

	Сытылып таразының уысынан.



	Жүзінде Аврораның жалқындаған

	Алқызыл бояу өшті бозаңданып;

	Таң келе жатты түнді алқымдаған.



	Тұрдық біз үміттеніп ұлық таңнан,

	Адамдай бейтаныс жол тоғысында

	Сан-саққа ойы қашып, тұрып қалған.



	Мінекей, айдын суға манаураған

	Батыстан қызғылт бояу сеуіп өтті

	Марстай таң алдында алаулаған;



	Кенеттен су бетімен екпіні ерен

	Шұғыла жүйткіп өтті; сол мезетте:

	«Тағы да жарқ етсе екен!» – деп тілегем.



	Сырына көргенімнің қаныққалы,

	Ұстазға жанарымды аударғанша,

	Жарқырай түсті сәуле анықталып.



	Ақ сәуле пайда болған тұтқиылдан

	Жайылып, өсе түссе ғажайыптай,

	Астынан тағы бірі тік құйылған.



	Үсті-үстін еселенді екпінді арын

	Жаралған әппақ болып қанаттардан;

	Таныды ұстаз кімнің бет бұрғанын.



	Ұстазым дауыстады: «Жүгін, жүгін!

	Жалбарын періштеге! Ғажайыпты

	Көрудің басталуы – бүгінгі күн.



	Ғажап-ай, қарауға көз жасқанады!

	Ескек те, қалақты да керек қылмай,

	Қанатын қалай-қалай басқарады!



	Қарашы ауа тілген қанатына,

	Мәңгілік қауырсынын серпуін-ай!

	Көнбейді бұлар уақыт, сағатыңа!»



	Ол қанат қаққан сайын анықталып,

	Құсындай құдіреттің құлдилады;

	Мен тұрмын әр тұстан бір шалып қалып.



	Көзімді төмен салдым; білінбестен

	Бар-жоғы, қайығымен суға қонды ол;

	Айдын тұр сызықтай да тілінбестен.



	Аспанның періштесі тізгіндеген

	Ғажайып кеме тұрды тербетіліп;

	Рухтар дұға бастады ізгі үнменен.



	«In exitu Israël, – деп бастап алып,

	Күллі рух бір кісідей әуелетті

	Дұғаны, көз ұясын жасқа малып.



	Періште бата берді жайып қолды,

	Ұмтылды әруақтар жағалауға,

	Ал кеме демде көзден ғайып болды.



	Абдырап қалды тобыр, қадам бармай

	Басуға жат өлкенің топырағын;

	Аңырды жол таппаған адамдардай.



	Күн нұры өрлеп таудың бөктерінен,

	Маңайға қадағанда жебелерін,

	Еңкейді Ешкімүйіз көк төрінен.



	Әлгінде келген тобыр бізге қарап,

	Тіл қатты: «Құзға қалай өрлеу қажет,

	Жол көрсет қалатындай ізге жарап».



	Вергилий жауап қатты: «Алаңдасып,

	Аңырған өздеріңдей, біз де мұнда

	Кеп тұрмыз енді ғана қадам басып.



	Сәл ғана ерте жеттік сендерден біз

	Қысталаң, шатқалаңдар арасымен;

	Қыспақтан із табуды меңгергенбіз».



	Аңғарып аузымнан дем шығатынын,

	Өң-түстен айырылды рух тобыры,

	Біле алмай не тұрып, не бұғатынын.



	Жеткенде жаушы қолға зәйтүн ұстап,

	Ентелей ұмтылған ел қалушы еді

	Бір сәтте тілін бағып, жәй тыныстап;



	Дәл солай рух тобы да қарай қалды

	Жүзіме; ұмытқандай қия жолын,

	Реңдері алабұрта арайланды.



	Біреуі маған қарай алға аттаған,

	Құшағын мейірлене айқара ашып,

	Мен де оған құшақ жая қалбақтағам.



	О, елес! Үш ұмтылдым, үш аттадым,

	Үш мәрте құшақ жая ұмтылсам да,

	Оны емес, өз кеудемді құшақтадым.



	Реніштің аңдалды ма сызы менен,

	Әлгі елес күлімсірей кері ығысты;

	Ілестім мен де оның ізіменен.



	Өтінді ол менен жақындамауымды,

	Сол сәтте мен де оны танып, айттым:

	«Қасымда болсайшы!» – деп қалауымды.



	Рух айтты: «Тән барында құрметтесем,

	Мұнда да саған деген тілеуім ақ;

	Қайдан жүрсің осынау дүрмекте сен?»



	Мен айттым: «Каселла дос, тәтті үміттен

	Дәмем бар осы жаққа оралатын.

	Ал сен қалай құр қалдың сәттіліктен?»



	Ол айтты: «Көнем Хақтың шарасына –

	Әкетіп жатқанда өзі ұнатқанды,

	Қоспаса мені олардың арасына;



	Таңдауы періштенің – Хақ талабы.

	Ендігі өтінгендер үш ай бойы

	Қайықпен емін-еркін аттанады.



	Теңізге Тибр суы құйылатын

	Маңайда мен де іліктім қолына оның;

	Орын сол тәнсіз жандар жиылатын.



	Қазір де қайық солай бет түзеді;

	Жандарды Ахероннан қағыс қалған

	Мінгізіп, осы өлкеге жеткізеді».



	Мен айттым: «Есіңде ме әсем әнің?

	Бұрынғы әндеріңнен шырқашы бір,

	Серпілсін марғау көңіл, бәсең әлім.



	Кетпеші, бір ән айтпай арнап маған!

	Жұбатшы жүрегімді жер үстінің

	Қайғысы құтқармастай қармақтаған!»



	«Махаббат жүрегіммен сырласқанда.., –

	Шырқады ол шаттық сезім жетегінде,

	Әніне үн қосқандай нұрлы аспан да.



	Рухтардың беймарал күй кешкен елі

	Тыңдады қалт жібермей әр дыбысты,

	Ұйыды, елең қылмай ештеңені.



	Кенеттен алаңсыз күй болды ғайып,

	Айғайлай айбарлы қарт үн қатқанда:

	«Ей, рухтар, неғып тұрсың солбырайып?!



	Жол күтіп тұрған болса өздеріңді,

	Тауға асық Хақтың жүзін көру үшін,

	Тазартып шел қаптаған көздеріңді».



	Жем көрсе, шүпірлесе жабылатын

	Кептерлер дән үстіне үйірілгенде,

	Дүрсінген қылығынан жаңылатын;



	Әлдене сезіп қалса шошынатын,

	Маңызды шаруасына асыққандай,

	Жандәрмен жемін тастай, жосылатын. –



	Көрдім мен дәл солардай асыққанын

	Тобырдың қарбаласа, әнді ұмыта;

	Көрдім мен әнді кәрлі үн жасытқанын;



	Еңіске еркімнен тыс асықты адым.



	ҮШІНШІ ЖЫР



	Уақытта жан әмірі тыңдалатын

	Әруақтар анталасты қия бетке

	Ақиқат бізді қатал сынға алатын;



	Қасынан кемелімнің кетпедім мен:

	Бір өзім ұмтылғаннан қайыр бар ма?

	Не пайда тау жолына жеткенімнен?



	Сезіндім – өзін-өзі ол кінәлады.

	О, шіркін, ізгілердің абзал жаны-ай!

	Әр мезет – арың үшін сын алаңы!



	Кемелім бой тартты да қапылудан,

	Сан-саққа ала қашқан ой-санамды

	Құтқарды адасқаққа шатылудан.



	Тұманы ой-сезімнің ашылғанда

	Көз тіккем асқақтаған жар ұшына,

	Ұқсады көкке толқын асылғанға.



	Арт жақтан жалқындаған күн жарығы

	Тәніме соқтығыса, сынды алдымда;

	Үрейдің атойлады мұндар үні.



	Қамалып қорқыныштың жөргемінде,

	Шошыдым: «Мені тастап кетті ме?!» – деп,

	Жалғыз-ақ көлеңкені көргенімде.



	«Көрмейін енді үрейдің басынғанын, –

	Деді ұстаз, еңсеріле маған қарап, –

	Қорықпа, мен әрдайым қасыңдамын.



	Қазір кеш – Неапольде күлім жатқан;

	Мәйітім жеткізілген сол қалаға

	Брундузий жерінен күнім батқан.



	Көлеңке түспесе егер менен жерге,

	Таңданба; сәуле елестен кетеді өтіп;

	Орай жоқ соған бола елеңдерге.



	Алайда тіріге тән қайғы, алаңды

	Біздің де болмысымыз сезінеді;

	Кім бұзбақ Хақтың өзі байлағанды?!.



	«Үш қырлы тұтас мәннің қыр-сырына

	Қануға болады оймен», – деген сөзге

	Ергендер адаспақшы қырсық ұра!



	О, адам, ойлантатын жиі сені

	«Quia»-ның тылсымына қанық болсаң,

	Мария жаралмауға тиіс еді.



	Көргенсің тектен-текке әуреленген

	Талайдың мәңгі азапқа шырмалғанын;

	Адаспақ шөлде алдамшы сәулеге ерген.



	Өкініш – осылардың арасында

	Болғаны Платон мен Аристотель» –

	Мұң тұнды ұстаздың көз шарасында.



	Асқар тау кенет алдан кезіккенде

	Дір еттім; «Мына құзға өрле», – десе,

	Жанынан кетер еді безіп пенде.



	Беттесең Леричеден Турбияға

	Даланың ең жабайы жолдарымен,

	Шендеспес еді алдағы бір қияға.



	Кемелім сәл кідіріп, былай деді:

	«Қанатсыз жан адымдап өте алардай

	Құз жолы осы маңда сыңайлы еді...»



	Ұстазым ергенде ойдың жетегіне,

	Тау шыңын қуып кеткен жанарымды

	Оралттым ұшар тұстан етегіне.



	Аңғардым сол жағымнан елестерді

	Шұбыра шұбатылған бізге қарай;

	Ілбиді елеместен белес, белді.



	«Қара, ұстаз, еңсеңді енді түсірмегін;

	Көрдің ғой, жөн сілтейтін жан табылды,

	Көңілден алаңыңды ысыр», – дедім.



	Жадырай жауап қатты ол: «Аяулы ұлым,

	Өзіміз жақындайық солар жаққа,

	Жақсылық тұрғандай ғой таяу бүгін».



	Аңдадық сұлбалардың қашқақ түрін,

	Мыңдаған қадам жасай жеткенде біз;

	Арамыз болған еді тас лақтырым.



	Жартасқа келгендей-ақ жалғасқысы,

	Елестер құзға ентелей кілт кідірді,

	Таңдана тоқтағанда алғашқысы.



	Вергилий айтты: «Хаққа жүгінгендер,

	Бәріңе құшақ жайсын көк әлемі;

	Шын сөзім, жақсы күннен түңілмеңдер.



	Жол жайын жолда жүріп көрген білер;

	Қияның биігіне бағыт сілте,

	Әр сәтін қастерлеген көргенділер».



	Қорадан шыққан қойлар сияқтанып:

	Бастарын салбырата именшектей,

	Басатын салмақ салмай тұяққа нық;



	Серкенің ізін баса жосылатын,

	Ол тоқтай қалса, бәрі қалт тоқтайтын;

	Неге олай? – біле алмастан, тосылатын;



	Дәл солай біздің тұсқа маңайласқан

	Тобырдың жүзі – мұңлы, көзі – тұнжыр;

	Бәрі де аяқ астын абайласқан.



	Алайда көрген сәтте алдарында

	Жарықты тосып қалған бір көлеңке

	Жабыса жатқанын жар жалдарында,



	Абдырай кері ығысты алдыңғылар,

	Серпілді бұларға ере кейінгілер,

	Кенеттен жапқандай-ақ алдын мұнар.



	«Айтайын, сұратпай-ақ, себепті ашып,

	Бұл – адам; сол себепті жарық сәуле

	Сынады жерге жетпей, кенет жасып.



	Таңданбай, иланыңдар жәйтқа мына:

	Қияға өрлеу үшін келіп тұр ол,

	Бағынып Көктегінің айтқанына».



	Ұстазға жылы шырай танытқалы

	Айтты олар: «Бізбен бірге жүріңдер», – деп;

	Содан соң жол аңғарын бағыттады.



	Тіл қатты маған сол сәт елес-сүлде:

	«Қатарлас тұрған кезде қарап қалшы,

	Тірліктен саған таныс емеспін бе?»



	Көз салдым өшірмеуге бір үмітті;

	Келбетті, ақсары еді ол, жанары – отты,

	Тек қасы қақ жарыла тілініпті.



	Аңдадым ойымды анық ұғынғанын;

	«Мынаған қара!» – деді ол, көзім көрді

	Ажалдың жүрек тұстан сұғылғанын.



	Ол маған: «Манфредпін, – деді күліп, –

	Айбарлы Костанцаның ұрпағымын;

	Еліме айт қайтқаныңды мені біліп.



	Қызыма сәлем жеткіз менің ғажап,

	Даңқы асқан Сицилия, Арагонға;

	Сенбесін тартқаныма менің де азап.



	Көк сүңгі екі мәрте сұғылғанда,

	Өзімді өзім саттым зарлай тұрып,

	Зұлымнан сауға тілеп шыбын жанға.



	Білемін тірлігімде күнә барын;

	Алайда рақымы мол Хақ алдында

	Түсінем ақ пен қарам сыналарын.



	Бағынған Климентке құлдық ұра

	Козенца дінбасысы жолдан таймай,

	Ден қойса жазулардың шындығына,



	Мәйітім Беневенто өткелінде

	Сақталған болар еді-ау бәз қалпында,

	Батырлар үйген оба бөктерінде.



	Амал не, мүрдемді де аластады

	Верденің жағасына; жел өтінде

	Оттарым сөнгенде де жақ ашпады.



	Құдірет жарылқайды құлын анық,

	Кешеді тіл тигізген пендені де,

	Тастайды күпір ойын сылып алып.



	Өткен жан дін жолымен тайталасып

	Күнәсін өтесе де, осы құзда

	Күтеді, жүрген ізін қайта басып.



	Аластау отыз мәрте қайтқанынша,

	Жүреді осы құзды шыр айналып,

	Ізгілер дұға-тілек айтқанынша.



	Сезсең ғой маған демеу бергеніңді;

	Жайымды жеткіз қызым Костанцаға,

	Айт оған ізгілерге ергенімді.



	Естиді Жаратушы жердегі үнді».



	ТӨРТІНШІ ЖЫР



	Рухани күштің бірі жойылғанда

	Қуаныш, не қасірет жетегінде,

	Сезімнен күн сайынғы тойынғанда,



	Жан көшіп жалғыз күшке аман қалған,

	«Рух жалғыз емес» дейтін жаңсақ ойдың

	Көрсетер болғандығын жалаң, жалған.



	Сондықтан құлақ пен көз ыңғайласа

	Рухыңды әлденеге ден қойғыза,

	Уақыттың ырқына да ол қыңбайды аса;



	Өзгені күштің бірі бағыттаса,

	Рухыңды бірі өзіне тартқандықтан,

	Маталмақ мынау, анау қалықтаса.



	Таңдана Манфредті тыңдап тұрып,

	Мен мұны қиналмай-ақ ұққандаймын.

	Өрледі күн де көкке жұмбақ күліп.



	Бөлікке елуінші өткенде күн,

	Тиісті жерлеріне жеткен рухтар:

	«Мұнда, – деп айғайлады, – өткелдерің».



	Шаруа жүзім шоғы толысқанда,

	Қоршаудың саңылауын толтыратын

	Ошаған, тікенекті қорыстарға;



	Сол тектес жер ілікті көзге, міне,

	Аттадым саңылаудан ұстазға ере;

	Қалдырдық елестерді өз жөніне.



	Сан-Лео қарсы алады, Ноли бітсе,

	Бисмантова тұсында жаяулайды;

	Көндірер қанат құзды, ол иліксе, –



	Көксеп ем қанаттана шарықтауды

	Ізімен ұлағатты ұстазымның,

	Үйреткен зеңгірлерде қалықтауды.



	Қияның жолы қиын, қыспақты еді;

	Ілбідік қысталаңдар арасымен,

	Ұстазым келе жатыр ұстап мені.



	Жеткенде жалтыр құздың биігіне:

	«Қай жаққа бет түзейміз, ұстаз?» – дедім,

	Шыдамай шалдығудың күйігіне.



	Ол айтты: «Адымдаймыз солыққанша,

	Ұдайы тауға қарай тік тартамыз,

	Ақылды жолбасшыға жолыққанша».



	Бұл құзға ұмтылмастай есі бар жан;

	Ал баурай тіпті иіліп жатыр еді

	Шеңбердей ширегінен кесіп алған.



	Қажыдым, сілеледім құламада;

	«Әкетай! Қайрыл артқа, – деп өтіндім, –

	Мен жалғыз қалып барам мына арада!»



	Естідім: «Ұлым, маған жет!» – дегенін,

	Аңғардым жоғарыда кемер тастың

	Қияны дөңгелене шектегенін.



	Ұстаздың сөзі қайрап, қамшылады,

	Ширықтым қайткенде өрлеп шығу үшін;

	Кемерге жеттім, терім тамшылады.



	Бірер сәт тыныстадық аттанғалы;

	Шығысқа бетін бұра, көз салды ұстаз;

	Сезілді өткен жолға шаттанғаны.



	Көз салдым мен төменге, сосын көкке,

	Күн тұрды сол жағымнан нұр саулатып;

	Аңырдым, түсінбестен тосын кепке.



	Сезді ақын мені аңыртқан жағдайды анық:

	Жарқырап тұрған еді күн күймесі

	Бұл сәтте Аквилонды маңдайға алып.



	Айтты ұстаз: «Диоскура іргелессе

	Айнамен айналаға шуақ шашқан;

	Екеуі көк әлемін бірге кешсе,



	Алқызыл Зодиакты көрер едің

	Үйірілген Жетіқарақшы маңында;

	Ал қазір сақтап тұр ол көне реңін.



	Себебін алады өз ойың да аңдай,

	Алдыңнан көрінгенде Сион тауы,

	Біз тұрған жерге кері қойылғандай.



	Ол жақта және мұнда – бөлек аспан,

	Көкжиек ортақ бірақ; анау жолмен

	Фаэтон артынан от өре қашқан.



	Осы жол жұлдыздардың әлеміне

	Енуге тиіс екі жақтан келіп;

	Ұғасың мұны өзің де әне-міне».



	Мен айттым: «Алғаш рет айдан-анық

	Көрдім мен түн әлемін; ойлаушы едім:

	«Жұлдызды түн жатыр, – деп, – байлап алып».



	Ортаңғы шеңбер, яки экватор

	Бөлсе егер Дүниені қозғаушыны,

	Шегінде Көктің екі шеті жатыр.



	Сондықтан көрінгенде солтүстіктен

	Бұл жаққа, еврейлер қауымына

	Түседі сәулесі оның оңтүстіктен.



	Дегенмен, айтшы, бағыт алыс па әлі?

	Ұмсына шошытады мына құздар

	Аспанның күмбезімен қабысқалы».



	Ол айтты: «Әуелінде шүйлігеді

	Дана тау; сынағына шыдай білсең,

	Өрлеген сайын құз да илігеді.



	Өзіңді сезінгенде нұрлы адамдай,

	Аяғың өз-өзінен зымырайды

	Қайықты ағыс ала зырлағандай.



	Сол сәтте анық сенің жай табарың,

	Жоғалып шаршау, алаң жол шетінде.

	Міне, осы, менің әзір айта аларым».



	Әлдекім күңкілдеді жақын маңнан:

	«Жеткенше жол шетіне, әлі талай

	Түңілер қажып-талған затың жаннан».



	Елеңдей әлгі сөзге, бұрылғанда,

	Байқадық зәңгір тасты сол қанаттан;

	Жатқандай еді ол мұнда бұрыннан да.



	Жақындап келдік тасқа үн шығатын;

	Ығына жайғасыпты құлықсыздар,

	Түрі жоқ бұл кейпінен қымсынатын.



	Біреуі әбден қажып, мүлгіп отыр,

	Қос қолдай құшақтаған тізесінің

	Үстіне басын қойып, шұлғып отыр.



	Мен айттым әлгі елесті көрісімен:

	«Кемелім, сірә, мынау еріншек-ау,

	Жол тапқан жалқаулықтың өрісінен».



	Қарады ол бізге көздің қиығымен,

	Содан соң қалжау үнмен мысқылдады:

	«Ал, мықтым, көрінші тау биігінен!»



	Сол сәтте мен де оны танып қалдым;

	Дем алып тұрған кезде ол екі иіннен,

	Жанына жақынырақ барып қалдым.



	Сөйледі ол, білмесе де не табарын:

	«Ұқтың ба дүниенің түзілісін,

	Сол жаққа күн бұрылып кете аларын?»



	Күлуге лайық еді шынымен-ақ

	Әлгінің болбыр түрі, былжыр тілі.

	Танылды әбден ұсқын, сынымен-ақ.



	«Белаква, – деп бастадым, – ырзамын мен

	Күйіңе бұл жақтағы; қозғал бірақ,

	Не бітпек үйреншікті ыржаңыңмен?»



	Ол айтты: «Бауырым-ау, жүргенің не?

	Құдайдың құсы мені әуре етпейді,

	Көргенсің оны бізге кіргеніңде.



	Мына әлем өзін толық айналғанша,

	Ақырғы сәт жеткенде ақтық демім

	Жанымды құтқаруға сайланғанша,



	Құдайдан рақым күткен жүрек қана

	Жебейді мені бата, дұғасымен.

	Басқасы – әурешілік, тілек қана».



	Аңғартты сол сәт ұстаз – аға барын:

	«Қайдасың? Көкке өрлеген күн қызуы

	Қозғады меридиан сағаларын,



	Түн басты Моррокконың жағаларын».



	БЕСІНШІ ЖЫР



	Бет түзей жартастарға кезектегі,

	Мен әлгі сұлбалардан оза бергем;

	Біреуі саусақ безей безектеді:



	«Қараңдар, сәуле өтпейді сол жағынан

	Артқының; қимылына қараңдаршы,

	Айрылмаған сияқты ол жанынан!»



	Мүдірдім тоқтай да алмай, оза да алмай,

	Сұлбалар таңырқаса даурығысты,

	Өзім мен көлеңкемнен көз ала алмай.



	«Несіне сонша оларға алаңдадың? –

	Деді ұстаз, – сөзге жаның ауыра ма?

	Елеме қызыл тілдің жаланғанын!



	Ер маған, не айтпас сөз құмар адам!

	Мінез ал дауыл қанша долырса да,

	Ешқашан мызғымайтын мұнарадан!



	Мақсаттан адам өзі жаңылады,

	Сәт сайын ойын бұрып әр арнаға;

	Ақыры түк таба алмай аңырады».



	Әбестік өтті менен, не демекпін?

	«Кідірген жоқпын», – дедім кібіртіктей,

	Жүзіме ұят бояуын себелеттім.



	Осы сәт кесіп өтіп құлама ығын,

	Жотада топырласқан бір топ адам

	Әндетті «Miserere» дұғаларын.



	Олардың жетті, білем, көздері де

	Жарықтың күші менен өтпесіне,

	Құмықты дауыстары өз деміне.



	Кенеттен екі елші секілдене,

	Жүгірді бізге екеуі: «Кімсіңдер? – деп, –

	Кездіңдер дүниенің шетін неге?»



	Айтты ұстаз: «Мінәжаттан басқаға алаң

	Болмаңдар; ал сендерді таңырқатқан

	Мына адам тәнін әлі тастамаған.



	Көлеңке алаңдатса артындағы,

	Жауабы осы ғана құпияның;

	Қолдайды оны көктің Жарқын жаны».



	Отты бу ымырт түсе кілт қызарып,

	Қас-қағым арасында жарқ-жұрқ ете,

	Өтетін жазғы кеште бұлтты жарып;



	Дәл солай әлгілер де зымырады,

	Бағытын бізге бұра, топырласа;

	Жын дерсің жарып шыққан құмыраны.



	«Кідірту мүмкін емес бұл ағынды, –

	Деді ақын. – Ана өмірге айтары көп,

	Жүре түр сөздеріне құлағыңды».



	Сұлбалар айғайлады соңымыздан:

	«Мейірлі рухқа бара жатқан адам,

	Біз үшін сәл аялда жолыңыздан!



	Зейін қой, бәлкім, бізді шырамытып,

	Жердегі жұртқа хабар жеткізерсің!

	Асықпа! Сөйлесейік сыр ағытып!



	Мына біз – жат қолынан өлгендерміз,

	Аз емес тірліктегі күнәміз де;

	Осында сарылуға көнгендерміз.



	Өтіндік Хақтан кешу, жарылқады;

	Ажалды қабыл алдық құдіреттей,

	Сәт жетсе, күнәмізден арылтады».



	Мен айттым: «Қандай шаттық аңсағаның?

	Жайып сал, бейтаныс деп қабылдамай,

	Беруге қолұшымды жан саламын.



	Ұлы арман – өзімнің де көксегенім;

	Еркіммен кешсем дүние қысталаңын,

	Арманнан басқа менің жоқ себебім».



	Бірі айтты: «Мұндай сөздің керегі не?

	Сенеміз сенің абзал ниетіңе,

	Біз жайлы жеткізші тек жер еліне!



	Бауырым, келген болсақ келісімге,

	Карлдың жерлері мен Романья

	Арасын бөліп жатқан ел ішінде,



	Фанода болғаныңда, ескер мені;

	Мен үшін олар дұға бағыштасын,

	Күнәмді жеңілдетпек ескергені.



	Сол жердің тумасы едім; тажалыма

	Жолықтым Антенора аймағында;

	Аңғалдық себеп болды ажалыма.



	Ол жақтан еш жауыздық күтпеп едім;

	Із баққан қарау ойлы қаскөй

	Эсте Қапыда орындады діттегенін.



	Мираға қаша алатын жол іздесем

	Дұшпаннан Орьяко түбін баққан,

	Өмірден әлі күнге қол үзбес ем.



	Бірақ мен паналадым қамыс маңын,

	Құладым; көзім көрді ми батпаққа

	Қанымның қалай-қалай жабысқанын».



	Килікті тағы бірі: «Үмітті адам!

	Қауышып аңсарыңмен, әрі өткенде,

	Ұмытпай, танытарсың құлық маған!



	Мен – граф Бонконте едім тіршілікте;

	Ұмытты бәрі, тіпті Джованна да,

	Татитын бәсім жоқтай бір шілікке...»



	Сұрадым: «Тәнің қайда дамылдады?

	Кампальдино түбінде қайда кеттің,

	Соғылып жатқанда ұрыс дабылдары?»



	«О! – деді ол. – Аркьяно таудан ағып,

	Толқиды Камальдоли маңайында,

	Казентино суларын баурап алып;



	Сол тұста жоғалтады ол атауын да.

	Сол жерге жалғыз жеттім жараланып,

	Қан болды жұтқан ақтық атауым да.



	Жанарым сөнді, тілім тұзақталды,

	Сиынып Марияға жүрегіммен,

	Өткердім өкінішпен ұзақ таңды.



	Сол жерде жаным менің көкке өрледі;

	Тамұқтың қақпаларын күзетуші

	Даурықты: «Ей, аспанның өктемдері!



	Алуға бақилықты құмарсыңдар,

	Елігіп көз жасына; бірақ маған

	Басқасын қалдыратын шығарсыңдар!»



	Өзің де білесің ғой, ауадағы

	Булардың қайтадан су болатынын,

	Биікте суығанда ауа қабы.



	Айласын долы ашумен үндестіре,

	Жаралған қастандыққа зұлым сайтан

	Ұйытқытты көк түтін мен құмды естіре.



	Кеш түсіп, күн жиектен әрі асқанда,

	Құздар мен Пратоманьо арасына

	Бу шөгіп, бұлт жосыды қара аспанда.



	Қара аспан буға бөгіп, қағынды шын;

	Төпелей құйды жаңбыр, ағындысы

	Сыпырды тау бетінің жамылғысын.



	Арындап ағынды су ала қашты,

	Құйылып үлкен өзен арнасына,

	Долдана көбіктеніп, араласты.



	Мүрдемді Аркьяно тарпып, қарпып,

	Арноға тастай салды жұқанасын;

	Жоқ қылды кресімді тартып-тартып.



	Жұлқылай жұлды деміл-деміл мені,

	Лай сумен жуындырып мәйітімді,

	Өзінің олжасымен кебіндеді».



	Үшінші сұлба айтты: «Жер бетіне

	Оралып, ауыртпалық артта қалып,

	Шаттықта жүргеніңде тербетіле, –



	Есіңе ал Пияны да, көзкөрген жан!

	Өлсем де Мареммада, Сьена – елім,

	Біледі жай-жапсарын өзгерген жан,



	Менімен некелесіп, сөз берген жан»

	.

	АЛТЫНШЫ ЖЫР



	Ұтысы «Үш сүйектің» бұйырғанда

	Өзгеге, ұтылушы жалғыз қалып,

	Мұңая сүйектерді шиырғанда,



	Ұтқанды жұрт шығарып салысады;

	Оң-солы, алды-артынан қаумаласып,

	Әркім де әлдене айтып қалысады.



	Ұтушы жүре бермек шала тыңдап,

	Біртіндеп сейіледі ілескендер;

	Ақыры барлығы да таратылмақ.



	Менің де жайым сондай болып еді;

	Сұлбалар қисапсыздай көрінгенмен,

	Табылды уәдеден оның емі.



	Кезікті ареццолық бірді-бірге

	Соғатын, Гин ди Такко басын алған;

	Қуғында суға батқан жүрді бірге;



	Новелло Федерико ұшырасқан;

	Пизалық Марцукко жүр қасына еріп,

	Танытқан әкесі рух күшін асқан;



	Көз ашпай Орсо жүрді қасіреттен;

	Жолықты Пьер де ла Бросс, қаскөй жанның

	Жаласы кесірінен басы кеткен;



	Асықсын брабанттық сұрқия жан

	Тірлікте дұға арнауға рухына оның,

	Әйтпесе, дәмете алмас бұл қиядан.



	Айтылды жүйесіз де, жүйелі де;

	Қисынсыз тілек етті әлдебірі:

	«Тездете айналдыр, – деп, – киеліге».



	Мен оған жауап қаттым: «Жарығым! – деп, –

	Жырыңда айтылғанды терістедің:

	«Тек тәуба таппақ тілін бәрінің», – деп.



	Керегі бұл жандарға тәуба ғана.

	Үміті әлде олардың бос әуре ме?

	Көнбес олар саудаға, сауғаға да».



	Ол айтты: «Жалғандық жоқ жырларымда,

	Рухтардың үміті де бос әуре емес,

	Әлбетте, сырттан қарап тұрғаныңда.



	Біле жүр Хаққа деген махаббаттың

	Бір сәтте-ақ шуағына кенелтерін

	Күтетін бұлар жылдап шапағаттың.



	Ал менің жырым туған замандарда

	Мінәжат септеспейтін арылуға;

	Хақты анық танымаған адамдар да.



	Танығың келсе дүние жарасымын,

	Сәулелі пәкизаттан сұра мәнін

	Ұғым мен ақиқаттың арасының.



	Білмеймін, аңдадың ба сөз ыңғайын; –

	Аңсауда Беатриче жүздесуді,

	Жүрейік, болсаң егер өзің дайын».



	Мен айттым: «Қозғалайық түнге ұрынбай,

	Ұтайық уақытты; көрмейсің бе,

	Құлауда тау шыңына күн қырындай».



	Ол айтты: «Бүгін біраз қия аңғарын

	Өтеміз; қанша аптығып, асықсаң да,

	Тым оңай орындалмас қиялдағың.



	Әлгінде көзбен көрген періштеміз

	Оралып, әлі талай шуақ төгер;

	Қазір ол – шыңда, ал біз – еңістеміз.



	Сұлба отыр анау тұста, аңғардың ба,

	Бір өзі, бізге үнсіз көзін қадап;

	Сол айтар төте жолын заңғардың да».



	Таяндық. Бізге өктемси көз қадады

	Паң мінез Ломбардия пәруанасы;

	Жанының жұбанышы – өз ғаламы!



	Өзімен өзі егесе қарысқандай

	Рух бізге көз қиығын зорға бұрды;

	Көрінді ол маған маңғаз арыстандай.



	Бағдарын тау жолының айырғалы

	Кемелім жөн сұрады жақын келіп,

	Бірақ ол сөзге жауап қайырмады.



	Сұраққа алды ел, жерді себеп ете;

	Вергилий: «Мантуя...» – деп бастай берген,

	Ойшыл рух тұрды орнынан елең ете.



	Сөйледі жаны егіле: «Мантуям-ай!..

	Мен сенің жерлесіңмін, Сорделломын!..» –

	Ұстазды құшты, өңінен шалқи арай.



	Өртенбес, о, Италия, қалай ішің?!

	Ұлы едің, құлы болдың енді бүгін

	Елдердің! Мырзасы емес, малайысың!



	Жетті ғой бір-ақ сөзі туған елдің

	Бұл жақта ер ұлдарың ұғысуға;

	Қуанды оралғандай думаны елдің.



	Ал сенің тірі ұлдарың қырқысуда,

	Толассыз соғыс ашып бір-біріне,

	Жағасын бауырының жыртысуда.



	О, бейбақ, көзің салшы айналаңа!

	Алаңсыз бейбіт тірлік кешіп жатқан

	Халқың бар қай өңірде, қай қалада?



	Кейіннен тізгін ұстар табылмаса,

	Несіне Юстиниан жүгендеді?

	Ауырмас еді аусарға жаның да аса...



	Жөн болмақ кімге иілу тәуәп етіп,

	Кесарьдың тиюі үшін тақымы ерге,

	Хақ сөзі көрсеткендей сауап етіп?



	Мінезді ат тұрған жоқ па ытырынып?

	Көнер ме енді ырқына ол үзеңгінің,

	Кеткен соң ауыздығы сыпырылып?



	Нықтауға, неміс Альберт, тиіс едің,

	Салған соң аяғыңды үзеңгіге;

	Тақымың былқылдады-ау жиі сенің!



	Жазаңды берсін енді Әділеттім!

	Сен түгіл, мұрагерің мәңгі-бақи

	Астында жанышталсын әбілеттің!



	Өтелмес күнә, кешпес айыбың бар:

	Саудалап Империя несібесін,

	Әкең мен өзің қамсыз байыдыңдар.



	Қамсызым, енді емдеудің тапшы ретін

	Мональди, Филиппески, Каппеллетти,

	Монтекки нәсілінің тақсыретін!



	Көзің сал көшеліңе сансыраған!

	Көзің сал Сантафьорға шапқындар мен

	Қыспақтар құрсауында қансыраған!



	Көзің сал, көр Риміңнің қармағанын

	Қайғыны; «Кесарь тастап кетті ғой!» – деп

	Жесірің қалай-қалай зарлағанын!



	Көзің сал, жан бар ма екен сүйе алар шын?!

	Көзің сал біздің сорлы сиқымызға,

	Біз үшін, тым болмаса, ұяларсың!



	Қинала азап шеккен адам үшін Абзал

	Дий, әділеттің жоқшысы едің,

	Бізге де көз қырыңды саламысың?!



	Кім білген, бәлкім, сенің жүрегіңе

	Біздің де шерлі үніміз жеткен шығар,

	Қайғының ізін сала реңіңе?!



	Өйткені Италия бас ұруда

	Құйыршық кейпіндегі зұлымдарға;

	Құмар-ақ Марцелге артын жасыруға!



	О, менің Флоренциям, мұның бәрін

	Көрмеуге тиіссің сен; қияндасың,

	Кеңесте көсемсуге ұлың дарын!



	Шындықтың қылпылдаған қылышын да

	Сермеуге қорқушы еді ел ойланбастан;

	Ал сенің ақиқатың – тіл ұшында!



	Өзгелер ортақ іске жұмылуда;

	Оларға сенің халқың сырттан қарап;

	«Бұл – оңай!» – десіп, қамсыз тынығуда.



	Ал лепір, жөнің де бар лепіретін:

	Сен байсың, сен бейбітсің, сен данасың!

	Көре біл тек шындықтың екі бетін!



	Азаматтық ақиқат сәулеленген

	Спарта, Афина да бүгін саған

	Көрінер жас баладай әуреленген.



	Жаңа заң жасау үшін аптығасың

	Күз түсіп, қазан айы басталғанда;

	Жаратпай қарашада, лақтырасың.



	Ақшаңды, заңдарыңды, шекпеніңді

	Өзгерттің аз уақытта нешеме рет!

	Құбылттың қанша мәрте бет теріңді!



	Ес жисаң, ұғар едің анығын да

	Жайыңның; көрер едің ауру жандай

	Өзіңді, үрейлі дерт шалығында,



	Тынымсыз аунақшыған мамығында.



	ЖЕТІНШІ ЖЫР



	Құшақтап қайта-қайта, мауқын басып,

	Сорделло сұрақ қойды: «Кімсіңдер?» – деп,

	Біршама тыншыған соң, қауқылдасып.



	«Тұруға лайықтылар шатта қиян

	Әлі де жаралмаған уақытта

	Тапсырған мені жерге Октавиан.



	Вергилиймін хақ діннен қалыс қалған,

	Сондықтан мәңгі нұрдан алыс қалғам...» –

	Осындай жауап шықты данышпаннан.



	Адамның қалмай ма ойы тұманданып

	Өң мен түс арасында; Сорделло да:

	«Жоқ... Шын...» – деп міңгірледі күмәнданып.



	Әуелі таңырқады мәңгіргендей,

	Көздері жыпылықтай алға аттады,

	Бас иді санасына жан кіргендей.



	Сөйледі: «О, латиннің шамшырағы!

	Тілімді кемел еткен кемеңгерім!

	Жеріме шуақ шашқан таң сыңары!



	Аңсарым жүргені ме жолда менің?

	Жөніңді айтшы маған, армандай жан,

	Тамұқтың қай тұсында болған едің?»



	«Мекенін пенделердің аласталған

	Түгелдей жүріп өттім, – деді ұстазым, –

	Күшіме қуат қосқан – Хақ аспаннан.



	Сен өзің ынтығатын жарық Күннен

	Бейхабар болғандықтан, жаза бастым;

	Күшіне уақыт өте қанықтым мен.



	Төменде бір өңір бар түнек басқан,

	Азаптан аулақ түнек тұрғынына

	Бермейді еш уақытта тілекті Аспан.



	Сол жерде күн өткерем күн көрместен,

	Сол жерге жиналады жас сәбилер

	Көз жұмған, Хақты танып үлгерместен.



	Сол жерде – кешпес күнә ілмегендер,

	Басқаны қатаң сақтап өткенімен,

	Киелі үш ізгіні білмегендер.



	Бейтаныс Бәрзақ жолы бірақ маған;

	Қай жаққа бет түзеу жөн, – айтпас па екен

	Абзал жан осы өлкеге тұрақтаған?»



	Ол айтты: «Серік болып ере аламын,

	Бұл маңнан жол табуға қиналмаймын;

	Қажет пе, ақыл-кеңес бере аламын.



	Әлім бар сендер үшін аянбайтын;

	Әйткенмен түн түскенін көріп тұрсың,

	Бір орын табу керек аялдайтын.



	Жаныңды жұбатудың жайын білген

	Рухтар бар оң жағында мына жолдың;

	Сол тұсқа жол бастауға дайынмын мен».



	«Бұл қалай? – дедім ренжи. – Түнде жүрсек,

	Әлдекім бөгемек пе жолымызды?

	Тимей ме сонда сенен бірде-бір сеп?»



	Сорделло топырақты сызып келіп,

	Сөйледі: «Қараңғы түн тау жолына

	Қояды көзге ілікпес сызық керіп;



	Сол шекте сен де амалсыз тоқталасың;

	Басқа емес жол бөгейтін, түннің өзі,

	Түнектің билігіне жоқ таласым.



	Тосқауыл қойғанымен қиясына,

	Қиналмай жүре аласың бергі бетте,

	Күн нұры бұққанымен ұясына».



	Ұстаз да сөзге құлақ асқан еді:

	«Жанымды жұбанышқа кенелтетін

	Рухтардың тұрағына баста», – деді.



	Жол тарттық. Жардан аса тоқтады ақын;

	Ашылды алдымыздан тау үңгірі,

	Орнымыз осы болды тоқталатын.



	«Кіреміз ішке, – деді маңғаз ақын, –

	Күтеміз осы үңгірдің ішіне еніп,

	Тау жолы ашылғанша таңға жақын».



	Үңгірдің ішін шарлай өрілетін

	Сүрлеумен келіп жеттік жиекке де

	Қияның жартысындай көрінетін.



	Күміс пен алтының да, лағылың да

	Жарыса бір-бірімен, көз қариды,

	Бұлардың басым екен бағы мұнда.



	Гүлдер де қорқатындай жайқалуға

	Қадірлі асыл тастар әлемінде;

	Мұнда да әлді, әлсіздік байқалуда.



	Бұл жердің табиғаты бөлек еді,

	Алқаптың аумағына аттаған жан

	Жүздеген хош иіске бөленеді.



	Бөктерден пана тауып, әндетуде

	Елестер «Salve, Regina» дұғасын;

	Әр сәтті ұмтылады мәнді етуге.



	Сөйледі мантуялық серігіміз:

	«Алаңсыз біз де осында күте аламыз,

	Қиядан ашылғанша керіліп із.



	Ал сендер көз салыңдар қырға шығып;

	Түрінен, қимылынан сезерсіңдер

	Тұрғанын тобыр қандай сыр жасырып.



	Түре алмай мінәжат та мұң түндігін,

	Дәл төрде отырған жан уайымда,

	Қайғы ете мүлт жіберген мүмкіндігін –



	Рудольф кесарь; бұл жан қалыс қалған

	Қол созбай Италия өлкесіне,

	Ондай сәт енді олардан алыс қалған.



	Ал мұның сейілтпек боп алаң ойын,

	Қасында отырған жан билеп еді

	Молдава жеріндегі Лаба бойын.



	Даңқы асқан Оттокар бұл жөргегінде

	Жатқанда-ақ; ал баласы Венцеслав

	Әлі жүр әркімдердің жөргемінде.



	Ал ана ауыз жаппас таңқымұрын,

	Жайдары жайсаң жанның қасындағы,

	Кірлеткен лала гүлдің ар – тұғырын.



	Көрдің бе, қалай-қалай дүрсінеді!

	Баптана бетін сүрткен мына біреу

	Сездірмей өзгелерге күрсінеді.



	Бірлесе әкесі мен қайынатасы

	Француз қаскөйінің, күйінеді

	Зәлім ұлға өрлеген сайға тасы.



	Қарап қал шоңмұрын мен тоңмойынға,

	Жұптаса әуен созған қос маңғаздың

	Мансұқтау қастерліні болды ойында.



	Бұлардың артын ала жамбастаған

	Жігітке билік тисе, даңқ жолында

	Тек өзі болар еді алғашқы адам;



	Ол тіпті бауырын да сүймес еді.

	Тисе де тақ Яков пен Федерикке,

	Игіліктен ештеңе тимес еді.



	Аз емес әміршілер айбыны асқан,

	Алайда ұрпағының кесірінен

	Ұяттың қамауында қайғы басқан.



	Ұл қайғы болса Педро байғұс үшін,

	Ұяттан өртенеді шоңмұрын да

	Пулья мен Прованс қайғысы үшін;



	Ұлына қарағанда, ол – арлан бөрі.

	Ері үшін мақтана алар Костанца да,

	Беатриче, Маргериталардан гөрі.



	Ал мынау – корольдердің монтанысы

	Ағылшын Генрих қой, ұрпақтары

	Ұятқа ұрынбады, сол – табысы.



	Ал анау, түпкірдегі мазаң адам –

	Гульелмо маркиз; оны

	Алессандрия Қауымы аямастан жазалаған,



	Канавез бен Монферрат азалаған».



	СЕГІЗІНШІ ЖЫР



	Сәттер бар жиһанкез жан мұңаятын,

	Қоштасқан мезеттерді ойға оралта,

	Қайталап аяулының ұдайы атын;



	Алайда жолға алғаш шыққан адам

	Қиянға қиял көзін жүгіртетін,

	Күн нұрын іздегендей ық – панадан.



	Тынғанда жанды әлдилей келетін үн,

	Аңғардым бір сұлбаның бойын тіктеп,

	Өзіне қаратқысы келетінін.



	Қолдарын бір көтеріп, бір түсіріп,

	Шығысқа көз қадаған әлгі елеске

	Тұрғандай сезілді Көк нұр түсіріп.



	«Te lucis ante», – деді жалынышпен;

	Тобашыл әуезіне құлақ түрсең,

	Жүрегін өртейтіндей жалын іштен.



	Ғибадат тап басқандай көптің ділін,

	Үн қосты өзгелер де әуелете;

	Көздері тінткілейді көк түндігін.



	Оқушым, оймен өзің талқылағын:

	Мөп-мөлдір еді көктің шымылдығы,

	Көзің де аңдамайтын қалқығанын.



	Қауымы патшалардың көзге түсті

	Жанары жәутең қаға көкке үңілген,

	Үн-түнсіз күтетіндей өзге күшті.



	Үстінде әлгі топтың қанат қағып,

	Қалықтай қос періште көрінгенде,

	Дүние сала берді абаттанып.



	Жап-жасыл жапырақтай желеңдері

	Лебіне қанатының ілескенде,

	Хақ еді кім-кімнің де елеңдері.



	Біреуі қия беттен құйылғанда,

	Біреуі төбемізде үйірілді;

	Тілеуі жетті осылай сиынғанға.



	Шаштары сары алтындай жалтыл қағып,

	Жамалы жанарымды қарығанда,

	Қалдым мен қауырсындай қалтыл қағып.



	Сорделло айтты: «Мария тұрағынан

	Түсті олар, мына алқапты қорғамаққа;

	Жақын-ау көрінер сәт, сірә, жылан?!.»



	Селт еттім, денем мұздап сала берді,

	Алақтап айналама, аласұрдым;

	Кемелім құшағына ала берді.



	Сорделло айтты тағы: «Таяу барып,

	Айбынды әруақтармен тілдеселік;

	Қалмасын көңілдері қаяуланып».



	Үш адым алға қарай басқанымда,

	Таңырқай көз қадады рухтың бірі,

	Құбылды әлпеті де қас-қағымда.



	Бұл сәтте ауа да аз-маз қарайған-ды;

	Әйтсе де, жанарымыз түйіскенде,

	Дидары әлгі рухтың арайланды.



	Жасады ол маған қарай оң қадамын.

	О, қандай бақыт еді, абзал Нино,

	Шерлілер арасында болмағаның!



	Тіл қатты ол, жақынырақ беттеді де:

	«Айдынмен жүзіп келіп, көп болды ма

	Таудағы жағалауға жеткеніңе?»



	Мен айттым: «Таң бозара аттанғанмын

	Қайғылы мекендерден; тірі адаммын,

	Өшпестей жүрегімде сақталған мұң».



	Таңғала менің айтқан сөздеріме,

	Серпілді Сорделло мен рух артына,

	Өздері сенбейтіндей өздеріне.



	Сорделло Вергилийге қарап қалған,

	Сол сәтте рух сөйледі: «Көр, Куррадо,

	Жомарттық артылмасын жаратқаннан!»



	Бұрылды сосын маған: «Сүйікті жан,

	Іліккен бейіліне көктегінің;

	Зейін сал, мұңын шақсын күйікті жан.



	Айтқайсың өз дүниеңде ең керегін;

	Аяулы Джованнама жеткізерсің

	Рухтарға дұға ғана дем берерін.



	Шешесі оның мені ұмытқан-ды;

	Қаралы орамалын көп жамылмай,

	Жөн көрді өзге жанды жылытқанды.



	Танытты ол әйел жаны тілейтінін

	Ұдайы аялауды, әлпештеуді,

	Жүректің жалғыздықта жүдейтінін.



	Әйткенмен, табытының сәнін ашып

	Миланның ехиднасы тұра қоймас,

	Галлура қоразынан дәрібі асып».



	Аңдалды рух сөзінен шамданғаны,

	Намысын шабақтаған отты ызаның

	Сезілді бас көтере жанданғаны.



	Біле алмай қандай жауап табарымды,

	Үңіле жұлдыздардың айдынына,

	Аударып әкеткенмін жанарымды.



	Кемелім: «Не көрдің?» – деп сұрап қалды;

	«Үш жарық көрдім, – дедім, – жарқыраған,

	Ықтыра қасындағы шырақтарды».



	Ол айтты: «Түнді таңға жалғастырған

	Төрт жұлдыз босатты орнын айдындағы,

	Үш жұлдыз шықты оларды алмастырған».



	Кенеттен Сорделло оны тартқыштады,

	Даурыға: «Әнеки ол! Қаскүнем!» – деп,

	Нұсқады әлденені арт тұстағы.



	Дуалдың жарығына иірілді

	Сұр жылан; бір кездері Хауа ананы

	Арбаған жыланға ұқсай үйірілді.



	Шошыта гүлге тұнған алаң – бақты,

	Біресе ширатылса, енді бірде

	Қос тілін сумаңдата, жалаң қақты.



	Бұл сәтте өзім анық көрмеп едім

	Қос қырғи қалай-қалай қалқығанын,

	Аңдадым тек биікке өрлегенін.



	Суылын қанаттардың естісімен,

	Жылысты зымиян да; періштелер

	Айырды қаскүнемді ес-түсінен.



	Әлгібір рух ешкімге жанаспастан,

	Тайталас сәтінде де қалт жібермей,

	Көзімен мені баққан, жақ ашпастан.



	Сөйледі ол: «Қиялардан асқаныңша,

	Шырағың жол бастасын адастырмай,

	Аңсаған биікке аяқ басқаныңша!



	Шыққан соң жер бетіне, бет түзерсің

	Алқапқа «Вальдимагра» аталатын,

	Бір хабар қарт атамнан жеткізерсің.



	Куррадо Маласпина – ныспым менің,

	Қарт – атам; өзім әппақ тілегіммен

	Әрдайым зәу-затымның үстіндемін».



	Мен айттым: «Еш себеп жоқ алаңдарға;

	Зәу-затың, елің-жерің, игі ісіңді

	Білмейтін Европада адам бар ма?



	Әулетің – абыройдың асқарында;

	Еліңнің, ерлеріңнің айбынына

	Дос түгіл, сүйінеді қастарың да.



	Тиісті жанарыңа жас тұнбауға;

	Айта алам аңсар таудың биігінен:

	Даңқы да, дәулеті де тасқындауда.



	Өрлеуде күннен-күнге айбыны асып;

	Ақымақ басшы жолдан тайғанымен,

	Сақталды әулетіңнің ай-күні ашық».



	Ол айтты: «Қайғы-мұңға байланасың,

	Жеті рет күн айналып өтер тұста

	Тоқтының тұяғының айналасын.



	Дегенмен жауларыңа тұтылмайсың;

	Сол кезде әулетіме кезігерсің,

	Жадыңа тұт осыны, ұтылмайсың;



	Амал не, жазмышыңнан құтылмайсың».



	ТОҒЫЗЫНШЫ ЖЫР



	Ежелгі ер Тифонның аяулысы

	Өрледі таңғы өрінде нұрлануға,

	Келе алмас енді оған таяу кісі;



	Тәж етті түнде сәуле саулайтынды;

	Құйрығы сүйірленген шоғыр жұлдыз

	Сұп-суық мақұлықтан аумайтын-ды.



	Екі адым өрлегенін танытты түн

	Біз тұрған жерде; сосын үшінші адым

	Жасалды, кім-кімнің де алып құтын.



	Аса алмай болмысымнан Адамға тән,

	Манаурай шөпке отырдым; жол сынағы

	Тигендей бестің бірі – маған қатаң.



	Сәт еді, – таңды асыға қарсы алатын

	Қарлығаш қасіретін ойға оралта,

	Жаһанға мұңлы әнімен жар салатын;



	Санадан сырып тастап күнәлі ойын,

	Ұмтылған еркіндікке әр адамның

	Билейтін сәуегейлік тұла бойын;



	Түсімде көрдім сол сәт қалықтаған

	Қыранды, алтын түсті бейнесіне

	Жанарым қадалудан жалықпаған;



	Ганимед мекенінде жүргендеймін;

	Лақтырып өз тәнімді, нұрлы әлемнің

	Даңқты кеңесіне кіргендеймін;



	Ойладым: «Осы жерде ілер мені

	Бұл бүркіт, өзге олжаны елеместен;

	Сол шығар маған шүйгіп, түнергені?!»



	Сол сәтте қанатынан от өріле,

	Шүйліге іліп мені, самғай ұшты

	Оттың дәл ортасына көтеріле.



	Лауладық от ішінде жұптаса біз;

	Іліксең елес өрттің шарпуына,

	Еш қайран қылмайды екен ық, тасаңыз.



	Бір кезде Ахилл де оқыс шошынған-ды,

	Абдырай, жан-жағына үңілгенмен,

	Біле алмай қайда екенін, тосылған-ды.



	Анасы шықпауы үшін қауіп алдан,

	Хироннан әкеткен-ді Скирге ұлын,

	Гректер сол жерде оны тауып алған, –



	Дір еттім сол кезде Ахилл шошынғандай,

	Ұйқымнан оянғанда; қалтырадым

	Үрейге суық келіп қосылғандай.



	Вергилий жалғыз еді қасымдағы,

	Үшінші сағат бопты күн жарқырап,

	Ақ айдын алдымыздан ашылғалы.



	Кемелім айтты: «Балам, үрейленбе!

	Аласта күмәніңді, мақсат – жақын;

	Алыспыз енді айғай-сүрейден де.



	Бәрзаққа жеттік бойға күш беретін:

	Құз мынау, биігіне шақыратын,

	Мінекей, саңылауың ішке енетін.



	Мезгілде таң шапағы шашыраған

	Сен мызғып жатқан едің гүлді алқапта,

	Биіктен түсті ару – асыл адам;



	Айтты ару: «Лючиямын; шың басынан

	Көмекке келдім жанға ұйқыдағы,

	Жеткізем өзім оны шыңға шыған».



	Күн нұры Сорделлодай ерен ердің

	Жеріне төгілгенде, сені әкеткен

	Арудың ізіне мен ере бердім.



	Қалдырып сені осында, ол мұңайып

	Тұрды да, жанарымен жол нұсқады;

	Содан соң қас-қағымда болды ғайып».



	Шындықты суыртпақтай тұманды ойдан,

	Таныдым өң мен түстің ара-жігін,

	Ширадым сейілгенде күмән бойдан.



	Аңғарып алаңымның айыққанын,

	Кемелім құзға қарай адымдады,

	Мен де оған жүрісімді лайықтадым.



	Оқушым, өзің де аңдап қалдың, білем:

	Өр сайын өнерім де биіктеуде,

	Кейінгім ұқсамайды алдыңғымен.



	Жартасқа жақын келе, көргеніміз –

	Қап-қара қуыс еді үңірейген;

	Үңілдік қуыс ішін көргелі біз.



	Қуыстың көз тастадық қақпасына,

	Әр түсті үш баспалдақ жатты әрірек,

	Көрінді қату қабақ қақпашы да.



	Отырды ол баспалдақта ең үстіңгі,

	Күзетіп кірер жолды; сенімді еді ол

	Айбынды қаһармандай жеңіс күнгі.



	Қолында жалаң қылыш жалаң қағып,

	Сәулемен шағылыса жаланғанда,

	Сескене, бой ұрғаным алаңға анық.



	«Жөніңді айт, – деді ол бізге, – тоқтай қалып!

	Келдіңдер не үшін мұнда? Жол ашқан кім?

	Ашуым кетпесін тек отқа айналып!»



	Кемелім жауап қатты: «Босағаны

	Көрсеткен бізге аспан аруы еді;

	Сонда да тосқауылдар тоса ма әлі?!»



	«Іздеген ізгі аруды батыл жандар, –

	Жанары қақпашының жадырады, –

	Кіріңдер, баспалдаққа жақындаңдар!»



	Әр түсті баспалдақтың алғашқысы

	Айнадай жалтыраған мәрмәр еді,

	Сұқтана таңданудан талмас кісі;



	Ұзыннан, көлденеңнен жарық түскен

	Тастардан қаланыпты тағы бірі,

	Белгі жоқ көзге ұратын қанық түстен;



	Үшінші, жоғарғысы баспалдақтың

	Қырлана қашалыпты, ал бояуы

	Қанындай қызарады қасқалдақтың.



	Құдайдың хабаршысы тізе бүгіп

	Отырды сол баспалдақ кертешінде;

	Аттадық саңылаудан біз емініп.



	Сезгендей санамда ойлар қағысқанын:

	«Сыпайы өтін, – деді, – қақпаны ашсын», –

	Тағы да жөн нұсқады данышпаным.



	Аямай құрметімді, сүйгіштедім

	Табанын қақпашының, жалбарындым;

	Үш мәрте кеудемді де түйгіштедім.



	Жеті Р сызды ол менің маңдайыма

	Ұшымен қылышының; «Жу, жой! – деді, –

	Қалмасын жара ізінің қандайы да!»



	Сөйледі ол көңілімді аулағандай;

	Киімі киелімнің көрінетін

	Шаң-тозаң, күл-қоқысқа аунағандай.



	Күміс кілт, алтын кілтті қалтасынан

	Суырып, кезек-кезек бұрап еді,

	Қайрылды қақпалар да шалқасынан.



	«Кілттердің біреуі еркін кірмесе егер, –

	Деді ол, – онда күштеп әуреленбе,

	Үмітің өкінішпен бірге сөнер.



	Бір қымбат, тұруы үшін екі бекіп –

	Ақыл мен білім керек тарқатуға

	Түйінін бұл жұмбақтың сетінетіп.



	Кілттерді маған Петр сыйлаған-ды;

	Жүктеді ол жұртты жолдан қайтаруды,

	Жөн көрмей содан кейін қинағанды».



	Содан соң сөз жалғады қақпаны ашып:

	«Кіріңдер, ұмытпаңдар көз салғанның

	Тығылған жан екенін жатқа қашып».



	Шиқылдап топса, жақтау қаңғырлады;

	Тұндырды құлағымды қақпалардың

	Сықыры, шықырлары, даңғырлары.



	Жаужүрек Метелінен айрылғанда,

	Тарпей де қарыспаған шығар мұнша,

	Қақпасы қара күшпен қайрылғанда.



	Бұл тұстан болғанда аян өтетінім,

	Аңдадым шадыман шу арасынан

	«Te Deum» әуені ұшып жететінін.



	Бәріміз білетіндей, сәнді ететін

	Шіркеудің салтанатты ғибадатын

	Органға қосыла хор әндететін;



	Мұнда да тура сондай ән жететін.



	ОНЫНШЫ ЖЫР



	Аттадық қараң қалған босағадан

	Кесірі тиіп зұлым махаббаттың;

	Бұралаң жол кетеді осы арадан.



	Тарсылдай жабылды есік соңымыздан;

	Әлдене айтарлықтай қайран бар ма,

	Айымыз туып тұр ма оңымыздан?



	Өрледік жарықшақты бел үстімен;

	Кертештер қозғалуда әрлі-берлі,

	Көшкендей дарияның сең үстінен.



	Айтты ұстаз: «Керегі енді – машық, дағды,

	Сезіне жүру үшін жол ыңғайын;

	Бұл сүрлеу құп көрмейді асыққанды».



	Жылжыдық, әзер-әзер ілби басып;

	Иненің тар көзінен біз өткенше,

	Көмескі ай жасырынды ылдиды асып.



	Жартастар бір-біріне үймелесіп,

	Қаумалай қоршаулапты тау бөктерін;

	Сол тұсқа жеттік біз де кимелесіп.



	Қажыдым, ұстазым да талыққандай;

	Шыңырау жиегінде соқпақ жатты,

	Із түспей жылдар бойы, шаңытқандай.



	Тік жардың етегінен алға асатын

	Жол ені – үш адамның ұзынындай,

	Қияға қарсы бетте жалғасатын.



	Қалғанша арғы шетін көз көрместен,

	Оң-солға ирелеңдей созылған жол

	Жатты алда ені ешбір өзгерместен.



	Адым да алға қарай аттамастан,

	Көз салдым айналама, білдім жардың

	Ақ мәрмәр екендігін тақталасқан.



	Мәрмәрдің ойға тұнған өрнектері

	Поликлет түгілі, табиғат та

	Қайталай алмайтындай көрнекті еді:



	Жас төге үміттенген адамзатқа

	Хақ сөзін жеткізуші періште, әне,

	Тілеуде бұрылмауын адам жатқа.



	Шынайы көрінеді жаны бардай,

	Баурайды ой-санаңды жансыз бейне,

	Аузында – сөз, тамырда қаны бардай.



	Ант етем, ол «Аvе!» деп алқады анық

	Әйелді, көктен күтіп махаббатын,

	Жүретін жер бетінде қалқа бағып.



	Мұңлы көз, момын өңді монтаны қыз:

	«Ecce ancilla Dei», – деп жауап қатқан,

	Көзіне тұнған тілек – «Жол табыңыз!»



	«Не нәрсе сені осынша құрықтаған?!»

	Деді ұстаз кейігенін жасырмастан,

	Жүрегі тұрған жағын бұрып маған.



	Көзімді Мариядан серіпкенде,

	Аңғардым бейнелерін басқа аңыздың,

	Қалмаған көз салмастай ерік менде.



	Өттім де кемелімнің ар жағына,

	Үңілдім бейнелерге; құйылғандай

	Сезіндім аңыздардан нәр жаныма.



	Суретте қаз-қалпында бейнелепті

	Сандықты әкелуді өгіздермен;

	Ұятты кейде елемей, кейде елепті.



	Бөлініп жеті хорға, ән салғандар

	Көзім мен құлағымды таластырды: Бірі:

	«Жоқ», – десе, бірі: «Ән салды, аңғар!»



	Түтіннің түтіндіктен көкке өрлеген

	Иісі мұрыныма келетіндей,

	Жүгірген желге ілесе, бөктерменен.



	Сандыққа келген патша бас ұруға,

	Ән салып, билеп кетті арсалаңдап,

	Күш таппай қуанышын жасыруға.



	Көзінен Мелхоланың мұң ескендей

	Ашумен қабаттаса; ал күйеуі

	Мәз-мейрам масайрауда, мұны ескермей.



	Қозғалдым көзімді алмай басқа аңыздан

	Мелхола бейнесінен әрі ұласқан;

	Бұл сурет жанарымнан жас тамызған.



	Суретте ел аңыз қылған атақ-атын

	Римдіктер әміршісі тұрған еді;

	Көрген ол Григорий шапағатын.



	Жармаса жесір әйел ауыздыққа,

	Әмірші Траянға жалынуда,

	Зарлана қарғыс айтып жауыздыққа.



	Шапқылап әрлі-берлі салт аттылар,

	Туларда алтын бүркіт қалықтаса,

	Кесарьдың жасағынан алқап тұнар.



	Булығып әрі ызадан, әрі шерден,

	Жас төге бейбақ әйел зар илейді:

	«Ұлымның кегін ал, – деп, – қанішерден!



	Айтты оған кесарь: «Шыда, ораламын».

	«Оралмай қалсаң ше?!» – деп сұрады әйел,

	Көзіне тақай тұрып орамалын.



	Кесарь айтты: «Мұрагер қайтарады».

	Ал әйел айтты: «Қалай сабыр етем?!

	Кек алсаң ғана, жаным жай табады».



	Кесарь айтты: «Сабыр ет біразырақ!

	Жауыздық жазаланбай қалмақ емес,

	Ол күн де бола қоймас, сірә, жырақ!»



	Жансызға көз алдымда жан бітірген –

	Күш еді бар тылсымның сырын білген,

	Ешқашан айнымайтын мәңгі түрден.



	Адамның Хақ ісіне көнеріне

	Сендіре өрнек салған хас шебердің

	Тұрған ем тәнті болып өнеріне;



	Ұлы ақын сыбырлады: «Өңі жасып,

	Қалың топ бізге қарай келе жатыр;

	Алайық тау жолының жөнін ашып».



	Еліткен жаңалыққа қос жанарым

	Сол сәтте-ақ жалт бұрылды кемел жанға

	Бағатын әр уақытта дос қабағын.



	Оқушым, әркез бекем бол арыңа,

	Көңілің алаңдаса Хақ алдында

	Кінәнің өтеуі не боларына.



	Қойса да тау тескізіп, шат үңгітіп,

	Мойыма; ажалды үшін ең азабы –

	Қиналу қаһарлы үкім сәтін күтіп.



	Тіл қаттым ұстазыма: «Жүргені де

	Адамға ұқсамайтын мыналардың

	Көзіңе түспейді екен түрлері де».



	Ол айтты: «Өтелетін ісіңменен

	Жаза бар, ол – азапта жанышталу;

	Өзім де алғашында түсінбегем.



	Жіті үңіл зіл тастарға жыбыр қаққан;

	Тастарды қозғайтын кім? – аңдап қара;

	Ой жүгірт: тасты оларға кім ырғатқан?!»



	О, христиан нәсілі соры қалың!

	Бейбақтар, ой-санаңның адасуы –

	Арзанды айбындыға жорығаның!



	Біз – құртпыз; неге ұқпайсың, басы барым,

	Сол құрттың ішіндегі көбелек – жан

	Түнектен Хақ алдына асығарын?!.



	Қалқан боп қалатындай бүгін оққа,

	Несіне менмен кеудең шіренеді,

	Былжырақ құрттан асар түгі жоқта?



	Төбеге тірек болу үшін алып

	Тізесін бүгіп, көзді алдайтын-ды

	Тұрғандай қиналғансып, іші налып.



	Сол алып секілдене бүкірейіп,

	Әлгі топ тауды айнала өтіп жатты,

	Бірі жоқ бойын жазған тікірейіп.



	Әуре еді қай-қайсы да өз басымен;

	Бүкшеңдей жыбырлайды кейінгісі,

	Өз тасын алдыңғысы қозғасымен,



	«Әлім бітті!» – дейтіндей көз жасымен.



	ОН БІРІНШІ ЖЫР



	«О, біздің әміршіміз аспандағы;

	Кенелтіп рақымына, жарылқаушы

	Өзінің тұңғыштарын асқан бағы;



	Барша жан басын исін есіміңе;

	Рухыңа арналады алғысымыз,

	Ризамыз әр уақытта кесіміңе!



	Бұйыртшы бізге әлемді әбілетсіз;

	Өйткені саған бастар жол табуға

	Ең ұлы ақыл-ой да қабілетсіз!



	Өз құлқын құрбан еткен періштедей,

	Пенделер: «Осанна», – деп саған сенсін,

	Қабыл ет тілегімді, теріс демей!



	Бізге де тартулашы күндізгі азық,

	Оңай ғой нәрлі азықтан қағылғанның

	Алуы маңдайына мұңлы із жазып!



	Тірлікте көп көрсе де пенде кесір,

	Кешеді бастан өткен сынақтарын;

	Жіберген қатемізді сен де кешір!



	Күшіміз әлсіз біздің тіресуге

	Ежелгі жауымызбен қарау ойлы,

	Қайрат бер әзәзілмен күресуге!



	Аласта жанымыздан жалғандарды;

	Аяңнан пана тапқан бізді емес,

	Сақтай гөр ана жақта қалғандарды!»



	Өлі үшін, тірі үшін де жалбарынып,

	Сұлбалар өтіп жатты бейнет тасып,

	Көндіккен көңілдерін алдары – үміт.



	Ұдайы алға қарай еңкелеңдеп,

	Жиекпен ілби басқан бейшаралар

	Күнәсі өтелгенше желкеленбек.



	Өлілер бізге алаңдай зар шегеді

	Ол жақта; ал біз неге ұмытамыз,

	Олардың біз емес пе – бар сенері?!



	Жүктері жеңілейіп қалуы үшін

	Рухтардың, қандай қайыр жасадың сен,

	Байғұстар көктен орын алуы үшін?



	«Танытып Жаратушы оң қабағын,

	Бөлесін рақымының шуағына,

	Жөн сілте, сынағандар жолда бағын!



	Мұндағы сүрлеу қайда құзға асатын?

	Бірнешеу болса соқпақ бағыттары,

	Жеңілдеу болса екен жол біз басатын.



	Тәнінде тірлік нәрі ұялаған

	Адам бар қасыма ерген; тірі жанға

	Ауырлау тиеді тік қиялаған».



	Тіл қатқан елестерге кемел еді;

	Естілді үн, бірақ анық жетпеп еді

	Ілбіген сұлбалардың не дегені.



	Біреуі айтты: «Шаттық аясына

	Бастайтын сүрлеу жатыр оң жағыңда,

	Бет түзе анау жартас саясына.



	Қара тас жер иіскете жабыспаса,

	Кекшиген мінезімнің кесірінен

	Кеудемді шаң қаптыра, жанышпаса,



	Бейтаныс тірі жанға қарар едім,

	Артылған мойнымызға азап жайлы

	Бірер сөз айтуға да жарар едім.



	Латинмін; әкем менің – тосканалық

	Гульельм Альдобрандески граф;

	Жан еді әулетке даңқ қосқаны анық.



	Даңқына сай бола алмай бабамыздың,

	Кердеңдей кекірейдім айналама,

	Ұмытып ортақтығын анамыздың.



	Мерт болдым ақырында; сүйемеді

	Паңдығым; қалай ажал тапқанымды

	Біледі Кампаньятико, Сьена елі.



	Кесірлі Омберто едім; қырсық атты

	Өзімді, зәу-затымды; енді, міне,

	Арқалап барша әулетім жүр сынақты.



	Жүгімді көндіккенмін көтеруге;

	Қарызы дандайсыған даңғойлықтың

	Өлілер әлемінде өтелуде».



	Жанымды жаралады мұң тым қатты;

	Бұрылып тас астында бүгілгеннің

	Біреуі, басын әзер қылтыңдатты.



	Байыздай қоймап еді жаным әлі;

	Маңдайы жерді сүзе, бет түзеді ол

	Мен жаққа, көз жеткізе танығалы.



	Мен айттым: «Одеризи, елігетін

	Губбьо жұртшылығы?! Хас шеберім

	«Парижде «Иллюминур!» делінетін».



	«Жоқ, достым, бояулардың майталманы –

	Франко Болоньялық, – деп мұңайды ол, –

	Көп оның бояулармен айта алғаны.



	Егер мен тірі жүрсем, мақтамас ем;

	Өзімді аса жақсы көргендіктен,

	Өзгенің алға озғанын жақтамас ем.



	Менмендік мұнда азаппен өтеледі;

	Күнәға батпай тұрып, Хақты ойласам,

	Пейішке алар еді-ау төте мені!..



	Алдамшы армандарға алданатын

	Адам-ай, тірлігінде ескерместен

	Сәт барын мәңгілікке жалғанатын!



	Кезінде Чимабуэ даңқы асқан-ды,

	Ал қазір Джоттаның бағы жанып,

	Бүркеуде кеудесімен жарты аспанды.



	Көрінді қос Гвидо қиясынан

	Құрметтің; бәлкім, туған болар ақын

	Оларды үркітетін ұясынан.



	Тірлікте дақпырт та мың құбылады,

	Құйындай ұйтқи соққан оңнан-солдан,

	Өрлейді, әлсірейді, жығылады.



	Жояды мыңжылдықтар атақ-атын

	Даңқты жандардың да бағзыдағы,

	Дақпырттың кім бар көрген шапағатын?!



	Мыңжылдық – бақилыққа қас-қағым сәт,

	Ойға алсаң жұлдызды әлем айналуын;

	Білгенге абыройдың асқағы – ынсап.



	Анау жан, бүкірейе кешкен қайғы –

	Кезінде Тосканада дүрілдеген,

	Енді оны Сьена да еске алмайды.



	Сол жерде ол көсем болып, былықтырған;

	Ол кезде маңғаз еді Флоренция,

	Бұрқ ете ашуланып, мұны ықтырған.



	Даңқ та – шөп сияқты; нұрланады

	Жарықтың шуағымен, уақыт өте

	Оңады сол жарықтан, сұрланады».



	Мен айттым: «Дүр сілкінттің, мең-зең едім,

	Тәубама түскендеймін әңгімеңнен;

	Әйткенмен, әлгінде кім меңзегенің?»



	Сөйледі ол: «Провенцан Сальваниді

	Айтқан ем, Сьенаға айбарланған;

	Сол үшін Хақ үстіне салмақ үйді.



	Өз жүгін арқалауда ол көз жұмғалы;

	Міне, осы – өзімшілдің өтемі де,

	Адамның болмақ емес өз жұмбағы».



	Мен айттым: «Шірік киім ішіндегі

	Жан егер күмәнді ойдан арылмаса,

	Баурайға жөн емес пе түсіргені?



	Жоқ болса арналатын дұға бұған,

	Өмірдің сәтін күтпей қайталанар,

	Баурайдың қалай өткен сынағынан?»



	«Рас, ол менмендігін тыя алмады, –

	Деді рух, – дегенмен ол Сьенада,

	Кампода қол жаюға ұялмады.



	Карлдың тұтқынында азапталған

	Досы үшін төзген еді ол масқараға,

	Жатқа да жалынуға аз-ақ қалған.



	Сөзімнің бар сияқты-ау олқылығы;

	Дегенмен, түсінесің таяуда өзің,

	Көршіңнің шыққан кезде толқып үні.



	Баурайдан мұны өткізген – сол қылығы».



	ОН ЕКІНШІ ЖЫР



	Бүкшиген рухтарға ере аяңдадым,

	Өгіздей соқа тартқан өгізге ерген,

	Ақыным айтқанша уақыт таянғанын;



	Ол айтты: «Таста оларды, елпеңдеме;

	Қайығың жағалауға жетсің десең,

	Сүйенген жөн ескекке, желкенге де».



	Сездіре сақадай-сай екенімді,

	Бой тіктеп, сымбатымды қайта оралттым;

	Серігім жол бастады бекем үнді.



	Ілестім мен де ақынға сенімменен,

	Қуана адымдадық алға қарай;

	Жүру де тегіс жолда жеңілдеген.



	Ол айтты: «Аңдап қара аяқ астын!

	Пайдасы тиері хақ көргеніңнің,

	Келмесе ізгіліктен тая басқың».



	Еденде нақышталған тақташалар

	Жадыңда тұту үшін жасалғандай

	Жан жоғын күнәһарға жақтаса алар.



	Жаныңды өксітеді, іркіле мұң,

	Кей-кейде ізгілерді жадыңа алсаң

	Өкінген, түре алмастан түн түнегін.



	Мұнда да аяныштың жасы мені

	Жасытты; дегенмен де, жолдағы өрнек

	Әсері өзгелерден басым еді.



	Мен көрдім бір кездегі асыл жанның

	Аспаннан құлағанын шыңырауға,

	Еселей жылдамдығын жасыннан мың.



	Мен көрдім жай құдайы қаһарланған

	Бриарей найзағаймен түйрелгенде,

	Байғұсқа айналғанын қаһарманнан.



	Мен көрдім Марс, Тимбрей,

	Палладаның Әкесін ортаға ала, алыптардың

	Серейген тәнінен көз алмағанын.



	Мен көрдім Сеннаардың дарақы ері

	Немврод күйзелгенін еңбегі үшін

	Еш болған, зая кетіп қара тері.



	Жеті ұл мен жеті қыздың арасында

	Сенделген Ниобея, қаншама зар

	Тұнып тұр жанарыңның шарасыңда!



	Қадалып семсеріне, майып болған

	Саулдың қаны сіңген Гелвуяда

	Жаңбыр да, шық та, шөп те ғайып болған!



	О, Арахна, әдептен жұрдай болған,

	Көрдім мен сені өрмекші бейнесінде,

	Мата көрдім жыртылып, бырдай болған!



	О, Ровоам, зыта қашып бара жатқан!

	Не деген бейшара еді мына сиқың,

	Ана арбаң құтқарардай бар азаптан!



	Көрсетті өрнекті тас зарлы ананың

	Сескеніп Алкмеон семсерінен,

	Қалайша ажал сыйын қарғағанын.



	Көрсетті – қалай қанжар жасырғанын

	Храмға Сеннахирим ұлдарының,

	Қалайша әке қаны шашылғанын.



	Көрсетті – қайтқан сәтте қаһарлы кек

	Тұмардың Кирге қалай шүйілгенін:

	«Қанішер өз қанына қақалды!» – деп.



	Көрсетті – қалай-қалай қашқандығын

	Ассирия әскерінің, көрген кезде

	Олоферн мойнынан бас қалдығын.



	Мен көрдім Трояның шаңы ұшқанын;

	О, Илион, хас суреткер бейнелепті

	Қапысыз сіздің елдің бағы ұшқанын!



	Түсер ме дәл осылай қылқаламнан,

	Тамсантып ақыл-ойды кереметтей

	Осында бейнеленген, тұлғаланған?



	Тірілер тіріге ұқсап, өліге – өлі,

	Жаныңды шымырлатар жанды сурет

	Астынан табанымның көрінеді.



	Дандайсы, дабыралат, талас, табын,

	Хауаның астамсыған ұрпақтары,

	Көрмейтін өз жолының адасқағын!



	Біз әрі өткен кезде тауды айналып,

	Көктегі күн де жолын ұзартыпты;

	Құйылды дүниені жаулай жарық.



	Әлдене қабағымнан аңдады ма,

	Ұстазым рухтандырды: «Көтер басты!

	Бой ұрма, – деді, – сезім шаңдағына!



	Періште беттеді, әне, бізге қарай!

	Алтыншы қызметшісі қайтты күннің

	Осыған дейін көкте түзген арай.



	Сөйлерсің, қас-қабағын байқап алып,

	Жанына жайлы тисін айтқандарың;

	Мұндай сәт туа бермес қайталанып!»



	Әр сөзін қайталады бірнеше рет,

	Ұқтырды уақыттан кеш қалмауды,

	Боларын айтты бірдің бірге себеп.



	Үлбірей ақ желеңі, қанат қаға,

	Ғажайып алдан шығып, күлімдеді;

	Жүрегім алып-ұшты қанаттана.



	Үн қатты ол қанаттарын айқара ашып:

	«Жүріңдер, алға аттаңдар баспалдақпен,

	Ешкім жоқ жол жабатын тайталасып.



	Құр қалған көп дәл мұндай ықыластан:

	О, адам, самғау үшін жаралсаң да,

	Тіршілік теперіштеп, құты қашқан!»



	Тигізді ол қанаттарын маңдайыма;

	Жымиды; уәде етті жеңілдерін

	Ендігі қиын жолдың қандайы да.



	Оң жақта, қырдан асып өткеніңде,

	Тұрмай ма шіркеу қарап құт мекенге,

	Бақылап Рубаконте өткелін де;



	Құнтталып дәптер, кеспек құрметтелген

	Уақытта, жол кететін сатыланып,

	Бір бөктер туындайтын бір бөктерден, –



	Мұнда да қаттың жолы жіңішкере

	Береді; өрден өрге өткен сайын,

	Тарта алмай қиналады тыныс дене.



	Бұрыла берген едік қатқа қарай,

	«Beati Pauperes spiritu»

	Шырқалды, төгілгендей шаттан арай.



	Қаттар бар бұл жақта да, Тамұқта да:

	Мұнда – ән, ал онда – зар естіледі;

	Оқушым, бағамда өзің, парықта да.



	Киелі баспалдақтың алғашқысын

	Нық бастым, жеңілірек тиді өрлеу,

	Жүргендей тақта жолдың жалғас тұсын.



	Мен айттым: «Ұқтыршы, ұстаз, қайда кетті

	Қиындық? Қайта оралды қайратым да,

	Сезініп жанға жайлы, майда лепті».



	Ол айтты: «Басылған Р маңдайыңа

	Көмескі тарта түсті; ал барлығы

	Өшкенде, қалмай түйір шаңдайы да,



	Аяғың ұмтылады биіктерге,

	Ұмытып қажуды да, талуды да,

	Шаттана асыққандай сүйікті елге».



	Адамдай, болар-болмас аңдалатын

	Әлдене жабысқанын өзі сезбей,

	Тек жұрттың жанарынан аңғаратын,



	Әлдене барын іштей жорысымен,

	Әлгінің бары-жоғын білу үшін

	Сипалай тексеретін қол ұшымен, –



	Сол сәтте мен де абдырап, алақтағам;

	Қақпашы маңдайыма таңбалаған

	Алты әріпті сипалай, жаратпағам;



	Кемелім күлімдеді, қарап маған.



	ОН ҮШІНШІ ЖЫР



	Жеткенде баспалдақтың соңғысына,

	Екінші кемер шықты көлденеңдей,

	Күнәдан арылатын жолды ұсына;



	Мұнда да жиектеле қиылыпты

	Тау жары; алғашқыға ұқсайды екен,

	Иіні тек көбірек иіліпті.



	Бұл сүрлеу боялмапты нақышталып;

	Жартас та, одан төмен кертештер де

	Сұрлана сұстанады, тақыстанып.



	Вергилий айтты кенет: «Күтуді айып

	Санаймын, жөн айтар деп әлдекімді;

	Біз үшін уақытты ұту лайық».



	Әлдене оралтқандай ол жадына,

	Жанарын күннен алмай ұзақ тұрып,

	Кеудесін бұрды асықпай сол жағына.



	Үн қатты ол: «Қасиеттім, шуақты күн!

	Бейтаныс дүниенің жолын нұсқап,

	Дарытшы жанымызға қуат бүгін!



	Киелім, жалбарынам, қолда бізді!

	Басқаша амал-айла табылмай тұр

	Адамзат нәсіліне жолдағы ізгі».



	Бұл жақта шақырымдап саналатын

	Жолды біз жүріп өттік қас-қағымда,

	Қайрат тауып сәт сайын жаңаратын.



	Кенеттен көкте рухтар қалқығаны

	Сезілді; бірақ көзге көрінбестен,

	Естілді махаббаттың шалқып әні.



	Төбемнен әрлі-берлі зулады да:

	«Vinum non habent!» – деді рухтың бірі,

	Шақырды махаббаттың думанына.



	Әлгі рух бірте-бірте тыншығанда,

	Басқасы: «Мен Орестпін!» – деді нықтап,

	Жаңғырып ұзай берді үн шығанға.



	Сезініп иен түзде екенімді,

	«Сөйлеген кім?» – деп едім, естідім мен:

	«Жауыңды да сүй!» – деген бекем үнді.



	Ұстазым түсіндірді: «Бұл құздарда

	Күнәсі күншілдердің шықпыртылып,

	Махаббат қамшы өреді ұл-қыздарға.



	Жүгеннен шығатын үн басқа бұдан;

	Сол дыбыс жеткен болар құлағыңа

	Арылу сапарының аспанынан.



	Көзіңді жүгірте алсаң алға басым,

	Арқасын тасқа тірей тізе бүккен

	Адамдар тобын сонда аңғарасың».



	Көз тіге, ауа ішіне шүйілген ем,

	Сұр шекпен киген адам тобын көрдім;

	Сұп-сұр құз үндесіпті киімменен.



	Естілді Марияға жалынған үн;

	Білуші ем «Бізді ескер!» деп жалбарынған

	Михаил, Петр көкке алынғанын.



	Қат-қабат жабыспаса көзге шелі,

	Алдымнан шыға келген көрініске

	Ең жауыз адамың да төзбес еді.



	Қасірет тілегендей өз басыма,

	Жақыннан көргенімде тауқіметін,

	Ие бола алмадым көз жасыма.



	Тәндерін жүн шекпенмен орап алып,

	Байғұстар бірін-бірі сүйемелдей,

	Жартасқа қамалыпты қораланып.



	Соқырлар қайыр тілей, түйісетін

	Шіркеудің маңайында кешу күні,

	Бастарын бір-біріне иісетін;



	Аяныш туу үшін өздеріне

	Сорлылар сөз әсерін арттыратын,

	Күш салып өң-түсіне, көздеріне.



	Күн көзін көре алмайтын соқырлардай,

	Мақұрым күн нұрынан мыналар да,

	Мүлт басса, тұңғиыққа топырлардай.



	Аян ғой бейбақтардан зар шығары

	Көздері темір сыммен қарпылған соң,

	Қойғандай томағалап қаршығаны.



	Тілемей тұз себуді жарасына,

	Сездірмей сыбдырымды келе жатып,

	Көз салдым байғұстардың арасына.



	Аңғарып ішкі ойымды көздерімнен,

	Кемелім: «Сұра, – деді, – ойдағыңды,

	Аяныш сезілсін тек сөздеріңнен!»



	Вергилий жардың бергі жиегімен

	Аяңдап келе жатты; шалыс басса,

	Ештеңе қалмас еді сүйегінен.



	Сүйеніп жардың арғы жиегіне,

	Елестер отыр еді; жұмық көзден

	Аққан жас құйылуда иегіне.



	Аялдап, әруақтарға сөз арнадым:

	«О, рухтар, көк аспанға жалбарына,

	Аңсайтын көруді таң бозарғанын!



	Серпілсін қызғаныштың жамылғысы

	Бүркеген тұманды оймен жан-арыңды,

	Танылсын кірден ада жан үлгісі!



	Бар болса топтарыңда туысқаным

	Латиндік, тиер ме еді бір септігім,

	Өтінем жақындауын, жуысқанын».



	«Бізде отан біреу ғана – мәңгі ғалам.

	Ал сенің меңзегенің Италия

	Болса егер, көзің жүгірт алдыңа, адам».



	Бұл жауап сәл әрірек дыбысталды

	Біз тұрған жардан; мен де көп кідірмей,

	Жөн көрдім дыбыс жаққа ығысқанды.



	Қалың топ арасынан бағып қалғам

	Өзімді күткен жанды; ол да сезіп,

	Иегін соқырларша қағып қалған.



	«Рух, – дедім, – бағың әлі-ақ ашылады!

	Кімсің сен, қай жақтансың? Сырыңды ашшы,

	Бұл сөзім – саған жаным ашығаны».



	Айтты елес: «Сьенада тірлік еттім;

	Міне, енді Хаққа жылап, тіленемін

	Мұнтаздай тазаруын кірлі беттің.



	Сапия аталғанмен, дана емеспін,

	Қайғырдым шат-шадыман адам көрсем,

	Иесі бола алмадым саналы естің.



	Сөзімнің бойлар болсаң шындығына,

	Ақымақ менен асар таба алмассың,

	Шатасқан бастағанда күн бұғына.



	Колледе жерлестерім қамалғанда

	Дұшпанның қоршауында, мен тіледім

	Құдайдан қол созбауын қамалғанға.



	Қызықтап жерлестердің жеңілгенін,

	Көргенде сағы сынған сарбаздарды,

	Алаулай албырады менің реңім.



	Барылдақ қараторғай сияқтана:

	«Енді мен қорықпаймын құдайдан!» – деп

	Даурықтым, қарамастан ұятқа да.



	Түн түсе, Жаратқанға жалбарындым

	Масқара қылығымды өтемекке;

	Тартармын әлі де оның салдарын мың.



	Жақындап қалғанда өмір ақырына

	Қолұшын созды Пьер Петтинайо,

	Дұға арнап мендей арсыз пақырына.



	Ал енді өзің кімсің? Алаңдайсың

	Біз үшін, көзбен көріп тұрсың ба әлде?

	Байқаймын, дем алатын адамдайсың?»



	Мен айттым: «Шынында да, көзім ашық;

	Ешкімнің қызықпаппын биігіне,

	Тұрған соң кейбірінен өзім асып.



	Мен үшін бола қоймас айып мұның;

	Сескенем төменгі жар азабынан,

	Сол жүкке мен көбірек лайықтымын».



	Селт етті елес, сөзімнен шошығаннан:

	«Төменнен сені мұнда кім жеткізді?»

	Мен айттым: «Табасың, – деп, – осы маңнан.



	Осында ол; мен де әзір тірі адаммын;

	Қалауы таңдаулының – мұнда жүрсем;

	Бірімін жерде тірлік құрағанның».



	Рух айтты: «Құдай» деуден еш талмайсың;

	Бөленсең Жаратқанның рақымына,

	Кей-кейде Сапияны еске алғайсың.



	Жанымды жаныштаған шерді ескер де,

	Басып өт Тоскананың топырағын,

	Мен жайлы әңгімеле жерлестерге.



	Бар ойы ол қаланың – Таламонэ;

	Алданбақ Диананы іздегендей,

	Сорламақ сондағыдай далада өре;



	Зарламақ адмиралдар ала-бөле».



	ОН ТӨРТІНШІ ЖЫР



	«Мынау кім, қызықтардай Өр абатын,

	Ажалдың қармағына ілікпестен;

	Кірпігін ашып, күнді көре алатын?»



	«Білмеймін; оны біреу жеткізіпті;

	Жақындау отырсың ғой, сен сұрашы:

	Кім екен? Мұнда қалай бет түзіпті?»



	Тұрғандай бірдеңеге бәс тіккелі,

	Оң жақта екі сұлба сыбырласты;

	Біреуі тілдеспекке бас тіктеді.



	Сөйледі ол: «Жерден шығып, көкке беттей

	Жол тартқан жанды пенде, жөніңді айтшы,

	Қамкөңіл байғұстарды өкпелетпей.



	Кімсің сен, кезген пенде елес елін?

	Әркімге тие бермес ғажап сыйлық

	Бұйырды маңдайыңа неге сенің?»



	Мен айттым: «Бір өзен бар Тосканада;

	Басталып Фальтерона жотасынан,

	Зулайды, іркілместен тоспа баға.



	Сол жақта жаратылған сүлдер – денем;

	Есімім?.. Оны айтудың мәні де жоқ,

	Оны әлі ешкім танып үлгермеген».



	Рух айтты: «Уайымым қалыңдады,

	Сен айтқан Арно өзені ойға оралып».

	Килікті осы тұста жанындағы.



	Ол айтты: «Өзен аты аталмауы

	Неліктен? Не бар сонша қашатындай?

	Неліктен суды атауға бата алмауы?!»



	Рух айтты: «Не ойы бар? Жан біліп пе?..

	Әйтсе де, не егілсе, сол орылмақ;

	Аты өшсін бұл атаудың мәңгілікке!



	Пелорды бөліп жатқан тау басынан

	Басталып, арындайтын өзендердің

	Арылып көрген емес дау басынан.



	Теңізге құйылады тасып барып,

	Буланып қара бұлтқа қосылады,

	Жауады таудан тағы асып барып.



	Жыландай өзін өзі сүйретеді;

	Жақсы деп, жамандық деп қарамайды,

	Жолында кезіккенін күйретеді.



	Көремін сол өзенді қағынғандай;

	Әйтеуір, ондағы жұрт азғындайды

	Цирцея қорасында бағылғандай.



	Әуелі соғып шошқа торайына,

	Там-тұмдап су құяды астауына;

	Доңызды келтірген соң орайына,



	Қорашыл төбеттерге тартады әрі,

	Бұрады мұрнын кенет кісәпірси,

	Ол жердің қалмағандай барқадары;



	Сол тұстан ауқымдана құлдилайды,

	Жолығып төбет емес, қасқырларға,

	Қараусыз қалғыр өзен ылдилайды.



	Жылжи кеп, жылымдала иіріліп,

	Ақыры, тіреледі түлкілерге,

	Қалғандай аярлыққа үйіріліп.



	Несі бар айтпайтындай?! Тыңдап алсын!

	Сұмдықты алдын-ала біліп жүрсін,

	Сенімін ақиқатпен шыңдап алсын.



	Әнекей, көрдім, – сенің жиенің де

	Аулауға қасқырларды бара жатыр

	Жаңағы сұмпайы су жиегінде.



	Олжасын тірі күйде саудалады;

	Көптеген көкжалдардың басын алды;

	Өзі де әбүйірсіз дау жамады.



	Қан жуды қасіретті орман ішін,

	Қара орман оңалмастай ойрандалды,

	Жоғалтты сән-салтанат, қорғанышын».



	Оқыстан естігенде суыт хабар,

	Бара алмай байыбына ештеңенің,

	Әлпеті жансыздана суып қалар



	Адамдай; екінші елес сұлық қалды,

	Сәуегей соқыр сөзін бітіргенде;

	Ойлана таңырқадым қылыққа әлгі.



	Бұлардың өздері де, сөздері де

	Таңдантып, кім екені қызықтырды;

	Шықты үнім жалынғандай, өзгеріле.



	Танытты сәуегей рух тілге ептісін:

	«Сен өзің жайлы маған тіс жармадың,

	Ал өзің соны менен білмекшісің!



	Шынымен білгің келсе, бел бу, паңым!

	Адамсың Құдай сүйген, жасырмайын;

	Біле жүр: Мен Гвидо дель Дукамын.



	Көрсең ғой менің күншіл қылығымды!

	Әлдекім әспеттелсе, күндейтінмін

	Сол адам лайлағандай тұнығымды.



	Міне, енді жинаудамын «жемісімді».

	О, адам, неге өзгеге ор қазасың,

	Өзіңнің қызықтамай жеңісіңді?



	Ал мынау – Риньер, атын әйгілі еткен

	Кальболи әулетінің; ұрпағы оның

	Ұмытқан аты-жөнін; қайғы неткен?!



	Қанымен бұл ғана емес қабыспаған;

	Рено мен По, теңіз, тау арасында

	Әулет көп айбынынан алыстаған.



	Сыңсыған қалың жыныс арасына

	Бұғынған улы өсімдік аз дейсің бе? –

	Жоюға жоқ ешкімнің шарасы да.



	Манарди, Пьер Траверсаро қайда?

	Қайда екен Гвидо ди Карпенья?

	Іздеуге Лицио да жарамай ма?!



	Үміт жоқ Бернардинге Фаэнцадан,

	Ұмытқан Болонья Фабросын;

	Осы ерлер болып па еді аян саған?!



	Көзімнен қан аралас жас ағады,

	Ойласам д’Адзо мен Уголинді;

	Елі үшін Гвидо Прат не жасамады?!



	Кім білер Тиньозодай есілдерін,

	Даңқты Траверсари ерліктерін,

	Айбынды Анастаджи есімдерін?!



	Ұмытылған рыцарьлар, ханымдар да

	Танытқан махаббатта дегдарлығын!

	Бұған да, тосканалық, таңың бар ма?!



	Не керек, Бреттиноро, сақталғаның,

	Айбарлы әулетіңнен айрылған соң!

	Көз көрді ар-намысың тапталғанын.



	Бағы сол, Баньякаваль – ұлдан ада;

	Ал Коньо, Кастрокаро масқара боп,

	Айналды бағы тайған тұл далаға.



	Бұлардың әзәзілін құм жапқанда,

	Ұрпағы үзіледі Паганидің;

	Бәрібір, құтылмайды ол бұл дақтан да.



	О, Уголин де’Фантолин, ұрпақтарың

	Құтқарды сені азап, масқарадан;

	Бетіңе жабыстырмай кір, қақтарын!



	Жолыңнан қалма енді, тосканалық;

	Әңгімем шер, мұңымды шайқап кетті;

	Өз сөзім өзіме сор қосқаны анық!»



	Сезіндік алға жүру керектігін;

	Елестер үндемеді, – келіскені;

	Тиіспіз танытуға ер екпінін.



	Екпіндей алға баса, аттанғанбыз;

	Найзағай құдайынша күркіреген

	Дауысты естіп қалдық шатқалдан біз.



	«Кімде-кім кезіксе де, өлтіреді!» –

	Деп, зарлай жеткен дауыс кенет тынды;

	Ал бізді күтіп талай жол тұр еді.



	Ұмытылмай тұрғанда үн күркіреген,

	Қайталай ұрған жасын соққысындай

	Тағы бір үн естілді күркірі ерен.



	«Мен – Аглавра рухымын тасқа айналған!» –

	Дегенде үн, тарс жабыстым кемеліме;

	Бұл сәтте аяқ алға баспай қалған.



	Тыншыды ауа, мен тұрмын жарды баға;

	«Міне, – деді Вергилий, – мықты жүген

	Тоқтау сала білетін бар күнәға.



	Жемі үшін жалықпайтын далақтаудан

	Пендені қиын емес қармаққа ілу;

	Пайда жоқ тізгіннен де, балақбаудан.



	Ескертіп өмір жайлы, қаза жайлы,

	Аспанның мәңгі әлемі үйрілсе де,

	Сендерді жер қызығы мазалайды;



	Жаратқан соны біліп, жазалайды».



	ОН БЕСІНШІ ЖЫР



	Күндізгі серуендеуі жететінін

	Аңғартты ерке бала сияқты әлем,

	Үшінші сағат жетсе, кететінін.



	Бұл сәтте мезгіл әлі жарық еді,

	Сонша үлес тиетін-ді күн нұрына;

	Бұл жақта – кеш, бізде – түн жарым еді.



	Тіке ұрды күн сәулесі мұрын ұшын,

	Өйткені біз батысқа беттегенбіз,

	Қуалай жартастардың бұрылысын.



	Кенеттен әлдененің жарқылына

	Жанарым шағылысты; таңырқадым,

	Бәсеңдей берді жүріс қарқыны да.



	Сезініп күн мен нұрдың бірдей лебін,

	Жасқана қос сәуленің жарығынан,

	Көзімді алақанмен күргейледім.



	Айнадан яки судан шағылысқан

	Сәуленің ұқсайтыны секілдене

	Ұшу мен түсулерге қағылысқан;



	Қиғаштай құламадан нұр саулады,

	Сәт сайын сәулесіне еліктіріп,

	Өзінің аясында құрсаулады.



	Сезіндім ұратынын бетке лебін;

	Шыдамай шағылысқан сәулелерге,

	Жанарымды жалт бұрып кеткен едім.



	Сұрадым кемелімнен: «Жаңылысып

	Күн нұры тұрған жоқ па осы сәтте?

	Себеп не көзге ұрардай шағылысып?»



	Ол айтты: «Шұғыласын шашып бүгін,

	Толқытса сезіміңді Көк әулеті,

	Елші – сол, айтатын жол ашықтығын.



	Сәл шыда, жарқылдардан шағылысқан

	Жан-тәнің рахаттана байыздайды,

	Досымен қауышқандай сағынысқан».



	Сол сәтте елші тұрды көзкөрімде:

	«Баспалдақ мұнда, – деді ол масаттана, –

	Көріп тұрған шығарсың өздерің де».



	Алға өттік, бұйырған соң Хақтан несіп;

	«Beati Misericordes!» әуеледі,

	«Жау шебін талқандаушы, шаттан!» – десіп.



	Ілесіп ақыныма, жүре бердім;

	Адымдап келе жатып, кемелімнен

	Тәлімді сөз естуді тілегенмін.



	Сұрадым, қала алмай ой шегенінде:

	«Әлгінде соқыр әруақ не меңзеді

	«Өзгеге ор қазасың» дегенінде?»



	Айтты ұстаз: «Білгендіктен жаза аларын

	Өзгенің үлесіне сұқтанған жан,

	Болмауын тіледі ол жазалы арың.



	Тірлікте мына жайды жүр ескеріп:

	Пенде көп, нәсіп ортақ болған сайын,

	Күншілдік көбейеді, үлес кеміп.



	Құптамай құмарлықтың жаланғанын,

	Ең биік сфераға ұмтылсаңдар,

	Тиылған болар еді-ау алаңдарың.



	Өйткені онда көбеймек шапағат та,

	«Біздікі» дейтін жан көп болған сайын,

	Жарқырай түсері анық махаббат та».



	«Бұл сөзден тіпті ештеңе түсінбедім, –

	Дедім мен, – күмәнім де күшейгендей,

	Қанағат таппағандай ішімдегі үн.



	Иесі көп болғанда, жалғыз – нәсіп,

	Бай болмақ қалайша олар бұрынғыдан?

	Ортаққа таласпай ма андыздасып?



	Ол айтты: «Ақылыңды жаңылдырдың

	Тағы да жердегі өмір шеңберінде,

	Нұр емес, қараңғылық жамылдырдың.



	Сәулелі тәнге шуақ асыққандай,

	Шектеусіз береке де үйіріледі

	Шыңдағы махаббатқа ғашықтардай.



	Сыйлайды оған оның керектісін;

	Көңілде маздаған нұр қанша болса,

	Даңқ та сыйлар сонша ерек түсін.



	Көп болса махаббатпен жаны ұғысқан,

	Шуағын шашады ол да жарқырата,

	Екі айна секілдене шағылысқан.



	Әлі де шүбәң болса жауабыма,

	Сейілтер күмәніңді Беатриче,

	Сенімді сөздер тауып сауалыңа,



	Ал, асық бес таңбадан құтылуға;

	Екеуін жойғаныңдай, жой тезірек,

	Болмайды мехнатта тұтылуға».



	«Сен маған сыйлайсың...» – деп айтқанымша,

	Қарсыдан келесі қат бой көрсетті,

	Сөз де асықты көмейден қайтқанынша.



	Алдымнан ашылғанда қыр аңғары,

	Таңдандым, түсінде аян көрген жандай;

	Қарсымда – қауым тұрды храмдағы;



	Перизат аттай бере босағадан,

	Аналық мейіріммен елжіреді:

	«Ұлым-ай, табылдың-ау осы арадан?!



	Мұның не? Әлде бізден болды ма айып?!»

	Сөздерін айта сала елес әйел,

	Көзді ашып-жұмғанша болды ғайып.



	Келесі әйел шықты, қыстыққаны

	Сезіліп мөлт-мөлт тамған көз жасынан;

	Сөйледі, бетке шапши ыстық қаны:



	«Құдайлар атауына талас қылған

	Қалаға ие екенің анық болса,

	Қызыма лас қолын жанастырған



	Арсызды, Писистрат, кес өлімге!»

	Әмірші жаңылмады сабырынан,

	Сезілмеді өзгеріс еш өңінде.



	Сөйледі ол, айтылды сөз байыптысы:

	«Лайығы сүйген жанға жаза болса,

	Не болмақ қаскөй жанға лайықтысы?»



	Содан соң тобыр көрдім анталасқан,

	Топырлай, бозбалаға тас жаудырып,

	Даурыға: «Ұр! Соқ!» – десіп жанталасқан.



	Өлімші болған бейбақ табаланып,

	Бүрісе бүгіледі қанға бөге,

	Жанарын көк аспанға қадап алып.



	Тілейді Жаратқаннан жалбарына

	Аяусыз соққылаған күнәһардың

	Күнәсін келтірмеуін алдарына.



	Ой-санам елестерден арылғанда,

	Селт еттім ақиқаттың жүзін көріп,

	Ұқсадым өз күнәма қарылғанға.



	Кемелім ұсқынымды аңдап менің,

	Кенеттен оянғандай мәңгіп тұрған,

	Тіл қатты: «Тым шалдығып қалмап па едің?



	Келесің аяғыңды баса да алмай;

	Көзіңді жұмып өттің жарты мильді,

	Адамша ұйқы қысқан, мас адамдай.



	Мен айттым: «Жаңылғанда жүрісімнен,

	Не өтті көз алдымнан, – баяндайын;

	Көңілге шәк келмесін бір ісімнен».



	Ол айтты: «Жүздеп жамыл бетпердені,

	Бәрібір, мен сырыңа бойлай берем,

	Ешкім жоқ ой оқудан шектер мені.



	Түс көрдің, қажет емес дауласуың;

	Түсіңде көрдің жанға дауа болар

	Бақилық бұлағының тәуба суын.



	Сұрасам хал-жайыңды, сұрамағам

	Көрсоқыр кейбіреудің әдетімен,

	Айтатын, адам көрсе, тұралаған.



	Сұрағам жігеріңді жану үшін;

	Маубасқа қамшы басып қою керек,

	Қозғалсын дүниені тану үшін».



	Қиырды көзбен шола, күнге беттеп,

	Жүрдік біз қызыл іңір сәулесімен,

	Алғанша жылы ұясы күнді өбектеп.



	Кенеттен төнді түтін аса лаңды,

	Ұлғайды, қанат жайған түнге ұқсай;

	Түнерді, түнегімен баса маңды;



	Бейнесі төңіректің тасаланды.



	ОН АЛТЫНШЫ ЖЫР



	Адасқан бұлтты қуа өрмелеген

	Түтіннің зәһәріндей зәндеміні

	Тамұқтың түнінде де көрмеген ем.



	Көзімді ешбір жабын жаппап еді

	Дәл осы түтінге ұқсай; жанға бата,

	Жан-жақтан тікені де қаптап еді.



	Жанарым шыдамады, жауып алдым;

	Асықпай аяңдаған серігімнің

	Иығын қолдарыммен тауып алдым.



	Басыр жан сияқты едім жарды асатын,

	Абайсыз мүлт басудан секемденіп,

	Қолына серігінің жармасатын.



	Жартастың кезігердей шеткі ояңы,

	Сипақтай қараңғыда жүріп келем,

	Кемелім: «Мықтап ұста!» – деп қояды.



	Бір кезде құлағыма шалынған үн –

	Күнәдан дүниені арылтуын

	Өтіне, құдіретке жалынған үн.



	Әуелі «Agnus Dei» қалықтады;

	Сөзі де, әуені де сақталыпты

	Күйінше бәз-баяғы қалыптағы.



	«Рухтар ма?» – деп сұрадым айбаттанып.

	Айтты ұстаз: «Біз солардың қасындамыз.

	Ашудан арылуда ғайбат халық».



	«Түтіннің арасында күңкілдескен

	Кімсіңдер, жер адамы сияқтана,

	Ай, жылды жікке бөліп, «күн», «түн» дескен?»



	Осылай деді біреу қараңғыдан.

	«Жауап бер, – деді ұстаз, – оған қоса,

	Біліп қал шығар жолды жар алдынан».



	Мен айттым: «Хақ нұрына кенелгенім,

	Сөзіме таңғаларсың жауаптасқан,

	Жанымда жүрер болсаң егер менің».



	Ол айтты: «Мен әрдайым жаныңдамын;

	Кедергі болса түтін тұманытқан,

	Естілген үнді мен деп қабылдағын».



	Рухтарға сөз арнадым: «Жанды жабын

	Орана, құзар шыңға өрлеп келем,

	Түнекте талай-талай талды жаным;



	Жақ болса Жаратушым тілегіме,

	Көрермін шапағатты дүниені,

	Жетермін тіл жеткісіз Күн еліне.



	Жеткенше ақтық сәтің жер үстінде,

	Кім болдың? – жөніңді айтшы; жол нұсқашы,

	Жүрмейін бағыт алып теріс мүлде».



	«Мекенім – Ломбардия, Марко – есімім;

	Тәнді әлем жарығына шыққан сәттен,

	Ашуға асық болдым даңқ есігін.



	Ал сенің бағытың – жөн, шүбәланба».

	Тағы айтты: «Жоғарыға жеткеніңде,

	Дұға арна мұң жұтқанға мына алаңда».



	Мен айттым: «Тілегіңді қабыл алам;

	Дегенмен, көңілімді күпті қылып,

	Бір күмән кезіккендей тағы маған.



	Әуелден бой ұрмаппын босқа алаңға;

	Күмәнім бұрынғыдан тереңдеді,

	Сөздерің алдыңғы ойды қоштағанда.



	Өзің де айтқаныңдай, тиылуға

	Жол таппай, дағдаруда дәрменсіз жан;

	Жамандық іштен, сырттан құйылуда.



	Себебі неде? Нұсқа соны маған;

	Аспан ба, әлде жер ме сор ұясы?

	Іздеуі қажет қайдан жолын адам?»



	Күрсінді ол, шер тескендей көкірегін;

	Содан соң жайып салды қасіретін:

	«Бауырым, неге осынша соқыр едің?!



	Күнәға аспан ғана бастайтындай

	Түсініп, ойлайсыңдар тек сол ғана

	Аясын дүниенің ластайтындай.



	Шынымен солай болса, онда сендер

	Ізгі мен сұмдық шегін таңдай алар

	Еріктің иесі де болмас еңдер.



	Иә, рас, құмарлықтың бастауы – аспан; –

	Десек те, сол емес пе ерік беріп

	Адамға, ойлануға бастау ашқан.



	Аспанмен айқасқанда алғашқы рет,

	Жеңуге ерік күші жеткен болса,

	Қол созсын игі нәрге, жалғас тілеп.



	Жоғары күш – сендердің биліктерің,

	Ақыл-ой беретін де сол сендерге;

	Аспанның қаламайды ол киліккенін.



	Себебі – басқада емес, өздеріңде,

	Дүние тұрса қазір шатқаяқтап;

	Танытар мұны алдағы сөздерім де.



	Әуелде ойлана да алмайтын жан

	Талпынып, ұмтылады дүниеге

	Сәбидей өбектеуден талмайтыннан.



	Ширайды, бір құлайды, бір тұрады;

	Біртіндеп хас шебердің туындысы

	Көз тартқан әр нәрсеге ұмтылады.



	Дәм татып әр қызықтан еліктірген,

	Жүгіре бермек; жүген яки көсем

	Көңілін тежемесе желік кірген.



	Сол үшін заңдар керек жүгендейтін;

	Сол үшін патша керек, көзін ашып,

	Қаланың мұнарасын түгендейтін.



	Заң бар-ау!.. Бірақ заңның жақтасы кім?!

	Ешкім де!.. Сағыз шайнай білгенімен,

	Тұяғы тілінбеген бақташының;



	Табын да бақташысын көрісімен,

	Еліккен тіл үйірер тәттілерге,

	Іздемек сондай азық өрісінен.



	Дүние кетсе осынша сұрқайланып,

	Көрдің ғой кінәлінің кім екенін,

	Болмысың қала алмасын сырт айналып.



	Әйгілі Рим төрге қос жарықты ілген;

	Екі күн сәуле шашқан, сондықтан жұрт

	Құдай мен тірлік жолын анық білген.



	Біртіндеп бірі өшті де, бірі қалды;

	Семсер мен асатаяқ тұтасқан соң,

	Қос күннің солғындауы ырық алды;



	Айрылды сәулелер өз бағасынан.

	Есіңе ал алма бағын, күмәндансаң:

	Алысқа түспейді алма ағашынан.



	Бар еді ел, – ар-намысты алқалаған,

	Ол елге Адиче мен По құятын;

	Федерик – сол дәстүрді жаңқалаған.



	Ол елде енді бәрі – ашық-шашық;

	Ар-намыс, адалдықты сүйетіндер

	Жүр бүгін бетін басып, жасып, қашып.



	Үш қарт бар, – жаңа өмірді кінәраттап,

	Аңсаумен өзге отанды, күйзелетін,

	Баспауын армандайтын мұнар аттап.



	Үш қарттың біледі жұрт атақ-атын:

	Герардо, Гвидо да Кастель және

	Куррадо да Палаццо аталатын.



	Жүзіңнен аңдалмайды мұны ұққаның;

	Көрсеңші дүние ісін мойнына артқан

	Шіркеудің лайға құлап, былыққанын».



	«О, Марко, бәрін ойша түйген едім, –

	Дедім мен, – ұқтым не үшін левиттердің

	Ештеңе еншісіне тимегенін.



	Әйгілі Герардоң кім? – жақтай алған

	Жақсыны; жабайылар арасында

	Намысын киелідей сақтай алған?»



	Ренжіді ол: «Мына сөзің күлкілі емес!..

	Шынымен Тосканада өмір сүрсең,

	Білмеуің Герардоны мүмкін емес?!.



	Бұл – оның лақап аты. Гайя ғана, –

	Өз қызы, – өз атымен атайды оны.

	Қайыр, қош! Жеттік қажет аяңа да.



	Таң нұры сезілгендей шыңнан асқан, –

	Ал онда періштелер мекендейді, –

	Қайтамын түтініме, ымдады аспан».



	Жалт берді, жауабымды тыңдамастан.



	ОН ЖЕТІНШІ ЖЫР



	Оқушым, тауда болсаң тұман басқан,

	Сәтің де болған шығар көртышқанша

	Түк көрмей, көңіліңе күмән қашқан:



	Тағы бір сәтті есіңе ал, мұнар қашып,

	Селдірей бастағанда дымқыл тұман,

	Қалатын қараңғы мен күн арбасып;



	Жайымды енді менің ұғынарсың

	Қайтадан көргендегі күн – шырақты

	Іздеген батыс беттен тығылар шың.



	Үлгі ете ұстазымның нық басқанын,

	Сиреген бұлтты кеше жүріп кеттім,

	Көрсем де күннің көктен ыққа асқанын.



	Қиялды еліктіре қозған ағын

	Сол сәтте қуатты еді, естіртпестей

	Жүздеген кернейлердің боздағанын;



	Қиял-түс, қай сезімнен нәр аласың?

	Бастауың – сәулесінде құдіреттің,

	Жоғарғы ерік күшінен жараласың.



	Тәнінен айнып, әнші құсқа айналған

	Әйелдің жауыздығы сол бір сәтте

	Ойымды уысында ұстай қалған;



	Сол мезет өзін өзі қамаққа ала,

	Ұйыды рухым; бәрін ығыстырды

	Өзгенің; тыншыды тән тағат таба.



	Кенеттен қылаң берді бағы заман,

	Көрінді дарға ілінген менмен бейне,

	Өлсе де, арылмаған жаны ызадан.



	Сол тұстан абзал Эсфирь жүзін көрдім,

	Айбарлы Артаксеркс пен Мардохейдің

	Өңінен өткінші мұң ізін көрдім.



	Көз алдым әлгі елестен арылғанда,

	Өңімдей ойландырған қиял бейне

	Сабынның көбігінше жарылғанда, –



	Алдымнан шықты ару қыз зар илеген:

	«Патшайым, неге асықтың ажалыңа?!

	Ызаңның күнәһары, әрине, мен!



	Ойға алдың Лавинаны жоғалтпауды;

	Жоғалттың! Қасіреттен қызыңды да,

	Анашым, жөн көріпсің оңалтпауды!»



	Көзге ұрса өткір жарық өршеленіп,

	Селт етіп, жоғалатын ғайып түстей,

	Қиялым кілт қиылды; көр шегеріп;



	Жүзіме құйғанда күн өрден лебін,

	Кірпігім дір-дір етті сәулесінен,

	Ығысты көз алдымнан көргендерім.



	Ес жиып, көз салғанша айналама,

	Естілді үн: «Осында құз жолы», – деген;

	Мұндайда ой байыз тауып байлана ма?!.



	Еркімді билеп алды құмарлығым:

	«Иесін бұл дауыстың көрсем!» – деген;

	Сезгендей, ол да тағы шығарды үнін.



	Жалт бұрғам жанарымды көрмек үшін,

	Жалт еттім көзім отқа қарылғандай,

	Қарауға жетпеп еді өрге күшім.



	«Бұл – рухы құдіреттің болмысқа алаң,

	Өзінің жарығымен өзін жауып,

	Ғаламға көрінбей-ақ, жол нұсқаған.



	Ол әзір әркез бізді аялауға;

	Ал біз ше?.. – Әлдекімнің әлсіздігін

	Сезінсек, күш саламыз аямауға.



	Ол бізді шақыруда, адымдайық;

	Өрлейік жарық барда, түн түскен соң

	Өрекпіп, көзсіздікке салынбайық».



	Осылай деді ұстазым; аяңдадым

	Сатының саясымен, ұстазға ере;

	Сол еді тепкішекке таянғаным,



	Кезіктім жып-жылы леп толы алаңға;

	«Beati Pacifici, – деді бір үн, –

	Ашуға бой ұрмаған адамдарға!»



	Бұл сәтте соңғы сәуле қоюланып,

	Шырақтар қылаңыта бастап еді

	Аспанның әр тұсынан оюланып.



	Кенеттен сездім бойдан күш қашқанын;

	«Қайратым қайда кеткен?!» – деп ойладым,

	Аңдадым ойыма үрей ұштасқанын.



	Біз тұрдық жаңа қаттың биігінде;

	Айлаққа аялдаған кемеге ұқсай,

	Бел жаздық соңғы саты иінінде.



	Тың тыңдай айналадан, құлақ түрдім

	Әлдебір үн естуден дәмелене;

	Содан соң ақыныма сұрақ бұрдым:



	«Бұл тұста арылады қай күнәдан?

	Адымдай алмасақ та, тіл азат қой,

	Ұқтыршы, абзал әкем, жайды маған».



	«Бойдағы ізгілігі жүдегендер, –

	Деді ұстаз, – осы қатта қайраттанбақ;

	Бұл биік – түнергендер түлеген жер.



	Терең ұқ айтылғанның сырын дәйім,

	Бірер сөз тәлімімді бойға сіңір

	Тынығу сәтіндегі шырындайын.



	Бүкіл жан, Жаратқан да шапақ атқан

	Жаралған мәңгі-бақи егіздескен

	Табиғи һәм рухани махаббаттан.



	Шықпайды табиғидан күнә қылық;

	Ықтимал руханидың шатасуы,

	Шектен тыс қысып яки тым ағылып.



	Махаббат ұмтылғанда жоғарыға,

	Төменде шектен асып кетпесе егер,

	Себеп жоқ күнә үстердей ол арыңа;



	Алайда арам оймен қызбаланып,

	Аңсаса артық рахат яки тым аз,

	Онда оның Хақ талабын бұзғаны анық.



	Ұғарсың осыдан-ақ, жақсылық та,

	Жаман да басталарын махаббаттан;

	Тек жол жоқ астамдыққа, тапшылыққа.



	Жанары махаббаттың бұрылады

	Әуелі өзін бойда сақтағанға,

	Ал ол жан дандайсуға ұрынады.



	Сондай-ақ, мән бөліне алмақ емес

	Алғашқы мәннен және ол ешқашан

	Сүйкімсіз әлдене боп қалмақ емес.





	Қарасақ махаббаттың ауқымында,

	Зұлымдық өзгеге тән нәрсе болмақ;

	Үш қырлы ол адамзаттың тау, құмында.



	Бір пенде шен-шекпенге кенелуге

	Ұмтылар; өзгелерді езіп-жаншып,

	Асығар құдіретпен теңелуге;



	Ал бірі үрейленіп құты қалмай,

	Көсейді қоламтасын күншілдіктің,

	Өзгелер өрге шықса, ұтылардай;



	Елірер енді бірі жәбірлене,

	Көзіне қан толғандай кектенгенде,

	Қимасын қия салар қабірге де.



	Төменде махаббаттың осы үш қыры

	Зарлауда; дегенмен, бұл махаббаттың

	Бар және жақсылыққа дос ұшқыны.



	Жақсыны бәрі аңсайды бұлың-бұлың,

	Сезсе де тек таза жан жете аларын,

	Дәме етпек қай-қайсы да жұлындының.



	Бұларға құмартса адам тиіп-қашып,

	Арылса күнәсінен, оның орны –

	Осы қат, біз тұрған жер иықтасып.



	Тағы бір құндылық бар, әлеміне

	Еліксең, сиқырлана жетелейтін;

	Жоқ бірақ онда бақыт дәнегі де.



	Кімде-кім құмартса оған есі еліге,

	Үстіңгі үш қатта зар илейді олар;

	Алайда оның үш қырлы кеселі не? –



	Айтпаймын, өзің бойла есебіне».



	ОН СЕГІЗІНШІ ЖЫР



	Тыйды ұстаз көмейінен шыққан үнді;

	Көзіме көзін қадап біраз тұрды,

	Білмекке менің қанша ұққанымды.



	Әлі де құмартқанмен, үндемедім;

	Ойладым: «Жалыққан да шығар ұстаз

	Таусылмас сұрағымнан күнде менің».



	Құштарлық маздағанын қалай-қалай

	Сезінген ұстаз маған ишара етті

	Ойымды айтуымды абайламай.



	Мен айттым: «Жарқырады жансарайым

	Нұрыңнан; жайып салған жағдайлардан

	Таныдым дүниенің қанша райын;



	Жан әкем жақсылыққа жол ұстатқан,

	Әйткенмен, білерім аз махаббаттан

	Ізгі де, күнәлі де қоныс тапқан».



	Ол айтты: «Көңіліңнің көзін бұрып,

	Қарасаң соқырларға, ұғар едің

	Не екенін адастырған көзін бүріп.



	Олар да – махаббатшыл сырға қанық;

	Алайда көзтартқанға елігеді,

	Алдамшы рахаттарға шырғаланып.



	Ішке енген сыртқы бейне күн кешуге

	Таңдайды жүрегіңді; орныққан соң,

	Жаныңды шақырады үндесуге;



	Көз салып, шыға алмасаң тұзағынан,

	Махаббат басталғаны; ал табиғи

	Рахат сүйіндірмек ұзағынан.



	Тектеске келгендіктен жалғасқысы,

	Өзіне дем беретін ортаға ұшу –

	Оған тән қасиеттің алғашқысы;



	Табиғи ынтызарлық асығады

	Рухани шарықтауға; ұштасқан соң,

	Алаудың албыртуы басылады.



	«Махаббат – әркез ақ» деп адасқан жан,

	Көрдің ғой, ақиқаттан алшақтарын;

	Түк өнбес жаңсақ ойға жанасқаннан,



	Табиғи бөлігі оның ақ болса да;

	Тап-таза балауызды жағып бітсең,

	Бірдеңе қалары анық, дақ болса да».



	Мен айттым: «Сөздеріңе бойлағанға

	Мәнісі махаббаттың ашылғандай;

	Жетімсіз тұс бар, бірақ, ойлағанға.



	Махаббат сырттан енсе кім-кімге де,

	Алдында жанның басқа жол жоқ болса,

	Жан үшін басқа таңдау мүмкін бе, не?!»



	«Айтайын, – деді ол, – ақыл аңдағанын;

	Ар жағы – сенім ісі; үміттен де,

	«Нұр» деп біл Беатриче қамдағанын.



	Бастауды жаратушы заттан бөлек

	Болса да, жүреді зат аясында,

	Ерен күш бар сезімді жатқан бөлеп;



	Ол жанды зат болса да тосын біткен,

	Тек қана жарық түссе, көрінеді

	Өнетін жапырақтай өсімдіктен.



	Бастауын түсініктің сендердегі

	Пердесі қараңғының жасырады;

	Бұл – ілкі құмарлықпен теңгермелі;



	Ұқсайды ол араның бал баптауына;

	Жүгінсек әділіне, алғашқы ерік

	Зәру емес мансұқтау, мақтауыңа.



	Сол ізбен көбейеді басқасы да;

	Аттамай тұрғанда олар босағадан,

	Таңдау еркі берілген бас-басыңа.



	Өз еркі – адам қанша сауап термек;

	Таңдаған махаббаты ізгі яки

	Сұмпайы болғаны үшін жауап бермек.



	Еркіндік жанда әуелден жаралғанын

	Таныған жан иесі тілейді елге

	Адамшылық ілімі таралғанын.



	Махаббат сырттан еніп, іште жанып

	Жатса да, билігі оның ырқында емес;

	Таңдауда адам еркі – үстем, анық.



	Беатриче айтатын «еркін ерік»,

	Міне, осы; екеуара сөз қозғалса,

	Сөйлерсің осы ораймен, еркіне еріп».



	Қалқыды ай түнжарымнан асқан шақта,

	Жылжыды дөңгелеген таба іспетті,

	Жұлдыздар ұқсап кетті жасқаншаққа.



	Аңғардым айдың күнге қарсы асқанын,

	Бұл сәтте көрінер күн римдіктерге

	Жайлағандай сардтар мен корс аспанын.



	Үлес алып даңқ пен абыройдан,

	Пьетола атағын асырған жан

	Серпілтті көңілімді ауыр ойдан.



	Көңілім сергісе де жан кіргендей,

	Қанығып қалың ойдың жауабына;

	Тұрғанмын ұйқылы-ояу мәңгіргендей.



	Оқыстан шу жетті тау бүйірінен,

	Көрінді сұлбалар да зыр жүгірген,

	Жартасты қоршай үйір-үйірімен.



	Фивалық Вакхтардың тайраңына

	Ұқсайтын; мұндайларды көрген бұрын

	Исмений яки Асоп қайраңы да.



	Мұнда да тынши алмай, маза қашып,

	Бөктерде безектеуде елес жандар,

	Ізгі ойлы махаббаттан жаза басып.



	Жандәрмен бізге қарай безектеген

	Елестер арасынан озған екеу

	Еңірей айғайлады кезекпенен:



	«Мария тауға бағыт ұстады да,

	Асықты Цезарь, жаншып Марсильяны,

	Испандық Илердаға, дұшпанына».



	«Тез, тездет, кенеліңдер махаббатқа,

	Құр қалма! – арттағылар айғайлады. –

	Ізгі аңсар бөленеді шапағатқа».



	«О, рухтар, бойында от лапылдаған!

	Өтемі өрт болды салғырт өміріңнің,

	Жақсылық жасау үшін қапылмаған!



	Қараңдар қасымдағы ізгі жанға,

	Ол – тірі, биікке өрлеп бара жатыр;

	Жөн сілте, өр жолына бізді жалға».



	Кемелім қарсы алғанда осылай деп,

	Жүгіріп бара жатып, бір рух айтты:

	«Жол керек болса, бізге қосыл, әй, – деп. –



	Уақытпен саналады әр ізіміз,

	Болмайды бізге бір сәт аялдауға;

	Кешіргін, алға ұмтылу – парызымыз.



	Аббат ем, Сан-Дзено сыйлап еді;

	Ал бізді басқаратын Барбаросса,

	Зар қағар, оны ойласа Милан елі.



	Дәл қазір табытта тұр бір табандап

	Сол құдай үйі үшін жауапты жан;

	Жүргенде ертеңіне жұрт алаңдап,



	Өктемдеп, ұлын қойды дінбасыға;

	Онысы азғын еді, жауыз еді,

	Сұрқы да келіспеген, сұлбасы да».



	Білмеймін тобыр қанша жол ұтқанын;

	Байғұстың үздім-жұлдым сөздерінен

	Дінбасы жайы болды мол ұққаным.



	Кемелім айтты: «Көз сал ана жаққа;

	Көрдің бе ана екеуін тістеніскен?

	Қарсылық танытуда жаны азапқа».



	Біреуі айғайлады: «Өте алмаған

	Адамдар тұңғиықта түгесілмей,

	Ұлдары Иорданға жете алмаған.



	Жортудан сескенгендер өмірде ескі

	Жорыққа Эней жасақ жинағанда,

	Намыстан жұрдай болған өмір кешті».



	Тобыры елестердің қиялады;

	Біртіндеп көз ұшынан тасаланды;

	Көңілде әлдебір ой ұялады.



	Сол ойым өзгелерін ала шықты,

	Біріне бірін қосып жатқанымда,

	Ұйқы да бір бүйірден жанасыпты,



	Бір кезде ұйқы жапты қарашықты.



	ОН ТОҒЫЗЫНШЫ ЖЫР



	Кез еді беті қайтқан күн ыстығы,

	Сатурн яки жерден қолдау таппай;

	Орнаған суық айдың тыныштығы;



	Сәт еді геомантқа көрінетін

	Fortuna major шығыс беткейінен,

	Балықты өрлететін төріне түн;



	Сол сәтте сақау әйел түсіме енді;

	Молақ қол, жирен өңді, аяғы ақсақ,

	Қыли көз қитарлана күшіне енді.



	Көз бұрдым; түні бойы дірдектеген

	Денесін көзқарасым жібіткендей,

	Байғұсқа бұйырғандай құрмет менен;



	Жан бітті реңіне де, ерніне де;

	Үмітсіз әлпетінде бояу жүзді,

	Бел жазды адамға ұқсай шерлі неме.



	Тіл бітті, сол-ақ екен тіл бітуі,

	Әндетіп қоя берді; көзім жұмдым,

	Сиқырлы ән мүмкін еді қылғытуы.



	Әндетті ол: «Мен – тылсыммын теңіздегі;

	Санасы талай ердің тұманданып,

	Елігіп әуеніме, мені іздеді.



	Улисті жаңылдырды бағытынан

	Тәтті үнім; бұғауыма түскендердің

	Болады ақылы ойран, бағы – тұман».



	Әлгі әйел аузын жауып үлгерместен,

	Ғайыптан пайда болды әулие әйел;

	Киесі тандырғандай сүлдерді естен.



	«Вергилий, о, Вергилий, бұл кім?» – деді

	Әулие; қарады ұстаз, таңдантқандай

	Әйелдің ашулана сілкінгені.



	Әуелгіге көзінің қырын бұра,

	Әулие оның киімін қақ айырды,

	Қолаңса иіс мүңк етті мұрынға ұра.



	Оянып кеттім, ұстаз қалды аңғарып:

	«Тұр! – деді, – Кірер жолды табу керек,

	Тұрғанда бізге түсіп алдан жарық».



	Мен тұрдым; тау бойы арқа-жарқалана,

	Шуаққа шомылыпты қаттың бәрі;

	Жол тарттық, күн сәулесін арқаға ала.



	Кемелдің жүрген ізін жалғап басып

	Келемін; ауыр ойдан бүгілемін

	Иілген өткелдейін салмақ басып.



	Кенеттен: «Бері келіңдер, саты мұнда», –

	Деген үн еркелете жеткен сәтте,

	Елжіреп кетті сезім, ақылым да.



	Аққудай қанаттарын қағып-қағып

	Жіберген сөз иесі жол нұсқады;

	Сатымен жүрдік өрді бағытқа алып.



	Ұшымен желпи өтіп қанатының,

	Жеткізді ол «qui lugent» елестердің

	Бақыт пен жұбанышын табатынын.



	«Үңіле бүгілгендей жердегі інге

	Не болды саған?» – деді кемел басшым,

	Періштеден әрі өрлей бергенімде.



	Мен айттым: «Сыртым – бүтін, ішім – улы;

	Түс көрдім мағынасы екіұштылау,

	Қалаймын соның мәнін түсінуді».



	Ол айтты: «Бағзы мыстан – түсіңе енген;

	Үстіңде – құрбандары; сен қамықпа,

	Көрдің ғой құтылуды күшігеннен.



	Жә, жетер! Көрген түске алақтауға

	Орын жоқ! Көзіңді сал шұбатылған

	Бақилық алдындағы балақбауға!»



	Қыран құс естігенде құсбегі үнін,

	Серпіле дүр сілкініп, қанаттарын

	Қомдайтын әдетімен құс тегінің;



	Дәл солай мен де ширап сала бердім;

	Ұмтылдым өршелене өрге қарай,

	Жолымен жүргендей-ақ қара жердің.



	Бесінші қатқа аяқ басқанымда,

	Топ көрдім жерге еңкейе еңіреген;

	Бұларға жау сияқты тас та мұнда.



	Ышқына күрсінеді бишаралар;

	«Adhaesit pavimento anima mea!» –

	Деп зарлап, әлденені ишаралар.



	«Үміт пен ақиқаттан бақ табатын

	Таңдаулы әруақтар, жолды нұсқа

	Келесі қатқа қарай аттанатын!»



	«Етене емессіңдер бізге сендер;

	Ұстаңдар оң иықты сыртқа қарай,

	Қияның тура жолын іздесеңдер».



	Осындай жауап алды данышпаным

	Өтінген тілегіне; таныс еді

	Шалынған құлағыма алыстағы үн.



	Түйісіп жанарымыз қалған еді,

	Қоштады көзбен ұстаз ішкі ойымды;

	Сол демеу жетеледі алға мені.



	Тұрғандай қол созымда өз арманым,

	Еркінси жақындадым зар қаққанға,

	Шерліге батылдана сөз арнадым:



	«Көз жасын көлдеткен рух! Көз жасыңа

	Бұйырсын Жаратқанның жақсылығы!

	Қатысты сауалым бар өз басыңа;



	Кімсің сен? Не кінәң бар құнысардай?

	Жаяйын жағдайыңды жер үстіне,

	Тіліңді айт тірі адаммен ұғысардай».



	«Білгің келсе Хақ неге жанышқанын,

	Әуелі scias quod fui successor

	Petri, – деді елес – алыстағы үн. –



	Сьестри, Кьявери арасымен

	Ағады үлкен тасқын; тасқын аттас

	Әулет бар, оның шенді дарасы – мен.



	Ай жарым болды маған ауыр сындай –

	Петрдің мантиясын дақтан қағу;

	Дәл содан өзге бейнет – қауырсындай.



	Өкінем, көп жасадым Шынға асылық!

	Бірақ мен білгем өмір жалғандығын

	Римде атқарғанда-ақ дінбасылық.



	Түсінгем жанның әркез әлсіздігін,

	Дәрменім жетпеді оған дем беруге;

	Осылай өте берді мәнсіз күнім.



	Тірлікте құдайдан да қыңбаған ем,

	Тек қана құлқын сөзін тыңдаған ем,

	Сол үшін бүкшеңдетті мұндағы әлем.



	Көресің сараңдықтың шын бейнесін

	Керіле сұлатылған мыналардан;

	Жоқ шығар бұдан асар күнгейде сын?!.



	Көкке көз салмап едік жер бетінде,

	Міне, енді жерге етпеттей жабысамыз,

	Мелдектей зарға – күндіз, шерге – түнде.



	Ашкөздік жақсылыққа жанастырмай,

	Өшірсе бойдан ізгі махаббатты,

	Мұнда енді өтеудеміз қалас қылмай.



	Зар қағып түскендей жау талауына,

	Жатамыз бір уыс боп бүктетіле,

	Аспанның іліккенше қалауына».



	Тізерлей отырдым да, жаным аши

	Тіл қаттым; көрмесе де құрметімді,

	Түйсігі қабылдады, жаны жаси.



	Сұрады: «Бұл құрметтің сыры неде?»

	Мен айттым: «Шеніңізді ұлықтадым,

	Сол шенге болдыңыз ғой бұрын еге».



	«Бауырым, тұр, – деді әлгі құм құшқан жан, –

	Сенікі – қателесу; бәріміз де

	Тараймыз бір Адамнан, тұңғыш жаннан.



	Інжілдің «Neque nubent» деп айтқанын

	Киедей қабылдайтын жанға ғана

	Жетеді менің уайым жеп айтқаным.



	Қайғының көрмеу үшін тапшылығын,

	Зарлайын; ал сен аттан, қарайлама,

	Тілесең шынымен Хақ жақсылығын.



	Тірлікте Аладжам бар, – естідің бе, –

	Алауыз ағайынның кесірінен

	Қайғы-мұң болмаса екен кескінінде!



	Жоқ менің одан басқа ешкімім де».



	ЖИЫРМАСЫНШЫ ЖЫР



	Көзінен ықыласты ой аңдадым;

	Қолайсыз тигенімен бұл пейілі,

	Еріксіз ауыз жаптым, тоя алмадым.



	Жылжыдық; келеді ұстаз бастап алдын

	Екеудің; аяңдайды абай басып,

	Жүргендей жиегімен тас қамалдың.



	Көзінен байғұстардың сорғалауда

	Тамшы боп тіршілікте былыққаны;

	Өздері үймектеле жорғалауда.



	Талай жан саған бола аһ ұрыпты,

	Қаншық-ай, қарғысы атсын бейбақтардың!

	Көрмеппін сенен қаскөй мақұлықты!



	О, аспан, кейбіреулер сұқтанатын

	Жер үстін өзің жеке билейтіндей,

	Келе ме жан бұл сұмнан құтқаратын?



	Мардымсыз адым жасай, аңдап өткем

	Жар үстін; жетті зары сұлбалардың

	Солықтай еңкілдеген, шаңға бөккен;



	Естілді «Мария!» деп ышқынған үн;

	Ышқынар әйел солай, сезінгенде

	Құрсақтан нәрестесін тыс қылғанын;



	Естілді үн: «Байғұсым-ай, сор кетпеген

	Басынан; бапсыз екен баспанаң да

	Киелі сәбиіңді жөргектеген».



	Естідім: «Фабриций, мырза қолдым,

	Жарымай жүрсең де өзің, ашкөздердің

	Шығарып масқарасын, ырза болдың».



	Сөз мәні жылы тиіп жүрегіме,

	Құмарттым кім айтқанын білгім келіп,

	Асықтым көз салуға реңіне.



	Мақтады ол Николайдың мәрттігін де,

	Жоқ-жітік талай-талай қалыңдықты

	Жасаулап, үлгі болған артқы күнге.



	Үн қаттым: «Жайсаңдарды ойға алатын

	Абзал рух, кімсің өзің? Сенен басқа

	Бар ма ешкім қанағатты ойланатын?



	Алар ем жазмышыңды мен есіме,

	Қысқа жол аяқталып, жерге өткенде,

	Салар ем тірілердің келесіне».



	Рух айтты: «Жасырайын неменесін?!

	Алаңдар ештеңем жоқ; саған келсек,

	Тірі жан, сен ырзыққа кенелесің.



	Мен улы өсімдікке нәр бергенмін,

	Түнекке бөктіре алар дүниені,

	Бәрін де жоя алатын әр бергеннің.



	Гвант, Лиль, Бруджа мен Дуак – бәрі

	Кіріссе, кек алуға болар еді;

	Тілеймін қосылуын қуаттары.



	Гугомын Капеттерге жол нұсқаған;

	Филипп пен Людовик көп нәсілімде

	Франция билігін қолда ұстаған.



	Парижде әкем қасапшы болған менің;

	Соңғысы корольдердің сарыққанда

	Сұр жабынның астында солған демін,



	Ұстадым күш тізгінін уысымда;

	Сығымдай бастағанда жан-жағымды,

	Көбейді жер де, дос та, туысым да.



	Жесірдің тәжін ұлым киюі үшін

	Күш салдым; сөйтсем, терім төгіліпті

	Нәсілім нәжіске бас июі үшін.



	Көл-көсір Прованс жасауына

	Ұрпағым сатпағанда ар-намысын,

	Уытты болмас еді аса уы да.



	Көрсетті содан бастап басқа өңдерін,

	Күнәсін ақтау үшін жаулап алды

	Понти мен Нормандия, Гаскон жерін.



	Италияға орнықты Карл барып,

	Бауыздап Куррадинді, көкке оралтты

	Фоманы; бұл – күнәдан арылғаны, ұқ.



	Көзіме шалынуда: таяу күнде

	Жорықты қайталайды Жаңа Карл,

	Болмайды даңқ жолында аяу мүлде.



	Қоспай-ақ жауынгерлік шеп қарымын,

	Иуда сүңгісімен жайпайды өзі-ақ,

	Ақтарып Флоренцияның шек-қарынын.



	Жер үшін барып, жер боп қайтады анық;

	Арылу сағатында ащы болар

	Жаманат жамалады қайталанып.



	Теңізде тұтқындалған бір нәсілім

	Өз қызын саудалайды мол ақшаға,

	Басына бәс тіккендей ұрғашының.



	О, ашкөз тойымсыздық, не қылғаның?!

	Ұрпағын саудаға сап құнығардай,

	Осынша азғаны ма менің қаным?!



	Бұдан да сорақыны сезді кеуде:

	Бағынып Аланья лилияға,

	Қосшысы Христосты езгілеуде.



	Көп екен қорлаушы жұрт қарасы да;

	Жазықсыз жазалауға жарлық етті,

	Қосақтап оны ұрылар арасына.



	Алудан қажымайтын алақаны

	Ең жаңа Пилат шықты; әнеки, ол

	Храмға тықпалауда алапаны.



	О, құдай, енді қашан шаттанамын,

	Көрем бе әділетті төрелікті

	Шайқалтар ашкөздіктің шатқалаңын?



	Әлгінде құлағыңа шалынған үн –

	Киелі қалыңдыққа арналған сөз;

	Ол – менің жан айқайым, жалынғаным.



	Ол – біздің қайырмамыз дұғадағы

	Күндізгі; ал түн түсе, әруақтардың

	Жазалы жазмыш жайлы шығады әні.



	Шығарып қасіреттің ауыр үнін,

	Ойлаймыз алтын үшін Пигмалион

	Қанын қалай ішкенін бауырының;



	Ойлаймыз Мидас қалай қиналғанын

	Өзінің ашкөздігі кесірінен,

	Ақыры сиықсыздық сыйға алғанын.



	Ойлаймыз олжақұмар Ахан жанын,

	Ұшырап Иисустың қаһарына,

	Лаулаған от ішінде қақалғанын.



	Ері мен Сапфираны ласқа балап,

	Күлеміз таяқ жеген Гелиодорға,

	Полидорды жойғанды масқаралап.



	Соңында: «Красс, қалай алтын дәмі?!

	Тәтті ме?! Білгірсің ғой, дәмін айыр!» –

	Деп, жанды ойлаймыз от – жалқындағы».



	Осылай, бет-жүзіне қарамай біз,

	Түн түсе бастасымен, ашкөздерді

	Жазасына лайықтай жаралаймыз.



	Ал күндіз мадақтаймыз мырзалығын

	Сақидың; мен ғана емес, рухтың бәрі

	Мәрттікке білдіреді ырзалығын».



	Біз кеттік әрі қарай; бекемделе

	Күш жиып, қайраттана адымдадық;

	Жан-жаққа қарап қоям секемдене.



	Кенеттен шайқалды тау құлайтындай;

	Малшынды мұздай терге тұла бойым,

	Қорықтым жазалана сұлайтындай.



	Делос та дәл осылай шайқалмаған

	Шығар-ау, Латонаның ұясынан

	Ұшқанша көкке екі көз жайтаңдаған.



	Айғай-шу естілді құз, қыспақтардан;

	Серігім селт етсе де, сабырлы еді:

	«Сескенбе, – деді, – менен ұстап, қарман».



	«Gloria in excelsis», – деп жаңғырықты

	Тау, жартас; ұқтым мен де мағынасын,

	Тылсым жыр лезде билеп алды ырықты.



	Бағзыда бақташылар тыңдағандай

	Сілейдік біз де, жырға құлақ түре;

	Қалт тынды бәрі, біреу ымдағандай.



	Айғай да, алаңдау да тарасымен,

	Қайтадан жолымызды жалғастырдық

	Серейген сұлбалардың арасымен.



	Қаншама ынтықсам да танығалы,

	Мен үшін түсініксіз сол мезеттің

	Мән-жайын ұға алмаймын анық әлі.



	Ынтығу ыждаһатқа жалғаспады,

	Кемелден кеңес сұрап үлгермедім,

	Ақылым көмек бере қармаспады;



	Қымсына, алға бастым жарды асқалы.



	ЖИЫРМА БІРІНШІ ЖЫР



	Тек самарит әйелге бұйыратын

	Суды аңсай, табиғи шөл азабынан

	Кезердім; бірақ су жоқ құйылатын...



	Ілесе ұстазыма аяқ басқам;

	Асықтым тез кетуге шатқалаңнан,

	Адамға ұқсай бейбақты аяп, қашқан.



	Луканың зейін қойсақ сөздеріне,

	Христос көрден шығып, көрінбей ме

	Жолда екі шәкіртінің көздеріне;



	Дәл солай рух еріпті соңымыздан;

	Көрмеппіз, алаң болып әруақтарға

	Сұлаған оңымыздан, солымыздан.



	Үн қатты өзі: «Жар болсын Жаратқаным!»

	Кідірдік, көз тіктедік, сөйледі ақын,

	Сездіре оның өзі қаратқанын:



	«Саған да бұйырсын төр саясынан!

	Мерзімім жеткен кезде, мен үшін де

	Бір орын табылар тау аясынан».



	«Бұл қалай? Болмасаңдар сендер елес,

	Құдайдың сатысымен өрлеткен кім?» –

	Деді ол, көзқарасы сенбек емес.



	Айтты ұстаз: «Мына жанға таңба басқан

	Періште күзеттегі, енді бұл да

	Жүре алмақ дүниені таңдамастан.



	Алайда әйел мәңгі жіп иіретін

	Шүйкесін оның әлі тауысқан жоқ,

	Қолында Клотоның түйілетін.



	Туыстас оның жаны өзімізбен;

	Биікке жалғыз өзі жете алмайды ол,

	Алмаса қуат біздің көзімізден.



	Сол үшін шықтым Тамұқ түнегінен,

	Қасында болам, Өрге жетелеймін,

	Жеткенше Күн еліне Түн елінен.



	Бір сырды түсінбедім, сенсең, мен де:

	Неліктен шаттанған үн жауып кетті

	Қияны, әлгінде тау теңселгенде?»



	Бұл сауал күпті ойымды тап басқандай,

	Қуандым шөлім енді қанатындай,

	Құдірет өзі келіп жақтасқандай.



	Рух айтты: «Тау тектен-тек қозғалмайды,

	Шенге де, шекпенге де елікпейді,

	Ойламайды ол жаңаны, тозған жайды.



	Бұл жақта ештеңе де өзгермейді;

	Аспанға оралады аспандікі,

	Содан басқа себепті көз көрмейді.



	Қар, жауын, қырау, бұршақ, шық баспайды;

	Қоршаулы қақпалардың түбіндегі

	Үш сатыдан ешқайсы ыққа аспайды.



	Бұлт та жоқ, жоқ найзағай жарқылы да,

	Қызы да Фавманттың көкке еркелей,

	Қуанбайды бояудың жарқынына.



	Құрғақ бу да көрінбей ағылатын

	Өтпейді бер жағына баспалдақтың

	Петрдің қосшысына бағынатын.



	Бар шығар төменде жер бүлкілдеген;

	Бірақ мұнда ешқашан бұл биіктік

	Жерасты желдерінен сілкінбеген.



	Ән әуелеп, құзар шың шайқалады,

	Күнәдан арылып рух, биікке өтсе;

	Содан соң қайта тыншып, жай табады.



	Арылу нышаны – сол, қаласа ерік

	Мекенін өзгертуді күнәлінің,

	Сілкінбек құз, түйілген наласы еріп.



	Аңсайды жан әрдайым көк әлемін,

	Алайда тартпақ зарын тауқіметтің,

	Күнәдан арылтқанша тоба демін.



	Бес жүз жыл – мен жатқалы етпетімнен,

	Кенеттен білдім құрмет осы екенін

	Рухтарға биіктікке беттетілген.



	Міне, осы – таудың кенет шайқалуы,

	Әруақтар ән арнаса әуелете –

	Ризалық рақымдыға байқалуы».



	Осылай деді сұлба; байыздалып

	Көңілім, кепкен аңқам сусындады,

	Тұмадан су ішкендей айыз қанып.



	Айтты ұстаз: «Енді мен де торды көрдім

	Күнә сүзіп, тау қозғап, ән шырқатқан;

	Сол торды ыдыратар жолды көрдім.



	Дегенмен, өзің кімсің? Жататындай

	Ғасырлап, қай күнәңнан жазған едің?

	Сәт жақын ба нұрлы таң ататындай?»



	Рух айтты: «Искарьот күнәсі үшін

	Жайсаң Тит кек алғанда, Жаратушы

	Жақтасты, болғандықтан күнәсі шын;



	Сол кезде осы жайды жырлаған ем,

	Айбынды қару ете қаламымды,

	Онда әлі даңқ төрінде тұрмаған ем.



	Жырладым ақиқатты куә қыла;

	Толостық ақынға Рим басын иді,

	Шомылдым Римде даңқ шуағына.



	Стаций жер жұртында ұлықталды;

	Фиваны, Ахилл ерді жыр еткен жан

	Екінші жыр үстінде сұлық қалды.



	Мыңдаған мұңлықтарға шуақ төккен

	Құдірет шарықтатты шабытымды,

	Лауладым, құйылғандай қуат көктен.



	Әрі анам, әрі данам болған маған

	«Энеида» жайында айтып тұрмын,

	Серпілткен, көңіліме толғанда алаң.



	Күн кешсем Вергилийдің заманында,

	Артық күн өткерсем де, қуанар ем,

	Тауқіметті тағдырлар қамалында».



	Вергилий маған үнсіз көзін тікті,

	«Үндеме!» – деген ойды аңдатты өңі,

	Келмей тұр танытқысы өзін тіпті.



	Бұлқынса күлкі мен жас сыртқа қарай,

	Тізгіндей алмақ емес ерік күші;

	Мені де жеңіп кетті ұрттағы арай.



	Болмашы күлкі үйірілген езуіме;

	Рух үнсіз қарап қалды жанарыма,

	Сол жетті ішкі ойымды сезуіне.



	«Жеткейсің арманыңның асқарына! –

	Деді ол маған қарап. – Не сыр бүктің

	Жылт еткен жымиюдың астарына!»



	Күрмеуге келтіре алмай қысқа жіпті,

	Қиналдым екі оттың ортасында;

	Күрсіндім, жағдайымды ұстаз ұқты.



	Айтты ұстаз: «Қиналдың ғой сұрың қашып;

	Алаңдап қалды, білем, мына адам да,

	Жайып сал алдына оның сырыңды ашып».



	Мен айттым: «Таңдантты ма күлкім менің?

	Бағзы рух, шектен шығар таңдануың,

	Шынымды білгеніңде, мүмкін, менің!



	Бастаған мені мұнда биіктерге,

	Жол ашқан өзіңе де биік төрге,

	Кезіктің Вергилийге, сүйікті ерге.



	Күлкімнің себебі жоқ өзге бұдан;

	Сездірген әліп артын бағуымды –

	Әлгінде өзің айтқан сөздегі жан».



	Құшақтай құшқанда рух аяғынан,

	Кемелім кері серпе: «Тұр! – деді оған. –

	Өзіңдей мен де елеспін баяғыдан».



	Рух айтты: «Өткізгендей ұшқынды мың

	Бойымнан, елігіппін құштарлыққа;

	Өзімнің ұмытылып міскін күнім,



	Сұлбаны тәнге балап, құштым бүгін».



	ЖИЫРМА ЕКІНШІ ЖЫР



	Періште бізден алыс қалған еді;

	Алтыншы қат алдында қанатымен

	Таңбаның бірін сілкіп алған еді;



	Киелі шындық жолын таңдағанды

	«Қуанғандар» деп атап, тек соларға

	«Sitiunt» деген сөзді жалғаған-ды;



	Тағы да жеңілдеді менің денем;

	Қиналмай өрлеп кеттім жоғарыға,

	Ілесе елестерге сенімменен.



	Вергилий сөз бастады: «Ізгіліктен

	Ізгілік жаралуға тиіс дәйім;

	Осы ой айырмайды бізді үміттен.



	Мен зарыққан Лимбіге тамұқтағы

	Ювенал түскен еді, сол кездері ол

	Сен жайлы айтудан бір жалықпады.



	Сол кезде-ақ жүрегімнен орын алдың;

	Сырыңды білмесем де, бұл құздағы

	Мерзімің тез бітер деп жорығанмын.



	Ауыздық жуасытар тарпаңды да;

	Әйтсе де, дос ретінде түсіндірші:

	Қалайша адасты жан дарқан, бұла?



	Аң-таңмын, көрсем де мен түрлі кепті;

	Сараңдық пен даналық бір кеудеде

	Қалайша қатар жасап, тірлік етті?»



	Әлгі сөз түрткі болып күлкісіне,

	Стаций езу тарта сөз бастады:

	«Сөзіңнен күн көшкендей бұлт ішіне.



	Шынында, аз ба пішін мәні бұлың?

	Алдамшы сыртқы белгі, аңдамаса,

	Өзін де адастырар кәнігінің.



	Күнәмнің көрмеген соң түстеп түсін,

	Мен жүрген қатқа қарап, іштей жорып,

	Сараңға балап қойған іспеттісің.



	Алтынға жұмсалған жоқ бұла күшім,

	Жай да емес тауқіметте жаншылуым

	Мыңдаған айлар бойы кінәм үшін.



	Жырыңа егер сенің бойлағанда,

	Ажалдыға басылған қара таңба –

	Мына сөздің мәнісін ойлағанда:



	«Алтынға құмарлық-ай, тілек пенен

	Жүректі қай қиырға жұмсамадың?» –

	Жүктерді сырғытар ем түнекке мен.



	Мәрттік деп дарақының шашпалығын

	Ұғыппын, сол күнәға ұрыныппын;

	Әлбетте, бар бұдан да басқа мұңым.



	Қалайша қайта-қайта жан бітеді

	Шаштары алынғанға және бұлар

	Қалайша ақтық сәттен мән күтеді!



	Күнә бар, заты – бөлек, жемісі – бір;

	Айна мен шағылысқан сәуле іспетті

	Екеуара тартылған желісі – бір.



	Бағалап сараңдықты ер ісінше

	Өткендер арасына жатқызылсам,

	Менің күнәм – оларға керісінше».



	«Бірақ сен жыр еткенде шабысқанын

	Қос ұлы Иокастаның, қан ішкенше, –

	Деді оған бейбіт жыршы – данышпаным, –



	Мен саған Клионы меңзеп едім

	Ізгі істер әлеміне жетелейтін;

	Бағытын аңдамапсың сен жебенің.



	Не болды шатасардай селтеңге еріп,

	Ай ашық, күн жарықта адасардай,

	Ізімен балықшының желкен керіп?»



	Рух айтты: «Мен өзіңе бек сенемін;

	Парнастың тұмасынан сусындатқан

	Шуақтым Хақтан соңғы тек сен едің.



	Жан едің нұрландырған түнек ішін,

	Нұрыңды өзің көре алмасаң да,

	Сәулеңе ұмтылған көп, білемісің!?



	Сен айттың: «Жаңа заман енеді,– деп, –

	Шындық пен ізгі өмірді ілестіре,

	Жаңа ұрпақ жоғарыдан келеді», – деп.



	Жыр сыйлап, құдіретке жол нұсқадың

	Сен маған! Сөзіме енді бояу жағам,

	Анықтай көрсетпекке болмыс табын.



	Дініне дүние онда сенімді еді;

	Тереңдеп бойлай берген тамыры да,

	Жерден тыс күш қолымен себілгелі.



	Айтқаның келер күндер хақындағы

	Ұстаздың сөздерімен үндескен соң,

	Мен де оны бауыр тұттым жақын қаны.



	Көп көрдім мен де олардың қасиетін,

	Домициан нәубеті тұсында да

	Таймадым сенімімнен бас иетін.



	Оларға көмек бердім, көзге іліндім;

	Олардың тап-тұйнақтай тәлімдері

	Бәрін де ығыстырды өзге ілімнің.



	Жырымда Фивадағы мекенімді

	Көрместен грек қолы, шоқындым мен,

	Жасырып христиан екенімді.



	Көріндім пұтқа ғана табынардай;

	Күнәм сол – төртінші қат қамағында

	Төрт ғасырдан асыра сабылардай.



	Сөз еткен жақсылықтың бәрін маған

	Кенеттен көрсетушім, жөнін айтшы

	Жандардың заманында арындаған;



	Мұнда да таныла ма анықтала Теренций,

	Цецилий мен Варий, Плавт? Қайда олар?

	Жұмақта ма, тамұқта ма?»



	«Олар да, – деді ұстаз, – мен секілді,

	Грек пен Персий түскен қат ішінде;

	Тас құрсау маңдайына енші етілді.



	Тас құрсау – алғашқы қат түнектегі;

	Онда сөз жиі естілер тау туралы

	Жаралған жүректерге күн еккелі.



	Сан грек өтеуде онда өз үлесін;

	Антифонт, Еврипидті жолықтырып,

	Симонид, Агафонға кезігесің.



	Ол жақта өзің жырлап өткендерден –

	Аргейя, Антигона, Деифила,

	Исменаны көресің бөктерлерден.



	Жауларға көрсеткен жан Лангияны –

	Сол қатта; Фетида мен Дейдамия

	Сол қаттан тапқан екен мәңгі ұяны».



	Жарыса көз тастады қияндарға

	Қос ақын, әңгіменің шетін түйіп;

	Қамалып қалмайды екен қиял жарға.



	Күннің төрт күңі ісін бітіп,

	Жегілді бесіншісі тертесіне,

	Мүйізін көкке соза, ұсынды тік.



	Айтты ұстаз: «Біз биікке өрлегелі

	Оң иықты бұруға тиісті едім,

	Үйреткен еді солай Өрде мені».



	Жүгініп ата жолы – ғұрпымызға,

	Ұстаздың сөзін рух та құп алған соң,

	Жол тарттық оңға қарай, сыртымызға.



	Олар бастап, ізіне мен ергенмін;

	Аста-төк сыры айтылды ақындардың,

	Поэзия сырына кенелгенмін.



	Сәлден соң үзіп кетті әңгімені

	Кес-кестей жолды жапқан жемісті ағаш,

	Жаулады хош иістің жанды лебі.



	Шыршалар көктесе де жатпай-тынбай,

	Жете алмас шырматылған мына ағашқа

	Ішіне ит тұмсығы батпайтындай.



	Жылтылдай құйылған су құз үстінен

	Секіріп жапырақтан жапыраққа,

	Сырғиды сырғығандай мұз үстімен.



	Ақындар тұр, ойлары қиырға алаң;

	Бұталар арасынан дауыс шықты:

	«Сендерге бұл жақсылық бұйырмаған!»



	Сәлден соң жалғастырды: «Жақсылығын

	Мария өзіне емес, тойға арнаған,

	Сусынның сезгендіктен тапшылығын.



	Римдік әйел сусыны – су ғана еді,

	Даниил ас пен суды жаратпаса,

	Бойында кемел сезім туған еді.



	Ілкі дәуір алтындай жалтырады,

	Жаңғақтан тапты асқазан жұбанышын,

	Киеліге балады әр тұманы.



	Шөлде өтеп тауқіметін Түн – зілдегі,

	Талғажаумен күн кешті діндар Иоанн;

	Даңқын іліп әкетті күн, жыл легі,



	Соған айғақ – құрмет те Інжілдегі».



	ЖИЫРМА ҮШІНШІ ЖЫР



	Тоқтай қап әл кеткендей аяғымнан,

	Қадалдым жапыраққа; аңшыға ұқсай,

	Уақытын шымшық қуып зая қылған.



	Тіл қатты әкемнен де артық адам:

	«Жүр, балам; уақытты ұтқың келсе,

	Жаныңа жақындатпа артық алаң».



	Жан бітті аяққа да, көзге, міне;

	Ұмтылдым даналардан қалыспауға,

	Қуана құлақ түрдім сөздеріне.



	Кенеттен жетті бізге шерлі естіле:

	«Labia mea, Domine»,– деген әуез

	Шаттық пен қасіретті селбестіре.



	«Әке, бұл не?» – дедім мен елең етіп.

	Ол айтты: «Сорлы елестер жүрген шығар

	Көз жасын күнәсі үшін себелетіп».



	Ой езген елкезбелер тәрізденіп,

	Жолшыбай жүргіншіден оза бере,

	Қарайтын, тұрмаса да маңыз беріп,



	Тобыры сұлбалардың басып озды;

	Қарады біздің тұсқа мүләйімси,

	Тұрғандай кіреукелеп жасы көзді.



	Көздері шүңірейе тұнжырайды;

	Әрсіз әлпет, тырыли сүйектерде

	Жылбысқы тері ғана былжырайды.



	Ең үрейлі шегіне жеткенде де

	Аштықтан бұратылған Эрисихтон,

	Қашпаған шығар мұнша еттен дене.



	«Мыналар, – деп ойладым, – қас қылғанда,

	Ерусалим жерінде болған шығар,

	Мариам өз бөбегін ас қылғанда?!.»



	Көз ұясы сақина секілді еді,

	Әлпеттен «оmо» іздейтін адам болса,

	«М» әрпін анық көрмек бетіндегі.



	Бұл жәйттің сырын білмей, сын артқан жан

	Сенер ме елестердің азарына

	Сусын мен жеміске аса құмартқаннан?



	Сиқы үрейлі тобыр тұр топырласып;

	Таңғалдым солып-семген сұлбаларға,

	Арыған тұла бойын қотыр басып.



	Біреуі семген бастың қайырылды

	Мен жаққа, іле-шала айғай салды:

	«Мен сенен тілеп пе едім қайырымды?!»



	Әуелі оны танымай тосылғанмын;

	Алайда жақын еді жаныма үні

	Бұрынғы бояуына қосылған мұң.



	Сұлба тұрды жүрегін мұңға малып;

	Ашылды бірте-бірте көз алдымда

	Бейнесі Форезенің тұлғаланып.



	Өтінді ол: «Жиіркенбе, сабыр сақта;

	Кешегі келбетті жүз, сұңғақ тәннің

	Көрсең де айналғанын қабыршаққа!



	Шындықты айт өзің жайлы, асқақтама!

	Бауырлас рухтарың кім қасыңа ерген?

	Менімен сөйлесуден қашқақтама!»



	«Бір кезде өзіңді аңсап, жоқтап едім, –

	Дедім мен, – енді мына азабыңнан

	Жүрегім қарылғандай отқа менің.



	Шамам жоқ жауап берер сұрағыңа;

	Осынша өлімші еткен тауқімет не?

	Тап болдың қалай мына тұрағыңа?»



	Ол айтты: «Жаратқаннан тілек етіп

	Кеңесі бақилықтың, ана ағашқа

	Күш берген шығаратын сүлелетіп.



	Бұл жерде әнін айтып, зарлағандар –

	Шектен тыс күйттегендер қарын қамын;

	Уақытын мұнда аштыққа арнағандар.



	Хош иісті жеміс пен су ағысы

	Көз арбап, көкейлерін тескенімен,

	Елестің бола алмайды қуанышы.



	Осылай жүрген сайын шыр айналып,

	Азабы азаяды сұлбалардың,

	Өңі де өзгереді шырайланып;



	Бағзы ерік жөнелтеді саялыға,

	«Или!» – деп жөнелткендей Христі де,

	Біз үшін қиналғанда баяғыда».



	«Торынан құтылғалы жер үстінің, –

	Дедім мен Форезеге, – бес жыл өтті;

	Оңыңды басып тұр ма терістігің?



	Күшіңді күнәң жеңіп, сарқылғандай;

	Әйткенмен, саған қалай жол ашылды

	Төменнен жоғарыға тартылғандай?



	Не себеп сені мұнда көтеретін?

	Төменде жолығармыз деп ойлағам,

	Мерзімге мерзім сәйкес өтелетін».



	Ол айтты: «Азап дәмін көп татпастан,

	Өрлесем, демеу берген Неллам еді,

	Дұғасын күні-түні тоқтатпастан.



	Жалынды ол, жалбарынды, зар үдетті,

	Төменнен алып шықты мерзім бітпей,

	Түнегін көңілімнің жарық етті.



	Жұбатқан түнектегі шерлі мені,

	Иіткен көз жасымен Құдіретті –

	Жердегі жесірімнің ерлігі еді.



	Сардтардың Барбаджасы мақтана алар

	Алдында бізге етене Барбаджаның,

	Сол жерде менің Неллам сақтаған ар.



	Е, достым, кім бар рухтың елер мұңын?

	Қазір-ақ көріп тұрмын сол қалаға

	Әне-міне жететін келер күнін.



	Бұл – менің тірілерге ой тастауым:

	Кім тыяр Флоренция әйелінің

	Емшектерін көрсете ойқастауын?!



	Жабайы сарациннің алдамшысы

	Базарға бармау үшін төсін ашып,

	Қажет пе әлде дін яки заң қамшысы?



	Аспанның құдіреті қармаққа іліп

	Арсызды, тартқызады тауқіметін,

	Түнекте тыншытпастан зар қақтырып;



	Жетеді, – жөні солай жорамалдың, –

	Иегі түбіттеніп үлгергенше

	Бүгінгі жаялыққа орағанның.



	Сыр бүкпей, жөніңді айтшы анық маған!

	Тұрған жәйт бәрімізді қызықтырып –

	Саған ғана ашылар жарық ғалам».



	Мен айттым: «Есіңе алсаң, өміріміз

	Өткенін өткіншіге елігумен,

	Малшынар көз жасына өңіріміз.



	Жатқанда өлі күйге өңнен еніп,

	Кемелім алып шықты алға бастап,

	Тұрғанда Ай дәл үстімде дөңгеленіп.



	Өткізуде ол өлілер арасымен;

	Әруақтар әлеміне қарап келем

	Тән киген тірінің көзқарасымен.



	Сол жанның бастауымен қияға асқам;

	Рухты жөнге салар тауды айналдым,

	Адымы үшін тірлікте қия басқан.



	Біргемін Вергилиймен, өрлегелі

	Биікке Беатриче күтіп тұрған;

	Қалдырады ол тек қана Өрде мені.



	Есте тұт мына рухтың жыр еткенін

	Ерлікті; оны азат еткен кезде

	Селт еткен сендердің де тіректерің,



	Аңғарып патшалықтың дір еткенін».



	ЖИЫРМА ТӨРТІНШІ ЖЫР



	Жүріс пен әңгімені серік етіп,

	Асықтық алға қарай, зымырайтын

	Кемедей, соққан сайын жел үдетіп.



	Бір емес, екі өлгендей сезілетін

	Әруақтар тірі жанға жеп қоярдай

	Сұқтанды; жөні жоқ қой кезігетін.



	Сөзімді жалғастырдым әрі қарай:

	«Кім білген, бәлкім, Нелла жүрген шығар

	Күтумен құйылуын жарына арай?!.



	Пиккарда қайда сонда, білесің бе?

	Таңырқай маған қарап тұрған топта

	Кімдер бар бізге таныс, кім есіңде?»



	Ол айтты: «Қарындасым пәк күйінде

	Ізгілік тәжін киіп, тәні оранды

	Олимп биігінде ақ киімге».



	Ойланып, сөз жалғады: «Мына жақта

	Ешкімнің қарамайды атағына,

	Бәрі де жүгінеді мінәжатқа. –



	Нұсқады саусағымен, – Қара да тұр,

	Мынауың – Бонаджунта Луккадағы;

	Ал анау – үсті-басы қарақотыр,



	Шіркеуді балаған жан зайыбына;

	Ол Турдан келген еді; енді мұнда

	Бұйырды ашаршылық айыбына».



	Жол бойы ол талай жанның атады атын;

	Бәрі де өлімсірей көз бұрады,

	Ешкімнің күтпейтіндей шапағатын.



	Пилалық Убальдинді мен де айырғам;

	Байқадым: осында екен Бонифаций

	Равенна таяғымен ел қайырған.



	Форлиде күн құрғатпай шарап ішкен

	Әйгілі Маркезенің халі мүшкіл –

	Сәт сайын шөл қысуда, жалап іштен.



	Біреу тұр әркімге іштей баға беріп;

	Луккалық ақын еді ол; байқап қалдым,

	Кеткісі келетіндей маған еріп.



	Есімін Джентукканың атағандай

	Сезілді осы маңнан; Лукка ақыны

	Тұр екен қатты айтуға бата да алмай.



	«Рух, – дедім, – тілімді алсаң егер менің,

	Сөзіңді естіртіп айт, емексітпей;

	Ойыңды тіл ұшынан шегермегін».



	«Қаламда бір ару жамылмаған

	Желегін, содан тауып қуанасың

	Мейірді, – деді ол, – жұрттан табылмаған.



	Сәуегей қор қылмайды сөзін бекер,

	Өзгеге жорып тұрсаң сыбырымды,

	Кейіннен шындығына көзің жетер.



	Күмән бар жетпей тұрған ақыл күшім..,

	Сен: «Жаным, махаббатты ұғармысың?!.» –

	Деп жырлап, даңқы шыққан ақынбысың?»



	Мен айттым: «Махаббатым қолдаса егер,

	Ол айтып, мен қағазға түсіремін;

	Бұлжытпай жазарыма ол да сенер».



	Ол айтты: «Қаламымды марғаулаған

	Сырды ұқтым, Гвиттон мен Нотарий де

	Алыс тұр жаңа үлгіден жан баураған.



	Түсіндім; сырттан сіңген мағынаны

	Қағазға сіздің қалам түсіреді,

	Ал қалам жан сырына бағынады.



	Бар сыры осында екен ғажайыптың;

	Осы екен екі үлгінің айырмасы».

	Тоқтады ол, жанарда оты азайып тым.



	Қыстаған Ніл бойында қанаттылар

	Лек түзей, ауа тіле самғаушы еді,

	Жетсе сәт жылы жаққа қанат бұрар;



	Дәл солай, жалт бұрылып қаңқалар да,

	Тездете адымдады; аш-арықтар

	Ұқсайтын құйын қуған жаңқаларға.



	Қажыған жүгіруден әлдекім де

	Оздырып өзгелерді, ілбуші еді,

	Басқысы келген сәтте сәл демін де;



	Дәл солай Форезе де жарыспады

	Олармен; сәл іркіліп, сұрақ қойды:

	«Қайтадан жолығар күн алыс па әлі?»



	«Білмеймін, өмір қанша жалғасады, –

	Дедім мен, – тірлік тіпті аз қалса да,

	Тілегім менен оза, алға асады.



	Өйткені мекен еткен өлкем бүгін

	Айрылған абыройдан, келер күн де

	Сыйламас шұғылалы жол кеңдігін».



	Ол айтты: «Сөзімді ойға түйіп, түсін:

	Үңгірге сүйреп кетті аң құйрығы

	Үйірілген бар пәленің ұйытқысын.



	Ешкімді елеңдетпей енді обалы,

	Дүлей аң дал-дұл еткен сұмпайының

	Мәйіті ит пен құсқа жем болады. –



	Қарады ол жоғарыға. – Бірнеше рет

	Қаттарды айналасың, сонда ғана

	Табасың ишарама бірде себеп.



	Бұл жақта уақыт қымбат, мезеттерден

	Арылу түзіледі; қош бол, бауыр,

	Жөн болмас рәсуаға кезек берген».



	Аңсызда қалса сарбаз саяқтанып,

	Атына қамшы баса шаужайлайтын,

	Қалардай даңқ шайқасы аяқталып,



	Дәл солай, ол да асығып кете барған;

	Есімі дүниеде ардақталған

	Әйгілі екі жанмен жеке қалғам.



	Осында ойда жоқта жолыққан жан

	Көрінбей кеткенімен көз алдымнан,

	Сөздері көңілімде қонып қалған.



	Өрлегенде қияның еңісінен,

	Алдыдан кес-кестеді зәулім ағаш

	Көз тұнар жапырағы, жемісінен.



	Аңғардым адамдарды жанталасқан

	Қол соза жемістерге, жәутең кейпі

	Ұқсайтын балаларға анталасқан;



	Әлдекім қызықтырса еліктіріп,

	Тәттісін жоғары ұстай, балалар да

	Осылай ентелейтін желік кіріп.



	Оқыстан ұйқысынан оянғандай,

	Жан-жаққа тарады елес; біз таяндық

	Ағашқа жапырақпен боялғандай.



	«Кетіңдер әрі қарай! Биікте өскен

	Ағаштың жемісінен жегені үшін

	Хауа ана өкінішті күйік кешкен».



	Осындай сөз шықты ағаш ортасынан;

	Қысылып-қымтырыла әріге өттік,

	Айналып кес-кестеген өр тасынан.



	«Ұмытпа, – деді ол, – көзге жын тұнғаннан

	Ұрпағы Нефеланың еліргенін;

	Тезейдің төс тосқанын, ұмтылғанда аң;



	Қосыны еврейдің шөл басқанда

	Тізерлей, есіңе тұт қуылғанын,

	Гедеон Мадианға жолды ашқанда».



	Әрі астық, құдиған құз жырақ қалып,

	Күнәһар тойымсыздар тауқіметі

	Туралы әңгімеге құлақ қанып.



	Ашылды үшеумізге қарсы беттен

	Кең жазық, адымдай ойланамыз,

	Мұң бар еді жүректі жаншып өткен.



	«Несіне келесіңдер мұңға батып?» –

	Деген үн саңқ еткенде, селк еттім мен

	Қасымнан оқ ұшқандай, шыңнан атып.



	Көз тіктім; дәл алдымнан жалқындаған

	Нәрсемен шендестіре алмасы анық,

	Көрсе де от балқытқан алтынды адам.



	Жарқылдай қарсы алушы жасқамады,

	Үн қатты: «Оралар жол тұйықталып,

	Өр жолы осы тұстан басталады».



	Сәл тұрдым жарқылынан жасқаншақтап;

	Ілестім үнін қуа даналардың,

	Адымым өнер емес басқан шақтап.



	Сезіндім бетіме ұрған таң самалын

	Гүлдердің хош иісін ілестірген;

	Еліттім кезіккендей аңсағаным;



	Тектен-тек емес екен елтігенім;

	Жеңіл леп маңдайымнан сипап өтті,

	Сезіндім қауырсынның желпігенін.



	Естідім: «Жанында оты жалындаса

	Ізгі ойдың, қуанышқа кенелмек жан,

	Ас пен су ләззатына табынбаса,



	Шектен тыс ашкөздікке салынбаса».



	ЖИЫРМА БЕСІНШІ ЖЫР





	Өрге асыға адымдау жиіледі,

	Өйткені талтүстегі күн үлесін

	Торпақ алса, түнгісі – Бүйіде еді.



	Қалғанда уақыттың қыспағында,

	Мақсатқа жету үшін жанталасқан

	Адамның салғанындай күшті адымға,



	Екі елес, бір тірі жан тұсқа аттадық

	Жаңа жол басталатын; кертештермен

	Бір-бірлеп өрлей бердік, қыспақталып.



	Балапан дегелекше,– қанат қағып

	Ұшуға қомданса да ұясынан,

	Сескенген, еркін үрей қамап қалып;



	Лып ете үйірілген тіл ұшына

	Сауалды тұншықтырдым көңілімде,

	Кескіздім жасқаншақтық қылышына.



	Қалт кетпей өңіме ойдың табы ұрғаны,

	Жүрісін тоқтатпастан, ұстаз айтты:

	«Батыл ат, тартқаннан соң адырнаны!»



	Сөйледім, қанаттандым қолдағанға:

	«Қалайша адам қажып, шаршамақшы,

	Тәніңе тамақ қажет болмағанда?»



	«Жазмышың оралады сан айналып. –

	Деді ол. – Ойға түсір от құтқармай,

	Кеткенін Мелеагрдің қалай жанып.



	Ойға алсаң өздеріңнің айналарың

	Бәрін де айнытпастан қайталарын,

	Ұғасың судың буға айналарын.



	Әйткенмен, жаның байыз табу үшін

	Өтінем Стацийден, ойын айтсын,

	Күмәннің жолын толық жабу үшін».



	«Айтайын мәңгіліктің құрылымын, –

	Деді ақын. – Кешір, сенен аса алмаймын,

	Жаһанға жарқыратқан нұр ілімін».



	Жалғады одан әрі: «Жауабыма

	Ден қойсаң, ұлым менің, жарық сәуле

	Себелер «Қалай?» деген сауалыңа.



	Жазудай көрінсе де босқа сызған,

	Бүлкілдей ақпаса да тамырыңда,

	Қажетсіз әлдене емес қоспасыз қан.



	Сол қаннан түзіледі тәннің бәрі;

	Жүректен бастау алып, тамырға өткен

	Бар затты жаратқан – сол қанның нәрі.



	Жаңғыра тазарған соң, қайта шығып,

	Өзгемен бірігеді табиғатта;

	Жүрекке оралады, қайта сіңіп.



	Мұнда да онымен бұл бірігеді,

	Бұл оны бағындырып, ол бағынып,

	Ең жоғары орында кірігеді.



	Қосылып, араласып, мән күтеді;

	Мәңгі мән әсерімен қоюланып,

	Жаралған ұйытқыға жан бітеді.



	Біткенде ұйытқы күш жанға айналып,

	Ұқсайды өсімдіктің жанына да;

	Тек ол тоқтап, ал мынау мәңгі айналып,



	Сезім мен әрекетті меңгереді;

	Содан соң ой жеткізу құралдарын

	Дамытып, өнуіне дем береді.



	Жасалып осылайша жүректе еңбек,

	Жүректе жаралады бастапқы тән,

	Содан соң жаратылыс реттелмек.



	Аңдау қиын заттан тән жаралғанын;

	Ондағы қараңғылық жаңылдырған

	Сенен де артық дананың бар арманын;



	Түсінді ол: «Жойылудан жан ада», – деп, –

	Ықтимал ақыл-ойға жан бітпейді,

	Өйткені оған орын жоқ санада», – деп.



	Ішіңнен терістеуге бекінбестен,

	Біл,– ұрық толық бітіп үлгерместен,

	Толықтай ми талшығы жетілместен,



	Бастапқы қозғалтушы бұрыш таппақ

	Ол үшін жаратылыс әлемінен,

	Сол жерде жаңа жанды тыныстатпақ;



	Сол жерде тұтасқан соң іріктеліп,

	Тұтасқан жан өмірден орын тауып,

	Жетілмек, сезіміне ырық беріп.



	Сөзімнің шәк келтірсе дұрыстығы,

	Ойлап көр: жүзім сөлін қандай жолмен

	Шарап қып шығарғанын күн ыстығы.



	Лахезис біткенде орап мәнді жіпті,

	Жан тәннен бөлінуге асығады,

	Бойда сақтай сәттік пен мәңгілікті.



	Өткеннің бәрі түнек жамылады;

	Алайда ес, ақыл мен ой, ерік – бәрі

	Едәуір өткірлене танылады.



	Кідірмей босағада, жан ұшады

	Біріне таңғажайып жағалаудың;

	Сол жерде өз жолымен табысады.



	Түскен соң қуат ала өңделуге,

	Ұмтылмақ өзінің тән жабынына –

	Қайтадан туған күшке өң беруге.



	Ауада бу будақтай өрлемей ме,

	Түнекке түскен сәуле түннің өзін,

	Ішіне еніп алып, өңдемей ме;



	Дәл солай бергі ауа да түр алады,

	Әрекет ете отырып ондағылар,

	Ішке енген жан еркімен құралады.



	От барда, болары анық алаудың да;

	Дәл солай, жан бар жерде кейіп болмақ,

	Өне алмас өзі ғана қалаулың да;



	Жан кейіпке кіріге, қаратады

	Өзіне өзгелерді «бейне» аталып;

	Сөйтіп, сезім күштерін жаратады.



	Сол жаннан сөйлеу, күлу нәр алады;

	Күрсіну, жылау, зарлау қалыс қалмай,

	Бәріне дүниенің таралады.



	Қайтармақ дүниеге жан да алғанын,

	Көрінбек елес-бейне пішінінде;

	Сондықтан сенің бізге таңғалғаның».



	Жеткенде бұрылыстың соңғысына,

	Оң жаққа бағыт алдық; алаңдатты

	Жұмбағын алдымыздан ол да ұсына.



	Бұл тұста – тау бөктері лапылдауда;

	Жар жақтан жел ұрады отты ұшыра;

	Мүмкіндік қалмағандай қапылмауға.



	Бір-бірден жар жиектей алға аттадық;

	Мұнда – от, ана жақта – ор шошытып,

	Келеміз қылкөпірде қалбақ қағып.



	Ұстазым ескертуде: «Сақтан, балам;

	Аңдап бас аяқ астын; мұндай жерде

	Қажет емес тәуекел ақталмаған».



	Кенеттен жалын жақтан өлең жетті:

	«Summae Deus clementiae», – деп шырқалған.

	Құмарлық көңілімді елеңдетті.



	Рухтар жүрді алауда жалаңдаған;

	Қарайлап бірде оларға, бірде – жолға,

	Қылдай жол қыспағында алаңдағам.



	Мадақ жыр аяқталды; ұрандасты:

	«Virum non cognosco!» – деп әруақтар;

	Тағы да ән жаңғырыға, қыраңға асты.



	Жаңа айқай: «Диана өз тоғайынан

	Бездірді әбүйірсіз Геликаны

	Табылған Венераның қолайынан».



	Тағы да – ән, тағы да – айқай; күллі жолдан

	Естілді ерлі-зайып дауыстары,

	Алғаусыз некесімен үлгі болған.



	Сірә, ән мен айқай жалғап араларын,

	Толассыз шуылдасу бұйырған-ау,

	Көргенде бір-бірінің қараларын,



	Біртіндеп жазу үшін жараларын.



	ЖИЫРМА АЛТЫНШЫ ЖЫР



	Жүрдік біз жолмен құзды жиектеген;

	Қарайлап, қайта-қайта ескертті ұстаз:

	«Жеңе біл үрейіңді иектеген!»



	Ақ сәуле сол жағымнан тұрды түсіп;

	Батыстың көкшіл түсі әппақ болды,

	Көл-көсір себелеген нұрды құшып.



	Көлеңкем түскен жерлер от шашқандай

	Жалқындап көрінеді; қалың тобыр

	Өтуде табанымен шоқ басқандай.



	Мен жайлы күбірлесіп жолдағы елес,

	Таңданып, бір-біріне жеткізуде:

	«Мұндай жәйт өлілерде болмақ емес».



	Күдігін көңілдегі растау үшін

	Маған да жақындады кейбіреуі,

	Күш сала күйдіргіні баспау үшін.



	«Лайықтылар құрметті белестерге!

	Кідіріп, бәлкім, жауап айтарсыңдар

	Құмарлар мен өртенген елестерге!



	Қажет-ақ бәрімізге жауаптарың,

	Сумен ғана алуға болатындай

	Үндіс пен эфиоптың сауаптарын.



	Бізге айтшы, күн нұрының жолай лебі

	Өзіңе соғылысып, неге өшеді?»

	Рухтардың бірі маған солай деді.



	Жауапты кідірмей-ақ айтар едім,

	Алайда дәл сол сәтте қарсы беттен

	Басқа бір кереметті байқап едім.



	Бұларға қарсы жақтан жанұшырып,

	Бір тобыр келе жатты жол үстімен,

	Астынан аяғының шаң ұшырып.



	Аңғардым: ондағы да, мұндағы да

	Сүюге асығады бірін-бірі,

	Бөленіп сәттік бақыт құндағына.



	Жолшыбай құмырсқалар жолыққанда,

	Мұртымен түрткілейтін жан-жақтан кеп,

	Олжаға ойда жоқта молыққанда.



	Алайда дос құшақтар аңырасып

	Бөлінді қас-қаққанша; ұзай берді

	Бір-бірінен асыра жамырасып.



	«Гоморра! Содом!» – десе соңғылары,

	Алғы топ: «Күйті келсе, Пасифая

	Бұқа үшін тайыншаны тон қылады!»



	Бірде – аптап, бірде суық қырау басып,

	Рифей мен құмға кезек бағыт ала,

	Тырналар ұшушы еді тырауласып;



	Дәл солай әлгі тобыр күңірене

	Бет алып екі жаққа, ұзай берді

	Зары мен айқайының үніне ере.



	Танытып мінезінің бекемдігін,

	Әлгінде сұрақ қойған шүбәлілер

	Сездірді тыңдауға әзір екендігін.



	Бұлардың тыншымасын байқадым да,

	Сөйледім: «Жол тартқандар нұрлы әлемге,

	Шуақтың күн кешіңдер байтағында!



	Қате емес мен туралы ойлағаның;

	Мұнда мен өз тәніммен жүріп келем,

	Әлі де бүлкілдеуде бойда қаным.



	Асықпын жоғарғыны көрмекке мен;

	Ол жақта бір әйел бар, рақымына

	Ілігіп, қаттан-қатқа өрлеп келем.



	Тілерім өздеріңе – махаббаттың

	Храмы қабылдасын барлығыңды,

	Баршаңа сәуле төксін шапағаттым!



	Мені әлі күтетіні анық арай,

	Жеткізем сәлеміңді, жөндеріңді айт;

	Сондай-ақ, кеткендер кім әрі қарай?»



	Аңдамай болатынын анайы ісі,

	Қалаға алғаш келгенде, қараушы еді

	Аузы аңқия үңгірдің жабайысы;



	Мыналар да дәл солай таңырқады.

	Жоғары рух дем беріп, ес жиғызды;

	Тілге келді ажалды жан ұрпағы.



	Алғашқы сөйлегені сөз жалғады:

	«Өзгеден тәлім теріп жүрген адам,

	Қайғыда бітпеу үшін өз жалғаны!



	Күнәсі бөліне жол тартқандардың –

	Тең келмек себебіне «Патшайым» деп

	Цезарьға улы кінә артқандардың.



	«Содом» деп сол себепті шуылдайды;

	Өзің де естігендей, масқара ұят

	Жандарын оттай қарып, уын жайды.



	Тірлікте біз гермафродит болғанбыз,

	Күнәміз сол – табиғи құмарлықтың

	Жолында адам емес, ит болғанбыз.



	Сондықтан бұл бөктерден төтелей біз

	Өтерде, өзімізді масқаралай,

	Хайуанша мекіреніп, шөкелейміз.



	Көрдің ғой жөн екенін жазамыздың;

	Тарқатып бәрін тізу мүмкін де емес,

	Ешкім жоқ ортамызда таза біздің.



	Гвидо Гвиницелли аталғанмын;

	Бастадым өз күнәмнан арылуды,

	Жолын қуып қайғыға бата алғанның».



	Ликург қаһарынан шошып тұрған

	Анасын көргендегі балаға ұқсай,

	Тосылдым; жанымды азап осып тұрған.



	Есімін естігенде елең еттім

	Сырларын махаббаттың жырға қосқан

	Ақындар тобындағы кереметтің.



	Ортада от бөліп тұрды, таянбадым;

	Жүзіне қайта-қайта қарасам да,

	Ойымды ішке бүге, аяңдадым.



	Көргенімді көңілге шуақ еттім;

	Ол менен қандай көмек өтінсе де,

	Қалтқысыз орындауға уәде еттім.



	Ол айтты: «Шындығыңнан мойындаған

	Жарқын із сақтап қалдым жүрегімде;

	Болмайды енді менің ойымда алаң.



	Ант ете ұсынардай жаныма сый,

	Мені сен не себепті қадірледің,

	Сөзіңмен, көзіңмен де жаның аши?»



	«Адаммын жырларыңа бас иетін, –

	Дедім мен. – Жаңа сөзден жан кетпесе,

	Жоғалтпас сенің жырың қасиетін».



	«Бауырым, – деді ол, – анау шайқалғаны

	Жалынның ортасында – болған еді

	Кезінде тіліміздің майталманы.



	Баян сөз бен махаббат жырларында

	Ол – дара; ал ақымақ тербетілмек

	Лимузин ақынының ырғағында.



	Жел сөзге құлақ асып, сырдай бағып,

	Өзгенің жетегінде жүреді олар,

	Өнер мен парасатқа қырбайланып.



	Кезінде Гвиттон да мадақталған,

	Даңқы асып қауесеттің арқасында,

	Алайда кейінгілер садаққа алған.



	Жеткенде өзің ғажайып аяға да,

	Енуге еркің бар екен емен-жарқын

	Христос басқаратын саяға да;



	Сол жерде дұға қайыр арнап маған,

	Биіктікке бір табан жақындайын,

	Күнә азайсын жанымды жармақтаған».



	Сәл тұрды ол мұң түскендей өзегіне;

	Содан соң от ішіне сіңіп кетті,

	Балықтай сүңгіп кеткен өзеніне.



	Елеске жақындадым ол нұсқаған;

	Білдірдім оған оның есіміндей

	Әсер ете алмасын болмысқа адам.



	Сөйледі ол от-жалынмен тайталасып:

	«Tan m’abellis vostre cortes deman,

	Qu’ieu no me puesc ni voill a vos cobrire.



	Ieu sui Arnaut, que plor e vau cantan;

	Consiros vei la passada folor,

	E vei jausen lo joi qu’esper, denan.



	Ara vos prec, per aquella valor

	Que vos guida al som de l’escalina,

	Sovenha vos a temps de ma dolor!»



	Сүңгіді жалаңдаған алауына.



	139-145 ШУМАҚТАРДЫҢ АУДАРМАСЫ



	«Мен үшін аса қымбат ықыласың,

	Құп алдым, жүрегімді айқара ашып.



	Жырлайды Арнальд, жылайды жалын құшып,

	Алайда үзбейді үміт келешектен,

	Тұрса да қазір түнек жанын қысып.



	Ден қойсаң оның жалғыз қалауына,

	Ұмытпауды сұрайды ол күнәсі үшін

	Түскенін аяусыз от талауына!»



	ЖИЫРМА ЖЕТІНШІ ЖЫР



	Сәт еді хақтан тапқан жан азығын

	Елге күн шуақ шашып, ал Эбро

	Астында толқи аққан Таразының;



	Гангада түскі аңызақ бетке ұрғанда;

	Біртіндеп сөнген еді күн сәулесі,

	Бізге аспан періштесі бет бұрғанда.



	Осы сәт от үстінен аса өрледі

	«Beati mundo corde!» мінәжаты,

	Әуені жердегі әннен әсерлі еді.



	«Өтуге тиіссіңдер жалынды асып;

	Кешіңдер аңызақтың оттай лебін,

	Әуеннің мәнін бірге қабылдасып!»



	Періште бізге осындай сөз арнады;

	Сілейдім көрге тірі кіретіндей,

	Аңдалды әлпетімнің бозарғаны.



	Қарадым алау отқа, алға еңкейіп;

	Жұдырық сығымдалды, көзге елестей

	Құнысқан тән, бырысып қалған кейіп.



	Вергилий осы сәтте көзін қадап:

	«Ал, ұлым, атта! – деді, – Мұнда ажал жоқ,

	Азап бар іздеп келген өзің қалап!



	Есіңе ал! Мен өзіңді тастап па едім

	Герион шыңырауы жолыққанда?!

	Құдайға жақын сәтте қашпақ па едім?



	Білгейсің, мынау отта қалып бүгін,

	Мыңдаған жылдарыңды өткізсең де,

	Қылың да қисаймасы анықтығын.



	Көңілден жойғың келсе алаңыңды,

	Сөзімнің шындығына шүбәланып,

	Жақындап, отқа тигіз балағыңды.



	Орай жоқ оттан қорқып, қиналатын!

	Қарап ал, сеніммен бас қадамыңды!»

	Іркілдім, тізгіндеді инабатым.



	Өзгеріп сол сәтте көзқарасы да,

	Ол айтты: «Бұл – кедергі тұрғызылған

	Өзің мен Беатриче арасына».



	Фисба аты тұт түбінде аталғанда,

	Пирам да көзін сәл-пәл ашпап па еді,

	Қарамай қанын жұта қақалғанға;



	Есімі аяулымның естілгенде,

	Ес жиып, жанарымды тіктей бердім;

	Қарыспай, үрей жолын кестім мен де.



	Жымия тіл қатты ұстаз: «Қамқорыңа

	Жол ашық!» Мен басымды изей бердім,

	Алданған балаға ұқсай алхорыға.



	Жоғалды ол отқа сіңіп қас-қағымда,

	Өтіне Стацийден соңғы өтуін;

	Ортаңғы еді ол өрге аяқ басқанында.



	Әзір ем қалуға да тастай қатып,

	Бет қари, өткір жалын шарпығанда,

	Ішіне бір адым да баспай жатып.



	Жалт ете түспеуі үшін ерік – кемем,

	Дем бере, қайырымдым қайталайды:

	«Беатриче жанарын көріп келем».



	Әуезді үн отта жолға салды бізді;

	Сыңғыр үн шыққан тұсқа жеткен кезде,

	Қиялай соқпақ кесті алдымызды.



	Әуезді ән кернеп кетті жарық қырды:

	«Venite, benedicti Patris mei!»,

	Көзімді өткір жарық қарықтырды.



	«Таянды күн батуға. Асығыңдар

	Қияға, – деді дауыс әнін тиып. –

	Түн түспей тұрғанда, бой жасырыңдар».



	Қос құздың ортасында тұрған еді

	Тіп-тік жол, сол мезетте маңдайымнан

	Күннің соңғы сәулесі ұрған еді.



	Алға астық сатымен құз өріндегі;

	Сезіндік сәлден кейін күн батқанын,

	Арт жақтан көлеңкелер көрінбеді.



	Ырқына тылсымының байлағалы,

	Баспалай жақындаған қараңғының

	Сезілді дүниені жайлағаны.



	Жүрмеді қараңғыға пәрменіміз;

	Төсекке айналдырдық баспалдақты,

	Күнұзақ сарқылыпты дәрменіміз.



	Секіріп тастан тасқа, сайдан қашып,

	Қарын тоқ, ойын қанық болған сәтте

	Ешкілер жатушы еді шайнаңдасып;



	Бақташы иек сүйей таяғына,

	Ыстықтан көлеңкені саялайтын,

	Бірер сәт дамыл беріп аяғына;



	Үйінен алыс кеткен бақташы да

	Отармен бірге түнде тыншыр еді,

	Қораның иық тірей қақпасына;



	Қараңғы түн түнерген шақта мына

	Мен – ешкі, олар ұқсап бақташыға,

	Қамалдық тіп-тік құздың шатқалына.



	Суықтау сезілсе де тасы, бірақ

	Шатқалға сәуле шашқан жұлдызды аспан

	Көрінді күндегіден ашығырақ.



	Ойлана көз жүгіртіп қияндарға

	Жаттым да, ұйықтап кеттім; ұйқы сәті

	Жол ашпақ кей-кейде түс – қиялдарға.



	Шамасы, сәті-ау деймін көктен жерге

	Шығыстан Цитерея нұрын төгіп,

	Сәулеге мелдектейтін бөктерлер де;



	Түс көрдім – қуанышын мәнді еткелі

	Гүл терген таңғажайып ару көрдім;

	Есімде жайраң қаға әндеткені:



	«Ұнатам есімімді ел жаттағанын;

	Лиямын көкшалғында сейілдеген,

	Шір-гүлге өзім өрген шаттанамын.



	Шір-гүлмен айна алдында сәнденемін;

	Ал Рахиль айнадан көз ала алмайды,

	Нышанын іздегендей әлдененің.



	Мен сүйсем шір-гүлімді, жемісімді,

	Сүйеді ол жанарының сұлулығын;

	Ол өзін қызықтайды, мен – ісімді».



	Мінекей, шығыстан таң сібірледі;

	Үйіне оралатын елкезбедей

	Сезілді түннің кері жүгіргені.



	Түн қашты, енді ұйқыда қамалар кім?

	Ұйқыны бойдан қуа, мен де ояндым,

	Тұрғанын көріп қалып даналардың.



	«Үстіңнен түсері анық жүгің сенің,

	Сан ұрпақ аңсап өткен тәтті жеміс

	Басады шаршауыңды бүгін сенің».



	Вергилий маған қарап солай деді;

	Жалғасты сапарымыз; ұстаз сөзі

	Жіберді құлшындырып жолай мені.



	Сәт сайын құштарлығым қанаттана,

	Асықтым жоғарыға тез жетуге,

	Көңілім тыншыр емес тағат таба.



	Төменде қалып құз да, құлама да,

	Ең соңғы биіктікке жеткен кезде

	Сөйледі маған қарап ғұлама да:



	«Оттардың өткіншісін, мәңгісін де

	Көрдің сен; келдік жерге межелеген,

	Бойыңда жеткілікті әл-күшің де.



	Дем бердім шыңырауда, құз, қияда,

	Аямай ақылымды, білгенімді;

	Енді өзің бағыт түзе ізгі ұяға.



	Күн нұры сәуле құйып маңдайыңа,

	Ну тоғай, көгалды алқап құшақ жайып,

	Көк майса оралуда шалғайыңа.



	Бір кезде көзі жасқа толы ғашық

	Өтінген еді менен, орындадым;

	Бет түзе бақытыңа, жолың ашық.



	Келмесе махаббаттың дертін бүккің,

	Сейілде, жүрегіңе жігер дарыт;

	Міне, енді жанарыңнан серпінді ұқтым,



	Кигізем тәжін саған еркіндіктің».



	ЖИЫРМА СЕГІЗІНШІ ЖЫР



	Сейілдей қызықтауға көңіл ауды

	Саясын Жаратушы орманының,

	Күн нұры өпкен сәтте омырауды.



	Айналма қия жолмен өрлеп келіп,

	Кідірдім; көз жаулады тау биігі

	Хош иісті гүлдермен өрнектеліп.



	Тұсалдым хош иіске елтігендей,

	Күш алдым самал желмен қанаттаса,

	Майда леп маңдайымнан желпігендей.



	Ну орман қауышқандай аңсарымен,

	Киелі тау ығына иіле кеп,

	Саясын жасырыпты таңсәріден.



	Аңғарта кетпегенін салы суға,

	Орманды әуенімен орап алып,

	Кірісті әнші құстар жарысуға.



	Шуақ шашқан күн нұрын атырапқа

	Шаттана қарсы алған әншілерге

	Сыбдырлай әуен қосты жапырақ та.



	Кьясси тоғайларын тербететін

	Эолдан азат болған Сироккодай,

	Әлдеқайдан жып-жылы жел жететін.



	Көп жүрдім бағзы орманның ішінде мен;

	Көз жетер жер тарыла бастағанда,

	Тым ұзап кеткенімді түсінген ем.



	Кенеттен тасқын шықты тосып алдан;

	Көк майса солға қарай майысуда,

	Толқынның екпінінен шошығаннан.



	Ең таза дариясын жер үстінің

	Бұл сумен салыстырсаң, ұғар едің

	Мөлдірлік жайлы ойыңның терістігін.



	Бақилық көлеңкесі жапқанымен,

	Қарасаң, тереңіне көз жететін,

	Алдыңда қап-қара боп аққанымен.



	Тоқтадым, шолдым өзен төңірегін;

	Қызықтай көз жүгірттім гүлді алқапқа

	Ешқашан жоғалтпайтын өңі реңін.



	Тұрған ем айналамды аңдай бағып,

	Ғайыптан пайда болған ғажайыптай

	Көрінді әйел, тынды әлем таңдай қағып.



	Гүлден гүл таңдай үзіп, жайраң қағып,

	Шаттана әндетеді жалғыз өзі;

	Дүние дүр сілкінді, қайран қалып.



	«Асыл жан, махаббатқа масаттанған,

	Сырыңды жасыра алмас жүрек үні,

	Алдаса да сырт бейне қасаттанған.



	Бәлкім, сен жақындарсың маған қарай, –

	Дедім мен, – дидарыңды көрсетерсің,

	Әніңнен дару үшін маған да арай?!



	Көзіме Прозерпина елестеді

	Церера аласұрған уақыттағы,

	Гүл терген қызын іздеп белестегі».



	Сәл бүге жерге тіреп аяқ ұшын,

	Жалт етті би сәтінде бұрылғандай,

	Тілегім оятқандай аянышын.



	Алуан гүл арасында басқан шақтап

	Адымын маған қарай бағыттады,

	Ұялшақ бойжеткенше жасқаншақтап.



	Толықтай тілегімді ол қабыл алды,

	Жағаға жақын келе әндеткенде,

	Әуен де түсінікті мағына алды.



	Ғажайып толқын сүйген жағалаудан

	Жайлы орын тапқан сәтте, әнші арудың

	Жайдары жанары да маған ауған.



	Дәл бұлай Венераның жанары да

	Жайнамас, абайсызда өз ұлының

	Оғынан айналғанда жаралыға.



	Толқын жуған көкшалғын арасында

	Жайраңдай жүріп, шір-гүл әзірледі,

	Шаттықтың оты ойнай көзқарасында.



	Арамызда үш қадам тасқын жатқан;

	Геллеспонт сияқты еді ол – Ксерксті

	Тәубасына түсіріп, қашқындатқан;



	Геллеспонт сияқты еді ол – түн ішінде

	Сестаға Абидостан жүзіп барған

	Леандрдың жасырған жүрісін де.



	Сөйледі ол абдырамай, аптықпастан:

	«Осы жер – шат күлкімнің мәңгі ұясы,

	Осы жерге сыйлаған шаттықты Аспан.



	Ықтимал таңдантуы бұл азат үн;

	Әйтсе де, ақыл-ойың нұрланады,

	Ұққанда «Delectasti» мінәжатын.



	Мені өзіне шақырған алдыңғы адам,

	Сұрай бер ойдағыңды; жауап берем

	Бәріне; неге қарап қалдың маған?»



	Мен айттым: «Тасқын су мен орман іші

	Теңселтті ақыл-ойға сіңіргенді;

	Ойымның қалмағандай қорғанышы».



	Ол айтты: «Күмәніңнің себептерін

	Соңына дейін ашып көрсетемін,

	Ысырам қараңғы ойдың желектерін.



	Ғаламды жүгіндірген есіміне

	«Ізгіге ізгі іс қылсын», – деп адамды

	Әкелді бақилықтың есігіне.



	Сол уақыт тоқтады адам кінәсынан,

	Айналды тауқімет пен ащы зарға

	Бұрынғы мұңсыз күлкі, шын асыл ән.



	Су мен жерден шығатын ыстыққа еріп,

	Булардан жаралатын беймаз ауа

	Адамға төнбеуі үшін істіктеліп,



	Таудың тік шаншылғаны соншалықты,

	Өздерің енген қақпа деңгейінен

	Өтпейді олар, болса да сонша мықты.



	Алайда ілкі әлемнен бергі жақта

	Үйіріліп өте бермек бүкіл ауа,

	Болмаса жолын кесер кергі, жаппа;



	Ол жетсе, толтырады буға тағы

	Аспанды; ағаштарды азынатып,

	Жайқалған ну орманды шулатады.



	Ол жанасса, жандыдан нәр алады;

	Күшейе ұша жүріп, әлгі нәрді

	Шашады, солайша ұрық таралады;



	Осылай, қиялардан қияға асып,

	Өткен соң жер-жаһанға тозаң шашып,

	Өнеді жаңа нәсіл ұяда ашық.



	Мұны ұқса, қояр еді-ау таңданғанын

	Көрген жан көзге ілікпес тозаңнан да

	Әлдебір жаратынды жанданғанын.



	Біле жүр ну орманның бұлдайтынын

	Байлығын, тылсым күштен нәр алатын

	Жемісін мұнда ешкім жұлмайтынын.



	Ағатын сан құбылып, тым алысқа

	Суыған бу күшінен жаралмаған

	Алдыңда тасқындаған мына ағыс та;



	Бастауы бұл өзеннің – аса берік;

	Қос арна жаратқанның жарлығымен

	Қосылады белеңнен аса беріп.



	Мына арна арылтады күнәлардан,

	Ана арна жарылқайды жақсылықпен

	Пендені күнәсынан шын ағарған.



	Мұнда – Лета; Эвноя анда ағады;

	Алайда әркез абай болу абзал,

	Барғанда су әсерін аңдағалы.



	Қуаныш – суын ішу қос арнаның;

	Әлі де шөлің басып үлгермесең,

	Кешікпей, орындалсын осы арманың.



	Ой түйсең, олжа болар ол да саған;

	Өйткені су ішкізу қос өзеннен

	Уәде етілмеген жолда саған.



	Бағзының мадақталған жырларында

	Абзал жан, алтын дәуір бейнелері

	Туған шығар Парнастың қырларында.



	Алғашқы адам бейкүнә болған мұнда,

	Көктем де мәңгі – мұнда, жемістер де;

	Тек зәмзәм өзендерге толған мұнда».



	Көз салдым ақындарға; қалды азайып

	Күмәнді ой; даналардың жымиғаны

	Көрсетті құптайтынын алға жайып;



	Қарадым әлгі аруға таңғажайып.



	ЖИЫРМА ТОҒЫЗЫНШЫ ЖЫР



	Сөз бітті, жүзі арудың шапақ атты;

	«Beati, quorum tecta sunt peccata!» –

	Деп әнін бастап кетті ол шапағатты.



	Періштелер сияқты қалықтайтын,

	Бірі – күндіз, ал бірі қараңғыда

	Орманды қызықтаудан жалықпайтын, –



	Өзенді өрлей, жағамен адымдады

	Әнші ару; мен де онымен қатарласа,

	Қозғалдым; тертуде күш қанымдағы.



	Жасалып үлгерместен жүз адым да,

	Кенеттен иілді арна шығыс жаққа,

	Ілесе жүре бердік біз ағынға.



	Шаршатып үлгермеді бұл да мені;

	Сәлден соң маған бетін бұрып ару:

	«Бауырым, көз сал және тыңда!» – деді.



	Кенеттен орманнан от лапылдады,

	Әлдене жарқ-жұрқ етті көз ұшында,

	Сияқты найзағайдың атылғаны.



	Найзағай өшуші еді жарқылдан соң,

	Бұл жарық өсе берді; ойға қалдым:

	«Бұл не?!» – деп, орман отқа шарпылған соң.



	Аңдадым сыңғыр үнді ауадағы;

	Сол сәтте өкінішім ішімді өртей,

	Сынадым дандайсыған Хауа-ананы;



	Бар ғалам Жаратқанға табынды да,

	Жаралып та бітпеген жалғыз әйел

	Шыдағысы келмеді жамылғыға;



	Сол кезде әйел Хаққа бағынғанда,

	Қол үзбей мәңгіліктің шаттығынан,

	Толассыз ағар еді-ау ағын қанда.



	Рахаттан қол үзгенге жан жабығып,

	Асықпай аяңдадым, серпілткенше,

	Жаныма шуақ шашып алдағы үміт.



	Бетке ұрды, дүр сілкінтіп жапырақты,

	Орманды жарқырата жарқын сәуле;

	Ойлы әуен кернеп кетті атырапты.



	Жиыны арулардың шарапатты,

	Төзген ем сендер үшін бар бейнетке,

	Тілеймін соған лайық марапатты.



	Геликон бастауларын маған бұрсын,

	Шалқыған шабыт берсін Урания,

	Сол жырдан данаға да алаң кірсін.



	Сол сәтте қиырынан ен даланың

	Жеті алтын терек көрдім сағымданған,

	Ұласты құштарлыққа енді алаңым.



	Оларға жақындай кеп, қарағанмын;

	Сонда да жоғалмады қасиеті

	Қиырдан сағымдана тарағанның;



	Ақылдың осы сәтте қоса алғаны –

	Таныды шамшырақтар жетілігін,

	Әуеннен ажыратты «Осаннаны».



	Жарқырай жоғарыда алаулады

	Ғажайып түзілімі құдіреттің;

	Сөзім жоқ оған теңеп, балауға әлі.



	Таңғала Вергилийге қараған ем,

	Таңдану танылды оның көзінен де,

	Бермеді ол абдыраған санаға дем.



	Бұрылдым тылсым лекке маңыз беріп;

	Жақындай түсті олар да баяу жылжып,

	Ұялшақ қалыңдықтар тәрізденіп.



	Кінәлай тіл қатты ару: «Жанарыңды

	Жанды отқа қадай бермей, ойласаңшы

	Тылсымның ығынан не табарыңды».



	Көрдім мен: ілескендей көсеміне,

	Лек келе жатты әппақ киім киген;

	Мұнша әппақ болмас ақ қар төсемі де.



	Тұнық су сол жағымнан шағылысып,

	Қайырды өз бейнемді өз көзіме;

	Қарадым қалған жандай сағынысып.



	Жағадан сәл алыстау тұрғанымда,

	Өзеннің арғы беті бұлдыр еді;

	Көрінді, тоқтап мойын бұрғанымда.



	Сәт сайын жақындаса от ұшқын атып,

	Артқы лек ауаға ене, түрленуде

	Қылқалам бояғандай түсті жатық.



	Көрінді жеті бөлік белеске өтіп,

	Түр-түсі еске сала Күн садағын,

	Яки Айдың жүзігін елестетіп.



	Білмедім қанша екенін қарамының;

	Он шақты қадам бөліп жатқан-сынды

	Ең шеткі лектердің аралығын.



	Көрінді салмақтана басқаны да

	Он екі жұп қадірлі қарияның,

	Лала түсті тәж киіп бастарына.



	Бәрі де әндетуде: «Бата алғансың

	Сен мәңгі сұлу күйде сақталуға,

	«Адамның қызы» деген ат алғансың!»



	Таңдаулылар шеруі әрі асқанда,

	Балғын шөп, балауса гүл белін жазып,

	Дірілдей бір-біріне қарасқанда;



	Шамшырақтар ізінен жаратылған

	Шырақтай төрт аң көрдім, маңдайына

	Жап-жасыл жапырақтар оратылған;



	Алтаудан қанаты бар бәрінің де;

	Қанаттар – көзге толы; ұқсар еді

	Аргуске, тірі болса ол әлі күнге.



	Оқушым, әуре етпейін текке сені

	Бұлардың кейпін жырлап беремін деп;

	Бәрібір, шама-шарқым жетпес еді.



	Оқып шық Езакиильді; белгі үлесіп

	Береді ол бұлар үшін, солтүстіктен

	Келетін бұлтқа, отқа, желге ілесіп.



	Айтады сол кітаптың парақтары

	Түр-түсін айнытпастан; тек бір сөзде –

	Иоанның сәл бөлектеу қанаттары.



	Төрт аңның ортасында анықтала,

	Жеңімпаз күйме асқақтай көрінеді;

	Грифон жегіліпті қамыттала.



	Жіктеліп орта тұсы үш бөліктен,

	Үшеуден топталыпты қанаттар да,

	Бәріне беріліпті күш бөліп тең.



	Қарауға қанаттыға жасқанамын:

	Құс болған тұсы алтын тәнді еді,

	Лала мен раушан жапқан басқа жағын.



	Болмаған мұндай күйме, – сайрандаған

	Римдегі Сципион мен Августе де;

	Фаэтонда аспанда тайраңдаған,



	Жер үсті күйме отынан нарт қызғанда,

	Зарлаған байғұстарға құлақ түріп,

	Сазайын Дий оғымен тартқызғанда.



	Күйменің оң жағында адымдайды

	Үш әйел; біреуі оның – нарттай қызыл,

	От дерсің, өйткені оттай жалындайды.



	Біреуін жасыл түспен арнайы аптап

	Қойғандай, тұла бойы түгел – жасыл;

	Соңғысы – жаңа жауған қардай әппақ.



	Әппағы бастап берсе ғажап биді,

	Алқызыл әкетеді әнмен іліп,

	Бейнелей шадыман сәт, азат күйді.



	Ілесе күрең төртеу жыр бабына,

	Билеуде күйменің сол қанатында,

	Бағынып үш көздінің ырғағына.



	Ізінше әлгі лектің көзге түсті

	Екі қарт, жайсаң және сұсты жүзді;

	Киімі бір-бірінен өзге түсті.



	Біреуін Гиппократ балайтындай

	Өзінің шәкіртіне; өйткені бұл

	Баршаға тек жақсылық қалайтындай.



	Басқа іске бейім екен келесісі,

	Семсерін жарқылдата ойнатқанда,

	Шошыдым от шашқандай белес іші.



	Төрт момын өтті, олардың ізін алып;

	Содан соң аяңдады сәуегей шал,

	Маңдайында жазмыштың сызы қалып.



	Жетеудің бөлек емес киінгені

	Алғашқы лектегіден; тек басына

	Лала емес, раушан екен киілгені.



	Ақ шашта алқызыл гүл шоқтанғанда,

	Алыстан көрген адам бәс тіккендей

	Бұлардың төбесінде от жанғанға.



	Сол еді маған күйме таянғаны,

	Жай ойнап, киелі лек абдырады

	Әлдене сезілгендей аяндағы,



	Алаудың ар жағында аялдады.



	ОТЫЗЫНШЫ ЖЫР



	Жаралмаған мұнардан жасқанғалы,

	Күні-түн жану үшін жаратылған

	Жеті жұлдыз жоғарғы аспандағы



	Баршаға істің жөнін нұсқағанда,

	Төменгі көрсеткендей кемешіге

	Жол жөнін киліктірмес қысталаңға;



	Тоқтады жол тартқандар жасақтала

	Алдына Грифонның, тақуа топ

	Күймеге көз қадады масаттана;



	Біреуі шабыттана, асқақ әнді:

	«Veni, sponsa, de Libano, veni!» – деп

	Бастады, ілестіре басқаларды.



	Сүйрете жерден тапқан жүк – кебінін,

	Әруақ апыл-ғұпыл тіктелмей ме,

	Кенеттен естігенде күткен үнін,



	Дәл солай көк күймесін еншіледі,

	Ad vocem tanti senis, бақилықтың

	Жүздеген жаушылары, елшілері.



	Әндетті: «Benedictus qui venis!»

	Гүл төге айналаға, дауыстады:

	«Manibus o date lilia plenis!»



	Кей-кейде күреңіте көрінбей ме

	Сәріде шығыс беткей, ал таңғы ауа

	Жер үстін тамылжыта төгілмей ме,



	Сол сәтте күн нұры да апталмай ма

	Бусанған бу лебімен, ал дүние

	Саулаған саумал леппен қапталмай ма, –



	Дәл солай періштелер гүл шашқанда

	Ғажайып арба үстіне, қалқығандай

	Сезілді кереметтің бұлты аспанда.



	Ақ желең, жасыл бешпет, қызыл көйлек,

	Зәйтүн тәж киген ару алға шықты;

	Көңілді алаңдата, тізілді ой көп.



	Арада талай уақыт өткенімен,

	Селт еттім ару бейне жалт еткенде,

	Сезімнің қауышқандай көктемімен.



	Аяулы бейне анық емес еді,

	Алайда маған жеткен тылсым күштен

	Аңсатқан махаббаттың лебі еседі.



	Тылсым күш маңдайымнан ұрғаны анық

	Болатын, сол мезетте-ақ тұрып қалдым

	Сезімнің сиқырына шырғаланып.



	Бұрылдым сол жағыма; бар тапқаным –

	Баладай анасынан көмек күткен

	Жанашыр жанды іздей жалтақтадым.



	Айтуды Вергилийге ойлағанмын:

	«Бұрынғы өрттей сезім оралғандай,

	Тасқыны ырық бермей бойда қанның!»



	Қасымнан Вергилийім көрінбеді,

	Көрінбеді Вергилий, көрінбеді

	Көсемім көңілімнің төріндегі.



	Шық басқан дүниенің ғажаптары

	Ірке алмады нөсердей көз жасымды;

	Көз жасым – тірлігімнің азаптары.



	«Жылама, Дант, көз жасын еселеме;

	Ренжіме Вергилийге; бұл ғана емес

	Жазылған тауқіметтер пешенеңе».



	Адмирал сияқтана, жау ішінен

	Өз жұртын кемесіне алу үшін,

	Оларға жөн сілтейтін дауысымен;



	Есімім аталғанда бұрылдым мен,

	Күйменің сол жағынан жеткен дауыс

	Айнымайтын аяулы бұрынғы үннен.



	Маңдайы бүркеулі ару бетін бұрды

	Өзеннің ар жағынан маған қарап,

	Бетжабар пердесінің шетін бүрді.



	Минерва шір-гүлімен жиектелген

	Бетперде түрілсе де, көре алмадым

	Арудың өңін бергі жиектен мен.



	Бір кезде басын тіктеп, асқақ ұстап,

	Сөйледі ол, сырт кейпінен аңдалды анық

	Тұрғаны ашу қысып, жас та қыстап:



	«Иә, мен – Беатриче. Батыл қара!

	Сен қалай қол жеткіздің бұл мекенге

	Тұратын бақ пен бақыт, ақыл дара?»



	Өзенге көзім бұрдым; көргенімде

	Өзімді, ұялғаннан ләм дей алмай,

	Кіруге даяр тұрдым көрге мүлде.



	Бөбегі шырқыраса, жас шығады

	Анадан; аяулыма дәл осылай

	Тигендей махаббаттың ащы дәмі.



	Ол үнсіз; періштелер құп аларын

	Сездірді: «In te, Domine, speravi»,

	«Pedes meos» деп аяқтап дұғаларын.



	Біресе ысқырынған күзгі аспандай

	Орманның жапырағын жұлып, шашып;

	Италия тауларын мұз басқандай;



	Біресе саялар жер қалмағандай

	Көлеңке көрмес елдің аптабында;

	Балқыта балауызды от, жалмағандай;



	Қиналдым, бір қалтырап, бір ысыдым,

	Мәңгілік саяда ән басталғанша;

	Аңырдым, аңдай алмай сыр ұшығын;



	Ұққанда ән сөзінде ақыл барын:

	«Сұлу қыз, жүрегіңді жібіт!» – деген,

	Сезіндім кешу үшін шақырғанын;



	Сыққан мұз тереңінде жүрегімнің

	Еріді; кеуде кере тыныстадым,

	Ірікпей көз жасымды бір егілдім.



	Ару да ән – тілекті түсінгендей;

	Бәз қалпы күйме үстінен қозғалмастан,

	Сөйледі, сөйлесе де ішін бермей:



	«Мәңгілік нұрлы әлемде бақыт кешіп

	Жүрсіңдер; Жаратушы берген емес

	Періште өміріне уақыт кесіп;



	Сөз айтам анау адам сену үшін

	Өтеуі әрнәрсенің боларына;

	Ісіне қайғысы сай келу үшін.



	Дәнектен қандай жеміс өнуіне

	Ықпалды – тек қана тау қаттары емес,

	Септеспек жұлдыздың не бөлуі де;



	Хақ қана түсе алады арашаға;

	Үйірілген бұлт не жаумақ? – көре алмайды

	Өзгелер қанша үңіле қараса да.



	Бұл адам жаңа өмірде солай болды,

	Күннен күн озған сайын, адасуы

	Асқынды, дарыны да қолай болды.



	Жерде көп адасқандар құмарланып;

	Өйткені арамшөптің тозаңы ұшса,

	Өнеді жер үстінде құнарланып.



	Сезінді ол көз алдының шаңытқанын,

	Жанына демеу тауып жанарымнан;

	Мен оны дұрыс жолға бағыттадым.



	Өткенде екінші жас арасына

	Мен ұштым ол өмірден, бұл адам да

	Іздеді ем өзгеден жан жарасына.



	Тәнімнен мен жаныма ұшып өтіп,

	Кемелдік кеңістігін жайлағанда,

	Суынды ол, сезімінің күші кетіп.



	Адасты ол теріс жолдар шиырында,

	Алданды алдамшыға, жалғандарға

	Ештеңе бұйырмайтын қиырында.



	Түсінде, өңінде де қол ұсынғам

	Мен оны бұрыс ізден қайырмаққа;

	Жетелей берді оны жолы ұшынған.



	Ол душар болған пәле тереңде еді;

	Көрсету ғана қалды әруақтарды

	Мәңгілік биіктік пен тереңдегі.



	Бардым мен рухтар жүрген босағаға,

	Өтіндім абзал рухтан көмек қолын,

	Өрлетті ол мына адамды осы араға.



	Кәріне мінері анық арынды Аспан,

	Летаны көріп, дәмін тегін татса ол,

	Бойдағы күнәсынан арылмастан,



	Өртіне өкініштің қарылмастан».



	ОТЫЗ БІРІНШІ ЖЫР



	«Жеткен жан киелі ағыс жиегіне, –

	Деп бұрды сөзін ару, өткір тілін

	Ұстарадай батырып сүйегіме,



	Сөз болып шықты тағы ойындағы үн, –

	Сөзімде жалған бар ма, шындығыңды айт!

	Шын болса, бар күнәңді мойындағын!»



	Жанымды жаншығаннан төпей менің,

	Бойымнан қашып қуат, ойдан – шуақ,

	Тұншықты, шықпастан-ақ көкейдегі үн.



	Сәл күтіп, сөз жалғады: «Тіл қат маған!

	Айыбын тасқын әлі тазартқан жоқ

	Жылдардың жалғанға ере бұлғақтаған!»



	Тірліктің бар қызығы тәрк етілген

	Жанымды жаулады үрей; құп көргенім

	Танылып тұрған еді әлпетімнен.



	Тым шірей тартқан кезде адырнасын,

	Морт сынған садақ жебе ұшырса да,

	Ешкімнің теспейді ғой қабырғасын;



	Дәл солай морт сындырды қайғы мені;

	Үнсізбін, жанды жеген азабымды

	Көз жасым мен күрсіну әйгіледі.



	Айтты ару: «Ниеттеніп игі үмітке,

	Мен жаққа бағыт ұстап, ұмтылған жан

	Бәрінен биік тұрған игілікке;



	Айт енді, болды қандай қапыл күнің

	Бұғаудан шыға алмастай, жә болмаса,

	Ерлікке жетпейтіндей батылдығың?



	Ең асқақ игіліктен асатындай

	Не көрдің? Қандай уәде еліктірді,

	Ізінен қалмай, қадам басатындай?»



	Бұл сөзден көкірегім тілінгендей

	Күрсіндім; ернімді әнтек қимылдаттым,

	Айтар сөз тіл ұшына ілінгендей.



	Сөз шықты ащы жаспен араласып:

	«Пәк бейнең көз алдымнан көшкен кезде,

	Еліктім алдамшыға, қара басып».



	Айтты ару: «Жасыр мейлі, қашқалақта,

	Бар сырың көз алдында тұрғандықтан,

	Сен Хақты бұра алмайсың басқа жаққа.



	Кімде-кім өз күнәсін айта алады

	Жасырмай, онда сотта қарсы айналып

	Семсерге, қайрақ жүзін қайтарады.



	Дегенмен, алданған жан желік кіріп,

	Тағы да құмарлықтың құрты оянып,

	Алдамшы ән кетпеуі үшін еліктіріп,



	Жасың тый, маған аусын ықыласың;

	Бір түйір тозаң болған бейнеме ерсең,

	Жол тауып, тауқіметтен құтыласың.



	Өнер де, табиғаттың өрісі де

	Шаттығын мәңгіліктің сыйлай алмас,

	Қамалған менен артық көр ішіне.



	Рас болса, бақытыңнан айрылғаның

	Мен жоқта, онда қандай шаттық еді

	Ажалды үлесіңде қайрылғаның?



	Жалғаннан алғаш соққы алғаннан-ақ,

	Ізіммен қалықтасаң, тұрмас едің

	Танытып жалған кейіп, жалған қабақ.



	Азапты таныған соң сырын ұға,

	Қанатың ілікпеуге тиіс еді

	Қыздың да, қызықтың да құрығына.



	Бір, екі қиналған соң балапан да,

	Сақтанып жыртқыштардан, жебелерден,

	Қонбаушы еді жем салған алақанға».



	Сілейдім кінәсі бар жас баладай,

	Тұратын бас көтермей, именгеннен

	Бетін де алақанмен баспаламай.



	Айтты ару: «Тиді ме ауыр тіл қатқаным?!

	Көтерсең сақалыңды, көрер едің

	Қайғының бұдан да ауыр зілбатпанын».



	Оп-оңай шыңдағы емен құлар ма еді,

	Шайқалтса түн жарымда аладауыл,

	Яки Ярба елінің шұбар желі,



	Басымды тіктегенше қарау үшін;

	Атады ол бет орнына сақалымды,

	Улы оғын тіпті аяусыз қадау үшін.



	Сезгенде бойыма күш жиылғанын,

	Аңдадым Жаратқанның тұңғыштары

	Көгалға гүл жауудан тыйылғанын;



	Мен тұрдым жүзімнен мұң аңғарылып;

	Жанарын Беатриче қадап тұрды

	Қос болмыстан жаралған аңға бұрып.



	Тұрса да арғы жақта бет жасырып,

	Бұрынғы өзінен де басым түсіп,

	Бұл бейне құдіретін кетті асырып.



	Қайғының қалақайы түйреді ішті,

	Тірлікте сүйгенімнің қай-қайсы да

	Сезілді соншалықты жиренішті.



	Жүрегім көтере алмай әңгімені,

	Мен құлап түстім; маған не болғанын

	Жебесін көздеп атқан жан біледі.



	Ес жидым, күш жиғандай тұста денем,

	Көрдім мен гүл өруші абзал жанды,

	Естідім сөзін: «Мықтап ұста!» – деген.



	Тасқын су тірелсе де алқымына,

	Ол мені алып шығып, жүзіп кетті

	Қайықтай су бетінде қалқыды да.



	Шадыман жағалауға жақын қалғам,

	Айтылды «Asperges me» нәзік үнмен;

	Әсерін жеткізем деп батылданбан.



	Сол сәтте ол әлденені өлшеп өтті,

	Қос қолдай басымды ұстап, суға тықты,

	Жұтуға тура келді сол себепті.



	Малмандай су күйімше орнықтырды

	Топтасқан төрт сұлудың арасына,

	Әрқайсы алдымдағы жолды ұқтырды.



	«Жұлдызбыз, түнектің де біз бетіне

	Нұр шаштық; Беатриче танылмаған

	Ғаламға, біз келгенде қызметіне.



	Алдында аяулыңның енеді есің;

	Көздері өткір үшеудің арасында

	Сен оның шуағына кенелесің».



	Осылай олар жырын өріп еді,

	Жетіппіз Грифонның дәл қасына,

	Қарсыдан Беатриче көрінеді.



	Айтты олар: «Жанарыңды аяма, – деп, –

	Міне, тұр жүрегіңе оқ қадаған

	Аяулың, жанарыңмен аяла!» – деп.



	Жүздеген тілектермен жарақталған

	Жанарым ұмтылады аяулымның

	Көзіне Грифонға қарап қалған.



	Айнадағы күнге ұқсай бейнелене,

	Қос тәнді аң қос жанарда жарқылдайды

	Құбылып, екі түрлі бейнеге ене.



	Жөн болар жайымды өзің ұғынғаның,

	Оқушым, көргенімде зат өзгермей

	Бейнесі шағылыса құбылғанын.



	Қимайтын қомағайша асты өзгеге,

	Тұрғанмын көргеніме көзім тоймай,

	Көңілім алабұртып ашкөздене.



	Дарытқысы келгендей маған да арай,

	Үш сұлу қасиетті биін билей,

	Әндете жақындады маған қарай:



	«Көзің сал, Беатриче, адалыңа!

	Ол сені аңсап келді, бой берместен

	Азапты қысталаңдар қамалына!



	Бейіл бер, жетті қабақ жиырғаның!

	Тілейміз оған ернің күлкі үйіріп,

	Екінші сұлулығың бұйырғанын!»



	О, пәкизат сұлуы мәңгіліктің!

	Парнаста жан бар ма екен мына мендей

	Күні-түн уын жұтқан бәңгі үміттің?!



	Кімде екен әжімденген асыл маңдай

	Бейнелеу үшін нұрлы сұлулықты,

	Аспаннан әппақ сәуле шашылғандай,



	Дәл қазір саф ауада ашылғандай?



	ОТЫЗ ЕКІНШІ ЖЫР



	Жанарым құштарлана сұғынғанда

	Он жылғы аңсарының шөлін баса,

	Ұқсады өзге сезім бұғынғанға;



	Қай жаққа қарасам да, қармағаным –

	Тылсым сыр; абдырадым, алаңдадым

	Адамдай басып тұрған жар қабағын;



	Солыма назар сала, елеңдедім,

	Ізгі әйелдер аузынан естігенде:

	«Тым ширығып тұр екен!» – дегендерін.



	Күн нұры жанарымды қарықтырып,

	Ұрғанда, соқыр жандай түк көрмедім;

	Қалғандай қарашықта жарық тұнып.



	Кіреуке көз алдымнан сырылғанда,

	Үңіле айналама қарап едім,

	Көрдім мен оң жағыма бұрылғанда:



	Шырақтар жетілігі шамдай жанып,

	Киелі жасақ қайтып келе жатты,

	Құйылған күн шуағын маңдайға алып.



	Қалқалап өзін өзі қалқанымен,

	Жалаугер қалың қолдың жолын бастап,

	Өткендей қалың майдан алқабымен,



	Сілкінтіп күйме тұрған бар алапты,

	Аспанның айбыны асқақ басты күші

	Шеп түзіп, шерулетіп бара жатты.



	Ортаға арулардың бәрі келді,

	Грифон сүйреп кетті игі жүкті,

	Жүзінен байқатпастан әбігерді.



	Стаций, құтқарушы періштем мен

	Үшеуіміз арба ізімен алға басып,

	Аттадық өрден, қырдан, еңістерден.



	Жыланның сөзін әйел тыңдағалы,

	Қаңырай маужыраған қара орманмен

	Жүрдік біз, періште үнін тыңдап әрі.



	Үш мәрте жебе жетер жерге жетіп,

	Кідірдік; Беатриче төмендеді,

	Көбесін көкжиектің кернеп өтіп.



	Сол сәтте бәрі: «Адам!» – деп сыбырласып,

	Ағашты қоршап алды, бұтақтары

	Тарбиған, бір-бірінен қыңыр қашып.



	Шым-шытыр шырмауығы шырматылып,

	Өрлепті ұшарына; мұны көрсе,

	Аңқияр еді үндіс те бір қапылып.



	«Жарайсың, Грифон, сен мына ағашты

	Тұмсықпен бүлдірмедің; мұның дәмі

	Тым тәтті, ал азабы тым-ақ ащы», –



	Деп бәрі қоршап діңді, даурыққанда,

	Қос тәнді аң жауап қатты: «Бар шындықты

	Сақтау жөн, жасаса да жаулық қанға».



	Бұрылды аң тертесіне күймесінің,

	Әкелді тұл дараққа өзі сүйреп,

	Байлады баумен, тауып үйлесімін.



	Аспанның балықтары жол ашқанда,

	Тасқын су қозғалмай ма, бұталарды

	Ұмсынта күн жылуы мол аспанға,



	Жер үсті сәнденбей ме гүлдер жеңіп,

	Аспанда әлі үлгермей жатқанымен

	Күн үшін күліктерін Үрлер жегіп;



	Дәл солай, құйылғандай құт ағыла,

	Әлгінде көз шошыған өсімдіктің

	Жан бітті тамырына, бұтағына.



	Әндетті періштелер, жырлады аспан;

	Тереңдеп ұға алмадым мадақ жырын,

	Маужырай бердім соңын тыңдамастан.



	Сиринг туралы аңыз маужыратқан

	Күзетші қалай-қалай ұйықтаушы еді,

	Сезінбей келмейтінін жау жырақтан;



	Үлгі ете осы жайды суреттер ем

	Қалайша ұйқыға бой бергенімді,

	Алайда шорқақтаумын суретке мен.



	Сондықтан бұрылайын оянуға;

	Оятты шырт ұйқымнан жарқын дауыс:

	«Тұр, қане! Ұйқы қалай бой алуда?!»



	Көргенде қасиетті алма ағашын

	Өзгерген, – зеңгір көктен шуақ дарып,

	Ұрықсыз-ақ жаралған жан баласын,



	Петр, Иоанн, Яков ессіз күйге өткендей,

	Селт ете оянбай ма әрекеттен

	Ұйқыдан да ауырды күйреткендей;



	Көрмей ме мектебінің құр қалдығын,

	Моисей мен Илья ғайып болып,

	Ұстаздың бәз қалпында тұрғандығын, –



	Дәл солай оянғанда, дауысымен

	Өзімді жетелеген абзал жанның

	Жүзімен бұлдыр-бұлдыр қауышып ем.



	Абдырай: «Беатриче қайда?!» – дедім.

	Ол айтты: «Бұталардың түбінде отыр,

	Қызықтап жапырақтың майда лебін.



	Көзің сал жақындаған топқа мына;

	Ілесе Грифонға, ән шалқыта,

	Түседі олар зеңгірдің соқпағына».



	Тілдесу одан әрі өрбіді ме,

	Білмеймін, өйткені мен көрген едім

	Аруды бас игізген өрлігіне.



	Отырды ол жалғыз өзі жерді басып,

	Қос тәнді Аң байлап қойған арба маңын

	Қоруға қойған жандай, ерлігі асып.



	Себелеп жан-жағынан ағыс нұрдан,

	Жеті ару тұр қолға ұстап киелі отты

	Сөнбейтін Аквилон мен Австрдан.



	«Сен орман саясында аз боласың,

	Содан соң Христостың және менің

	Қасымда шаттанасың, мәз боласың.



	Ізгілік қуғындалған жер үстіне

	Септескің келсе, көз сал бұл күймеге,

	Бәрін жаз көргеніңнің келістіре».



	Мұны айтқан – Беатриче; жарлығына

	Құмбылмын мен қашаннан; ақыл көзін

	Бойлаттым айтқанының барлығына.



	Ең алыс сферамен ымыралас

	Бұлттарды қақ айыра, құлдилаған

	Жасын да дәл осынша зымырамас,



	Дий құсы шүйліге кеп қадалғандай

	Ағаштан, жайпап өтіп жанасқанын,

	Қадалған жерлерінен қан алғандай;



	Аяусыз соққылады ол арбаны да,

	Шайқалды күйме; кеме іліккендей

	Теңіздегі толқынның қармағына.



	Көрдім мен: азып-тозып, қарны ашқанын

	Жасыра, жалаң қаққан аш түлкінің

	Күймеге қалай-қалай жармасқанын.



	Алайда әмірші әйел бөлек шешім

	Қабылдап, масқарасын шығарғанда,

	Ала қашты ол тыриған өлексесін.



	Көрдім мен: бағзы жолды жалғастыра,

	Күймені шыр айнала ұшқан бүркіт

	Қайтадан қанатының алды астына.



	Аһ ұра, шерлі жүрек ышқынғандай,

	Аспаннан күңірене дауыс жетті:

	«Қыспаққа, қайран кемем, түстің қандай!»



	Осы сәт жер қақырап, ұрғылады

	Аждаһа жер жігінен шыға келіп,

	Құйрықпен арба түбін бұрғылады.



	Бізгегін ішке жиған көк шыбындай,

	Құйрығын ие түсіп, іле кетті

	Бөлігін арба астының, көп сұғынбай.



	Шалғындай көк майсасы бітік өскен,

	Оранды қауырсынға қалған бөлік;

	Күймеге осы сәтте құт ілескен;



	Оранды қауырсынға дөңгелектер,

	Терте де; ауыз ашып-жабылғанша,

	Сәт туды жолдан таймай, жөнге беттер.



	Осындай бейне дарып, дұрысталған

	Тәуәпжай тік көтерді жеті басын:

	Тертеде – үшеу, төртеуі – бұрыштардан.



	Иеленсе ілкі үшеу бұқа басын,

	Тиіпті өзгесіне бір мүйізден;

	Шошыр едің, көрсең де жұқанасын.



	Құздағы нық мұнара сияқтана,

	Қонжиды арсыз сайқал аң үстіне,

	Тімтінді, қарамастан ұятқа да;



	Қасында алып тұрды, тиісуге

	Жол бермей қазынаға; бұл екеуі

	Арнады бар тірлікті сүйісуге.



	Әлгі әйел маған көзін тастамай-ақ

	Тұр екен, байқап қалған кәрлі досы

	Шықпыртты жансерігін бастан-аяқ.



	Тағы да біз білмейтін болды ма айып,

	Жетелей құбыжықты, орманға енді,

	Көргендей көзге түспес жолды лайық;



	Жезөкше мен сұмпайы аң болды ғайып.



	ОТЫЗ ҮШІНШІ ЖЫР



	Үш әйел мен төрт әйел кезек-кезек

	Зарлады: «Deus, venerunt gentes»,– деп,

	Айтады дұға сөзін безеп-безеп.



	Қайғыра Беатриче алаңдады;

	Ұқсады қасіретті Марияға

	Кресті паналаған алаңдағы.



	Орайы сөйлесудің келісімен,

	Жарқ етіп түнек тілген найзағайша,

	Сөйледі ол киелі сөз желісімен:



	«Modicum, et non videbitis me;

	Et iterum, сүйікті сіңлілерім,

	Modicum, et vos videbitis me».



	Жеті шырақ нұсқады арғы бетті;

	Әйелге, маған және ғұламаға

	Жүруге шабарманы жарлық етті.



	Он қадам да баспастан алға қарай,

	Көзіме қуанышты сәуле шашты

	Арудың жанарында жанған арай.



	«Тезірек жүр, – деді ол байыппенен, –

	Ширақтау адымдасаң, қатарласа

	Әңгіме өрбітуге лайық дер ем».



	Жақындай, адымымды теңестірдім;

	Ол айтты: «Ал, бауырым, неге үнсізсің?

	Келмей ме жол үстінде кеңес құрғың?»



	Мүдірдім үлкендерден қысылғанын

	Жасырған жас балаша, ұялғаннан

	Шығатын тіс жігінен ысылдап үн.



	Үнімді түзеуге де күш таба алмай,

	«О, ханым, – дедім, – маған не керегін

	Табарсыз қолыңызбен ұстағандай».



	Ол айтты: «Ұялма да, сескенбе де!

	Әрі ысыр көңіліңнен жасқануды!

	Мұндай сәтте «Кеш жақсы ештен» деме.



	Жойса да жылан жердің құтты арбасын,

	Біле жүр әділетті төрешіден

	Жауызды шарап пен нан құтқармасын.



	Бүркіттің мұрагері туады әлі,

	Қанаты бүтінделіп, қалықтайды;

	Күймеге үйірілгендер қуанады.



	Бұл – шындық аян еткен Жаратушым,

	Көзің сал, табалдырық түбіндегі

	Жұлдыздар – жақсылықты таратушым;



	Құдайдың Бес Жүз Он Бес хабаршысы

	Жеткенде, күнәсі үшін сұм мен дәуді

	Құтқармай, Құдіреттің табар сұсы.



	Бұл сөздің бойламасаң мәнісіне

	Сфинга мен Фемида қылығындай,

	Жетпесе ақыл-ойдың әдісі де, –



	Алдыңда Наядтар бар жолығатын;

	Шешіліп қиын жұмбақ, күн туады

	Дүние нанға, малға молығатын.



	Мүлт кетпей, тірілерге мәлім етсең,

	Тіршілік – өлі дүние қақпасына

	Дейінгі жол екенін тәлім ет сен.



	Жазғанда әңгімеңді, тосылма да,

	Жасырма өзің көрген өсімдіктің

	Екі рет тоналғанын осында да.



	Кімде-кім зақым етсе дарақ талға,

	Құдайға күпір болмақ қылығы үшін;

	Оны Хақ киелі еткен жаратқанда.



	Бес мың жыл тірлік кешті қажап талды

	Жандының алғашқысы, ал басқа жан

	Мойнына өз еркімен азапты алды.



	Байқаймын, сенің ойың ұйықтауда,

	Ойға алмай мұнда қалай өрлегенін,

	Бейім тұр ақылыңды тұйықтауға.



	Пирамның қаны қатқан тұт сияқты,

	Санаңды Эльса ағыны бүркемесе,

	Көрмес ең кәдімгіні құт сияқты;



	Сен үшін бірер нышан табылса да,

	Ізгілік биігіне жетер едің,

	Ағаштың жолы қанша жабылса да.



	Алайда ақыл-ойың мұнарланып,

	Сіңбей тұр сәулелі сөз жүрегіңе,

	Көңілің өзге жаққа құмарланып.



	Жаттап қал жайларымды таныстырған

	Суреттей, не болмаса таяқшадай

	Пальманың жапырағын жабыстырған».



	Мен айттым: «Саздан яки балауыздан

	Жасалған өрнектердей жаттап қалдым

	Шыққан сөздің бәрін де бал ауыздан.



	Неліктен сонша алыстан талмаусырап

	Жетеді аңсатқан үн, енді қанша

	Жүрейін жүрегімді алдаусырап?»



	«Білсең деп ем мектебің қанша мықты

	Екенін, мектебіңнің сөзімдегі

	Жұмбақты ұға аларын қаншалықты;



	Көрдің ғой сендер үшін алыстығын

	Хақ жолы; шала-шарпы екендігін

	Бәрінен ұшқырмен де таныстығың».



	Мен айттым: «Сізді ойымнан шығарғандай

	Кезім жоқ; күні-түні сізді аңсадым,

	Сондықтан сезінбеймін кінәм бардай».



	Ол айтты күлімсіреп: «Ішке мұңды

	Жиғаның ұмытылса, ойыңа оралт

	Летадан қазір ғана ішкеніңді;



	Танылғаны сияқты от түтінімен,

	Әлгінде естен тануың тең емес пе

	Алдымдағы кінәңнің үкімімен.



	Енді мен жеткізейін айдан-анық

	Сөзімді, әйтпесе ұғар орайың жоқ,

	Тұман тұр ғой көзіңді байлап алып».



	Адамдар өз көзімен жасап алған

	Аяға талтүстегі күн де енді;

	Жайдары жамалы нұр шашады алдан;



	Осы сәт біз де жолда аялдадық,

	Көңілге күмән қашқан жолаушыдай

	Алдынан түсініксіз жай аңдалып;



	Бұтамен, шіліктермен жиектелген

	Альпінің өзеніндей су жанында

	Жеті әйел тұрды қарап жиек – белден.



	Ойладым: «Ана жақта сырғып аққан

	Қос өзен – Евфрат пен Тигр суы

	Бастауын алушы еді-ау бір бұлақтан».



	Сұрадым: «Ажалдыға құдіретін

	Таныта, өзін өзі ала қашқан

	Бұл не су, екі айрыла жүгіретін?»



	Ол айтты: «Саған жауап қайтаратын –

	Мательда». Ғажап ару жауап қатты,

	Сөз тауып менің жаным жай табатын:



	«Айтқанмын жайын мұның, басқаның да;

	Жол бойы ұғындырған сөздерімді

	Лета ұрлап әкете алмас қас-қағымда».



	Сөйледі Беатриче: «Мұнар басып

	Санасын, бәлкім, қазір жатқан болар

	Миында алуан ойлар мың арбасып.



	Оны апар Эвнояға ойыңдағы;

	Ағыстың тылсымына ой жүгіртіп,

	Тірілтсін сөнген күшін бойындағы».



	Қаласа, тілегін де басқалардың

	Өзінің тілегіндей қабылдайды-ау

	Ізгі рух – көрінісі асқақ ардың;



	Аңсарым жақсылығын үлескелі,

	Саусағын тигізді де маңдайыма,

	Стацийге: «Сен бізге ілес», – деді.



	Оқушым, кедергілер кезікпесе,

	Мен әлі жырлар едім мәңгіліктің

	Сусынын, өзіңменен ежіктесе;



	Алайда алдын-ала түзгендіктен

	Екінші кантиканың есебін де,

	Әңгіме үзіледі бізден күткен.



	Кері жүрдім, жиектей бұлақтарды

	Тіршілік нәрін сыйлап дүниеге,

	Жандандырған өсімдік, құрақтарды;



	Тағы көрдім жайнаған шырақтарды.





ЖҰМАҚ





	БІРІНШІ ЖЫР



	Шуағы Жаратқанның шалқып атып,

	Бөлейді дүниені шұғылаға,

	Бірін – аз, бірін көптеу жарқыратып.



	Жеттім мен аяға да жарқыраған,

	Көргенім-білгенімді айта алам ба

	Қайтадан оралғанда қалпыма адам;



	Өйткені құштарлана асыққанда,

	Ойымыз тұңғиықта тұмшаланып,

	Жадымыз жаңылады, жасып қан да.



	Алайда қасиетті ел хақындағы

	Білгенім, көргенім мен түйгенімді

	Жырлайтын уақыт та жақындады.



	Медет бер, о, Аполлон, байлануға

	Еңбекке; содан кейін мен де әзірмін

	Сүйікті лаврыңа айналуға.



	Әзірше маған Парнас шыңдарынан

	Керегі біреу еді; енді екеу бер,

	Өтейін сапарымның сындарынан.



	Кеудеме ен, қанаттандыр нұрыңа алып;

	Қуат бер сенің өзің лақтырғандай

	Марсийдің жанын тәннен жұлып алып.



	О, менің құдіреттім, медет берсең,

	Бейнесін нұрлы әлемнің жеткізетін

	Шабытқа болар едің себепкер сен;



	Дем беріп, қуат құйса сабырлы үнің,

	Рахатын көрер едім жырларымның,

	Тәж ете өзің сүйген лавр гүлін.



	Тым сирек осы гүлдің үзілуі

	Кесарьдың яки ақын құрметіне;

	Кінәлі – ой-пиғылдың бұзылуы;



	Әлдекім ардақ тұтып Пеней гүлін,

	Аңсаса жан-тәнімен құштарлана,

	Қуанар Дельф құдай, жебей бүгін.



	Ұшқыннан жалын өршіп, алдарына

	Үлгі ете маған еріп, өзгелер де

	Киррадан жауап күтер жалбарына.



	Әртүрлі қақпадан нұр таратады

	Дүние шамшырағы; қиылысқан

	Төрт шеңбер үш кресті жаратады;



	Жолдардың ең тәуірін таңдап жүріп,

	Ең жарқын жұлдызбен ол күш қосады,

	Ғаламның балауызын жандандырып.



	Қақпаның ар жағында таң атқанда,

	Мұнда – кеш; дүниені ақ, қараға

	Бөледі бір мезетте Жаратқан да;



	Бұрылып Беатриче, көзін тікті

	Аспанға; күнге үңілген отты көзі

	Бүркіттің шаң қаптырар өзін тіпті.



	Нұр нұрдан бастау ала өнетіндей,

	Ұмтылған жоғарыға елкезбе де

	Тезірек оралуға көнетіндей, –



	Жауап таба қоярдай сан сұраққа,

	Қайталай абзал жанның қимылдарын,

	Қарадым жыпылықтай шамшыраққа.



	Көз салсаң ол аяға байып таба,

	Ұғасың бұл аяның жасалғанын

	Өлшемі жоғарыға лайықтала.



	Қарасам да бар-жоғы қас-қағымдай,

	Аңдадым шашыраған ұшқындарды

	Балқыған темірдің от шашқанындай.



	Кенеттен күн жарығы үдеп кетті,

	Күшімен құдіреттің екінші күн

	Сәулеге бөлегендей түнек бетті.



	Көз алмай Беатриче мәңгі нұрдан

	Тұрғанда, мен көзіне көзім тіктім,

	Етердей жанарына жанды құрбан.



	Сол мезет көзі ішінде байланғандай

	Болдым мен, теңіз шөбін тістеп көрген

	Главк ажалсызға айналғандай.



	Адамнан артық жанға ұласуды

	Ұқтыру мүмкін емес, Хақтың өзі

	Еншіңе сыйламаса бұл асуды.



	Болдым ба тәндегінің жаңасы мен;

	Махаббат, білесің кім жол ашқанын

	Өрлеуге шырғалаңдар арасымен.



	Қозғалған мәңгі дүние арасында

	Шеңберлер өзің түзген құрылымда

	Жанымды бөлегенде жарасымға,



	Көрдім мен: қиырларды жайнатты күн,

	Бұқтыра нөсерді де, тасқынды да;

	Көрмеген мұндайды еш аймақ бұрын.



	Үн жаңа, жарық сонша ауқымды еді,

	Ынтықтым бастауына; бұрын-соңды

	Тартпаған мұнша еліте зауқым мені.



	Көзімнен ойымды оқып, аңдағандай

	Көмегі қажеттігін, сөйледі ару

	Жанымды жаңа жолға қамдағандай:



	«Қате ойдан арылуға тиістісің;

	Түсінгің келсе дүние ақиқатын,

	Жалғанды лақтыруға тиіс күшің.



	Ойланба жерде сапар шеккеніңдей;

	Аясынан атылған найзағай да

	Ұша алмас, сенің оған жеткеніңдей».



	Шүбәлі ой көңілімнен алыстады,

	Аңсарым жымия тіл қатқан сәтте;

	Алайда басқа бір ой жаныштады.



	Сөйледім: «Бір күмәнді тастап едім,

	Таңданта тағы бірі бой көтерді;

	Шынымен, көре алам ба аспан елін?»



	Қарады ол, көз аясын мұң ілгендей,

	Дертті ұлы сөйлегенде сандырақтап,

	Шошынған анасы кеп үңілгендей;



	Сөйледі ол: «Өзгермейтін күшке айналып,

	Түзілген бұл дүние; сол түзілім

	Ғаламға Хақ сипатын нұсқайды анық.



	Жоғарғы жандар үшін таңбаланған

	Мәңгілік Күш нышаны – биіктікте

	Ешқашан бұлжымайтын заң баланған.



	Тұтасып бардың бәрі түзілімде,

	Бірі – алыс, бірі жақын орын таппақ,

	Не жазса жазмышының үзірінде.



	Болмыстың теңізінде жүзіп бәрі,

	Ұмтылмақ құмарлана жағалауға,

	Жетелеп әрқайсын өз қызықтары.



	Сол – жалын алаулатқан ай – ғаламда,

	Сол – жанды жүректерге қан дарытқан,

	Сол – жерді тұтастыра байлаған да.



	Бұл садақ мәңгіліктің жүйесінде

	Толассыз мазалайды бардың бәрін,

	Ақыл-ой мен махаббат иесін де.



	Бәрінен тез жылжитын биікті де

	Аспанда тұтастыра реттейді

	Құдірет, айналдырып сүйіктіге.



	Бізге де биіктікті баян ете

	Нұсқаған адырнаның осы күші,

	Нышанын қуаныштың аян ете.



	 Алайда кейде шебер ойдағысын

	Жасауға дәрменсіздік танытпай ма,

	Зат толық ұсынбаса бойдағысын;



	Сондай-ақ, жандылар да жаңылады

	Кей-кейде өз жолынан, құштарлығы

	Жалт етсе, ырқына оның бағынады;



	Отқа ұқсай бұлттан құлап, төменге ұшқан,

	Ықтимал ілкі ұшудың жалт етуі

	Толқындай жан-жағынан бөген қысқан.



	Ескер де осы жайды, таңданбағын

	Жеп-жеңіл өрлегенге, тасқындайтын

	Суға ұқсай, ойға жетіп қалғанда ағын.



	Ғажап сол болар еді,– бекіндіріп

	Жаныңды тұрған сәтте, жерде қалсаң;

	Қоршауланған жалындай, шетін бүріп».



	Қайтадан тұрды көкке бетін бұрып.



	ЕКІНШІ ЖЫР



	О, жандар қалтылдаған кемедегі,

	Жыр тілеп, асықпаңдар іздеріңді

	Менің жыршы кемеме теңегелі,



	Бұрылып, жағалаудан жол аңдаңдар!

	Сенбеңдер дарияның тымығына!

	Кейіндеп, көз ұшынан жоғалмаңдар!



	Осында – сүйетіндер оңашаны;

	Минерва мен Аполлон билік құрып,

	Темірқазық – Музалар жол ашады.



	Ал сендер, бағзыдан аз жаралғандар,

	Көз сүзбе періштенің азығына;

	Мұндағы ел – мұңлы ойынан нәр алғандар;



	Ал, сендер, шаршамастан азға алқына,

	Ізіме салып үлгер қайығыңды,

	Су беті оралғанша бәз қалпына.



	Бақ күткендер Колхида аңғарынан

	Таңғала, айран-асыр болған еді

	Шыққанда диқан Ясон алдарынан.



	Бұйырған мәңгі бейнет маңдайыма

	Құдайлар әлемінде қалықтатты;

	Жете алмас ұшқырлықтың қандайы да.



	Биікке Беатриче қадалады,

	Мен оған қарап келем; кенет алдан

	Ашылды ғажайыптың жаңа алаңы;



	Ғажайып шекке ұшып жеткендеймін;

	Ойымды жанарымнан ұққан ару

	Жымиды, қылығымды еткендей мін;



	Сөйледі қуаныштан арайланып:

	«Алғашқы жұлдызға жол ашқан Хаққа

	Тәу еткін, жаныңа нұр тарайды анық».



	Күн ғана өткізетін нәрін ізгі,

	Гауһардай мөлдір әрі мамықтай бұлт

	Құшқандай сезіндім мен бәрімізді.



	Бұл гауһар – тарқамайтын бу сияқты,

	Сіңіріп алды бізді өз ішіне,

	Шуақты бойға тартқан су сияқты.



	Тәнді едім жер бетінде жүргенімдей;

	Орайы болмаса да, мына әлемге

	Сіңдім мен тәннің тәнге кіргеніндей.



	Білмеймін Мәнді әлдекім іріккенін;

	Құдірет қол жетпеске қол жеткізер,

	Қаласа тылсымға тән кіріккенін.



	Ол тұста сенген дүниең көрінеді

	Ешқандай дәлелсіз-ақ айдан-анық;

	Ілкі хақ шәк туғызбай өріледі.



	Сөйледім: «Дән ризамын рақымдыға,

	Өзімді ажалды елден бөліп алып,

	Жеткізген мені сізге жақын қыла.



	Әйтсе де, айтыңызшы, денедегі

	Дақ нені білдіреді, жерде мұны

	Каинның елесіне теңеп еді?»



	Сол кезде ол жымия айтты: «Жерде егерде

	Алданса ажалдылар жалған ойға,

	Күш жетпей бастауларды зерделерге,



	Ойыңа ал ақыл-ойдың сылбырлығын,

	Сезімге қарағанда; өзің қалай

	Ұғасың жердегі ойдың бұлдырлығын?»



	Мен айттым: «Сан ойланғам елеп, толғап;

	Дененің босаң яки тығыздығы

	Әртүрлі көрінуге себеп болмақ».



	Ол айтты: «Аңғарасың шым батқанын

	Жылымға өз ойыңның, ашқанымда

	Дәлелдей бұл әлемнің жұмбақтарын.



	Сан жетпес қисабына, қырына да

	Сәулені сегізінші ая ұсынар;

	Бастаймыз енді оның да сырын ала.



	Бар себеп тығыздық пен босаңдықта

	Жатса егер, қасиет те тең бөлініп,

	Жол бермес еді ойда тосаңдыққа.



	Ойламан жауабыңды жасқауды алдан;

	Алайда қасиеттер айырмасы

	Туады мәңгі мәнді бастаулардан.



	Босаңдық себеп болса бұлдырауға,

	Былпылдақ ғаламшарды тесіп өтіп,

	Жол салып берер еді құлдырауға;



	Яки семіртілген денедегі

	Май мен ет кезектесе бітетіндей,

	Қыртыстар кезектесе келер еді.



	Бірінші жәйтке тұрсаң мысалды аңсап,

	Дәлелдер күннің бір сәт тұтылуы –

	Сәулелер жол таба алмай, тұсалған шақ.



	Алайда болмайды олай, келіспеймін.

	Екінші себебіңе келер болсақ,

	Оны да түгелімен терістеймін.



	Шынында, босаң емес босаңдығың;

	Өйткені сәуле неге кеулемеді,

	Шегінен әрі асырмай, тоса алды кім?



	Жат сәуле неге ығысты беттегеннен,

	Айнаға шағылысқан зат сияқты,

	Қорғасын әрі өтуін шектегеннен?



	Айтарсың жарық шашқан жаңағы леп

	Алыстан шағылысып тұрғандықтан,

	Бұл тұста күңгірттеніп қалады деп.



	Кетпеуі үшін тағы опық жегізіп ой,

	Кедергі етпес еді тәжірибе;

	Сеніңше, ол – бар ғылымның негізі ғой.



	Үш айна ал, екеуін қой теңестіріп,

	Алыстау орнат және үшіншісін,

	Тұрғандай ана екеуін егестіріп.



	Оларға қарап тұр да, арт жағыңнан

	Жарық қой, өзің көріп тұратындай

	Сәулені үшеуінен артқа ағылған.



	Көресің бір-бірімен тең екенін

	Жарқылы сәулелердің шағылысқан;

	Ұқтың ба өз ойыңның неге теңін?



	Күн нұры үстін-үстін төгілгенде

	Суық қар ызғарынан із де қалмай,

	Жоғалтпай ма бұрынғы өңін демде;



	Дәл солай мен де сенің ойларыңды

	Жаңартып, жанарыңа шуақ құйып,

	Қалаймын күш қосуды бойға арынды.



	Құдайлар аспанының аясында

	Әлдебір дене ұдайы айналады,

	Жиналған бардың бәрі саясында.



	Содан соң басталады шырақты аспан,

	Бұл ая алады өз саясына

	Шырақтарды өзара мұраттасқан.



	Осылай аялардың басқасы да

	Қасиет иеленіп, мақсаттар мен

	Мәндерді бөліп алған бас-басына.



	Көрдің ғой, жүрме енді қапы қалып;

	Ұштасып жоғарыдан төменгіге,

	Дүние жіктеледі сатыланып.



	Ой жүгірт ақиқатты тану үшін

	Өзіңнің мұнда қалай жеткеніңе,

	Кейіннен өткелді өзің табу үшін.



	Аялар жүруі үшін, шыңда қалмай,

	Әлдебір пәкизаттар күш береді,

	Ұсталар темірді отта шыңдағандай.



	Кемелдік шырақтары жай таба алған

	Аспан да – оны айнала қозғалатын

	Ғаламның бір бейнесі қайталанған.



	Жан сияқты көзге ұра шаңытпайтын,

	Саналуан мүшелерге сіңіп алып,

	Тиісті мақсатына бағыттайтын,



	Осынау парасат та жайланады,

	Мыңдаған жұлдыздарға нәр сіңіріп,

	Біртұтас өз аясын айналады.



	Әртүрлі күштің бәрі байланысып

	Жатады асыл тәнмен, адамдардай

	Жүретін түрлі іспен айналысып.



	Шадыман табиғаттан өніп-өскен

	Күш тәнді көктей өтіп, нұрланады

	Адамның жанарындай көңілі өскен.



	Сыры осы – алуан түрлі болудың да,

	Босаңдық, тығыздыққа түк қатыссыз;

	Сыры осы – жарқыраудың, солудың да,



	Мүмкін емес басқаша болу мұнда».



	ҮШІНШІ ЖЫР



	Жанымды махаббатпен жалындатқан

	Абзал жан дәлелдерін алға тарта,

	Ғажайып ақиқатты қабылдатқан;



	Салуға құмартпай-ақ ойды елекке,

	Асықтым мойындауға ақиқатты,

	Сол сәтте-ақ бас көтердім сөйлемекке.



	Сол мезет аңдап қалып бір бейнені,

	Көруге құмартқаным соншалықты,

	Құштарлық ішкі ойымды күргейледі.



	Жылтырай мөлдіреген шыны айнада,

	Яки тұп-тұнық су айдынында

	Бір сәтте бейне тұрса шырайлана,



	Келер сәт көрінбей ме бозаңданып,

	Әлгі бір әлпетіңнің әрі қашып,

	Маңдайың қалғандай-ақ тозаңданып;



	Осындай елестерді көзім көріп,

	Басқаша алданыппын әлгі жаннан

	Өзенде ғашық болған өзін көріп.



	Бейнелер елес бере тарағалы

	Санаға, мен оларды шынға балап,

	Бұрылдым кім екенін қарағалы;



	Ештеңе жанарыма ілінбеді.

	Абдырай аяулыма бұрылғанмын,

	Көзінен шуақ төге ол күлімдеді.



	«Күлесің, көрсең адам аңғалдығын, –

	Деді ол, – оғаштық та жоқ-ау мұнда,

	Аңдамаса аңғырт ой жалғандығын;



	Жолы сол – мәнсізге қол жайғандардың.

	Жанды мән – сенің қазір кезіккенің,

	Осында орны анттан тайғандардың.



	Сұра, біл осылардан мәнді нұрын

	Мәңгілік ақиқаттың; бұларға аян;

	Көрмегенсің сен мұндай жанды бұрын».



	Бұрылдым елестердің біреуіне;

	Сөйледім сәуле төгер жауап іздей

	Көңілдегі күмәннің сіреуіне:



	«Мәңгілік нұрды кешкен қуаныштым,

	Сен ғана шырын дәмін айырасың

	Шаттыққа мелдектеген жұбаныштың,



	Табардай рахат төрін сауапты Өрден

	Не сыр бар есімің мен жазмышыңда?» –

	Деп едім, ол да іле жауап берген:



	«Бұл тұста есік ашып ізгілікке,

	Махаббат қарсы алады, бейімделе

	Ізгі ойға жетелейтін бізді үмітке.



	Тірлікте бақыт күткем мінәжаттан;

	Ойыңа тереңдесең, таныр едің

	Көзіңмен көрген жанды мына жақтан;



	Иә, мен Пиккардамын, шүбәланба;

	Бал дәмін татудамын қуаныштың,

	Ең баяу ая – менің сыбағамда.



	Келмейміз киелінің біз бетіне,

	Құнттаймыз өсиетін масаттана,

	Шаттана жүгіреміз қызметіне.



	Өзгеден төмен тұрса үлесіміз,

	Жердегі антымыздан тайғандықтан,

	Тым ерте тынғандықтан күресіміз».



	Мен айттым: «Жарқырайды жамалың да

	Шуағын құдіреттің жамылғандай;

	Танымай қалғаным сол жаңа мұнда.



	Бұл бейнең ұқсамайды бұрынғыңа;

	Өзіңнің сөздеріңді естіген соң,

	Бастадым тірліктегі сырыңды ұға.



	Әйтсе де, айтшы маған, мұндағы жан

	Жоғарғы шекке дейін жете ала ма,

	Тие ме бақытты үлес шыңдағыдан?»



	Жымиды ол көңілінде сыр қалғандай,

	Содан соң маған қарап, сөз бастады

	Алғашқы махаббаттан нұрланғандай:



	«Не күтсек, соның бәрі орындалды

	Махаббат заңына сай; бұза алмайсың

	Бұл жақта жазмышыңа жорылғанды.



	Егер біз бұдан артық тілек етсек,

	Әділдік болмас еді, – төмендесе

	Үстіге алынғандар кілең екшеп.



	Бәрі әділ бұл аяда жіктеледі

	Біз үшін necesse екен осы деңгей,

	Ендеше, осы – Хақтың діттегені.



	Өйткені Хаққа анық біздің esse;

	Құдірет қалауында – билігіміз,

	Ризамыз қандай жазмыш бізге үлессе.



	Бұл елді мекендейміз сатыланып,

	Бақыттан кенде емеспіз ешбіріміз,

	Жүреміз патша еркінде бақыланып;



	Сол ерік – біздің әлем; сол ерікке

	Жүгінбек жанды-жансыз жаралғандар,

	Кетпейді ешкім көнеріп, көгеріп те».



	Түсіндім барлық елдің аспандағы

	Жұмақта жүргендігін, тек әркімге

	Тиерін өзіне сай баспалдағы.



	Алайда тәтті дәмнен татқаннан соң,

	Рахмет айта тұрып, сұраймыз ғой

	Тағы да, дәмі жанға жаққаннан соң;



	Дәл солай болды менің сұрағым да,

	Қай мата жетпегенін білгім келді

	Тірлікте тіккенінің құрамында.



	«Игі іс пен игі өмірге бастаған жан, –

	Деді ол, – үстіңгі елде мекендейді.

	Ал оның жолын тастай қашпаған жан



	Соққанша ажал сәті қайғы басқан,

	Алғаусыз махаббатқа кенеледі,

	Тірлік кешсе антынан айнымастан.



	Мен де оның жолын қуып, тәрк еткенмін

	Алдамшы дүние ісін; әлі есімде

	Өсиетін сақтауға ант еткен күн.



	Жауыздар жақсылыққа жат тілегі

	Сенімнің саясынан мені айырды;

	Өмірім қалай өтті, – Хақ біледі.



	Ал мына оң жағымда тұрған жарық

	Бізге тән биіктікті нұрға бөлеп –

	Зейінін жазмышыма бұрған жарық;



	Күтсе де мұнда нұрдың жарқылы алдан,

	Оның да маңдайынан тіршілікте

	Киелі орамалды тартып алған.



	Қара күш михрабқа үстемсініп,

	Жетсе де дегеніне, қайсар ару

	Қалмады жаны жасып, іштен сынып.



	Бұл – нұры Костанцаның дара тұрған,

	Екінші свевтік пен осы әйелден

	Үшінші аладауыл жаратылған».



	Сөз тынды; зеңгір көкке қолды жайып,

	Әндете «Ave, Маriа» мінәжатын,

	Біртіндеп көз ұшынан болды ғайып.



	Ізінен көз айырмай тұрып қалдым,

	Алғаусыз ниетіне басымды ие,

	Қимастық сезіміме құрықталдым.



	Беатриче жүзінен аңыс бағып,

	Көз салғам; жалт еткенде отты жанар,

	Тайқыдым ұят, намыс қалыс қалып;



	Іште өлді сұрағым да жанышталып.



	ТӨРТІНШІ ЖЫР



	Қос таңдау қос бүйірден қыспаққа ала

	Қысқанда, еркім болса, даяр едім

	Ұшуға тіршіліктен тыс қақпаға;



	Қос қасқыр екі жақтан қамағанда,

	Қошақан сасар еді маған ұқсай,

	Жалтақтап мынаған да, анаған да.



	Тіл байлап, есімді алған қос күмәнді

	Жақсыға, жаманға да жори алмай,

	Ой-санам шабақтала осқыланды.



	Үнсізбін, ақыл-ойым күрмелгендей;

	Тек қана қос жанарым жәутеңдеді,

	Көңілдің қалауынан сыр бергендей.



	Дем берді Беатриче Даниилдей

	Навуходоносорды жуасытқан

	Тұрғанда ол мейірімге жаны иілмей;



	Сөйледі: «Байқауымша, туған-сынды

	Ойыңда алуан тілек; тұрғандайсың

	Бұза алмай жан-жағыңнан буған сынды.



	Ойлайсың: «Жақсы ниет жетпекші, – деп, –

	Мақсатқа; ойым таза болып тұрса,

	Жауыздық қалай зиян етпекші?» – деп.



	Күмәнің айықпай тұр әлі мүлде:

	«Рухтар жұлдыздарға көшпей ме, – деп, –

	Айтылғандай Платон тәлімінде?»



	Саған тән velle әбден шырматылған

	Күмәнға; шүбәлі ойлар арасынан

	Татуға уыттысын бір батылдан.



	Құдіретпен етене шуақтылар –

	Моисей мен Самуил, қос Иоанн,

	Мария бәрі бірге қуат құрар;



	Рухтардың бәрі де тең аспандағы,

	Болмайды басқа болмыс, басқа мерзім,

	Болмайды рух өзгеден асқан бағы;



	Бәрі де ілкі қатқа сән береді,

	Әртүрлі әлпештеліп, мәңгілікке

	Әртүрлі өлшемдегі мән береді.



	Жайласа бәрі аяның бір мекенін,

	Көздейді көрсетуді аспандағы

	Жоғарғы деңгейдің әртүрлі екенін.



	Осылай айту керек сендер үшін,

	Әуелі түйсіктерің қабыл етсе,

	Біртіндеп ой-сананың дендер ішін.



	Қосшысын құдіреттің баяндаған

	Жазу да бейімделіп пенделерге,

	Мысалдай ұқтырудан аянбаған;



	Гавриил кейіптелсе жанды адамдай,

	Товиттің емшісіндей бейнеленді

	Михаил, шіркеудегі ел аңдағандай.



	Тимейдің жан жайында ойлағаны

	Мұндағы ақиқатпен қабыспайды,

	Сезілер шындыққа аз бойлағаны;



	Айтады ол: «Рух қайтадан ұшады, – деп, –

	Жаралған жұлдызына, сонда оралып,

	Өзінің тәнін қайта құшады, – деп».



	Бәлкім, сөз жеткізе алмай ой мәнісін

	Қалды ма; – онда оған күлу жөнсіз,

	Әсілі, ойлану жөн бойлап ішін.



	Оралтса ол ғаламға тән шырақтарға

	Ықпалын ар-ұят пен абыройдың,

	Жол тапқан онда кейбір сұрақтарға.



	Тек оны басқаша ұғып, жаңылысқан

	Дүние Юпитер мен Меркурийді,

	Марсты көктен іздеп сабылысқан.



	Ал басқа күмәніңнің зияны аздау,

	Ол жол да жақсылыққа бағыттайды,

	Қажеті – ақ ниеттен қия жазбау.



	Бұрыс боп ажалдыға көрінуі

	Ықтимал аспан соты және мұнда

	Бәрінің Хақ жолынан өрілуі.



	Сеземін адам ойы ұға аларын

	Жатқанды ақиқаттың тереңінде,

	Бұл тұста тілегіңді құп аламын.



	Ешкім пайда таппайды өктемдіктен,

	Озбырға бұл жақта ешкім қол созбайды,

	Кешірім де болмайды көктен күткен;



	Көнбейді ерік күштеп сөндіруге,

	Жалындай өршелене алаулайды ол,

	Жүз есе зорлансаң да көндіруге.



	Бас исе әлденеге, қайта алады

	Сол күшке; мыналар да қажет етсе,

	Үйінен құдіреттің жай табады.



	Тұтасса ерік, тұтанған кезден үдей,

	Тордағы Лаврентий сияқтана,

	Яки Муций өртенген кездегідей, –



	Құштарлық онда ерікті төте сүйреп,

	Жеткізер еді аңсаған еркіндікке;

	Бірақ ондай мысалдар – өте сирек.



	Сөзімді түсіне алсаң қапы етпестен,

	Серпілген шығар бойдан күмәнді ойлар,

	Үйіріп жылымына әкетпестен.



	Шығады, алайда, алдан басқа қыспақ

	Және одан өте алмайсың жалғыз өзің,

	Қажытып баянсыз бақ, бастан ұшпақ.



	Сақтап қал көңіліңе құмарланған:

	Жалған жоқ сөздерінде киелінің

	Алғашқы Ақиқаттан құнарланған.



	Шын болар Пиккарданың сөздері де:

	«Аңсады Костанца да Хақты», – деген,

	Ісі қарсы келгенмен сөздеріне.



	Аз емес дүниеде адасқандар,

	Жол таппай шырғалаңнан, қысылғанда

	Жауыздық қабырғасын қаласқандар.



	Мәселен, әкесі үшін қаһарланған

	Алкмеон өз анасын өзі өлтіріп,

	Жауызға айналды ғой қаһарманнан.



	Өзің де көрдің, ерік сыналарда

	Билігін беріп қойған өктемдікке;

	Кешу жоқ бұл іспетті күнәларға.



	Шындық сол, сүймейді ерік жамандықты,

	Кей-кейде ыңғайына жығылады,

	Өйткені жөн көреді амандықты.



	Пиккарда пәк ерікті қолдағанмен,

	Бұл тұста екеуіміз де үндесеміз,

	Мен басқа ерік жайлы толғағанмен».



	Осылай естіген соң достың үнін

	Жоғарғы ақиқаттан сусындаған,

	Тыншыды байыз таба қос күдігім.



	Сөйледім: «Шексіз аспан періштесі,

	Шуақты нәр дарытқан сөзіңізбен

	Кімнің де мүмкін емес келіспесі.



	Көрмеп ем мен мұншама тереңдікті;

	Сыйға сый жасаса екен сақилана,

	Санамды жарқырата ерен мықты.



	Көрдім мен мәңгі шөлі қанбайтынын

	Ақылдың, Ақиқатпен нұрланбаса,

	Шындыққа ұмтылмаса алмай тыным.



	Шындық жол ашса ғана құштарлыққа,

	Жетеді аңсарына, байыздайды;

	Әйтпесе бой ұрады іштарлыққа;



	Ақиқат тамырына шырматылып

	Өседі күмәнді өскін; жойылады ол

	Дүние тұрса ғана нұрға тұнып.



	Құштарлық жігерімді жанып тағы,

	Сұрауға итермелей, ұмтылады

	Беймәлім шындықтарға қаныққалы.



	Бола ма өз антынан тайған адам

	Күнәсін жақсылықпен өтеуіне,

	Басқа жол табыла ма айналадан?»



	Албытқан ауанымды іркіп менің,

	Жанары аяулымның жалт еткенде,

	Дәрменсіз дір-дір етті кірпіктерім,



	Көз сәлең, іште іркілді, үркіп демім.



	БЕСІНШІ ЖЫР



	«Ғажайып махаббаттың нұрын кеше,

	Бөленіп тылсым сезім шуағына,

	Жанарың жәутең қаға, дірілдесе,



	Таңданба; ол – ақылдың алға асуы,

	Құдірет қуат берген құштарлықтың

	Киелі кеңістікке жалғасуы.



	Қазір де сезілуде анық маған

	Ойыңда тұтанғаны мәңгі алаудың,

	Көреміз сәтін де әлі қалықтаған.



	Ал егер сезіміңді алып-ұшқан

	Әлдене еліктірсе, ол – бар-жоғы

	Сәуленің ізі ғана шағылысқан.



	Антты не алмастыра алатынын

	Білуге құмарлана құлшынасың,

	Жан мұнда табу үшін жаңа тыным».



	Осылай Беатриче ой бастады,

	Сезілді шапағатты сөздерінен

	Бет бұрғаны жаңа бір ойды асқалы:



	«Ғаламды жаратқанның мырзалығы

	Танылар таңдау еркін сыйлауынан,

	Тірінің болуы үшін ырзалығы.



	Бұл сыйы құю үшін санаға арай,

	Тек қана саналы жан еншісіне

	Бұйыртып, бөліп берген алаламай.



	Сен өзің осыдан-ақ сезінерсің

	Салмағын ант сөзінің Хаққа берген,

	Әркімге күн туарын кезігер сын.



	Ант сөзге байланудан тұрғандықтан,

	Келмейді бұл қазына қиындықсыз,

	Кей-кейде құр қалмайды құрбандықтан.



	Ал антты алмастырар затың бар ма?

	Жоқ, енді ие емессің бергеніңе,

	Алуға өзгенікін хақың бар ма?!



	Анттассаң, ант сөзіне байланасың;

	Таласқа шешім айтар шіркеу ғана,

	Бажайлап егжей-тегжей айналасын.



	Шығар жол табамын деп өрекпіме,

	Жұтқаның жұмыр кесек болғандықтан,

	Қорыту үшін көктен көмек тіле.



	Ой жүгірт сөздеріме, жиі адақтап

	Тереңін ақылыңның; сонда ғана

	Табарсың жауабыңды тиянақтап.



	Екі шарт көре аламыз құрбандықтан:

	Біреуі – құрбандыққа шалынғаннан,

	Біреуі келісімге тұрғандықтан.



	Біткенше орындалып, соңғысынан

	Ешкімнің бас тартуға хақысы жоқ,

	Кезу керек болса да жолды шыған.



	Мінеки, сол себепті өз арасынан

	Шығарды еврейлер құрбандықты,

	Орай жоқ болды айырбас шарасынан.



	Ал мұның есесіне, алғашқысын

	Болады өзгертуге нәрсе іспетті,

	Таба алсаң мән шегінің жалғас тұсын.



	Айырбас жүре бермес бұған да аса,

	Иықтан жүкті ала алмас батылың да,

	Ақ кілт пен сары кілттер бұралмаса.



	Айырбас болмайды өзің сенгеніңдей,

	Бұрынғы жаңа затқа кірікпесе,

	Алтыға төрттің дендеп енгеніндей.



	Алайда ант сөзінің құны басым

	Тұрса егер, қайран шықпай қарсылықтан,

	Бос әуре болатынын ұғынасың.



	Ант етпе, көзің жетіп тұрғанша анық;

	Ант сөзін жеңіл санап, ажалды жан,

	Аһ ұрма, Иеффайша құрбан шалып;



	Ойламаған татам деп ол да ащысын

	Күнәнің, бірақ татты. Жанына оның

	Қояр ем гректердің жолбасшысын;



	Айналған ақкөз ашу құрбанына

	Ифигения тағдырын естігеннің

	Көз жасы әлі күнге құрғады ма?!



	О, христиан қауымы, айығатын

	Сәт жетті желге ілесе желпілдеуден!

	Сәт жетті Хақ нұрымен шайынатын!



	Көне мен Жаңа өсиет қолдарыңа

	Берілді; шіркеудегі ғибадаттан

	Бағыт тап арылудың жолдарына.



	Ерікті ақкөздікке билетпеңдер!

	Мал емес, ақыл-ойлы адамсың ғой,

	Мәнсізге бойларыңды үйретпеңдер!



	Ойнақтап, алыс кетіп енесінен,

	От басқан аңдаусызда жас қозыдай

	Оққа ұшпаңдар аңғалдық жебесінен!»



	Сөз соңын Беатриче тиянақтай

	Түйді де, ғаламдағы ең нұрлыға

	Қарады, жанарымен қияны ақтай.



	Үнсіздік, тылсым жанар ырықты алып,

	Ақылдан адасқандай күйге түстім,

	Көңілде қалды ойларым құрықталып,



	Адырна тыншығанша ыңыранып,

	Табатын нысананы сұр жебедей

	Екінші патшалыққа зымырадық.



	Шырақтың құшақ жая қарсы алғаны

	Танылды шапағатты шаттығынан;

	Шашылды нұр ғаламға жар салғалы.



	Жұлдыздың өзі жайнай күлімдесе,

	Әрдайым өзгеруге құмбыл жанды

	Қайтпекші, мысқалдай мұң білінбесе?



	Батып бара жатса адам қара суға

	Балықтар шүпір-шүпір үйірілмей ме,

	Құмарта жан-жағынан жанасуға;



	Дәл солай сансыз жарқыл шүпірлесіп,

	Ұмтылды бізге қарай, әрқайсысы:

	«Махаббат жетті бізге, шүкір!» – десіп.



	Тоқтады бірі біздің жаққа жетіп,

	Аңдалды шырайынан шаттанғаны

	Шапағатты шапағын мақтан етіп.



	Оқушым, дәл осынау сәттегі арай

	Туралы сөзді үземін осы тұстан,

	Қалса да көңіліңде «әттеген-ай!»



	Өзің де ойша бойлап, ұғынасың

	Көңілде алуан-алуан күй көшкенін,

	Олардың көрген сәтте-ақ шұғыласын.



	«Ізгі жан, жан-жағынан баспалаған

	Соғыстың тауқіметін тауыспастан,

	Мәңгілік даңққа жол ашқан адам;



	Аспанның нұры бізде жарқылдайды;

	Сондықтан қалауыңша біле аласың

	Біз жайлы, айтарымыз сарқылмайды».



	Осылай тіл қатқанда шапақты елес,

	Сөз қосты Беатриче: «Батыл сөйле,

	Мұнда ешкім артық емес, атақты емес!»



	«Көрдім мен, өз сәулеңнің ішіне ене,

	Шаттықтан шуақ шашып тұрғаныңды,

	Масайрап жарқылдаған түсіңе де.



	Кімсің, рух; сыр бүккендей бір керемет,

	Неліктен күлімдейсің, дидарыңды

	Бейтаныс шапақтармен бүркемелеп?»



	Тіл қаттым мен осылай шуақтана

	Өзіме сөз арнаған нұрлы елеске;

	Ол тіпті жарқырады қуаттана.



	Жайнады ол шамадан тыс жарқыраған

	Күнге ұқсай; бу қатпарын жарып өтсе,

	Қызуы туғызардай артық алаң.



	Қалауын көңілімнің ол да аңғарды,

	Киелі жүзін нұрмен бүркеп тұрып,

	Тартты алға ойындағы толғамдарды,



	Келесі жырға арқау болғандарды.



	АЛТЫНШЫ ЖЫР



	«Константин бүркіті самғағанда

	Жұлдыздарға қарсы ізбен, бет түзген ол

	Бағзыда Лавинаны таңдағанға;



	Екі жүз жылдан астам Хақтың құсы

	Европа шегінде жайлағанда,

	Тау маңын тайсалтпады жаттың мысы;



	Киелі қанатының саясына

	Алынған ел билігі көше келе,

	Тиген-ді алақаным аясына.



	Кесарь ем Юстиниан аталатын;

	Алғашқы Махаббаттан қуат алып,

	Жөндедім заңды ақыл-ой маталатын.



	Сенгенмін, ескерместен өлшемін де,

	Христе болмыс біреу екеніне;

	Көп жылдар жүрдім кәміл сол сенімде.



	Алайда көп күмәнді құмықтырып,

	Агапит игілікті тәлім берді

	Жолы оң жалғыз дінді шын ұқтырып.



	Дендедім; шындыққа аяқ басқанымдай

	Арылдым күмәнді ойдан, көңіліңде

	Жалған мен шынның қайшыласқанындай.



	Ұстандым шіркеу жолын, Ұлы күшті

	Мадақтай; ол да маған медет берді

	Жүргізген сәттерімде Ұлық істі.



	Дем берген Хақтың өзі шайқастарда

	Велисарий қаруды өз мойнына алды,

	Мені еш киліктірмей айқастарға.



	Бұл – жауап сенің алғаш сұрағыңа;

	Әйткенмен, осы тұстан тоқтай салмай,

	Айтуым қажет біраз сыр ағыла;



	Мейлінше жөн болғанын баяндармын

	Жандардың қасиетті туға төнген,

	Дос болып яки қас боп таянғанның.



	Көр қалай құдіретті жарық тағын

	Жайната нұр төккенін, билік үшін

	Әуелі Паллант қанын сарыққанын.



	Білесің ол Альбада тоғысуын

	Биліктің үш ғасырдай күткенін һәм

	Үшеуге қарсы үшеудің соғысуын;



	Сабина әйелдері зар-мұңынан

	Лукреция зарына дейінгі оның

	Ісінің хабарың бар барлығынан;



	Білесің не істегенін аттанғанда

	Бренн мен Пиррге қарсы, кезек-кезек

	Талай ел табанында тапталғанда;



	Сабалақ Квинций мен Торкваттың,

	Децийлер, Фабийлердің даңқы асқанын

	Білесің; тасуы еді ол зор қуаттың.



	Ганнибал ізіне ере, таудан асқан

	Өркеуде арабтарды жойған еді ол,

	Әлгілер Пода жанын сауғаласқан.



	Көрді ол жап-жас күйі даңқы асарын

	Помпей мен Сципион ерлерінің,

	Сен туған таудың бағы тарқасарын.



	Жеткенде заманы оның жүйеленіп,

	Өз кейпін аспан жерге берген кезде,

	Рим қалап, шықты Цезарь иеленіп.



	Вар, Рейн арасында не істегені

	Белгілі Изара, Эра, Сенналарға;

	Рона да ұмытқан жоқ ештеңені.



	Жол тартып Равеннадан, қалықтаған

	Сапарын Рубиконда айбын тіктей

	Ешқашан жырлай алмас анық қалам.



	Испания, Дураццоны ермек етті;

	Шүйлікті Фарсалға да қанат қомдай,

	Ніл суын көз жасымен кермек етті;



	Бағзы ұя – Симоэнт пен Антандрды

	Қайтарып, көрді Гектор қорғандарын,

	Птолемей шаттығын талқан қылды.



	Юба ажалын шығару мүмкін бе естен?!

	Аттанды сендерге тән батыс жаққа

	Қайтадан помпейліктер күмпілдескен.



	Келесі алақанда не кешкенін Біледі

	Брут, Кассий, сақтап ойда

	Перузия, Мутина елестерін.



	Әлі де өкініштен айықпауда

	Рухы Клеопатра патшайымның,

	Өз жанын ол жыланға лайықтауда.



	Қызарған теңізді де ол құшаққа алды;

	Сыйлады жер бетіне тыныштықты,

	Тапжылтпай Ян храмын тұсап қалды.



	Мен тіккен асқақ байрақ айбыны асып

	Бүгін де, ертеңде де тұруы үшін

	Серпеді алақандар қайғыны ашып.



	Үзілмей абзал ақыл, алмас ғұрып,

	Ақиқат жорығына ұласады,

	Үшінші кесарь іспен жалғастырып.



	Хақ Шындық сіңірді оның санасына

	Кек алу даңқ боларын ашуы үшін

	Және айтты аларын өз панасына.



	Таңырқа енді менің айтпағыма:

	Қайтадан Титпен бірге көз жеткізді ол

	Бұрынғы күнәсінің қайтқанына.



	Лангобард шіркеуге тіс батырғанда,

	Қорғады қанатының астына алып,

	Көмекке Ұлы Карл шақырғанда.



	Мен айтқан жамандықты, жақсылықты

	Ескере, бағаларсың адамдарды

	Жасаған баршылықты, тапшылықты.



	Біреуі – халық туын құм қаптырды

	Сарғайған лилия үшін, ал біреуі –

	Өзіне ғана теліп, бұлғап тұрды.



	Гибеллин енді өз туын дайындасын!

	Бұл туға әділдік пен туды бөлген

	Олардың алақаны жайылмасын!



	Гвельф те Карлімен өздерінің

	Үмітін үзгені жөн; одан зордың

	Сорасын ағызғанбыз көздерінің!



	Әкесі үшін жазаның сұрапылын

	Кешкен бала аз емес; күтпесін жұрт

	Құдайдың лилияға рақымын!



	Ал мына шағын жұлдыз – құт ұясы

	Рухтардың атақ үшін еңбек еткен;

	Даңқ болды олардың бар құпиясы.



	Атақ, даңқ қана болса көксегені,

	Адал жол аңсарынан аулақ жатса,

	Оларға шұғыла да жоқ, сөнеді.



	Алайда қалмайды ешкім айыпталып

	Мәңгіге, еңбегіміз екшеледі

	Күнәнің өтеміне лайықталып.



	Осында Жанды Ақиқат танылады

	Жауыздық, жақсылықты таразылай;

	Бәрінің өз бағасы табылады.



	Жарасым – сан алуанның үндескені;

	Әртүрлі болып келсе биіктіктер,

	Онда алуан өмір қатар күн кешкені.



	Мұнда да ғажап інжу әлемінде

	Сәулесі байыздайды Ромеоның,

	Ақтығы бетін қаққан пәленің де.



	Күдікшіл Прованс күмәнданып,

	Жымысқы ойына ырық бергені үшін

	Қайғы ішті, ақыл-ойы тұманданып.



	Рамонда Берингьер төрт патшалықты

	Сыйласа қыздарына, соның бәрін

	Реттеген Ромео еді хақша құтты.



	Алайда сенімнің де шеті сынды,

	Күншілдік кінәсізге күйе жақты,

	Ал анау онға бес пен жеті ұсынды.



	Қайта тауып өзінің ғаріп тегін,

	Елкезбе тірлігіне оралса да ол,

	Жалғады құдіретті жарық легін;



	Дүние, сондай жанды дәріптегін!»



	ЖЕТІНШІ ЖЫР



	«Osanna, sanctus Deus sabaoth

	Superillustrans claritate tua

	Felices ignes horum malacoth!»



	Әлгі мән жалғағанда сөзін жырға,

	Сезіндім қос шуақты дүниеде

	Шаттана бөленгендей көзім нұрға.



	Үйірілді ол әлденеден сытылғандай,

	Біртіндеп ғайып болды көз ұшынан,

	Беймәлім кеңістікке жұтылғандай.



	Абдырай: «Айт, айтсаңшы аңсарыңа, –

	Дедім мен өзіме өзім жігер бере, –

	Қалмақ па өрт сезімде жан сарыға!»



	Алайда БЕ мен ИЧЕ билеп алған

	Ой-санам киеліге тәу еткендей,

	Жадымнан жаңылғандай күйде қалғам.



	Аяулым бұл кейпіме сынап, аңдай

	Көз салып, тіл қатқанда күлімсірей,

	Күш құйды жалынға да шыдағандай:



	«Байқаймын, бар сияқты айтатының;

	Абдырап қалғандайсың, естігенде

	Әділ кек әділ кекпен қайтатынын.



	Тарқату қиын емес күмәніңді;

	Ден қоя зейін салсаң сөздеріме,

	Көңілден қуарың хақ шүбәлі үнді.



	Жазмышқа қарсыласып қалғаны үшін

	Туылмай жаратылған жан нәсілі

	Қарғыстан қамыт киіп қалғаны шын;



	Ұрғандай адамзатты тегіс түлен,

	Қамалды азғындаудың қамағында,

	Тапқанша Хақ Сөзі орын жер үстінен;



	Болмысты Жаратқаннан алысталған

	Бойына тоғыстырды ол Махаббатпен,

	Табиғат болмады одан қағыс қалған.



	Ғаламға тарады ізгі ой тездеп, үдей;

	Табиғат тапты одан тазалықты

	Ең алғаш жаратылған кездегідей;



	Арбаған пиғылынан аса алмаған

	Әлгі жан тауқіметін тартқанымен,

	Жазадан нәсілі де қаша алмаған.



	Сондықтан кресте ол жазаланды,

	Бұл әділ жаза болды жүзеге асқан,

	Дүние азғындықтан тазаланды;



	Сондай-ақ, бұл бір нақақ өтем еді,

	Өйткені ол өз кейпінде тоғыстырды

	Ғаламды, бар күнәсін өтегелі.



	Кейіннен өлімі оның бөлінгенде,

	Қанағат тапты құдай, еврей де;

	Аспан мен жер де тапты өңін демде.



	Мен саған айтып тұрмын ұқтырғалы

	Әділ сот қандай әділ кек алғанын;

	Жасалды ол азғындықты ықтырғалы.



	Алайда ақыл-ойың шырмалуда

	Бұза алмай қатпар-қатпар ой қамағын,

	Қажыған жаныңда әлі сыр қалуда.



	Ойлайсың: «Мұның бәрін түсінем, – деп,–

	Әйтсе де, құдай неге бұл жолды алды

	Арылу жолдарының ішінен?» – деп.



	Бауырым, ешкім көзбен ұқпақ емес

	Тылсымын құпияның; махаббатсыз

	Ешкім де қараңғыдан шықпақ емес.



	Білемін талайлардың таңғалғанын

	Ұға алмай көз көргеннің құпиясын;

	Айтайын неге бұл жол таңдалғанын.



	Рақымы Жаратқанның түнді ысырып,

	Жанады өз ішінде ұшқын шаша,

	Мәңгілік сұлулықтан үлгі ұсынып.



	Бәрі де одан тіке құйылғанның

	Мәңгілік сақталады, жойылмайды

	Нышаны еркіндікке бұйырғанның.



	Бәрі де одан тіке ағатынның

	Толықтай азаттықта, жаңа күштен

	Оларды беттерінен қағатын кім?!



	Оған не туыс болса, сол ыңғайлы

	Оған да; киелі нұр жан бітіре

	Өзіне ұқсайтынға, жол ымдайды.



	Осының бәрі де тән адамзатқа;

	Алайда соның бірін жоғалтса егер,

	Қайтадан айналмақшы надан затқа.



	Бір ғана күнә еркінен айыра алар;

	Ақиқат Ізгіліктен көз жазса егер,

	Кім оған мәңгі нұрды қайыра алар?!



	Қасиет құлдыраса, оңалмайды;

	Өтемін толтырмаса жоғалтқанның,

	Қайтадан ырзықты жол оралмайды.



	Сендердің болмыстарың күнә құшқан

	Өзінің бастауында-ақ, кесірінен

	Жаңылды жұмақтағы ұлы ағыстан;



	Оралу үшін қайта көктемек күн,

	Қаншалық қатал болып көрінсе де,

	Бірінен өту керек өткелектің:



	Ілігу қажет Хақтың рақымына,

	Яки өз күнәсін өзі ажалды

	Ақтасын, иек артып ақылына.



	Көзің сал енді ілкі әлем тереңіне,

	Зейін сал менің айтқан сөздеріме,

	Бәрі де жарауы анық керегіңе!



	Киелі қуатынан айрылғалы,

	Құтыла алмады адам қараңғыдан,

	Кие де күш салмады қайрылғалы;



	Алданды, алдамшыға құлақ асып;

	Сондықтан өзін өзі ақтай алмай,

	Жүруге тиіс еді кіл адасып.



	Құдірет қол созуды жол санады,

	Жөн көрді ол адамға өмір сыйлағанды

	Бір яки екі жолмен болса-дағы.



	Адасқан адамзатқа жаны ашыған

	Жаратқан аямады қайырымын,

	Рақымы жарылғандай қанасынан;



	Мейірі дүниеге құйылғандай

	Құдірет жан иесін өрге тартты,

	Әу баста жазмышына бұйырғандай.



	Ақтық түн, алғашқы күн арасында

	Болмаған бұдан асар құдіретті іс;

	Бұлардың көрмейді ешкім қарасын да.



	Сендерді құтқаруға асыққаннан,

	Құдірет өзін өзі қиды өлімге;

	Күш бітті қуатын нұр тасытқаннан;



	Әділ сот үшін барлық жол жабылып

	Қалуы мүмкін еді, Хақтың ұлы

	Өз тәнін ұсынбаса жолға жығып.



	Жаныңды арылтпаққа күдіктерден

	Үстейін және бір сөз, сонда сен де

	Тыншырсың, медет тауып үміттерден.



	Сеніңше: «От та, су да, ауа, құм да,

	Олардың қоспасы да жойылады

	Уақыттың ығыты мен ауанында.



	Ендеше, мұның бәрі – жаратылыс!

	Басқаша болса, олардың болмысына

	Даруға тиіс еді дара тыныс!»



	Бауырым! Бұл ойыңның бәрі де – жел;

	Ой салсаң бейкүнә ел мен періштеге,

	Жаралған осылардың бәрі кемел.



	Ал сенің ойыңдағы құбылыстың

	Бәрі де – жаратынды көріністер,

	Туатын әсерімен Ұлы күштің.



	Заттар да, құбылыс та – жаратынды

	Күшімен пайда болған шамшырақтың

	Сәулесі тілгілейтін қара түнді.



	Жандары өсімдік пен хайуандардың

	Дариды өздеріне тән ортадан,

	Күшімен көктен шуақ жайғандардың.



	Ал адам өмір алмақ Рақымдыдан,

	Сондықтан жаны іңкәр құдіретке,

	Сондықтан бұйырды оған ақылды мән.



	Түсінсең жаның кімнен нәр алғанын,

	Ұғасың қайтадан жан біту жайын;

	Білмесең адам қалай таралғанын,



	Есіңе ал тегің қалай жаралғанын».



	СЕГІЗІНШІ ЖЫР



	Сенген-ді өшкен дүние аспанына

	Үшінші кіші аядан Киприда

	Іңкәрлік сәулелерін шашқанына;



	Тәу етіп, жолына оның шалып құрбан,

	Түнекте тірлік кешкен бағзы халық

	Сезімін сенімімен қанықтырған;



	Дәріптеп Дионаны анасындай,

	Әспеттей әпсана етті Купидонды

	Дидона тербеткенін баласындай.



	Сыйлаған бағзы адамға алдамшы үміт

	Киприда қарайтын күнге еліге,

	Біресе – арттан, біресе алдан шығып.



	Біз оған қалай кірдік, түсінбедім;

	Жұлдызда жүргенімді аңдатты ару,

	Жүзінде нұр күлімдеп, ішінде – күн.



	Ұшқындар отты жара ұшатындай,

	Үннен үн сыңғыр қаға бөлінсе де,

	Үйлесе бірін-бірі құшатындай;



	Көрдім мен нұр ішінен шырайланған

	Шырақтар түрлі ырғақта үйірілгенін,

	Мәңгі өшпес көз ырқында шыр айналған.



	Кәрлі бұлт жел ұшырмас осыншама

	Зулайтын; жел туғызбас мұнша екпінді,

	Құйын мен қара дауыл қосылса да;



	Құс жетпес қиырларды бір-ақ қармай,

	Жарқылдақ періштелер әлемінен

	Саулаған қасиетті шырақтардай.



	Біз тұрған тұсқа таяу ұңғы ұйықтан

	Естілді «Осанна» әні; елітеді

	Мені әлі сол әндегі тұңғиық мән.



	Бөлініп бірі, бізге сөз бастады:

	«Асықпыз қызметіне жүгіруге

	Адамның біздегіден өзге аспаны.



	Қауымбыз, бір аяда үндесеміз,

	Аспанның Бастауымен қалықтаймыз,

	Жерде өзің жырлағандай күн кешеміз:



	«Үшінші аядағы аяулылар» –

	Біз мәңгі махаббаттан нәр аламыз,

	Жолатпай жанымызға қаяу, мұнар».



	Жанарым аяулымды тағы тауып,

	Көзінен аңдағанда сенімділік,

	Жылысты ойдан күмән, бағыты ауып.



	Батылдық дарығанын сезіп іштей:

	«Жөніңді айт, кімсің?» – дедім жасқанбастан,

	Сөзіме алуан-алуан сезім үстей.



	Шаттана, қуаттана жанды шырақ;

	Албырта алаулады қуаныштан,

	Естігендей ерекше мәнді сұрақ!



	Сөйледі: «Мен аз ғана ғұмыр кештім;

	Сәл ұзақ тірлік етсем, жауыздыққа

	Мазасын алдырмас ем іңір, кештің.



	Қуаныш жасыруда сенен мені;

	Шаттықтың шуағына шомылған соң,

	Құртқа ұқсап қалдым жібек желеңдегі.



	Сен мені тіршілікте ардақтап ең;

	Сол жақта болсам, қиын-қыстау шақта

	Сен үшін түсер едім қармаққа мен.



	Сорга, Рона сулары құтым еді,

	Өзеннің сол жағасын жайлаған жұрт

	Келешек билігімді күтіп еді;



	Катона мен Гаэта сағалаған

	Авзона мүйізі де күтіп еді,

	Верда мен Тронтоны жағалаған.



	Бір кезде маңдайымда жайнап еді

	Дунайдың бойындағы елдің тәжі,

	Немістің шуласқанда сайдағы елі;



	Эврдің күңіренсе де сұғанағы,

	Пахин мен Пелорды еркін жайлап алған

	Ғажайып Тринакрия шығанағы



	Тифей емес, күкірттен күреңітіп,

	Карл мен Рудольфтің қаны ұштасқан

	Патшаларды күткен-ді жүрегі түк;



	Билікте болар еді қандастарым,

	Жолсыздық етек алып, Палермода

	Ызалы ел сілтемесе алдаспанын.



	Бауырым абай болса егер менің,

	Жұмсалған каталондық ашкөздерге

	Шығынын жөн көрер ем шегергенін;



	Тілесе ертеңінің мұнартпауын,

	Ойласа елдің қамын, тілер едім

	Жүк толы кемесіне жүк артпауын;



	Сақидың ұлы болса ол аянбайтын,

	Қызметші ұстауы жөн болар еді

	Сандыққа ашкөздене таянбайтын».



	«Шуағын септің, мырзам, жақсы үміттің

	Көңілге; бастауы мен соңын таптым

	Сөзіңнен жамандық пен жақсылықтың.



	Сезілді жаның «Ел!» деп тілінгені;

	Мен үшін ең абзалы – сол шындықтың

	Көзіне құдіреттің ілінгені.



	Айқындық ақиқатқа болса басшы,

	Айтарсың жұмбақтамай, не себепті

	Тәттіден дән өнгенін соншама ащы».



	Сөзімді жалғап кетті ол, іліп алып:

	«Шындықты ұққаныңда, шиырарсың

	Кеудеңнен күмәніңді сылып алып.



	Бақытқа кенелтуші бұл аяны

	Болжамнан күш туғызып тән ішінде,

	Мәнсізге мән бітірмек, қыл аяғы.



	Тек қана болмыс емес аңдайтыны

	Ғаламға билік еткен Парасаттың,

	Ақиқат – бәрін де Оның таңдайтыны.



	Бұл садақ дәл тигізер жебелерін;

	Қаншама жебе атса да, мүлт кетпейді

	Мергендей біліп тұрған не керегін.



	Басқаша болса, аспанға жетпес едің

	Өзің де; Хақ құдірет жебемесе,

	Еш болар еді еңбегің текке сенің;



	Ал бұл жәйт білдірмекші әлсіздігін

	Ақылдың шырақтарды үйіретін,

	Оған тән даналықтың нәрсіздігін.



	Әлі де айтайын ба анығырақ?»

	Мен айттым: «Ойлану да – ақымақтық,

	Қажетін таба алмаса жаны бірақ».



	Сұрады ол: «Адам өмір сүрмесе егер,

	Кемдігі болар ма еді дүниенің?»

	«Мәнсіз ғой, егер адам жүрмесе, жер».



	«Лайықтай әртүрлі іске саналарын,

	Әр адам кешпесе өмір, мән бола ма?

	Жоқ; егер шындықты айтса даналарың».



	Ой түйіп алды да, әрі жалғастырды:

	«Осыны ұққан сәттен бастап, ойды

	Әртүрлі әрекеттер алмастырды:



	Ксеркс, Солондарды жалғаған кім?

	Біреуі – Мельхиседек, келесісі –

	Әкесі еді құстай самғағанның.



	Жалғыз Хақ дүниеге заңды жайды

	Әділдік орнау үшін, алайда ол

	Кім қайда не істегенін аңдымайды.



	Себеп сол – дәнінде Исав ұқсамаса

	Яковқа; Квириннің әкесін ел

	Марс деп, басқа ешкімді нұсқамаса.



	Туылған туатынды жалғар еді,

	Құдірет басқа жолға бастамаса;

	Жақсыны, жаманды кім талғар еді?!.



	Көзбе-көз көрдің Хақтың кәміл күшін.

	Қуанам ақиқатты ұққаныңа,

	Тілеймін түйінді ойдың жамылғысын.



	Өзі де көрсе жазмыш теперішін,

	Жат жерге түскен дәндей, табиғат та

	Жақтырмай, жатқа бұрып кетер ішін;



	Дүние табиғатқа негізделе,

	Ізіне ерер болса, өнер еді

	Адамзат ізгілікпен егізделе.



	Ал сендер мехрабты бересіңдер

	Семсерге құштар жанға, ал билікте

	Өсиет-намашыға сенесіңдер;



	Сондықтан жол таба алмай келесіңдер».



	ТОҒЫЗЫНШЫ ЖЫР



	Ғажайып Клеменца, сырына мұң

	Ұштасқан нұрлы Карл айтқан еді

	Ұрпағы қаскөйлікке ұрынарын;



	Және айтқан: «Жылдар өтсін, үндеме!» – деп;

	Шындық сол – Сізге қастық ойлағанды

	Қояры анық Хақтың түнге бөлеп.



	Киелі шұғыланың өмірі де

	Қайтадан Күнге оралған, өйткені одан

	Бар жанды нәр алады өміріне.



	Ал сендер, қалай қарау жаралдыңдар;

	Неліктен бос әуреге құмарсыңдар,

	Қалайша күнәлі ойдан нәр алдыңдар?



	Мінекей, тағы бірі шырақтардың

	Нұрлана жақындады маған қарай,

	Жауабын ұсынардай сұрақтардың.



	Жанарын Беатриче қадап маған,

	Ойымды құптайтынын аңдатқанда,

	Сөзімді мен де еркін сабақтағам:



	«Ізгі рух, орындасаң қалауымды,

	Жанымды мазалаған сауалым көп,

	Өтінем өз ойыңа балауыңды».



	Жаңа нұр жарылқауды жақ көргендей,

	Сөйледі сыңғыр-сыңғыр үн шығара,

	Оң пейіл танытуды бақ көргендей:



	«Шығарған Италияның сұйық атын

	Аймақ бар, Риальтодан тауға беттеп,

	Брента мен Пьява құйылатын;



	Сол жерде төбешік бар шағын ғана;

	Сол тұсқа шырақ түскен, ұйытқыған

	Отымен ен даланың шаңын қаға.



	Онымен ортақ еді түп-тамырым;

	Куницца атанғанмын; жанудамын

	Мұнда да, жазмышымды құптады ырым.



	Алайда жазмышымды кінәламан;

	Тәнтімін өміріме шуақ құшқан,

	Қажетсіз аяушылық мына маған.



	Ал анау жақұт жайлы әңгімелер

	Әр тұстан сыпсыңдайды; тыйылғанша ол,

	Бұйырта маңдайына мәңгі бедер,



	Бес рет бұл жүздік жыл еселенер:

	Әйтсе де, ұлы істерге тиесілі

	Екінші өмір бәрін шеше келер.



	Бұл шақта ешкім де оған бойламайды;

	Адиче, Тальяменто аралығын

	Жайлаған ел де ештеңе ойламайды.



	Алайда, Падуяның тұнығы шын

	Құйылмақ Виченцаның батпағына,

	Қарызын құнттамаған қылығы үшін.



	Сила мен Каньянның тоғысында

	Біреу бар бас көтере билік еткен,

	Оның да өмірі тұр оқ ұшында.



	Фельтро әлі өтеуде көз жасымен

	Күнәсін сұм діндардың; өшсе етті ол,

	Мальтада қайғы болып өз басымен!



	Нән кеспек керек қанды сарқу үшін

	Феррара жұрты төккен; шыдам керек,

	Салмағын таразыға тарту үшін;



	Осы еді иерейдің діттегені,

	Қарсы боп саясатқа, көз алдаған;

	Ондағы ел одан ойран күтпеп еді.



	Айнадан «Престола» аталатын

	Жарқырай көз салады бізге құдай;

	Шындық сол – біз тәу етіп, бата алатын».



	Ол үнсіз қалды; оған сеніп тұрып

	Алданған жандай болдым; ал сәулені

	Әкетті өз аясы еліктіріп.



	Өнгендей шуақ тұнған айналадан,

	Тағы бір жайдары нұр жарқырады

	Ақықтай күн шапағы аймалаған.



	Зеңгірді ен жайлаған жайдарылық

	Мұндағы күлкі іспетті жадыратса,

	Төменнен кеткен емес қайғы арылып.



	Сөйледім: «Хақ жолына бас ұруға

	Келгенмін; ізгі шырақ, кемел ой да

	Дәрменсіз сенен өзін жасыруға.



	Сондықтан даусың көкті сусындата,

	Тізілген қасиетті от ішінен

	Қалқыған қанаттарын сусылдата,



	Білгенін менімен де алмасса екен!?

	Сұрағың болса маған, мен әзірмін,

	Ойымыз бір арнада жалғасса екен».



	Ол айтты: «Айдын шалқар толқындайды

	Теңізден бастау алып; ұмтылса да

	Қиянға, жерді жұтқан жол тынбайды;



	Кеткенде күннен асып, өзгереді;

	Жеткенде бұрынғы аспан жиегіне,

	Шеңберді талтүстегі көз көреді.



	Эбро мен Магра ортасында

	Жүргенмін; Тоскананы Генуядан

	Бөлетін жардың көргем шор тасын да.



	Күн бірдей батып, бірдей шыға алады

	Буджея және менің отанымда,

	Бір кезде қанға бөккен шығанағы.



	Мен «Фолько» атанғанмын ел ішінде;

	Мына аспан маған қалай билік етсе,

	Таныстар сондай болған мен үшін де;



	Кезінде менен ешкім аса алмаған;

	Сихей мен Креусті жәбірлеген

	Бел қызы да құмарын баса алмаған;



	Родопа сұлуы да, саулағанмен

	Қып-қызыл қаны Демофонтқа бола;

	Алкид те, Иоланы жаулағанмен.



	Ол күнә мұнда бірақ ұмытылып,

	Ойға алдық Парасатты үні тұнық,

	Ойландық нұрлы өмірге үміт іліп.



	Бұл жақта махаббатқа жақтасады,

	Ғаламды биіктікке жетелеген

	Бастауға бас игенге қақпа ашады.



	Байқаймын, ұққандайсың салғастырып

	Бәрін де бұл аядан көргеніңнің;

	Не керек одан әрі жалғастырып?



	Кетті ме мына жарқыл қызықтырып,

	Тұп-тұнық судағы күн сәулесіндей

	Жаныңды еліктіре, бұзып кіріп?



	Біле жүр бұл Рааваның нұры екенін,

	Шаттана шуақ кешкен шұғылалы

	Қауыммен оның жаны бір екенін.



	Созылған көлеңке ұшы жер бетінен

	Аспанға жетер тұста алғашқы рет

	Нұр құшқан сол Христің келбетінен.



	Ол лайық, – жанына нұр толғандықтан,

	Алақан жаюмен қол жеткізілген

	Жеңістің жалаугері болғандықтан;



	Армандай Жерде айбынын асыруға

	Қол ұшын созғандықтан Иисусқа;

	Ал папа құмбыл мұны жасыруға.



	Ал сенің туған өлкең, – дәнегіндей

	Ең алғаш құдайдан бас тартушының,

	Жердегі күншілдіктің пәлегіндей, –



	Ант атқыр гүлді өсіріп, көктететін,

	Иісіне қойлар елтіп, бақташысы

	Дем сәтте ашкөз бөрі боп кететін.



	Осы гүл құдай сөзін ығыстырды,

	Жан-жағы жырым-жырым Қағидаттар

	Сөзін де өз жолынан жылыстырды.



	Баурады ол кардиналды, папаны да;

	Гавриил самғай жеткен Назаретті

	Ойына алмайды олар қапа қыла.



	Дегенмен, Ватикан, Рим нықталады;

	Петрдің өсиетін ардақтаған

	Рухтар да ізгі ойлыны ыққа алады,



	Таяуда ашкөздерден құтқарады».



	ОНЫНШЫ ЖЫР



	Рух таба мәңгі өшпейтін Махаббаттан,

	Алғашқы Себеп үлгі етіп Ұлды

	Пәрмені кем түспейтін Шапағаттан,



	Ғаламның және адамзат өлшемінің

	Бәрін де үйлестіре түзгендіктен,

	Мүлті жоқ оның ешбір бөлшегінің.



	Оқушым, ой – жанарың алға асқанда,

	Көзің сал сәуле көшкен нұрлы әлемге –

	Қос түрі қозғалыстың жалғас маңға;



	Тәнті бол хас шебердің өнеріне,

	Жанарын аудара алмай, жаны еліге,

	Өнерін тартулаған Өр еліне;



	Көр көлбеу шеңбер қалай кететінін,

	Шеңберде үйірілетін ғаламшарлар

	Қалайша жерге сыйлық ететінін;



	Осы жол болмаса ылди, өшер еді

	Көптеген аспан күші, ал жазықта

	Береке орнына сор көшер еді;



	Ал егер кетсе бұл жол жайпақталып,

	Яки тік түссе, онда түнек тұнбақ

	Төменде, жоғарыда, байтақта алып.



	Оқушым, бел жазуға асықпағын;

	Сөзімді ойға салсаң, сүйінерсің

	Сезімің сәулеленіп, тасып қаның.



	Еркімді билеп алған тылсымдарды

	Сипаттай, тартуладым таразыңа;

	Дүние Көктен келер білсін нәрді.



	Белгілеп күн мен түнін дүниенің,

	Көк күшін жер-жаһанға тарататын

	Шуақты қызметшісі Бір Иенің



	Сәйкесе сәуле көшкен нұрлы әлеммен,

	Өзінің иір жолын жүріп өтіп,

	Бізге нұр төкті ертерек нұрлы әлемнен.



	Ішінде болдым мен де самғағанның;

	Алайда Күн ішінде жүргенімді

	Санамда ой жарқ еткенде аңдағанмын.



	Таңдантып Беатриче есті алады;

	Ғажаптан ғажайыпқа өрлегенде ол,

	Үлгермей уақыт та, кеш қалады.



	Сәулелер шуақ шаша күлкісімен,

	Жүзуде күн ішінде; мың сан шырақ

	Бір-бірін таниды екен нұр күшінен!



	Ақылым, өнерім де, сөздерім де

	Кемшіндеу бейнелеуге көргенімді.

	Қиялға бой ұрыңдар өздерің де.



	Бізге тән қиял күші жете алар ма

	Көруге мен көргенді, шүбәлімін,

	Көз күннен әріге асып кете алар ма?!.



	Әкенің әулеті боп жаралатын

	Төртінші жасақ елі осы ая еді;

	Бұл ұрпақ осында өніп, таралатын.



	Сөйледі Беатриче: «Тәнді нұрға

	Жеткізген періштелер Күні алдында

	Тәжім ет, жарық тұнсын мәңгі жырда!»



	Дәл мендей ынтықпаған шығар ешкім

	Тізгінін Жаратқанға ұсынуға;

	Қалқыдым жетегінде мұнар естің.



	Сезіндім: шаттық шалқып, мұң ұтылды;

	Жұтылдым аясына нұрлы әлемнің,

	Аяулы Беатриче ұмытылды...



	Жымиды ол шұғылалы ниетпенен;

	Әппақ нұр саулағанда айналамнан,

	Серпілдім бір ғана ойдан иектеген.



	Қаумалай жарқыраған шырақтардан

	Тамылжи тылсым әуен, аялады

	Бесікте тербеткендей нұр апталған;



	Кей-кейде отты белбеу буынатын

	Қызы да Латонаның, ондай сәтте

	Қуысқа қараңғылық қуылатын.



	Зеңгірдің өзім болған сарайында

	Жаныңды жаулағанда жақұт-жарқыл,

	Арбалып тұрар едің арайында;



	Арбады солай менің шырақ әні;

	Бұл сәттің тәттілігін сезбеген жан

	Жөн болмақ мылқаудан жөн сұрағаны.



	Әндеткен сәулелердің отты легі

	Жылжыған жұлдыздардай айды айнала,

	Үш мәрте үйіріліп өтті мені;



	Кідірді, ән мен биге жаны еліге

	Кілт тоқтап, тынши қалған сұлулардай,

	Байланып сиқырлы әуен әлеміне.



	Тіл қатты шырақтардың бірі маған:

	«Пендеден рақым нұры төгілетін,

	Болғанда жан махаббат нұрына алаң.



	Сені де сол нұр Өрге бастайтындай;

	Биікке ұмтыласың өршелене,

	Сырыңды отты көзің растайтындай.



	Құшағын ашуда нұр, қағыс қалма;

	Мүсәпір – мүмкіндігін жоғалтқан жан,

	Теңізге құя алмайтын ағыстан да.



	Біз киген гүл-тәждердің ұлы сырын

	Білуге құмартасың; айтады әлі

	Өзіңді ерткен жайсаң жан, дұрыс ұғын.



	Бірі едім тақуаның нәр іздеген Жолынан

	Доминиктің жаңылыспай,

	Сол нәрді таупықшылдың бәрі іздеген.



	Оң жағымда – ұстазы бата берген,

	Колонья тумасы Альберт – сол жан,

	Мен – Фома Аквинатпын атақ ерген.



	Түсінгің келсе біздің түзілімді,

	Көзің сал шеңберленген сәулелерге,

	Зерделе сөздерімнен із – ілімді.



	Жұмақтың еркін кешкен шұғыласын

	Мына нұр – Грациан; ішіне енсең,

	Құқықтың қырын-сырын ұғынасың.



	Қасында жалын шаша арындаған –

	Әйгілі жесір Петр, тәуәпжайға

	Дәулетін тартулаған, тарынбаған.



	Ал, анау, бесінші отты, – шаршамаған

	Жалынын еселеуден, есіңе тұт,

	Ол жайлы білуге ынтық барша ғалам.



	Қуатты ақыл – оның нәр алғаны;

	Ақиқат адаспаса, енді қайтып

	Күмәнді мұндай дана жаралмағы.



	Лаулаған өз тәнінде мына шырақ

	Көрген-ді Көктегі әлем көрінісін;

	Жоқ шығар ол білмейтін, сірә, сұрақ.



	Ал, ана бақытты ұшқын жарқылдаған –

	Жоқшысы христиан жылдарының,

	Қолдаудан Августинді ол тартынбаған.



	Бұр енді ой көзіңді маған ере,

	Ізімен жарықтардың мен мақтаған

	Сәулеге сегізінші баға бере.



	Бұл сәуле – жарық шашқан алдан бүгін

	Күнәсіз рух әлемі; парасатпен

	Ұққан ол дүниенің жалғандығын.



	Тәні оның жетімсіреп қалған еді

	Чельдоро шіркеуінде, абзал жанын

	Қастерлей аспан елі алған еді.



	Сәл әрі от тізбектен ағын құрған –

	Исидор, Беда, Рикард – білімдарлар

	Ғылымның ең биігін бағындырған.



	Бейнесі жанарыңа көшкен жарық –

	Ажалды аңсай күтіп жан-тәнімен,

	Ақыл-ой азабында өшкен ғаріп;



	Бұл – Сигердің жарығы жасқар бәрін;

	Оқытқан ол Соломон мүйісінде

	Ақтара ащы ақиқат астарларын».



	Сәріде сағат тілі үн қатқанда,

	Құдайдың қалыңдығы таңғы әнін

	Сүйікті күйеуіне тыңдатқанда,



	Сезімің сиқырлы үнге ұрланбай ма,

	Балбырай піскен жеміс сияқтана,

	Жанымыз махаббатпен нұрланбай ма, –



	Дәл солай шуақ шаша жанды нүкте –

	Шырақтар жылжи берді, тәтті үнімен

	Жетелей жүрегімді мәнді үмітке,



	Тек қана кезігетін мәңгілікте.



	ОН БІРІНШІ ЖЫР



	Ойлар-ай орайсызға зая кеткен!

	Қасиет қонақтар ма қызыл сөзге

	Қанатты қанат қылмай, таяқ еткен!



	Жіліктеп бірі заңды, бірі – нақыл,

	Жүгірді бірі шен мен шекпен қуып,

	Сөзінің бірі – қақыл, бірі – ғапыл;



	Желігіп бірі ақшаға, танаулады,

	Елігіп бірі етекке, тән аулады,

	Ал бірін ұйқы қысып, манаурады;



	Осылай жатқанда жұрт дүрмекке еріп,

	Зеңгірде Беатриче аяулыммен

	Жүрдім мен нұрлы әлемде құрметтеліп.



	Шырақтар шеңбер түзе шыр айналып,

	Ойнады сәулелі әлем аясында,

	Жайнады от – жанарлар шырайланып.



	Жайдары қауымынан бөлінбестен,

	Тіл қатты таныс шырақ тағы маған,

	Лебі бар қуаныштың өңінде ескен:



	«Хақ нұры өтіп жатса қалай маған,

	Көремін мен де солай ойларыңды

	Көзіңе қонақтаған жан – айнадан.



	Сен толық түсіне алмай тұрғандайсың

	«Нәр» жайлы айтқанымның мағынасын;

	Бойласаң, одан ойлы сырды аңдайсың;



	Және де көңіліңді күпті еткендей

	Айтқаным «қайта тумас дана» жайлы;

	Оны да ұқ, тереңіне түптеп дендей.



	Бұл тұста тану қажет Көк тірлігін

	Басқарған тұрлауы жоқ жер әлемін

	Және онда арбасудың өткірлігін;



	Рахат пен қанды қоса жұп құраған

	Күйеуден қасиетті үн жеткен шақта,

	Қалыңдық жасауы үшін құтты қадам,



	Онда да мұндағыдай жүйеленіп

	Тұрсын деп, белгіленді екі көсем,

	Екеуі екі арнаны иеленіп.



	Серафим нұрын бірі еншіледі,

	Херувим даналығын алды бірі,

	Онда осы қасиеттер кемшін еді.



	Болса да елгі әйгілі жақсы аттары,

	Бірінің ісін ғана мадақтайын,

	Өйткені ортақ еді мақсаттары.



	Убальд сүйген биіктен құлдилайтын

	Тупино мен Кьяшо өзендері

	Таулардан төмен құлай ылдилайтын;



	Аптап пен суық ұрып Күн Қақпасы

	Перуджа қаласына, арылмайтын

	Ночера, Гвальдодан зұлмат тасы.



	Күйрете құламаны, жасқады да

	Түнекті, күн өрледі дүниеге,

	Ганганың өрлегендей аспанына.



	«Ашези» аздық етер мәнді күшін

	Жеткізе айтқың келсе осы өңірдің,

	«Шығыс» деп айту абзал дәлдік үшін.



	Өтсе де аз ғана уақыт күн шыққалы,

	Дем берді ол жерге нұрлы қуатымен,

	Кең тыныс алды жұрттың тұншыққаны.



	Шайқасты ол әкесімен жігіт кезден

	Бақытқа жаралмаған әйел үшін;

	Әйел еді ол жанынан үміт безген;



	Некелесіп бейбақпен қайғы басқан

	Et coram patre және дінбасының

	Алдында, тірлік кешті айнымастан.



	Алғашқы күйеуінен айырылып,

	Жүрсе де мыңдаған жыл зар құшақтап,

	Махаббат соқпап еді қайырылып;



	Амикл жан баққандай қақыраны

	Паналап жүрсе де, әйел сескенбеген

	Ыққаннан барша дүние атырабы;



	Бұл әйел болды батыл әрі мықты,

	Мария жерде күтіп қалған кезде

	Қиналған Христостың зарын ұқты.



	Демеуің үшін: «Сөздің мәнін бүктің»,

	Біле жүр күйеу жігіт – Франциск,

	«Жарлылық» аталарын қалыңдықтың.



	Екеуі жол тапқанда жарасымға,

	Таңдану, тәнті болу сезімдері

	Оянды талайдың көзқарасында.



	Бернарда алғашқы боп ерді ізіне,

	Құп көрді жалаңаяқ жар кешуді

	Ізгілік сыйлау үшін жер жүзіне.



	О, шіркін, құдіреттің сыйы екпінді!

	Сұлуға еліккендей, Эгидий мен

	Сильвестр осы жолға ниет қылды.



	Безді әке бұл өлкеден, дінбасы да

	Онымен бірге кетті, көзі жетіп

	Қарашы ел қауымдаспай тынбасына;



	Ергендер адалдықтың жетегіне

	Пьетро Бернардоне ұлы екенін

	Елемей, сенді ойы адал екеніне.



	Қуатын бауырлардың көріп ерен,

	Ниетін түсінген соң, Иннокентий

	Жарғыны бекітті алғаш мөріменен.



	Жарлы жұрт көбейгенде жасқанбастан

	Маңында ғұмыры аса тәлімдінің,

	Атағы жерді жара, аспанды асқан,



	Бұйырды рух қайтадан кигізуді

	Гонорий қолымен тәж жолбасшыға,

	Архимандриттерге бас игізуді.



	Христ пен қосшыларын мадақтады

	Тәкаппар сұлтанның да алдында ол,

	Оңынан онда бірақ таңы атпады;



	Бұл жақта Христ жолын жалғау үшін

	Ерте екен; түсінді де, қайта оралды

	Италия қапаста қалмауы үшін;



	Тибр мен Арно ағатын тау маңында

	Христің таңбаларын тәні арқалап,

	Екі жыл өткізді жер аумағында.



	Тағдырын тақуаның таңдағанды

	Аспанға өрлеткенде Рақымды Ие,

	Ақтығын пендесінің аңдаған-ды;



	Басарда ақтық жолға қадам аттап,

	Тапсырды ол сүйіктісін бауырларға,

	Болуды оған адал аманаттап;



	Ақырғы жол үстінде жан қалады

	Сүйікті жар қолынан аттануды,

	Тәні үшін басқа табыт таңдамады.



	Сезерсің сонда қандай күй кешкенін

	Серігі, ойына алып қос ниеттің

	Петрдің кемесінде үйлескенін!



	Ол біздің бауырластық негізіне

	Жол салды; біз де оған құлақ асып,

	Аттандық адалдықтың теңізіне.



	Алайда қой дәмдірек көреді екен

	Басқаны; тыйым салған мияны іздей,

	Бытырап, бет-бетімен өреді екен.



	Кейбірі шыққанша елім-телімдері,

	Алаңсыз айдалада босып, жосып,

	Оралар желге толып желіндері;



	Ал бірі көрінгеннен қорғалақтап,

	Тығылар бақташыға; бірақ тым аз

	Мұндайлар – бөз киінген бордан әппақ.



	Әу бастан ізін бағып айтпағымның,

	Бағамдай зейін қойып сөздеріме,

	Мәнісін бажайласаң айтқанымның,



	Ұғасың діңді қалай жаңқаларын,

	Іздеген ойыңа да жауап тауып;

	Кезгенде оймен дүние шартарабын,



	Кімде-кім жаңылмаса, нәр табарын».



	ОН ЕКІНШІ ЖЫР



	Шырақтың алау – реңі райлана,

	Айтарын бітпей жатып, бастап еді

	Киелі диірмен тасы шыр айнала;



	Үлгертпей айналуын алға астыра,

	Ішінен өніп шықты тағы шеңбер,

	Үнге үн, адымға адым жалғастыра,



	Бұларда құдіретті қуат бардай;

	Жердегі ешбір муза еліктірмес

	Алғашқы жарық шашқан шуақтардай.



	Зеңгірді шыныдай бұлт бөктерлепті,

	Бір-бірін бауырға алған садақтардай

	Елшісі Юнонаның көкке өрлепті;



	Сыртқысы іштегіден жаратыла,

	Даусы бар, тәні ғайып әлгі жандай

	Қайғырды жүрегіне нала тұна;



	Құдайдың Нұққа уәде еткеніндей

	Жаһанға енді топан жібермеуге,

	Сол жолы адам азап шеккеніндей;



	Сыртқысы іштегімен үндескендей

	Мезетте мен де оралдым әміршіме,

	Раушангүл арасында гүл кешкендей.



	Шаттана мадақ жырын шырқағандар,

	Алаулап шадыман би жетегінде,

	Лаулата қуанышын бұрқағандар



	Сауықшыл көңіл күйден тыйылғанда,

	Қас қағым сәт ішінде нұрлы қауым

	Ортаға от үйіре жиылғанда,



	Естілді ойға салмақ артатын үн,

	Мәжбүрлей жанарымды бұрылуға,

	Жұлдыздай тілді өзіне тартатұғын.



	Сөйледі: «Мазалауда ықыласым

	Тағы бір көсем жайлы сөз айтуға,

	Білмесең оның жайын, ұтыласың.



	Даңқты жауынгерлік сапарында

	Бірлесе жету үшін діттегенге

	Болған-ды ол қастерлілер қатарында.



	Семсерге Христ қолы жеткенімен,

	Аз еді байрағына ілескендер,

	Сол тұста жан-жаққа жол шеккенімен;



	Қауымды тосқан сәтте қыспақ алдан,

	Патшасы бақилықтың пейіл бұра,

	Жөн көрді құтқаруды қысталаңнан;



	Әлгінде айтылғандай, қалыңдығын

	Қолдауға аттандырып қос сарбазын,

	Жеткізді жұртқа өзінің жалынды үнін



	Зефир жан бітіретін атырапта,

	Табиғат гүлдеп және Европа

	Орану үшін тағы жапыраққа;



	Өзендер құйылатын жағалауда

	Батуға беттеген күн кей кездері

	Халықты мәжбүрлейтін сағалауға



	Қала бар Каларога аталатын,

	Қорғалған қалқанымен арыстанның

	Бірде – үсті, бірде астына тақалатын.



	Сол жерде дүниеге келіп еді

	Христің дініне адал берілген жан,

	Өмірін сол сенімге теліп еді.



	Құдірет алды оны өз панасына,

	Рухы асты дұшпанының арасында,

	Дарыды сәуегейлік анасына.



	Киелі су астында жұптасқанда

	Дінменен, некелесу біткен бойда

	Төкті оған шарапатын құтты аспан да.



	Түсінде Жаратушы аян етті

	Мойнына ұлы парыз жүктелгенін,

	Сенімді серіктерін баян етті;



	Мән болу үшін оның есімінде

	Биіктен ой түсті оған адалдарға,

	Жеткізді Хақ өзінің кесімін де;



	«Құдай ұлы» деп даңқы таратылған

	Оны мен көрем Христ бағбанындай

	Бақшасын қорғауға оның жаратылған.



	Христің елшісі еді ол; ақтап өтті

	Сенімін және оның өсиетін

	Көзінің қарасындай сақтап өтті.



	Тақтайды бала кезден төсек етті;

	«Осы үшін келгенмін», – деп серт еткендей,

	Астына еш төсеніш төсемепті.



	Біл, кімнің әкесі шын Бақытты еді!

	Біл, кімнің анасы шын Иоанна еді!

	Жоя алмас оларды еш Уақыт легі!



	Алаңсыз балалығын алмастырып

	Фаддей мен Остиялық азабына,

	Өтті ол осы жолды жалғастырып;



	Қанаты ақиқаттың талмау үшін

	Шіркеуді қарауылдай бағып өтті,

	Қадірсіз болып кенет қалмауы үшін;



	Бір кезде бейбақтардың маңдайынан

	Сипаған таққа азғын жайғасқан соң,

	Жармасты жауыздық та шалғайынан.



	Шен-шекпен емес оны шаттандырған;

	Decimas, guae sunt pauperum Dei

	Емес-тін оны ұрысқа аттандырған.



	Өскінін он екі жұп аялаған

	Дән үшін шайқасты ол азғандармен;

	Сол жолда ол ғазиз жанын аямаған.



	Шайқасқа шындық үшін жиі аттанып,

	Танытты бойындағы ерік күшін

	Қуатты сарқырама сияқтанып.



	Талқандап жалған ілім аярлығын,

	Бұрқанды жауыздыққа қарсы шығып,

	Танытты күреске әркез даярлығын.



	Таралып одан талай арналы ағын,

	Жол ашты бар ғаламның гүлдеуіне,

	Сезген-ді ол игі іске өмір арнағанын.



	Жоюы мүмкін сәтте төнген екпін,

	Біреуі мен айтқан жан болған еді

	Күймені тартқан екі дөңгелектің.



	Біле жүр ізгі дәнін мәңгіге еккен

	Киелі екіншінің ерік күшін;

	Фома да ол туралы әңгіме еткен.



	Алайда шындық жолы ол аңсаған

	Ұмыт боп құлдыраған замандарда,

	Хош иіс аумай қалды қолаңсадан.



	Ізгінің ізін жапқан заман келді,

	Төріне көшелінің кесел қонып,

	Орнына алақанның табан келді.



	Таяуда танытар Хақ анықтығын;

	Арамшөп аңырайды, көрген кезде

	Өзі үшін қамбаға жол жабықтығын.



	Дін жайлы кітаптарды қолыңа ала,

	Қарасаң, парақтары айтары анық:

	«Не жазса, ұсынамын соны ғана».



	Касала яки Акваспартада

	Жазылған жарғылардың бірі – қатал,

	Бірі – әлсіз болса, оған ел іш тарта ма?..



	Күйкі өмір тозаңынан суып өскен

	Мен – Бонавентурамын, миноритпін,

	Баньореджо жерінде туып-өскен.



	Жақтаған жарлыларға жақтасуды

	Августин, Иллюминат – осы аяда,

	Жұмақта оларға бар қақпа ашулы.



	Гугонға Виктор тәуәпжайындағы,

	Уытты һәм Испандық Петрлерге

	Он екі кітап шуақ дайындады;



	Осында – Золотоуст аталған да,

	Нафан мен Ансельм де – бізбен бірге,

	Донат та – осы аяға қатар маңда;



	Ал анда – Рабан болса, мына маңда

	Жайнауда – Калабрия тақуасы

	Иоахим; көп еді оны сынаған да.



	Мені анау Фома бауыр еліктірген

	Осындай паладинге; тәлімді ісін

	Көргенде, ұқтым күшін еріктің мен;



	Қауымға мынау маған сеніп кірген».



	ОН ҮШІНШІ ЖЫР



	Білуге құмартқандар көргенімді

	Көзіне елестетсін, бейнелейін

	Ойыма қонақтатқан өрнегімді.



	Қиялмен он бес жұлдыз бейнелесін

	Жарығы түнді тіліп, көз қарыған;

	Илансын ойындағы бейнеге шын;



	Арбаны елестетсін еркіндейтін

	Аспанда; түні бойы шарласа да,

	Тертесі бір қарыс та кертілмейтін;



	Мүйізді елестетсін ұштасатын

	Тіректің инесімен; дүниені

	Қозғайтын бірінші ая тұстасатын;



	Қалдырмай бағзыда ажал жанда мұрат,

	Минойдың қызын көкке өрлеткендей,

	Бұлар да аспанда екі таңба құрап,



	Сәулесін бір-біріне кіріктірді;

	Бірі – алға, біреуі артқа бағыт ала,

	Жүрісін айналыммен біріктірді.



	Шоқ жұлдыз алдарынан көлбеңдеді

	Буалдыр елеске ұқсай, сәулелері

	Мен тұрған аяға да мол дендеді;



	Бұл нұрды ұғу қиын алыс тұрып,

	Ағысын Кьянаның болмайтындай

	Мұндағы ұшқырлықпен салыстырып.



	Онда Вакх, пеандар да құрметті емес;

	Дегенмен құдіретте үш кейіп бар,

	Ажалды да дәл сондай, бір бетті емес.



	Үн тыншып, екі тәж де аңысты аңдай

	Сәл тұрып, құйды бізге шұғыласын,

	Қайтадан бақытымен табысқандай.



	Киелі бейбақтардың тіршілігін

	Әлгінде маған айтқан нұрлы шырақ

	Шығарды жанға жайлы сыршыл үнін:



	«Қос баудың бірі әлгінде бастырылды;

	Мен енді екіншісін қолға алайын,

	Болуға жарар ол да дәстүр, үлгі.



	Болатын таңдайының қымбат құны

	Нәзікті жасау үшін қабырғасын

	Қиналмай тартулаған сымбаттыны;



	Жол ашып, жарығымен кесе түнді,

	Арылтып дүниені көп күнәдан,

	Барша адам үшін азап кешетінді;



	Адамға дарытуға болатындай

	Сәулені осы екі күш құйғанына

	Сендің сен, бәрі оп-оңай толатындай;



	Көрінді оғаш басқа ойға беттегенім,

	Бесінші сәуле ішіне ене алатын

	Екінші рух жайлы сөз етпегенім.



	Көңілің жауабыма толатындай

	Сөз айттым; ойымыз да түйіскендей,

	Шеңберде бір-ақ орта болатындай.



	Біле жүр, – өлмейтінің, өлетінің, –

	Жарқ еткен Ой екенін, болмысты оған

	Құдірет пен Махаббат бөлетінін;



	Нұрлыдан шыққан Жарық келетінін

	Жан үстей Махаббатқа, ал бұларға

	Үшінші мән иесі енетінін.



	Осылар қалауынша нұр төгеді,

	Айнаға түсіргендей, Тоғыз мәнге

	Және олар мұны мәңгі бүркенеді;



	Аядан аяға өтіп, тақырында

	Төменгі бастаулардың жаратады

	Кездейсоқ аз аяны ақырында;



	Ойланам кездейсоқта тұрып мен де

	Бар түрін көкте айналған дүниенің,

	Жаралып ұрықсыз да, ұрықпен де.



	Ұстамай бірқалыпты мәнді бұлар,

	Өздерін жаратқанның ырқыменен

	Олардың балауызы сан құбылар.



	Сондықтан, бір тұқымнан өнгенімен,

	Береді алуан жеміс; сендердегі

	Ақыл да – сондай, бірдей бөлгенімен.



	Балауыз жанса бірдей қарқын алып,

	Аспанның қысымы да түзу түссе,

	Көрінер еді таңба жарқылы анық.



	Хас шебер бар өнерін салғанымен,

	Саусағы дегеніне көнбегендей,

	Таңбаны мән де өңдейді өз талғамымен.



	Айқындық құйылса оған Махаббаттан,

	Мөрімен Күштерге де қуат көшсе,

	Дариды кемелдік те шапағаттан.



	Сонда жер көрер еді нұр шағын да,

	Бөленіп кемелдіктің шуағына,

	Пәкизат көтергендей құрсағында.



	Бұл тұста сенікі жөн, ұға алмады

	Жер әлгі екеуді де, танымады

	Күштердің құдіретін шығандағы.



	Осымен мен де тоқтай қалар едім,

	Онда сен: «Сонда оған тән даналықтың

	Несі артық?» – дегенді ойға алар едің.



	Дегенмен, ойла оның кім болғанын;

	«Сұра!» – деп айтқан үнді естігенде ол,

	Өтінді өмір бойы мұң болғанын.



	Жеткіздім патша жайын ұғынықты;

	Сұрады ол кемел ақыл, сіңірмекке

	Жандыға кемелдік пен ұлылықты.



	Қажет пе қозғалтқыштан қауіпке еру;

	Necesse мен ықтимал тең көрінсе,

	Мүмкін бе «necesse»-ні тауып беру?!.



	Елеусіз primum motum қала ала ма;

	Бүйірі тең түспейтін үшбұрышты

	Жартылай доға ішіне ала ала ма?!.



	Міне, осы – мәні менің әңгімемнің

	Әуелден әспеттеген даналықты,

	Бағыттау үшін бетін мәндіге елдің.



	Өзің де ой жүгіртсең «наразыға»,

	Ұғасың патшалықтың көрінісін;

	Жаман – көп, жақсылар – аз, таразыла.



	Естіген әңгімең мен ақылдағы

	Мағына ұқсас сенің ойларыңмен

	Арғы ата мен біз сүйген хақындағы.



	«Иә» мен «жоқ»-тың жөнін іздегенде,

	Ол саған сабыр берсін қорғасындай,

	Дем берсін үміттен қол үзбегенге;



	Кіл тентек жасаса егер бұзақылық,

	Ойланбай жақтаған да, даттаған да

	Кетпей ме бір жүректі сыза тіліп?



	Өйткені тым асығыс ойға ағу да

	Ойлантпай, жалған жолға жетелейді,

	Ақылды мәжбүр ете бой бағуға.



	Ұққанға жаман нәрсе жоқтан жаман;

	Қолдағы жаман нәрсе – садақ тектес,

	Қауіп төніп қалғанда оқталмаған.



	Көрсеткен үлгі дер ем пенделерге

	Парменид, Мелисс және Бристерді;

	Жол таппай, әйтпесе олар сенделер ме?!.



	Кім үлгі алмақ Арий мен Савелийден

	Құдайдың жазуына жаудай тиіп,

	Ондағы ақиқатқа пәлені үйген?!.



	Балама ешкімді де ұлы жанға

	Төрелік айтатындай ақиқатқа,

	Дән күтпе шала піскен сұлыдан да.



	Көргенмін қалай-қалай түнергенін

	Қыс бойы қар жамылған қарағанның,

	Сондай-ақ, бір-ақ сәтте гүл өргенін;



	Көргенмін талай-талай бұлғақ таңын

	Өткеріп, елге жеткен кеменің де

	Бұғазға ене бере шым батқанын;



	Қайсы мәрт, қайсы нәмәрт екендігін

	Донна Берта яки сэр Мартиноның

	Кім таныр, тұрса аңдатпай кекеңдігін,



	Бірі – нәумез, ал бірі – бекем, мығым».



	ОН ТӨРТІНШІ ЖЫР



	Кесенің жиегінен ішке қарай,

	Яки іштен сыртқа лықсиды су,

	Бұл тұста мән – түсетін күшке қарай.



	Бұл сурет ойымда оқыс оянған-ды,

	Үндемей қалған сәтте нұрлы шырақ,

	Жүзінен Беатриче ой аңдалды;



	Сөйлеуге бейімделе бастап еді,

	Ұқсастық аңдалды қос көріністен;

	Өйткені ол Фома ізін баспап еді;



	Сөйледі ол: «Ішкі ойымен, үнімен де

	Сендерге айтпаса да, құмартады ол

	Көруге хақ негізін, шынымен де.



	Ұқтыршы: болмысыңды нұрландырған

	Бұл жарық мәңгі аялай айнала ма,

	Зиян жоқ па құйылып тұрған нұрдан?



	Егер ол мәңгі болса, көз көретін

	Бейнені қашан қайта аласыңдар;

	Уақыт қашан жетпек өзгеретін?»



	Аңсатқан қуанышқа бөленгенде,

	Үйіріле билеп, адам жеткізбей ме

	Сезімін әнімен де, өлеңмен де;



	Дәл солай, тілек алға тартылғанда,

	Киелі рухтардың қуанышы

	Ұқсады шұғылалар шарпылғанға.



	Сескенсе кім ажалдан, пәктің үнін

	Зеңгірден ести алмай, сезбей өтпек

	Мәңгілік ақ жауынның тәттілігін.



	Жандыны екі-үшеуден біріктіріп,

	Бір өзі яки бірге билейтіндер

	Бәрін де өз шегіне кіріктіріп,



	Үш мәрте мадақталды, дұға айтылып

	Шырақтар аясында; үшеуі де

	Жайнады, шуағына шырай тұнып.



	Айналған кіші аяда шырақтардың

	Ғажайып бірі үн қатты; жауабы еді ол

	Әлгінде ару қойған сұрақтардың:



	«Көктегі Жұмақ тойы тарасымен,

	Біздегі махаббат та шуақ шашпақ

	Ғажайып бүркеніштер арасымен.



	Сол шуақ жарқырауға ілеседі,

	Жарқырау көзге ілесіп, жеткен сәтте

	Шегіне, Хақ рақымын үлеседі.



	Киелі тәнімізді киінгенде,

	Керемет мән бітеді бойымызға;

	Ақыры бәрі сәтті түйілгенде,



	Нығайған нұр құдірет рақымымен

	Рухтардың ұғуына септеседі

	Тылсымды өздерінің ақылымен;



	Сол кезде көру күші қуаттанып,

	Жайнаса одан шыққан нұрлы жарық,

	Жарықтан төгіледі шуақ та анық.



	Көмірдей қызу шаша жалқындана,

	Ешкімге ырық бермей билік құрған

	Жалынды от жан-жағына жарқыл қаға,



	Бүркейді жабынымен бәрімізді,

	Әзірше көзімізге көрінбейтін

	Қабірден шығарады тәнімізді.



	Алайда бұл жарықтың залалы жоқ;

	Ал тәнге күш енеді мәніне сай,

	Кенелтеді рақатқа алаңы жоқ».



	Қос шеңбер тәтті дәмді тамсағандай

	Сәл тұрып, «Аминь!» деуге құштарланды,

	Қабірдің топырағын аңсағандай;



	Кім білген, бәлкім, әке-анасының

	Тағдырын ойға алды ма, мына әлемнен

	Таныған от-тізбектің жарасымын?!.



	Әнеки, нұрландыра айналаны

	Қалқыған отты жарқыл үстімізге

	Үйіріле, толас таппай айналады.



	Кеш түсе әр-әр тұстан жылтыңдаған

	Жұлдыздар сияқтана көшкен сәуле

	Жаратты шеңберленген жылтылды алаң.



	Көрдім мен: тәнсіздердің жаңа легін

	Бұрынғы қос шеңберді қоршауға ала,

	Жасаған өздерінің жан әлемін.



	О, Рухтың хақ жалыны! Жарық Нұрдың

	Шуағын жарқырата жайып салып,

	Отыңмен жанарымды қарықтырдың!



	Алайда Беатриче арайлана

	Шаттанды, осы сәттің кереметін

	Бейнелеп жеткізейін қалай ғана!



	Дем берді ол, сездім «Бәрін көр!» дегенін;

	Ашылып жанарым да, жаңа күшпен

	Шадыман биіктікке өрлеп едім.



	Күмәнсіз еді менің шалқығаным

	Көргенде жұлдызды әлем тереңінен

	Жадырай күлімдеген жалқын ағын.



	Жүрегім, тілегімді, бәрін, бәрін

	Ұсындым Жаратқанға бейілі үшін,

	Жолына шалдым сезім жалындарын;



	Жаным да жаралғандай нұрдан бүгін,

	Шаттана алаулаттым алғысымды;

	Жаққандай Жаратқанға құрбандығым;



	Биіктен жарқын арай себілгенде,

	Бөлінді қос шуақтан от шоғыры,

	«Гелиос! Қандай ғажап!» – дедім мен де.



	Құс Жолы жарқырады тіліп көкті;

	Алуан от ойнағанда шуақ шашып,

	Кеткендей абдыратып ұлық көпті.



	Жұлдыздардан Марсқа асырылған

	Киелі нышан шықты қиылысқан,

	Шеңберді төртке бөле жасырынған.



	Өткінші ой орын берді естегіге;

	Христе жарқырады әлгі крест,

	Сезілді Оның бәрін кешкені де.



	Христің жолын қуған шоқынды ерік

	Кешірер жаңылыссам, абдырасам,

	Христің жалындаған отын көріп.



	Шуаққа шомылдырған айналаны

	Жалындар ұшқын ата, алға асықты;

	Аңдалды масаттана жайнағаны.



	Бал жиған аралардай үйіріле,

	Оң-солға, биік-төмен зулай ұшып,

	От шашқан ұшқындардың түйірі де



	Жүзгенде нұрлы әлемді кесіп өтіп,

	Тілгілеп өтер кейде дүниені

	Адамзат жүрген пана – бесік етіп.



	Арфа мен скрипка үндескендей

	Үзілте үн құйылды дүниеге;

	Керең де оны естісе, мұң кешкендей;



	Бір-бірін нұрландырған сәулелерден

	Ғажап ән төгілгенде крест бойлай,

	Әуелде түсіне алмай әуреленгем.



	Жеткенде айқындала шығандағы үн,

	Сөз шықты: «Жеңіс үшін жандан!» деген,

	Бірақ сөз мағынасын ұға алмадым.



	Сезімді еліктірген ән әуені

	Өзімді билеп алды сиқырымен,

	Жанымда керемет күй мәуеледі.



	Мін болар маған талай тағылатын –

	Аяулы жанар жайлы айтпағаным,

	Нұрынан аңсар оты жағылатын;



	Бұл жақта бар ғажаптың нышандарын

	Көргенде, оны ойымнан шығарғандай,

	Рас еді ғажайыпқа тұсалғаным;



	Жанымнан ығыстырған кіл күмәнді

	Өшпейді ойымдағы киелі нұр;

	Кешірер аяулы жан бұл кінәмді,



	Жүрегім жоғалтпайды ілкі мәнді



	ОН БЕСІНШІ ЖЫР



	Таупықшыл махаббаттан басталатын

	Тілеулес ерік кенет күмілжіді,

	Әлдене көрінгендей жасқанатын;



	Тыншыды тылсым лира әуені де,

	Киелі саусақ шерткен ішектері

	Сиқырлы күй сыйлаған әуе еліне.



	Көк жүзін алуан үннен тазалаған

	Мәндер тұр күтіп менің тілегімді;

	Жөн бе енді сауал қоя, мазалаған?



	Шынында, шексіз қайғы шегу керек

	Алдамшы махаббатқа еліккен жан,

	Ондайды тауқіметке жегу керек.



	Түнерген түнгі ауада көшетіндей

	Күтпеген жалынды нұр кей кездері,

	Жарқырай жанарыңды тесетіндей,



	Бір жұлдыз өз орнынан қозғалмай ма,

	Сол сәтте шамшырақтар әлемінде

	Орнында оның жылтырап қоз қалмай ма;



	Дәл солай, крестің оң иығынан

	Бір жұлдыз арайлана төмендеді,

	Нұрлыға тәу еткендей ұйыды маң.



	Ақ сәуле алшақтамай жиегінен,

	Жүйткіді жолақ бойлай; шуақ шашты,

	Шұғыла таралғандай киеліден;



	Осылай Анхиз рухы қарсы алған-ды

	Өз ұлын Элисия түнегінде;

	Бұл жайлы әйгілі ақын жар салған-ды.



	«O sanguis meus, o superinfusa

	Gratia Dei, sicut tibi cui

	Bis unquam coeli ianua reclusa?» –



	Осыны айтты жұлдыз; қарағалы

	Көз тіктім; бұрылғанда аяулыма,

	Сезілді олардан нұр тарағаны;



	Жайнады реңі нұрмен теңелгендей,

	Жанары жарқылдады масаттана,

	Жұмақтың ләззатына кенелгендей.



	Рух сөзін жалғаса да мағыналы,

	Ештеңе түсінбедім; билеп тұрған

	Бойымды ғажайыптың ағыны әлі.



	Әдейі ол тұрған жоқ-тын мұнарланып;

	Айтқаны биік еді ажалды үшін,

	Ұқпадым, ынтықсам да құмарланып.



	Сезгендей мендегі ойдың тұйықтығын,

	Айтпағын аласарта төмендетті ол,

	Ескеріп біздегі ақыл биіктігін.



	Ұға алдым сонда ғана ұшқын үнін:

	«Киесі кемел үшеу мейірімі

	Тек менің нәсіліме түсті бүгін!»



	Жалғады одан әрі: «Күткенімді

	Ұсынды ұлы кітап алдыма әкеп,

	Бәз қалпы жеткізейін түптегі үнді;



	Ұлым, сен көрдің оттан қарт елесін

	Бабаңның; Жаратушым асқақтатсын

	Өзіңді өрлеткеннің мәртебесін!



	Сенесің сен ойыңның шыққанына

	Алғашқы құдіреттен, – бес, алтыдай

	Көнетін бірінші сан ықпалына;



	Бақытты рухтардың тобы ішінде

	Сен үшін масаттанған мен кім едім? –

	Ойыңда алаң жоқтай ол үшін де.



	Құптаймын; әрлі-берлі ағып ұшқан

	Бар сәуле жүгінеді бір Айнаға

	Барлық ой алдын ала шағылысқан.



	Күні-түн ұйқы көрмей, көз қадағам

	Жолыңа, келеріңді білгендіктен;

	Орайсыз енді сөзді созбалаған;



	Жығылмай жасқаншақтық ауанына,

	Алға тарт мазалаған ойларыңды,

	Жауап дайын кез келген сауалыңа!»



	Көз салдым Беатриче реңіне;

	Жымиды ол ниетімді түсінгендей,

	Батылдық дарытқандай жүрегіме;



	«Көзіне Құдіреттің көрінгендер, –

	Сөзімді мен осылай өрістеттім, –

	Сезім мен ақылы тең өрілгендер,



	Сендерге Күн шуағы құйылады,

	Сондықтан бұл екеуі бойларыңда

	Айнымай теңдігінен, жиылады.



	Алайда ой мен еркі тәнділердің –

	Табыттың құрсауында; сырын соның

	Сөзінен тапсам деймін мәнділердің;



	Теңсіздік – ажалды үшін, байқағаным,

	Өмірдің өзі іспетті; сырын ашсаң,

	Сыйымды тек жүрекпен қайтарамын.



	Өтінем, нұр ішінде нұрланғаным,

	Ғажайып шуағыңмен тазалашы

	Қайғының жүрегіме тұрған дағын».



	«Жанымның жапырағы зарықтырған, –

	Осылай сөз бастады ол, – тамырымның

	Жарығы өзің едің жанып тұрған».



	Үстеді ол: «Ойлан, құлақ сал да маған;

	Жүз жылдай тау бөктерлеп жүрген және

	Есімі тегің болып қалған адам –



	Ұл еді менен туған; сол ұлымнан

	Туады сенің атаң; ізгілікті іс жаса сен,

	Арылсын сол бабаңның жолы мұңнан.



	Бағзыда, дуалдардың арасында,

	Терца мен нона сәтін дәл нұсқайтын

	Флоренция жайнаған жарасымда.



	Білмейтін ол тәжді де, қамытты да,

	Кестелі белдемше мен белбеуді де;

	Елеусіз қалдырмайтын табытты да.



	Әкеге қызы қаһар шашпайтын-ды,

	Өйткені жасауы мен уақыты

	Тиісті шектен әрі аспайтын-ды.



	Болмайтын бос үйлер де суыл қаққан;

	Сарданапала әлі жоқ еді онда,

	Сәнді үйлер бәсекесін дуылдатқан.



	Сендердің Құс Тауларың аса алмайды

	Өрлеуде Монтемало биігінен,

	Күні ертең күйреуден де қаша алмайды.



	Беллинчоне Бертидің таға алғаны –

	Белбеу-тін сүйектелген; ал әйелі

	Бетіне ақ ұнтақ та жаға алмады.



	Нерли мен Веккьолар сәнденбестен,

	Жүн киім киінетін; әйелдері

	Ұршыққа үйірілетін, бәлденбестен.



	Не деген бақытты еді!

	Жасытпайтын Сенімді сағанасы, бірде-бірі

	Франция жеріне асықпайтын.



	Жас әке жас анаға үн қататын

	Ананың ақ сүтімен сіңген тілде,

	Өбектей бөбегінің қымбат атын.



	Ал бірі қол үзбей-ақ кестесінен,

	Троя, Фьезола, Рим жайында

	Аңызды тоғытатын дестесімен.



	Чангелла, Сальтерелло кереметтей

	Боп еді, Квинций мен Корнелия

	Аталса, қалмайтындай елең етпей.



	Тамаша, бейбіт еді, бақытты еді

	Өмірі құт дарыған сол қаланың;

	Сол жерде жаратқан-ды Уақыт мені.



	Пана таптым қайғылы Мариядан;

	Сондағы ескі храмда шоқындырып,

	«Каччагвида» атады қария адам.



	Моронто, Элизео – туысқаным;

	Әйелім По тумасы болғандықтан,

	Әулетім атақ етті туыс қанын.



	Қолдадым Куррадоның айбатты ісін,

	Ол маған рыцарьлықты тартулады,

	Жанына жаққандықтан қайрат, күшім.



	Жасқаншақ дінбасылар кесірінен

	Қол үзген жерлер үшін кек алардай,

	Кесарьдің қолпашында есіріп ем;



	Безінген тайпалардың жүндес елін

	Басқанда, өткінші өмір өтті-кетті;

	Қу жалған тигізіпті кімге себін;



	Міне, енді мына аяда күн кешемін».



	ОН АЛТЫНШЫ ЖЫР



	О, менің бәске тұрмас бекзаттығым!

	Баулып ең мақтануға қаның үшін;

	Ал мұнда, нұрлы аяда, жекжаттығың



	Әлдебір әйгіліге – мақтан емес;

	Тәкаппар паңдығыңа елікпейді

	Шырағын шындық үшін жаққан елес.



	Дақпырттың жамылғысы жыртылады

	Бұл жақта өз-өзінен, ал қалғаны

	Уақыттың қайшысымен қырқылады.



	Ғажап қып көрсетердей басқаға елін,

	Бір кезде Римде «Сіз» деп сызылғандай,

	Сөзімді мен де «Сіз» деп бастап едім;



	Жымиды Беатриче аңдап қалып,

	Басқа әйел жөтелгендей, Джиневра

	Қалғанда тым асыра салмақтанып.



	«Сіз, – дедім, – менің арғы бабамызсыз;

	Жол ашқан өзіңізсіз батыл сөзге,

	Сұрарым: «Біздің нәсіл қала ма ізсіз?»



	Өткенде осыншама өткелектен,

	Кенеліп қуанышқа, бақыт құштым;

	Жанымды өзіңізсіз көктем еткен.



	Тарқата айтыңызшы түп-тегімді,

	Өзіңіз кімнен, қашан жаралдыңыз;

	Айтсаңыз, табар едім күткенімді;



	Сол кезде сонша құлаш жайды ма анық

	Иоанның қой қорасы және онда

	Қай әулет көзге ілікті айбын алып?»



	Жел шоқтың күшейткендей қызыл дағын,

	Жарқ етті әлгі шырақ сәулесі де;

	Қонғандай көңіліне сызылғаным;



	Екі есе шырайлана көздегі елес,

	Елжірей сөйлеп кетті маған қарап,

	Алайда үйреншікті сөзбен емес:



	«Періште айтқан сәттен «Ave» жырын,

	Өмірге мені әкеліп, айтқанынша

	Бүгінде киелі анам кәде жырын,



	Бұл жалын өзіне тән заманында

	Бес жүз һәм елу және отыз мәрте

	Жаныпты Арыстанның табанында.



	Біздің үй орнында тұр мызғымастан,

	Аттанған соңғы аймаққа салт аттылар

	Жыл сайын біздің жерді із ғып асқан.



	Бабалар жайлы осы айта аларым;

	Кім болып, қайдан шығып, не істегеннің

	Қажет пе санап шығу қайта бәрін?..



	Марс пен Иоанн арасы тұрағы еді

	Қауымның; ондағылар қазір жүрген

	Тұрғынның бестен бірін құрар еді.



	Чертальдо, Феггине һәм Кампилермен

	Былықпай тұрған жұрттың қаны таза,

	Аулақ-тын кесірлі үлгі, салт үйлерден.



	Жөн еді араласпай, қоңсы еткені

	Галлуццо, Треспьяно тәріздіні,

	Бұларға тек сапарлай жол шеккені;



	Жөн еді онда тірлік кешпегені

	Синья, Агульоне дүмшелері;

	Көкейін пара олардың тескен еді!



	Киені киелі деп қарағанда,

	Кесарьды өгейсінбей ақымақ ел,

	Мейірлі ана болуға жарағанда;



	Бабасы бір кездері қап тасыған

	Әулеттен әлдебіреу асыққанда

	Күш сұрай Симифонти қақпасынан,



	Графтық Монтемурло тірек ала,

	Черкилер Аконада қалар еді,

	Буондельмонти әулеті – Гревада.



	Былық пен шылықтарға арты ұласқан

	Көшкін жұрт қалалардың шырқын алды,

	Тән зиян шегетіндей артық астан.



	Алдаспан артық алты қылыштан да;

	Соқыр қой, соқыр бұқа құласа өрден,

	Бұқа тез жетер ажал – зымыстанға.



	Осы жәйт жазмыштан да байқалады:

	Луни мен Урбисалья кешкен кепті

	Кьюзи мен Синигалья қайталады;



	Жойылып кететінін біліп тұрып,

	Табандап тұра алмайды қалалар да

	Улайтын әзәзілге, күліп кіріп.



	Сендерге тәнге ажал ұрық салған,

	Бәрі де сендерге ұқсай тірлік кешпек,

	Сәт жеткенше мойынды құрық шалған.



	Өлкеңмен жазмышына бас ұратын

	Ойнайды тағдыр әркез дуалға ұқсай,

	Ай жүзін бір ашып, бір жасыратын.



	Сондықтан айту қиын дәл бағалай

	Танымал Флоренция адамдарын,

	Уақыт озып жатса да алға қарай.



	Есімде – Уги, Гречи, Филиппи мен

	Орманни, Кателлини, Альберики;

	Кез емес еді оларға билік тиген.



	Бұлардан басым, айтсам бөле мұны,

	Ардинги, Сольданьери, Бостики мен

	Саннелла, Дель Арканың көнелігі.



	Кемені толқытқанда аққан ағын,

	Киліге қиратысқан сатқындыққа

	Меймілдей мелдектеген қақпа маңын



	Кезінде Равиньяни тұрақ еткен,

	Ал оның Беллинчоне деген тегі

	Жас Гвидо графқа мұраға өткен.



	Делла Пресса жұртқа жол нұсқап еді;

	Көбісі Галигайдан тарайтынның

	Балдағы алтын семсер ұстап еді.



	Фифанти шөжіп, тиін күдірейді,

	Саккетти, Баруччи мен Джуоки, Галли

	Кеспектен жымқырам деп сүмірейді.



	Өскіні Кальфуччидің сұсты болды;

	Билікте Арригуччи басым түссе,

	Сициилер төрге шығып, ысты қолды.



	Көрдім мен өрлігі орға жыққанды да;

	Бәрі үшін жарқыраған алтын шардың

	Жарқылын көріп, сасып, бұққанды да!



	Азайса-ақ шіркеуге шын жаны ашыған

	Адамдар, қол сұғатын мыналарға

	Бұл әдет жұққан еді бабасынан.



	Қашқынның әдеттенген үйін үптеп

	Әулеті арсыздардың арланбайды

	Арамды ас қылуға, сиынып кеп.



	Не істесін, енді олар бұдан асып;

	Убертин Донатоның жаны күйді,

	Солармен қайынатасы құдаласып.



	Мекендеп Капонсакко Меркатаны,

	Дәуірлеп Джуда мен Инфангато,

	Тарады жұрт ішіне ерте атағы.



	Сыр аңда енді ақиқат кесімінен:

	Сол тұста кіші шеңбер қақпасы да

	Аталған Делла Пера есімімен.



	Гербінен ұлы барон үлес беріп,

	Алқаған әулеттерді ел құрметтейді,

	Фомаға дұға қылған күні ескеріп.



	Баронға қарыз олар құрметі үшін,

	Шындық сол; жандарын жеп, өртесе де

	Жиектелген қалқанның құрметі ішін.



	Іргеден жат кермесе керегені,

	Боргода Импортуни, Гвальтеротти

	Алаңсыз тірлік кеше берер еді.



	Сендерге қайғы бұлтын үйіргендер,

	Сендерді нәубет, зұлмат қысқан кезде

	Жарыса тауқіметпен, шүйілгендер



	Төрледі құрмет, даңқ биігіне.

	О, Буондельмонте, сенің некең

	Жұртыңды салды-ау азап күйігіне!



	Қалаға алғаш бара жатқаныңда

	Жұтпаса сені Эма, көрмес пе еді ел

	Шуақты күннің ерте батқанын да?!



	Алайда құрбандығын күткен еді

	Көпірді күзеткен тас; бұл жылдары

	Дәуірлеп Фьоренца да біткен еді.



	Көргем мен Фьоренцаның өрлегенін,

	Көргем мен сонда тірлік кешкендердің

	Шаттықтан басқа ештеңе көрмегенін;



	Ол кезде жұртта араздық бой алмаған,

	Ешкім де елді жіктеп, қас-қағымда

	Ақ түсін лилияның жоя алмаған,



	Еріксіз қызыл түске боялмаған».



	ОН ЖЕТІНШІ ЖЫР



	Ұлына әкелерін қатал еткен

	Фаэтон Клименаны қинамай ма,

	Сөз естіп көңіл күйін қапалы еткен;



	Осы сәт мен де солай көрінген ем

	Киелі шамшырақ пен аяулыма;

	Көзіме көп сауалдан мөр ілген ем.



	Тіл қатты Беатриче: «Жаппа жолын

	Тілектің жалындаған; алауласын,

	Жолын аш, бізге жетсін аптабы оның;



	Естиміз біз, бәрібір, бойдағы үнді;

	Сондықтан сен өзіңді қажытпай-ақ,

	Қалыптас жасырмауға ойдағыңды».



	«Қос доға үшбұрыштан шықпайтынын

	Ажалды қалай ұқса, солай анық

	Білемін көп екенін ұқпайтыным.



	Өзіне бар заманды жиып алған

	Түйіннен көре аласың сен бәрін де;

	Бұл – сенің мүмкіндігің, сыйың алған.



	Өлі әлем мәңгі түнге оранатын

	Қиядан өткен едім Вергилиймен,

	Онда рух тірі адамдай бола алатын;



	Сол тұста соққы жайлы көп естідім

	Жолымда жолығатын тірліктегі,

	Естідім ертеңімнің көмескі үнін;



	Туғызған көңілде ойдың қапылуын –

	Жазмыштың алға тартар елестері;

	Жебенің күткен жаман атылуын».



	Осылай дедім нұрлы шамшыраққа;

	Ақтадым Беатриче сенімін де,

	Сөйледім жауап күте сан сұраққа.



	Сөзімде ізі жоқ-тын аңыздардың

	Арбайтын ақымақты құрбан етер

	Тоқтысын, ақылымен абыздардың;



	Алайда өткен күннің сиығынан

	Жиренген әке анық жауап берді,

	Нұрлана күліп тұрып миығынан:



	«Сендердің кейіптерің сұлбаланған

	Дәптерге сыйып жатқан ықтималдар

	Мәңгілік көзі ішінде тұлғаланған;



	Ағыспен аққан кезде қайыққа да

	Ескектің керек болмай қалғанындай,

	Жүреді жан жазмышқа лайықтала.



	Әуендер орган үнін қосып ұшқан

	Құлаққа қалай енсе, осы тұстан

	Көрінер маған да уақыт қосылысқан.



	Ипполит Афинаны тастағандай,

	Шыдатпай өгей шеше өктемдігі;

	Саған да Флоренция азап бастағандай.



	Басталар тауқіметке толған өмір,

	Оп-оңай оны іске асырады

	Христос күнде тауар болған өңір.



	Тауқімет қауесеттен басталады;

	Алайда арамдықтың арты ашылып,

	Ақиқат әділдікпен расталады.



	Безесің бәрінен де құмарыңның;

	Ойлайсың жазылмас деп жан жарасы,

	Қуғынның кешкеніңде мұнарын мың.



	Ұғасың жаттың дәмі ащылығын,

	Жат жерде өрлесең де, көрмесең де

	Жамандық, жейді жегі – ащы мұңың.



	Дегенмен, сен үшін ең азапты сын

	Ақымақ достарыңмен араласу

	Болады, сезіп іштей мазақ күшін.



	Қыласың бұлардан да сенімді ада;

	Алайда бұл жағдайда олар емес,

	Самайың қызарады сенің ғана.



	Істері әшкерелеп хайуандығын,

	Өзіңмен өзің қалып, көзің көрмек

	Олардың сұмдығын ел жайғандығын.



	Гербінде қасиетті бүркіті бар

	Әйгілі ломбардтықтың пейілінен

	Қуғында жүзіңе алғаш нұр тұтылар.



	Алады ол сені өзінің панасына,

	Аңсаған тілегіңе жауап тауып,

	Арманның асығасың жаңасына.



	Қасында болады оның жайдары жан;

	Ол да осы шамшырақтан қуат алып,

	Даңқы өрлей, жел еседі айдарынан.



	Ал әзір басында оның көктемі де

	Өмірдің және оған аспан нұрын

	Бар-жоғы тоғыз-ақ жыл төккеніне;



	Серейген Арригомен серіктескен

	Гаскондық уақыты жетпей жатып,

	Өседі ол өктемдікке елікпестен.



	Даңқы аспақ оның өмір дауылында;

	Мәрттігін, жомарттығын естігенде,





Байланбақ сумаң тілі жауының да.



	Көресің сен де істерін жомарт, ұлы;

	Байлар мен талай-талай бейбақтардың

	Өзгермек жазмышы да сол арқылы.



	Ойыңда жақсы із қалмақ ол жан жайлы,

	Бірақ сен үндеме...» – деп, осы тұста ол

	Көрсетті көз алдыма болжам жайды.



	Сөз қосты: «Ұлым, саған айттым бәрін

	Көзіме көрінгеннің; жасыруда

	Келер күн осы сұмдық жәйттің бәрін.



	Бірақ сен кек сақтама дұшпаныңа;

	Жазадан құр қалмайды өздері де,

	Ал сенен безеді азап қыспағы да».



	Түсіндім ізгі рухтың айтпағын да,

	Түсіндім өзім берген сұрақтардың

	Жауабы толығымен қайтқанын да;



	Шәкірттей кеңес күткен ақылманнан

	Сөйледім, ой, тілегім, ризалығым

	Ұмтылды сыртқа сөз боп мақұлданған:



	«Көрсеттің, әке, алдағы ала күнді;

	Қай жақта қауіп бары аңдалған соң,

	Ешкімге талатпаспын таланымды.



	Сездірдің қамданар сәт жеткенін де,

	Кім-кім де күңіреніп қалмауы үшін

	Аяулы өлкеден шет кеткенінде.



	Жүргенде абзал жанның қорғанында

	Көрдім мен түнекті де, құзарды да,

	Шадыман сезімдердің орманын да;



	Көп нәрсе ұқтым көктен, шырақтардан;

	Алайда сол шындықтан қашады-ау жұрт

	Сәтімде ажалдыға жыр ақтарған;



	Бірақ мен ақиқатты бұра алмаспын;

	Бұлтарсам, бұл күнді «ескі» деп білетін

	Адамдар арасында тұра алмаспын».



	Күн нұрын алтын айна серіпкендей,

	Мен тапқан қазынаны нұрландырған

	Жымиды шырақ, жанды еріткендей;



	Сөйледі және былай: «Адал ары

	Былғанса кімде-кімнің, анық оған

	Сөздерің сұр жебедей қадалары.



	Алайда ақиқатты жорғалатып

	Жібермей, көргеніңді көрсет анық,

	Қотыры бардың қанын сорғалатып!



	Талайды ащы шындық жауықтырар

	Өзіңе; шындық удай тигенімен,

	Өмірді дертінен сол сауықтырар.



	Құрметке жеткізеді жанайқайың,

	Өйткені ақиқатың – аладауыл,

	Шайқалар сол дауылдан талай қайың.



	Көрдің сен бақилықтың бекемдігін,

	Көкте де, түнекте де жүрген рухтар

	Жұрт жадында қалған жан екендігін.



	Дем сәтте жоғаларын қалбағай – бақ

	Аңдамас қайран ақыл, жатпаса егер

	Бір үлгі тамырда ойнап, қанда қайнап,



	Яки шындық тұрмаса андағайлап».



	ОН СЕГІЗІНШІ ЖЫР



	Шадыман шырақ тағы үнсіз қалды;

	Ал менің жанымда әппақ сәуле көшіп,

	Жүйткітті тамырларым мұңсыз қанды;



	Сөйледі ару нұрлана асыл жаны:

	«Ойыңды басқаға аудар; ұмыттың ба

	Қатерден қағар жанды қасыңдағы?»



	Көз салдым аяулыма; жан – шырағы

	Мейірге бөлегендей жымиғанда ол,

	Абдырап ақыл-ойым, сансырады.



	Тіл дәрменсіз бұл сәтті жеткізуге,

	Мәжбүрмін сол себепті сол әлемге

	Жадымды қайта сапар шеккізуге.



	Сол сәттен бір ғана жәйт айта аларым:

	Ұққаным анық еді өткіншіден

	Бой тартқан рухтың жаны жай табарын;



	Мәңгі Шаттық сәулесі шашылғанда,

	Жадырай Беатриче жарқырады,

	Ұқсады жан сарайым ашылғанға.



	Сөйледі ол арайланған таңша күліп:

	«Жұмақтың барлық нұрын көре алмайсың,

	Көзіме қарасаң да қанша үңіліп».



	Қуаты бетті шарпи ойнамай ма,

	Іштегі сезім лықси толқығанда,

	Көрмей ме өзгерісті ойдағы айна;



	Жанарым бұрылғанда киеліме,

	Ой – айнам аңдап қалды бейнесінен

	Сөз барын қонған ерін жиегіне.



	Сөйледі ол: «Бесіншісі сатылардың –

	Көк тірлігі тоғысқан дің іспетті;

	Мұнда ізгілік жемісін бақылар Күн;



	Мұндағы рухтар – жерден даңқ терген

	Әйгілі жандар; абзал армандары

	Әлі де музаларға шабыт берген.



	Көзің сал крест тектес иықтарға:

	Кімді айтсам, жарқ етеді ол найзағайдай,

	Ұшқынын шашып түнек – ұйықтарға».



	Аңғардым крест – ұшқын жалт еткенін,

	Иисус аталғанда; мұны көріп,

	Ішімде тұншыққандай әнтек демім.



	Маккавей аталғанда, көген үзген

	Қозыдай ойнақ сала, үйіріле,

	Бір ұшқын ұшып өтті төбемізден.



	Орландты Ұлы Карл қасына алып,

	Шүйілген қос қырандай зу еткенде,

	Түскендей болды көктен жасын ағып.



	Тағы да жанарымды жалқын өпті:

	Гульельм, Реноард пен Готофред,

	Гвискар сәулелері қалқып өтті.



	Бұдан соң өзге оттармен араласып,

	Аңсарым түнді тіле сәулеленіп,

	Көрсетті шеберлігін маған ашып.



	Бұрылдым оң жағыма, Өрдегі ісім

	Ендігі не боларын аңдамаққа;

	Бір белгі аяулымнан көрмек үшін.



	Тұп-тұнық жанары оның арайлана,

	Жаныма шаттық нұрын сіңіргенде,

	Жадырай жайнап кетті бар айнала.



	Көргенде ізгі ісінің игілігін,

	Рухтың да рухы асқақтай, жайнайды екен,

	Естігендей ғажайып күйдің үнін.



	Нұр шаша Беатриче жайнағанда,

	Тағы бір биіктіктің жаңа әлемі

	Басталып кеткен еді айналамда.



	Кей-кейде ақсары қыз қымсынбай ма,

	Сол сәтте-ақ ұятының қызыл реңі

	Лып ете, бет ұшына ұмсынбай ма;



	Дәл солай лып қонғанда жанарыма

	Алтыншы аядағы әппақ сәуле,

	Баладым жақсылықтың хабарына.



	Дийдің ғаламшары толып тұрды

	Махаббат ұшқынына, әр ұшқыны

	Әділдік жазуына жолықтырды.



	Жетсе де жем шашылған тұсқа ағындай,

	Қона алмай, әлденеден үрке-соқтап,

	Құстардың шыр айнала ұшқанындай,



	Осы оттың рухтары да қалықтады,

	Бірде D, біресе I, біресе L

	Жазуын жасаудан да жалықпады.



	Үйіріле жүріп әннің ырғағында,

	Көрсете бір әріпті, қалт тоқтады;

	Үн де өшті, қаныққандай сырға мұнда.



	Ақылға бағзы күннің ұлылығын

	Сыйлайтын Пегасея, дарыт маған

	Шабыттың жарығы мен жылылығын!



	Бейнесін жасау үшін көргенімнің,

	Қуат бер мына шағын шумақтарға,

	Асқақтат мәнін сөзбен өргенімнің!



	Әртүрлі бес жазуды көзім шалып,

	Мағына туғызбаққа әурелендім,

	Бесеуін жанастырдым өзімше алып.



	«DILIGITE JUSTITIAM» – мәні аңдалды,

	Етістік есім сөзбен тіркесті де,«QUI

	JUDICATIS TERRAM», – деп тәмамдалды.



	Ең соңғы сөздегі «М»-нен тұрақ таба,

	Түзілім тыншығанда, шықты Юпитер

	Алтын, күміс түстермен құрақтала.



	Әлгі «М» төбесіне төмендеген

	Рухтардың жаңа тобы мадақтады

	Өзінің хақ иесін өлеңменен.



	Біреулер ырым қыла сиынатын

	Құйындай үйірілген сәулелі топ

	Ұшқынын шашты аспанға шиыра тым.



	Сол тұстан сәулелі топ көкке өрледі

	Аспанда билік құрған Күнге ұқсай;

	Бір биіктеп, бір төмен бөктерледі.



	Бір мезет отты қауым тоқтай қалған;

	Оттағы өрнектерден ұрды көзге

	Бүркіттің мойыны, басы оттай жанған.



	Мұндайды туғызар тек Жаратушы;

	Сол ғана – басқарушы кеңістікті,

	Сол ғана – ғаламға күш таратушы.



	Сезілді алаулардың сүйінгені,

	«М» тектес лилияға әр тұсынан

	Жанаса, әлгі өрнекті түйіндеді.



	О, нұрлы шамшырағым! Жететінін

	Көрсеттің әділдіктің көк жүзінен;

	Әділдік – менің де тәу ететінім!



	Нұрыңды қалқалаған көк түтінге

	Қарауын тілеймін мен Парасаттың,

	Лаулата жеткізгендей отты түнде.



	Сазайын берсе екен керкеткендердің,

	Азапты кеше жүріп тұрғызылған

	Храмды сауда алаңы еткендердің!



	О, көктің ұшқындары ағып ұшқан!

	Дұғаңмен жөнге келтір адасқанды

	Бұралаң, бұлтақ жолда жаңылысқан!



	Шайқаста бұрын қару семсер еді;

	Ал бүгін, абзал Әке берген наннан

	Айырып, есе бермей еңсереді.



	Біле жүр, бір өшіріп, бір жазғаным,

	Сен құртқан тәуапжайды тік тұрғызған

	Петр мен Павелге Хақ нұр жазғанын.



	Сен, бірақ, айтасың-ау: «Сүйемін, – деп, –

	Жапанда жалғыз тірлік кешкен жанды,

	Азапты биіне бас иемін, – деп, –



	Қайтемін Аушы, Павел сүйегін?!» – деп.



	ОН ТОҒЫЗЫНШЫ ЖЫР



	Ғажайып бейне жая қанаттарын,

	Самғады бар ғаламға жеткізердей

	Рухтардың қуанышты мадақтарын.



	Мап-майда маржандардай жарық ұшты,

	Күн нұры аялаған ұшқындардың

	Сәулесі жанарымда шағылысты.



	Тіл айтып, сия жазып бермес еді

	Осында көзім көрген көріністі,

	Қияли түстерге де ол енбес еді.



	Осы сәт от – өрнекті елес тілді;

	Мәнінен «біздікі» мен «біз» аңдала,

	Бүркіттен «менікі» мен «мен» естілді;



	«Өрлетті, – деді бүркіт, – даңқ өріне

	Тақуа пейілім мен әділдігім,

	Текке әуре болмадым мен паң көріне.



	Жадында сақтағанмен жұрағатым,

	Азғын жұрт мақтағанмен өнегемді,

	Заң болып, құнтталмады ұлағатым».



	Ұшқындар қатарласа шеп құрғандай

	Тізіле, үн қосқанда әлгі сөзге

	Лаулаған көмір лебі бетке ұрғандай.



	Сөйледім мен сол сәтте: «Таңғы үміттің

	Алғаусыз тілегіндей қабылданып,

	Нұр құшқан от гүлдері мәңгіліктің!



	Жерден күш таба алмай құнарланар,

	Қиналған жаным менің байыздасын,

	Сыйлаңдар құштарлық пен құмарға нәр!



	Айнасы Жаратқанның көз салатын

	Көктегі басқа аяда тұрғанымен,

	Бары анық сендердің де өз сағатың.



	Сендерге аян менің сенім күшім

	Және аян күмәнім де көңілдегі,

	Талай жан сол күмәнға телінді шын».



	Алғанда томағасын, «Бұлтармайын, –

	Дегендей, – парызымнан», дүр сілкіне,

	Қанаттарын қомдаған сұңқардайын,



	Өзіне күш дарытқан Құдіретті

	Мадақтай, бейне өңін көрсеткенде,

	Беймәлім жырды ұсына, үні жетті.



	Сөйледі ол: «Дүниенің түзілімін

	Сызушы сіңіреді жұмбағын да

	Бойына тізбектің әр үзігінің.



	Алайда ол ақыл-ойын бар ғаламда

	Таңбалап үлгермеді шет-шегімен;

	Сондықтан арсыз – қамсыз, арлы – алаңда.



	Бәрін де жаралғанның иеленген

	Әлгібір өркеуденің кесірінен

	Ғаламға нұр сіңбеді жүйеленген.



	Өзіне өзі өлшем бола алмайтын

	Әлсізге Игіліктің жолын жапты ол,

	Мағына бұл жәйтте де мол аңдайтын.



	Сондай-ақ, зейін салсақ өзімізге,

	Көптеген сәулелердің бірі іспетті

	Ақылмен ұштасатын көзіміз де



	Өзіне тиесіден аса алмайды;

	Бастауы сол Ақылда жатқандықтан,

	Ақылдың бермегенін аша алмайды.



	Бізге тән ақыл-ой да жүгінеді

	Мәңгілік әділдіктің мәнісіне;

	Тірлікке, көзге ұқсай, үңіледі:



	Жылымнан жанарымен мән аулайды

	Жағада тұрып, текке әуреленіп;

	Бірақ мән тым тереңде алаулайды.



	Мәңгілік Айқындықтан жаралатын

	Мән ғана – нұрлы жарық; ал қалғаны –

	Тәнді у тәнді жайлай таралатын.



	Мәңгілік әділдіктің саған ашқан

	Мәні – осы; тереңіне дендей алсаң,

	Сауалың тыншыр еді жағаласқан.



	Айтқан ең: «Инд бойында туған адам

	Білмесе Христ жайлы, естімесе,

	Жөн бе оны «күпірсің» деп қудалаған?



	Таймаса ол өмір бойы адалдықтан,

	Шындықты жақтап өтсе тірлігінде,

	Бой тартса жауыздықтан, жамандықтан;



	Алайда өтсе өмірден дінді ұғынбай,

	Неліктен нәлеттейміз бұл бейбақты,

	Қаралап дүниенің сұмдығындай?»



	Жөн делік сауалыңды, дегенменен,

	Қиянға көз тіксең де, кім болмақсың,

	Алдыңда шындық жатса еленбеген?



	Ойлы жан, көз жүгірттің Ұлы ағынға;

	Сендерді Жазу Хаққа бастамаса,

	Қисапсыз болар еді күмәның да!



	Ажалдым, күте берме күмәнді алдан!

	Алғашқы сәттен бастап тайған емес

	Ізгі ерік ізгіліктен, шүбәң – жалған!



	Сол ғана жеткізеді әділетке!

	Онымен үндескендер ие болмақ

	Өткіншіге елікпес қабілетке».



	Байланған кіндігіне ебелектей

	Ұясын айналсоқтай қалқи жүріп,

	Төменнен жем іздеген дегелектей



	Қалқыдым мен де, солай көз қададым;

	Көргенім: нұрлы бейне қанатынан

	Ұшқындар тауып жатты өз қадамын.



	Әндетті ол үйіріле: «Жаза алдың ба

	Жадыңа, айтқанымды түгел ұғып;

	Хақ сөзін солай ұқпақ ажалдың да».



	Киелі рух оттары тоқтай қалды,

	Рим даңқын асқақтатқан күндегідей

	Ғажайып нышан сол сәт оттай жанды.



	Тағы да сөз бастады ол: «Сенбегендер

	Христке жеткен емес бұл биікке;

	Жетпейді ойын күмән меңдегендер.



	Алайда ондайлар да шақырады

	Христі, жүгінісер сын сағаты

	Prope болған сәтте аһ ұрады.



	Жиренер эфиоп та мұндай жаннан,

	Игілік көру үшін мәңгіліктен

	Бірі – анда, бірі мұнда ыңғайланған.



	Парсылар патшаларға не дер біздің

	Парақтар ашылғанда, масқарасы

	Бетінен көрінгенде бедерлі іздің?



	Көрінер одан Альберт әлегі де

	Прага жерін талап, талқандаған;

	Бұл жайлы жазар қалам әне-міне;



	Көрінер Сенадағы мұң сыққан да;

	Жасанды металл үшін жанын жалдап,

	Қабанның терісіне тұншыққан да;



	Көрінер ағылшын мен шотландық

	Сия алмай өз жеріне, кеуделерін

	Өртеген қызғаныштың оты лаң ғып;



	Көрінер испандық пен богемалық

	Өздерін өзі итерген күнәлі іске,

	Ақылды даңғойлықпен бөгеп алып;



	Көрінер Ерусалим шойнағына

	Еңбегі жазылғаны «І» арқылы,

	Алайда «М» айналғаны ойдағыға;



	Қосылар осылардың қатарына

	Құм күйген арал төрін билеуші де;

	Анхиздің аяқталған сапары да;



	Тірлігін оның көзге бөлек іле,

	Жазады мәнсіз өткен зая өмірді,

	Сыйғызып шолтаң сөйлем көлеміне.



	Намысын екі тәж бен бабалардың

	Таптаған аға менен ағайдың да

	Күнәсін туады әлі бағалар күн.



	Еліккен Венеция бақырына

	Норвег те, португал да, сербіңіз де

	Жығылмақ тойымсыздық тақырына.



	Шаттанар Венгрия, мол тергенде

	Ырзығын! Наварра да бақыт табар,

	Өз гербін өз тауымен көмкергенде!



	Ескертіп Никосия тас қабарған,

	Ой салар Фамагоста қайғысы оған;

	Ышқынар ызалана, бас саларда аң,



	Титтей де айырымы жоқ басқалардан».



	ЖИЫРМАСЫНШЫ ЖЫР



	Күн нұрын бойға тарта өрілетін

	Ұшқындар күн күмбезден кетісімен,

	Жарқылдай көзімізге көрінетін;



	Сол сәтте аспан қайта айналатын

	Тек соның сәулесімен айқындала;

	Күн нұры жарқылдарға байланатын.



	Ғаламның есіме алдым түзілімін,

	Жаһанның нышаны мен көсемдері

	Сәл тыншып, кідіргенде үзіп үнін;



	Қауымы жанды оттардың шуақтана

	Лап етіп, бастағанда әндетуін,

	Жадым да жадырады қуат таба.



	О, нұрлы күлкідегі махаббатым,

	Жалынды күш дарытқан сыңғыр үннен,

	Тек қана киелі ойлар бата алатын!



	Шомыла гауһарлардың арайына,

	Алтыншы отты аяға бағыт түзей,

	Енгенде періштелер сарайына,



	Естілді үн тасқын судың ағысындай,

	Өр дауыс аңдатқысы келетіндей

	Өтерін ештеңеден сағы сынбай.



	Шанаққа сыймай, әуен бұлқынғандай,

	Немесе сыбызғының көмейінен,

	Егесе еркіндікке ұмтылғандай,



	Әлгі шу өрлей берді, гүрілдеді;

	Бүркіттің шаңқылындай өткір үннен

	Дүние сескенгендей дірілдеді.



	Бір сәтте дыбыстала дауысталды

	Бүркіттің тұмсығынан шыққан үн де,

	Мен де ұқтым үннен сөзге ауысқанды.



	Ол айтты: «Жердегі көп бүркіттерден

	Күнді алып кете алатын, көре алатын

	Бөлігім – қасиетімдей нұр, құт терген.



	Бейнемді жаратушы нұр ішінен

	Көзіме отты сәуле дарытқандар

	Асқақ тұр бәрінен де ұлы ісімен.



	Киелі рухты ешқашан елемеген

	Ортаңғы, қарашыққа ұқсағаны,

	Сіңірген жақсылығын кемеге ерен.



	Білді ол енді ғана таңдағанын

	Игі үлес, ізгі ісінің есесіне

	Рухына өшпес даңқ жалғағанын.



	Көрдің ғой тұмсыққа кеп тоқтағанды,

	Бесеудің ортасында қабақ түйе –

	Жұбатқан еді ол ұлын жоқтағанды.



	Зиянын енді білді ол өзгерудің,

	Христке ермей аялай әлпештейтін,

	Қайырсыз азғырынды сөзге ерудің.



	Ал анау, доға ішінде белі сынған,

	Үстіңгі ирек бойын жалғастыра –

	Ажалын дұғасымен кері ысырған.



	Енді ұқты ол қияметтің қасиетін,

	Бүгінін ертеңімен жалғау үшін

	Кезі көп жалбарына бас иетін.



	Ал анау жерде дінге тірек болды,

	Жақсы ойы жамандыққа ұласса да,

	Заң және мен арқылы грек болды.



	Жаманнан жақсы қалай туатынын

	Енді ұқты ол, нұрлы аядан көргендіктен

	Бір ізгі іс көп кесірді жуатынын.



	Ал анау, – тұрған маңын барлап, біліп, –

	Гульельм елі аңсайтын, қойғандықтан

	Карл мен Федериго зар қақтырып.



	Ұққан соң көкте ізгілік көктейтінін,

	Көзге де жарқыл қаға жеткізуде ол

	Жауызға сәулесін нұр төкпейтінін.



	Сенер ме зарыққандар Нұр реңіне

	Троя Рифейінің бесінші боп

	Киелі нұр ішінде жүргеніне?



	Енді ол да көп біледі, көп ұғынды

	Ажалды ұға алмайтын рақым жайлы,

	Жаңғыртты санасында көп ұғымды».



	Бөлісе соңғы әуенін бөктерменен,

	Бір шырқап, енді бір сәт тынши қалған

	Бозторғай секілдене көкке өрлеген,



	Көрінді ілкі еріктің нышаны да,

	Жарлығы мерейліні масайратып,

	Қуаныш сыйлап жатты құсалыға.



	Ар жағын жасыра алмас әйнектейін

	Тұрған ем күмәніммен арпалысып,

	Ойымды ысыра алмай «Әй!» деп кейін;



	Бой бермей, «Неге бұлай?» атылды іштен;

	Жарқ ете жадырады жайсаң әлем,

	Бата алғандай әлдебір батыл күштен.



	Сол мезет жанарына жарық тұнып,

	Баталы байрақ маған жауап қатты,

	Тұрмады мені ұзақ зарықтырып:



	«Бұл сырға қанықсаң да, сыртын баға,

	Тұрсың сен тереңіне дендей алмай,

	Билеуде тұманды ойлар ырқыңды ала.



	Сен – адам іспеттісің, заттың атын

	Білгенмен, мән-мәнісін тани алмай,

	Өзгеден көмек тілей аптығатын.



	Жанды үміт пен жалынды махаббаттан

	Күтеді Аспан Хақты мәжбүрлеуді

	Қол үзіп қалмау үшін шапағаттан.



	Сарбазға ұқсамайды ол жеңісқұмар,

	Өзінің жеңілгенін ұнатады,

	Сыйлайды жеңілгенге жемісті нәр.



	Тұр сенің жанарыңды таңдандырып

	Бірінші, бесінші рух және жалын

	Тәнсізді жіберетін жандандырып.



	Христиан сияқты өрледі олар

	Тәнінен қол үзгенде, аяқтағы

	Шегені алдын ала көрген олар.



	Арылу жолы жабық Тамұқ – түннен

	Шыққаны қайта тапты топырағын;

	Сол үшін құдай да алды қамытты ілген;



	Аңғарып жалбарынған үміт үннен,

	Жаратқан жанына алды, көкке өрлетті;

	Алаңсыз азат етті мұны Түннен.



	«Құтқардым, – деп, – көптеген жанды демеп», –

	Сендірді дәл осы рух, тәнін бір сәт

	Киюге келген кезде әңгімелеп;



	От алып махаббаттың алауынан,

	Қайтадан ажалды боп жүрген кезде

	Табылды Жаратқанның қалауынан.



	Тамыры тым әріден басталатын

	Келесі рухтың өзі түп-тегіне

	Тереңдей көз салуға жасқанатын;



	Ол хаққа бар аңсарын бағыттады,

	Құдай да нұрдан нұрға оны өткізіп,

	Арылу мерзімін де анықтады;



	Сол кезден бастап ол да аңдаған-ды

	Табыну пұтқа мәнсіз екендігін,

	Сондықтан біздің дінді таңдаған-ды.



	Ондаған жүзжылдықта жүріп еді ол;

	Оң жағын дөңгелектің иеленген

	Жолына үш әйелдің кіріп еді ол.



	О, жазмыш, қатпарыңа жасырған мән

	Тамырын неге алып қашады екен

	Себепті көре алмайтын басырлардан?!



	О, байғұс ажалдылар тәні бірге!

	Құдайды көрсек те біз, бәрін бірдей

	Ізгінің танымаймыз әлі күнге.



	Алайда бақыттымыз білмегенге;

	Құштармыз біз білетін игіліктен

	Жоғары тұрған бақта гүлдегенге».



	Күш ала құдіреттің мейірінен,

	Көзімнің кіреукесін сылды алаулар

	Шипалы сөздерімен, пейілімен.



	Әншіге лира әуенін үйлестіре

	Шертілсе, адам бір сәт толқымай ма,

	Жанына ләззатты күй кештіре;



	Дәл солай әлгінде сөз, үн тыңдаған

	Баталы екі жарық осы сәтте

	(Осылай көрінді ме, мүмкін, маған)



	Сөздерді құптағандай жылтылдаған.



	ЖИЫРМА БІРІНШІ ЖЫР



	Сол мезет баурап көз бен көңілімді

	Аяулым жалт қаратты жанарымды,

	Көрінді секілдене өңі мұңлы.



	Күлместен сөз бастады ол: «Күлер едім,

	Мен күлсем, күлге айналған Семеланың

	Азабын сен де терең білер едің.



	Құдайлар сарайының баспалдағын

	Еркінше жайлап алған сұлулығым,

	Еркімен құдіреттің тасқан бағым



	Жарқ етсе ажалдыға абайсызда,

	Бұтадай жасын түсіп жайрап қалған

	Айналар еді сол сәт талайсызға.



	Өрледік біз жетінші шуаққа да,

	Астынан Арыстанның күйдіруде ол,

	Оның да қуатынан қуат таба.



	Ақылға ере көз салсаң, айналадан

	Ұғасың көргеніңнің ортақ жайы

	Болғанын мынау зәулім айна – ғалам».



	Жүзіне аңсарымның жақаттана

	Қарадым, ұқтым іштей кешіргенін,

	Жаным да байыздады рақаттана;



	Әміршім сөйлегенде наразыдай

	Күйген жан әміріне құлдық ұрды,

	Тостағын қос рақаттың таразылай.



	Саулатқан алтын шуақ беренінен

	Ғаламның билеушісі билігімен

	Айналған дүниенің тереңінен



	Алтындай жалтыл қаға сәулеленген

	Баспалдақ көргенімде аспандаған,

	Көз жетпей ұшарына, әуреленгем.



	Сатымен төмендеген жалын көрдім;

	Жарқырай жайнағанда көз алдымда,

	Даңқы асқан даралардың жанын көрдім.



	Себеп боп тыпыр-тыпыр тызақтардай

	Түнімен тоңазыған қанаттары,

	Сәріден топырласқан ұзақтардай;



	Сәлден соң ұшуға олар сайланатын,

	Біреуі алыс кетсе, бірі оралып,

	Ал бірі сол маңда шыр айналатын;



	Дәл солай бізге қарай бет түзеген

	Алау от жарқылдары қағысып қап,

	Тұс-тұсқа ұшты ұшқындар шеккі жеген.



	Біреуі бізге жете жарқылдады;

	Сол мезет мен ойладым: «Түсінікті,

	Бұл – маған ниетіңнің шарпылғаны».



	Алайда тізгінімді ұстаған жан

	Үнсіз-тін; бастым мен де ынтығымды,

	Таңдауым дұрыс шықты қысталаңнан.



	Көрді де менің үнсіз тұрғанымды,

	Сезді де көңілдегі құмарымды:

	«Біл, – деді, – ниетіңді бұрғаныңды».



	Сөйледім: «Ой жүгіртсем қылығыма,

	Мен лайық емес едім елеуіңе;

	Мүмкіндік бердің бірақ, мұны ұғына.



	Ей, сәуле, өз шаттығын желең еткен,

	Айтшы, сен, неге маған жақын келдің?

	Шуағың аймалады неге беттен?



	Жұмақтың төмендегі аяларын

	Аялай әлпештеген әндер қайда?

	Неліктен тынши қалған саяларың?»



	Сөйледі ол: «Құлағың мен көзіңнің де

	Ажалы болғандықтан, әндетпейміз,

	Серігің күлмегендей өзіңнің де.



	Төмендеп мен сендерге, қарайладым

	Алғаусыз пейілімді танытсын деп

	Өзімнің сөздерім мен арайларым.



	Мұндағы махаббаттың жалыны аздау

	Жоғарғы жарықтардың алауынан;

	Тәрізді біздегі алау – әлі маздау;



	Жоғарғы махаббаттан нәр аламыз;

	Қызмет қылу үшін әміршіге

	Ғаламның әр тұсына тараламыз».



	Мен айттым: «Анық ұқтым ілескенін

	Сіздің топ Ұлы Ерікке өз еркімен,

	Соған сай биікті де үлескенін;



	Бір жәйт бар тұрған мені ойландырып:

	Осынша алаулы оттар арасынан

	Неліктен сені сөзге қойған бұрып?»



	Oсы сәт oрнында алау зыр қаққанда

	Тасындай диірмeннің үйірілe,

	Жаңылдым сөйлeп тұрған ырғақтан да;



	Сөйлeді oл махаббатқа eліккeндeй:

	«Жарығы рақаттың мeні құша,

	Тарайды өн бoйыма eніп дeндeй;



	Бірігe мeн дe oнымeн, құт күтeмін;

	Өрлeймін өршeлeнe биіктeргe,

	Көрeмін Ілкі мәнді – түпкі тeгін.



	Бoйыма шаттық сoлай құйылады,

	Лаулағыш жeлeңімнің қуатындай

	Кeрeмeт көрeгeндік бұйырады.



	Алайда аспандағы киeлі дe,

	Құдайға сіңгeн жарқын пeріштe дe

	Айтпайды құпияны, жүйeні дe.



	Жауабы сeнің қoйған сұрағыңның

	Ілкі әлeм құрдымында жасырылған,

	Шамасы жeтпeйтін көз – шырағыңның.



	Қайтқанда ажалды әлeм – көлeңкeңe,

	Ұмытпай айт oсыны, өйткeні oлар

	Құлшына ұмтылады сoл өлкeгe.



	Мұндағы асыл ақыл oнда – шала;

	Ал eгeр жeрдe ақылға жүгінбeсe eл,

	Түк өнбeс, аспан күші қoлдаса да».



	Сөзінeн айтылған сoң үдeтe мін,

	Тізілгeн сауалымды дeрeу үзіп,

	Мoнтанси сұрадым тeк кім eкeнін.



	«Адыр бар Италия жағаларын

	Жиeктeй сoзыла кeп, ұластырған

	Сeнің туған өлкeңe сағаларын;



	Жалғасып Катрия қиясына,

	Сoғады іргeсінe тәуәпжайдың,

	Тәу eткeндeй қасиeт ұясына».



	Сөзінің бастап сoлай үшіншісін:

	«Сoл жeрдe, – дeп жалғады масаттана, –

	Рухтандым Жаратқаннан, түсінші шын;



	Зәйтүннің сөлімeн тeк тамақтанып,

	Өткeрдім бастан аптап, аязды да,

	Рухани жаңғырудан қанаттанып.



	Талай жан тәуәпжайдан зият таба,

	Хақ жoлын ұққан eді; амал нeшік,

	Жақын тұр малшынар күн ұятқа да.



	Сoнда мeн, Пьeр Дамьянo, бoлған eдім

	Күнәһар Пeтрі Адрия суларының,

	Үйін дe Марияның қoрғап eдім.



	Күш қайтып, жeткeндe уақыт әлім біткeн,

	Суқаным сүймeсe дe, кидім қалпақ

	Бастайтын зәлімдіккe зәлімдіктeн.



	Oл жақта жүруші eді арып-ашып

	Кифа мeн Таңдамалы Сауытты да,

	Жарымай асқа, өңінің әрі қашып.



	Қазір шe?! Тәуәпжайда бұйрық қылып,

	Oтыру қандай азап жәнe алдыңа

	Тартса жұрт табақ-табақ құйрық тіліп?!.



	Жылқың да, салт аттың да мантиялы –

	Үстінe жабу жапқан eкі хайуан...

	Oты ұшар әділдіктің шалқи әлі!»



	Oл сөйлeп жатқан кeздe арайлана,

	Жүздeгeн oтты жарқыл саты бoйлай

	Түсті дe, жарқырады бар айнала.



	Бұлар – жұлдыз, сөйлeуші – ішіндe

	Күн Сияқты әсeр eтe, үн қoсқанда,

	Басылып қалды дeмдe мысым мeнің,



	Сөздeрін күркірeгeн түсінбeдім.



	ЖИЫРМА EКІНШІ ЖЫР



	Қoрықса, қoл сoзуға жараған мың

	Анасын арқа тұтқан жас балаша

	Абыржи, аяулыма қарағанмын;



	Oл да, ана сeкілдeнe қайырымды

	Өң-түсі қашып кeткeн баласына

	Дeм бeргeн жылы сөзбeн, қайырылды;



	Сөйлeді: «Мұндағылар – көктeгілeр.

	Әлдe сeн ұмыттың ба сәті барын

	Ниeттің мұнда ізгі oйға бөктeрілeр?



	Oйыңа ал өңің қалай қашқандығын

	Күлкімнeн жәнe әндeткeн алаулардан

	Бір ғажап күтeтіндeй аспан бүгін;



	Ән eді oл алдын-ала хабарлаған

	Кeк алу таянғанын, oны өзің дe

	Көрeсің тұнған сәттe жанарға алаң.



	Кeскeндeй көк сeмсeрі аңдалмастан

	Көрінбeк ажалдылар арасында

	Кімдe-кім үрeйлeнсe жан қалмастан.



	Eнді сeн қайырылсаң арт жағыңа,

	Көрeсің рухтардың салтанатын;

	Таңданба сәні oлардың артқанына».



	Көз салдым жан-жағыма; ағып ұшқан

	Ұшқындар тoбын көрдім, сәндeніпті

	Бәрі дe сәулeлeрмeн шағылысқан.



	Көрдім дe, тілдeн қалдым, көзім тұнды;

	Жарқылдай ұшқындаған сәулeлі тoп

	Биіктeн бізгe қарай өзі ұмтылды.



	Жалыннан жаралғандар жиынынан

	Інжудeй жарқыраған eң үлкeні

	Сөйлeді маған қарап, ұйыды маң.



	Oл айтты: «Құштарлықтың шырақтарын

	Лаулатсаң жүрeгіңдe біздeгідeй,

	Көзіңe тұнар eді сұрақтарың.



	Алайда ақ ниeтпeн бағыт алған

	Жoлыңды бөгeмeйін, сыр ашайын,

	Тұрсаң да адамға ұқсай жағы талған.



	Касинo маңындағы қыр үстіндe

	Бір жылы тoпырласты алданған жұрт,

	Қас eді oлар көктeгі ырыс – Күнгe.



	Eң алғаш сoл жeрдe мeн ұқтырғанмын

	Жoл-жөнін ақиқаттың, жібeргeнін

	Бізгe oны аспандағы нық тұрған Күн.



	Жар бoлып Жарылқаушым ұзағынан,

	Бәрін дe алданғанның азат eттім

	Қармаған һарам діннің тұзағынан.



	Кeзіндe мына eрлeр eргeн eді

	Құдайдың сәулeсінe, сoл үшін рух

	Oларға нұр ұшқынын бeргeн eді.



	Азапқа қамшылатқан сауырларын

	Макарий, Рoмoальд кeзбe – oсы аяда;

	Көп мұнда тілeуі oртақ бауырларым».



	Мeн айттым: «Сөйлeгeнің жақын қылып

	Өзімді жәнe әлгі тайпаларға

	Өтeусіз сeн жасаған рақымдылық



	Жанымның oятты анық құмарлығын

	Күн нұры раушан гүлін көтeргeндeй;

	Алаңым сeрпілeтін шығар бүгін.



	Өтінeм, әкeй, ашшы маған айқын:

	Қуаныш бұйыра ма нұрлы аядан,

	Сәт туа ма бeйнeңді бағалайтын?»



	Oл айтты: «Бәріміз дe аттанамыз

	Жoғарғы сфeраға; сeн дe, мeн дe,

	Бәріміз бақ табамыз, шаттанамыз.



	Үміттің бәрі сoнда ақталады;

	Oл жақта күллі дүниe мәңгі мәнін

	Oралтып, бәз қалпында сақталады.



	Oл ая білмeйді «oрта», «шeт» дeгeнді;

	Ал біздің бұлдыр-бұлдыр көз талдырған

	Сатымыз сoл аяға бeттeгeн-ді.



	Патриарх Якoв көргeн бұл баспалдақ

	Үстіндe үйірілгeн пeріштeлeр

	Бір кeздe көккe өрлeп, тұрды аспандап.



	Eнді eшкім бұл сатыға шыға алмайды;

	Ал жeрдің нәсілінe жөн сызар eм,

	Eш eңбeк бoлады; oлар ұға алмайды.



	Гүлдeгeн тәуәпжайлар – oрда бүгін

	Жынoйнақ жасалатын; ал рясалар

	Қадірі өтeй алмас дoрба құнын.



	Жат eмeс eді Хаққа жаттандылық,

	Ниeті дұрыс бoлса; ал бүгін шe,

	Шoшытар тақуалар тапқан қылық.



	Нәсібі шіркeугe тән сүйeм жeрдің

	Жарлы мeн жақыбайлар eншісі eді,

	Мүлкі eмeс туысқан мeн жиeндeрдің.



	Көп нәрсe eліктірeр тәнді жeрдe,

	Құмарлық қас-қағымда мың құбылып,

	Арбайды адал жаннан мәнді үзeрдe.



	Жайнатса Пeтр алғаш тақыр маңды,

	Дұға мeн oразаға мeн жoл ашып,

	Тәубаға Франциск шақырған-ды.



	Бүгіндe сoл ізгі жoл жай қалғанын

	Oйға алсаң, өзің дe анық бағамдарсың

	Қараға ақтың қалай айналғанын.



	Тым бoлмаса, тeңіздeн қағыс қалған

	Иoрданда қандай ғажап шыққандығын

	Oйға алсаң, нe күтeр eң бағы ұшқаннан?!.»



	Oсыны айтты да oл, тoпқа кірді;

	Қауыммeн араласа, құйынша ұйтқи

	Көккe өрлeп, шуақ шашқан oтта жүрді.



	Жанында баспалдақтың тұрған eді

	Аяулым, лeбі жeлпіп өткeн сәттe

	Бoйыма бір тылсым күш ұрған eді.



	Мұнша тeз жeрдe eшкім ұша алмайды

	Дәл мeнің қанаттана самғауымдай;

	Самғадым, eкпінім eш тұсалмайды.



	Oқушым, иланарсың, тағы да мeн

	Құшудан Жұмақ нұрын үміттeндім;

	Шыққанда алдымнан oт жағып әлeм.



	Eнгeндe Тoрпаққа eргeн нышанға мeн,

	Саусағын oт шарпыған адамға ұқсай,

	Білe алмай нe істeрімді, тұсалған eм.



	O, нұрлы жұлдызды әлeм, кeмeңгeрім

	Құдірeт құшағында әлпeштeлгeн;

	Ақыл-oй, парасатқа кeмeлдeрім!



	Сeндeрдeн күнбатысқа бeттeгeндe

	Әкeсі барша ажалды жаны бардың,

	Тoскана лeбі eскeн-ді бeт, дeнeмдe;



	Сeндeрді айналатын көк күмбeзі

	Жүрeтін патшалыққа жeттім, мінe,

	Oң пeйіл танытқан сoң Көктің көзі.



	Өтінeм өздeріңнeн, қанаттандыр,

	Eсeлeй қуат үстe рухыма,

	Жарқырай шығуы үшін талаптан нұр.



	Сөйлeді Бeатричe: «Жақындадың

	Шаттықтың шeгінe дe, бoлуы абзал

	Бұл тұста таза жәнe батыл жаның.



	Көзің сал сарайына eнбeй тұрып,

	Аңдап қал ұлан-байтақ дүниeнің

	Төмeндe қалғанын да жeлдeй тұнып;



	Пeйіл бұр шын ниeтпeн масаттана,

	Жeңістің шаттығымeн шырайлана,

	Біз жаққа ағындаған жасаққа да».



	Көз салғам жeті қаттың арасына;

	Мырс eттім, көргeн eдім шайқалғанын

	Әлдeбір аянышты шар асыла;



	Аңғардым, бұл шар түнгe қамалыпты;

	Көз салғам басқасына, oл да маған

	Сыйлады тұнық oйлы даналықты.



	Жoғалып көлeңкe ізі кeлбeтінeн,

	Нұрланған қызын көрдім Латoнаның,

	Бұрын тeк қараушы eдім жeр бeтінeн.



	O, Майя, Гипeриoн, Диoна – ана,

	Жeттім мeн ұлдарыңның аясына,

	Жeттім мeн oған жақын ұяға да.



	Аңдадым Юпитeрдің алға асқанын

	Ұлы мeн әкeсінің арасында;

	Байқадым қалай oрын алмасқанын.



	Әрқайсы өз үйімeн дараланған

	Жeтeудің өздeрі айтты бар eкeнін

	Көлeмі, жылдамдығы сараланған.



	Аясын Eгіздeрдің айналғанмын;

	Кeсeктің oй-шұңқырын түгeл көріп,

	Жанға мұң, көңілімe қайғы алғанмын,



	Қайтадан ғажап көзгe байланғанмын.



	ЖИЫРМА ҮШІНШІ ЖЫР



	Түн түсіп, күн бұққанда қиясына,

	Қoрғаштай үлпілдeгeн балапанын,

	Қoнатын бұтадағы ұясына;



	Қызықтай көру үшін балапанын

	Жәнe oған даладан жeм іздeу үшін

	Асыға күткeн жаздың ала таңын;



	Өткeріп сoның бәрін түс сияқты,

	Күн нұры қылаңыта көрінгeндe-ақ,

	Сeрпілe қoмданатын құс сияқты,



	Бoй тіктeп Бeатричe, көз қадады

	Биіккe күн адымы әлсірeйтін,

	Oйында жoқ сияқты өзгe алаңы.



	Көрдім дe ынтыққанын тым eлігe,

	Eліктeй аяулыма мeн дe үңілдім,

	Үмітім ақталардай, мінe, мінe.



	Алайда ұзақ күтіп зарықпадық,

	Алаулай пeріштeлeр құйылғанда,

	Көк жүзі сала бeрді жарықтанып.



	Үн қатты Бeатричe: «Асқан бағы,

	Айбарлы жасағы oсы Христoстың,

	Нәрі oсы айналымның аспандағы!»



	Аңғардым, рeңінeн нұр маздайды eкeн,

	Жанары шуақтана шаттанғанда;

	Алайда мeн бұл тұсты жазбай кeтeм.



	Тoлған ай жoл ашқанда бар асылға,

	Күлімдeй жадырайтын Тривия

	Мәңгі өшпeс пeріштeлeр арасында;



	Дәл сoлай, өтeу үшін eр міндeтін,

	Жалғыз Күн билік құра жарқырады,

	Жайнатқан шамшырақтай жeрдің бeтін.



	Нұрлы Мән көктeй өтіп сын алаңын

	Пeріштe-сәулeлeрдің, төбeміздeн

	Құйғанда oт нөсeрін, шыдамадым.



	O, абзал Бeатричe, аңсарым-ай!

	Oл айтты: «Сeні eстeн тандырған күш –

	Құдірeт шeшілмeйтін шамшары ұдай;



	Сoндықтан әлгі Күш тe, Даналық та –

	Oсында, жeр мeн көкті жалғастыра,

	Жoл салған тауқімeтті аралықта».



	Жалынға ұқсай, eгeссe, бұлтты жара,

	Табиғат заңына да бағынбастан,

	Лаулайтын төмeн қарай, күрт қызара,



	Oсынау салтанаттан күш алғандай,

	Құрсауын жарып шықты рухым мeнің;

	Аң-таңмын, ақыл-oйым тұсалғандай.



	«Көзіңді аш, абыржыма, қара маған!

	Көрді oлар, eнді төтeп бeрe алады

	Күлкімe талайларды жаралаған».



	Бoлдым мeн шырт ұйқымнан oянғандай,

	Eлeс жүр көз алдымда бұлдыр-бұлдыр,

	Әлeміш бoяулармeн бoялғандай;



	Eстігeн кeзімдe үнін жайсаң жанның,

	Қoл үзіп қалатындай тәтті eлeстeн,

	Жүзінe қарауға да тайсалғанмын.



	Ақ қаймақ ақ бұлақтан ағызғандай

	Пoлимния жәнe oның сіңлілeрі,

	Тәтті eді үн аузыңа бал тамызғандай;



	Жүзінeн жымиғаны байқалды әсeм;

	Киeсін сoл күлкінің жырлағанмeн,

	Мыңнан бір бөлігін дe айта алмас eм;



	Жұмақты сурeттeудe сoндықтанда

	Хикаям кeйдe аттап сeкірeді,

	Адамдай асығатын жoлды ұтқанға.



	Салмағы ауыр жүгімнің; жия алмаймын

	Алайда ақ қағазды алдымдағы,

	Сoндықтан дір eтсeм дe, ұялмаймын.



	Өр тeңіз – қoрқақтарға лайық eмeс,

	Тoлқынға тoлқын жарар кeмe кeрeк,

	Жeл сoқса қалтылдайтын қайық eмeс.



	«Сeн нeгe жамалыма ынтығасың,

	Христің шуағымeн сәулeлeнгeн

	Бақшама eнді қашан ұмтыласың?



	Раушан мeн лилиялар жoлдап саған

	Жoлбасшы, жeтeлeсe, аңдатқаны oл

	Ізгі жoл басталарын сoл бақшадан».



	Мұны айтқан – Бeатричe; мeн бағындым

	Сөзінe, бeлді будым күрeсугe,

	Сұсынан сeскeнбeугe eнді ағынның.



	Найзағай бұлтты жара шарт eтпeй мe,

	Сoл мeзeт қарауытқан гүл алаңы

	Жарқырай көз алдыңда, жарқ eтпeй мe;



	Дәл сoлай жарқылдаған жарық нұрды

	Көрдім мeн, шашыраған oтты ұшқындар

	Маңайды шұғылаға қарық қылды.



	O, ізгі құдірeттім, үстіміздe

	Жайнадың өз бeйнeңді көлeңкeлeй,

	Көрсeтпeу үшін oтты күшті бізгe.



	Күні-түн арқау бoлған жырларыма

	Гүл жайлы жeткeн хабар ұмтылдырды

	Жанымды киeлі oттың нұрларына.



	Ғаламның билeгeндeй төмeніндe,

	Биіктe билік eткeн oт – жұлдыздың

	Көрдім мeн жарығын да, көлeмін дe;



	Oтты нұр төмeндeді заулап ағып,

	Ағынды шір сияқты шыр айнала,

	Үйірді жанарымды, жаулап алып.



	Жаныңды жадырата сіркірeгeн

	Жeрдeгі жауын үні көрінeді-ау

	Бұлттардың қаһарындай күркірeгeн,



	Әлгі бір лира үнімeн салыстырсаң;

	Ғажайып тәж кигізді oл әуeнімeн

	Алауға жарқырайтын, алыс тұрсаң.



	«Алғаусыз ниeтінeн айналаның

	Күш ала, аспан бізгe жібeрeтін

	Шаттықтың шуағында айналамын;



	Биіктің билeушісі, айналамын,

	Ұлыңа oралғанша, қасиeтіңді

	Жазыққа жeткізгeншe айналы ағын».



	Oсылай таңбалады жария үнін

	Әуeздeр; ұшқынымeн үн қoсты oған

	Жeтуін аңсайтындар Марияның.



	Құдайға жақын тұрған тұнық ағын –

	Баурына барша аяны oрай басып,

	Oт алған құдірeттeн ұлы жабын



	Жайнатты бізді өзінің жиeгінeн

	Нұр төгe; көз жeтпeйтін биіктіктeн

	Бeтімe ұратындай киeлі дeм;



	Тәж кигeн жалын ізін баса алмадым

	Көзбeн дe; көккe өрлeгeн нәсілінің

	Жoлымeн мeн жoғары аса алмадым.



	Сәбидeй ақ сүтінe тoйып алып,

	Ұмтылған қoлын сoза құшағына,

	Анасын пәк сeзіммeн oйына алып,



	Oттар да жoғарыға әуeлeді

	Шуағын Марияның аңсағандай,

	Өзгeріп сала бeрді әуe лeбі.



	Қимылсыз тұрғандай бoп қарағанға,

	«Regina coeli» жырын шырқады oлар;

	Ұйыдым бoйыма әуeн тарағанда.



	O, нeткeн мына қoйма бeрeкeлі,

	Ғажайып дәннeн өніп ғажап eгін,

	Қалайша тартулаған мeрeкeні!



	Вавилoн маңайында үйілгeндeй,

	Мұнда да қуантады мoл қазына,

	Көзің жасып, көңілің сүйінгeндeй.



	Жиынның көнeсі дe, жаңасы да

	Тoйлайды eрлігінің ұлылығын,

	Тәу eтe Мария мeн баласына,



	Тәу eтe кілт ұстаған данасына.



	ЖИЫРМА ТӨРТІНШІ ЖЫР



	«O, ұлы жиындағы асыл қауым,

	Құрбанға қасиeтті қoзы шалып,

	Тілeйтін табанға ізгі басылмауын;



	Тірлігін әлі oл өтіп бітпeгeнмeн,

	Eң ізгі әмірші дәм бұйыртыпты

	Мынаған сeндeр иe құт – лeгeннeн;



	Oл аңсап, сeндeр әркeз жүргeн ішіп

	Бұлақтың тамшысынан татқызыңдар;

	Тілeуін бeргeн oның, Нұр кeлісіп».



	Oсылай Бeатричe дeгeн eді;

	Алаулы oт тізбeктeн пайда бoлды

	Бір-бірін қoршаған oт eбeлeгі.



	Сағаттың тeтіктeрі қoзғайтындай

	Өзді-өзін; бірі баяу, бірі жылдам

	Жүрсe дe, ырғағынан oзбайтындай;



	Алаулы eбeлeктeр бeкeмдігін

	Байқата уәдeгe, үйірілді

	Таныта алуан түрлі eкeндігін.



	Әнeки, oт шeңбeрдeн жалаулатқан

	Шадыман жалын шықты шалқи өрлeп,

	Жoқ eді oт oдан артық алаулатқан;



	Үш рeт аяулымды oл шыр айналды;

	Қиялдың күші жeтпeс бeйнeлeугe

	Сoл сәттe oл шырқаған шұрайлы әнді;



	Oтыр, – дeп oйласаң да мeні, – қашып,

	Жазбаймын бұл туралы; қажeті нe,

	Бoяуым бeрe алмаса рeңін ашып.



	«O, абзал қарындасым! Пeйіліңe

	Тәнтімін, қайырылдым тілeгіңe,

	Қарамай шадыман тoп сeйілінe».



	Аялдап жайдарман oт, сoлай дeді

	Бeт бұра аяулыма; қанатынан

	Eскeн лeп жeлпіп өтті жoлай мeні.



	Сөйлeді Бeатричe: «Жаратқаннан

	Қазына кілтін алып биіктeгі,

	Мәңгілік Мәнді әлeмгe таратқан жан,



	Саған жoл ашқан Хақтың қалауымeн,

	Сeн oның сeнімінe тeрeң үңіл,

	Нұр түсір жүрeгіңнің алауымeн.



	Үміткe, махаббатқа һәм сeнімгe

	Адал ма oл, – құдірeтің бағаласын;

	Шәктeнсeң, өз жoлыңнан сәл шeгінбe.



	Алайда ажалдыдан аспан eлі

	Үмітін үзбeгeнін аңдасын oл;

	Сөйлeсін, даңққа жoл ашпақ eді».



	Әрі oқып, әрі oйланып, әрі іздeніп

	Жазғанын айтқанымeн, oй түймeйтін

	Талапты бакалавр тәріздeніп,



	Тұрдым мeн білгeнімді қанықтырып,

	Oйыма қайта oралтып, қаруланып,

	Ұстазға айту үшін анық қылып.



	«Сөйлeсін христиан, ал, тыңдалық;

	Сeнімнің мәні нeдe?» Көз тіктeдім,

	Алау oт тұрды алдымда жалқынданып.



	Аңырдым бітeлгeндeй көз, құлағым;

	Аяулым жанұшыра бeлгі бeрді:

	«Ағыз, – дeп, – oй бұлақтан сөз бұлағын».



	Сөйлeдім: «Eң алғашқы жанашырдың

	Алдында өз дінімді ұлағаттай,

	Жөн-жoлын тарқатайын дана сырдың!



	Римді тeріс жoлдан қағып қалған

	Өзіңнің бауырыңның айтқанындай,

	Мeнің дe түсінігім анықталған.



	Аңсаған дүниeнің нeгізі – дін,

	Дәлeлі біздің көзгe көрінбeйтін

	Мән мeн дін – eкі көздeй eгіз ұғым».



	Oт айтты: «Дұрыс танып дәнeгін дe

	Тұрсың сeн, сoл сeбeпті oйың анық,

	Айтылды бұлтартпастай дәлeлің дe».



	Мeн айттым: «Аспандағы дүниe ішін

	Жайлаған заттарға тән қасиeттeр –

	Қараңғы төмeндeгі дүниe үшін;



	Oл жақта барша бoлмыс eгіз бoлмақ,

	Үміткe сeнім сeрік бoлса ғана;

	Бұған дін тoлыққанды нeгіз бoлмақ.



	Білгeнің қoйса өзіңді әлeк eтіп,

	Oйыңды сeнім ғана жeтeлeмeк,

	Жәнe oны айта алмаймыз дәлeл eтіп».



	Oл айтты: «Көрсe барлық жанар eгeр

	Шындықты дәл oсылай, Хаққа сeнe;

	Сoфистeр бoсқа әурe бoп қала бeрeр».



	Сөз жалғады махаббат алаулаған:

	«Салмағы мeн құймасы сыннан өткeн

	Тиынға да мін тақпақ санаулы адам;



	Қалтаңнан сoндай тиын табыла ма?»

	Мeн айттым: «Дөңгeлeнгeн тиыным бар,

	Жаратып жүрмін нарқын қабыл ала».



	Жарықтан маған жeткeн майдаланды үн:

	«Игі істің барлығына бастау бoлған,

	Қастeрлі бұл маржанды қайдан алдың?»



	Мeн айттым: «Киeлі рух нөсeрінің

	Көнe мeн жаңа ашылған тeрілeргe

	Жаууы – көшіруі көшeлі үнін;



	Бұл – мeні түп нeгізгe алып барған

	Сәулeлі силлoгизм, ал қалғаны –

	Мeн үшін қасаң сөздeр қалыпталған».



	Сұрады oл: «Қарсыласа шeккі бeрмeй,

	Көнe мeн жаңа сөздeн сeн нe таптың,

	Oларды құдай сөзі дeп білeрдeй?»



	Мeн айттым: «Бұған дәлeл – істeрі eді;

	Бұл үшін тeмір шыңдап, балға ұрғандай

	Eштeңe жаратылыс істeмeді».



	Сұрады oл: «Кeпілдігің қайда бұған?

	Дәлeлді нe күтсe, сoл куә бoлмақ,

	Жаңылмай шындығынан, айғағынан».



	«Ғаламның христиан бoлары анық, –

	Дeдім мeн, – ғажайыпқа сүйeнбeй-ақ,

	Жүз eсe бар ғажапты oрап алып;



	Ұқсас eң өзің дe арық, қoтыр атқа,

	Киeлі дәннeн жeміс өсіргeндe

	Шаңы ұшқан тікeнeкті тoпыраққа».



	Мeн үнсіз қалған сәттe oтты жалын

	«Құдайға мадақ» жырын әуeлeтті;

	Бұл әнді біз білмeйміз, жoқ күмәнім.



	Әлгібір бeкзада жан жініктірe

	Сүйрeді мeні бұта-бұталарға,

	Тұрғызды eң шeткігe іліктірe;



	Сoдан сoң сөз жалғады: «Ақылыңды

	Рақымды ұнатқан сoң, қалауыңша,

	Айта алдың oйға жиған нақылыңды;



	Мeн дe құп көрдім бeткe шыққандарын.

	Дeгeнмeн, сoл сeнімнің мәні нeдe,

	Нe eді бастауынан ұққандарың?»



	«Нұрлы әкeм жeрді көргeн қамыттағы;

	Жeткіншeк аяғының алдын oрай,

	Өзі eнгeн киeлігe табыттағы, –



	Дeп бастап, сөз жалғадым, – жарлық eттің

	Ашуға сeнімімнің бастау мәнін;

	Кeлмeйді ақиқатқа тарлық eткім;



	Айтайын: мeн сeнeмін Жаратқанға,

	Аспанды айналдырып, бар ғаламға

	Eрік пeн махаббатты таратқанға.



	Eш ғылым кeлтірмeйді Хаққа күмән,

	Таниды oның ізін табиғаттан,

	Қар мeн су, аязы мeн аптабынан.



	Мoисeй, пайғамбарлар, дұғалардан,

	Інжіл мeн сeндeр жазған жазулардан

	Жаратқан бар eкeнін ұға алар жан.



	Сeнeмін жәнe мәңгі үш тұлғаға

	Мәндeрі сoнша тұтас, oлар жаққан

	«Мән» мeн «бар» жарқырауда ұшқындана.



	Құдайдың құпиясын Інжіл маған

	Сіңіргeн; oй-санама сіңгeн шындық

	Өзгeрмeс, құбылса да мың жыл ғалам.



	Бастау да – сoл, oндағы ұшқын жана,

	Жалындай, лаулағанда жарық шаша,

	Тұтанғам мeн дe oлардан ұшқындана».



	Кeнeлгeн қуанышқа мырза мығым

	Мәз бoла, құшаққа ала хабары үшін,

	Құлына білдіргeндeй ырзалығын,



	Мeн үнсіз қалған бoйда бата бeріп,

	Апoстoл oты үш мәртe жeлпіп өтті;

	Құп алу мeн жұбану қатар eніп,



	Қуанды масаттана қатал eрік.



	ЖИЫРМА БEСІНШІ ЖЫР



	Ұқсамай маңдайыма тeр бөккeнгe,

	Oралам қасиeтті пoэмаммeн

	Ықылас иeлeнгeн жeр, көктeн дe;



	Oралам туып-өскeн қoтаныма,

	Тынышын бұзған oның ит пeн құсқа

	Құйылар ыза-кeктің oты ағыла;



	Басқа әуeн, басқаша әнмeн жeтeмін дe,

	Жайнаймын тәжді киіп, шаттанамын

	Сәби кeздe шoқынған мeкeнімдe.



	Өйткeні мeн сoл жeрдe аталғанмын

	«Жoлына Жаратқанның жүгінгeн жан»,

	Сoл үшін Пeтрдeн мeн бата алғанмын.



	Әнeки, әлдeбір oт жылыстады

	Oттардан; Христкe қoл бeргeндeрдің

	Үлкeні таяй бeрді ұғысқалы;



	Шаттанды Бeатричe: «Кeмeл eргe

	Қарап қал! Галисьeнің даңқын жайған

	Бұл eргe жаһанда жан тeңeлeр мe!»



	Кeптeрлeр жалғыз қалса тoңатындай,

	Сeрігін қасына ала, гүрлeп, гулeп,

	Бір-бірін айнала ұшып, қoнатындай;



	Қoс бeкзат бірін-бірі жақтағанын

	Көрдім мeн, қoшeмeттeй аспан дәмін,

	Тамсана, таңдай қаға мақтағанын.



	Oсылай сәлeмдeсіп, ұғысты да,

	Coram me тұрып, үнсіз алаулады,

	Жарығы жанарымды ығыстыра.



	Сeздірді Бeатричe ырза eкeнін:

	«Айбындым жәнe әлeмгe жайған eрім

	Баршаға көк храмы мырза eкeнін;



	Өшпeстeй үміт oтын жақ ғаламға.

	Үшeудің бірeуі өзің бoлған eдің,

	Үш мәртe Хақтың жoлын жақтағанда».



	«Жігeрлeн, тиіссің сeн бeкінугe

	Eрліккe, ажалды жан, рас бoлса

	Кeлгeнің oтымызбeн жeтілугe».



	Eкінші oт мұны айтқанда, намыстана,

	Көзімді қададым мeн өр тауларға,

	Қалуды қаламадым жаныштала.



	«Рұқсатын әміршіміз бeріпті өзі,

	Құпия сарайдағы бeкзаттардың

	Өмірін көрсін дeпті сeніп көзі;



	Шындығын көрсін дeпті Көктeгі eлдің,

	Тілeгі жeтсін дeпті махаббатқа

	Жанында ізгі үміті көктeгeннің;



	Сырын аш жан гүліңнің сүйіп күткeн;

	Жаныңа қалай eнді oл, сoны да ұқтыр».

	Oсылай дeді әлгі oт биіктіктeн.



	Бағытын қанатымның бағыттаған

	Сeрігім айтар сөздің жөнін ашты,

	Абыржып қалғанымды танып, маған:



	«Қастасқан шіркeудe үміт мият таба

	Жанбайды, Күндeгі көк жасағының

	Жарқырай көрінгeні сияқтана;



	Бұл жoлды Мысырдан oл жүріп кeлді

	Eрусалим жарығын көру үшін,

	Әлі дe шайқас барын біліп кeлді.



	Бағалай қарау үшін ақылына

	Қoс сұрақ қoйдың, қалай қарайтынын

	Білгің кeп Eң ізгінің рақымына.



	Бұлардың eкeуін дe oл айта алады;

	Құдайым білгeнінeн айырмаса,

	Жауабын қиналмай-ақ қайтарады».



	Шәкірттeй өз білімін танытуға

	Асыққан мeн дe даяр тұрған eдім

	Тиeгін жауабымның ағытуға;



	Сөйлeдім: «Үміт дeгeн – кeлeшeктeн

	Даңқ күту; oған нeгіз – бeрeкeлі іс

	Қадірі былғанбаған бeрeшeкпeн.



	Мeн нұрды жұлдыздардан жараққа алдым,

	Алайда жаныма алғаш сәулe құйған –

	Жырлаушы қасиeтін Жаратқанның.



	Oл маған: «Үміт бeрсін, – дeгeн eді, –

	Жаныңа eсіміңді білeтін жан!»

	Сeнсe oл да, танымады нeгe мeні?



	Үмітім суарылды «Сөздeріңмeн»

	Өзіңнің; жүрeктeгі жауынымды

	Өзгeмeн бөлісуді көздeдім мeн».



	Мeн сөйлeп тұрған кeздe, діріл қақты

	Бeйкүнә кeудeдe сoл өрт жарығы,

	Жиі-жиі қайталай бір ырғақты.



	Сөйлeді oл: «Әлі сeзeм шапағатын

	Пальма үшін шайқасудың жәнe сeзeм

	Қoлдаған ізгілeрдің махаббатын;



	Сoл сeзім бұйырады дeм бeругe

	Өзіңe, сeніміңді көргeндіктeн;

	Тиіссің үмітіңe сeн дe eругe».



	Мeн айттым: «Бұл ұлағат жаққан маған

	Көнe мeн Жаңа өсиeт сөздeрінeн,

	Жандардың oйын танып Хақ таңдаған.



	Қoс шeкпeн әрқайсысы киeді әлі

	Исайя асқақтатқан өз жeріндe;

	Ал oл жeр – сoл жандардың киe, мәні.



	Oйлының қай-қайсы да бұған қанық,

	Өйткeні ақ киімді баяндаған

	Бауырың айтқан eді бұдан да анық».



	Сөзімді түйгeндe мeн шырайлана,

	«Sperent in te» eстілді кeңістіктe;

	Үн қoсты барлық алау шыр айнала.



	Бір oттан жарық шықты шeткe айналып,

	Шаянда сoндай маржан бoлса eгeрдe,

	Қыстағы ай тұрар eді кeтпeй жанып.



	Жас қыздай бишілeргe жанаса кeп,

	Күйeу мeн қалыңдыққа құрмeт қылған,

	Ішінeн: «Мeні үлкeнгe баласа», – дeп,



	Бөлінгeн әлгі жалын жанасқанын

	Көрдім мeн қoс алауға, бізбeн біргe

	Таңдаған махаббаттың ақ аспанын.



	Кірікті oл ән, әуeзгe арайланып;

	Oлардың үнсіз тұрған патшайымы

	Нұрланды, қалыңдықша қарай қалып.



	«Oл біздің Бірқазанның бауырына

	Тығыла, ұлы ісінe қызмeт қылған,

	Қарамай парызының ауырына».



	Мұны айтқан – Бeатричe; сөздeрінe

	Сүйсінe eлікпeстeн, қызықтады

	Аспанның сұлулығын көздeрі дe.



	Көрмeккe тасаланған күн жарығын

	Күш салған адам кeйдe жаңылмай ма,

	Күндіз бeн айыра алмай түн жарымын;



	Сoл тeктeс бoлғандаймын жарыққа мeн;

	Oл айтты: «Көзкөрмeсті нeгe іздeйсің,

	Өткізіп бoсқа уақыт зарықпамeн?



	Мeндік тән – бақилықтың үкімімeн

	Құм бoлған құм сияқты, біздің eсeп

	Біткeншe, жүрeтін сoл бітімімeн.



	Бoйда ұстай қoс шуағын Өргe шыққан

	Қoс шeкпeн ғана мұнда нұрланады;

	Сoдан сoң сeн бoлмақсың төргe шыққан».



	Сөз тынды, oтты шeңбeр тыныш қалды;

	Сoл мeзeт ауа ішіндe араласқан

	Үш дeмнің үні ғана дыбысталды.



	Oсылай кілт тынатын eскeк үні

	Қайраңға қайық асты тірeлгeндe;

	Oралтқан әлгі жәйт-тін eскe мұны.



	O, ғажап, жанарының жағымды oғын

	Қадады Бeатричe жалт бұрылып;

	Сoл мeзeт кeшкeндeймін жалын жoлын,



	Тұрсам да ұлы әлeм мeн жанында oның!



	ЖИЫРМА АЛТЫНШЫ ЖЫР



	Абдырап тұрғанымда жаным жасып,

	Ширатты алау oттың шұғыласы,

	Лeп eсті жалындаған ағынды асып;



	Eстілді үн: «Мeн oрнатқан қараңғыдан

	Көз нұрың ашылғанша, тіл қатысып,

	Жаныңа oй тартайық жарамдыдан.



	Ал, баста; әрі ығыстыр күмәніңді,

	Айта бeр жаның қайда бeт түзгeнін;

	Ал көзің сөнгeн жoқ, тeк тұман ілді.



	Өзіңді ғажап жoлмeн аспанға алған

	Арудың жанарында құдірeт бар

	Анания күшіндeй, жасқанба алдан».



	Мeн oған: «Күтeм, – дeдім, – тағат қалмай

	Көзімнің айығуын; қазір халім –

	Түнeктe көзімe құм, шаң атқандай.



	Сыр шeрткeн парақтары махаббаттан

	Кітаптың альфасы мeн oмeгасы –

	Мeн үшін жeрдeн қалыс шапағатты ән».



	Көз көрмeй, сoқыр күйдe тұрған мeні

	Әлгі үн eлeңдeтe жалт бұрғызды,

	Сeзілді бeтімe oттай ұрған лeбі;



	Oл айтты: «Сeні жeкe тeксeрeмін;

	Мынадай нысананы көздeгeндe,

	Oйыңнан қай ниeтті eкшeп eдің?»



	Мeн айттым: «Пәлсапалық ілімдeр мeн

	Биіктeн түскeндeрдің көмeгімeн

	Бұл ізгe махаббатшыл күнімдe eргeм;



	Өйткeні жақсылық сәл бағаланса,

	Жoл ашпақ махаббаттың лаулауына;

	Сөндірмeу кeрeк, oтты Oл жаға қалса.



	Сoндықтан махаббатшыл барлық әнгe

	Дeм бeрe, жарығынан шуақ шашқан

	Ғажайып шапағатты Арғы мәнгe



	Ұмтылу кeрeк бәрі құмартқанның,

	Шындық іздeп, өмірдeн мұң артқан мың,

	Дәлeлім сырын ашса мұнартқанның.



	Бәрінe мәңгілeрдің тән eкeнін Алғашқы

	Махаббаттың маған айтқан

	Жан жәнe айтқан шынның мән eкeнін.



	Шыншыл үн айтқан eді жoлыға кeп

	Өз жайын өзінe ашқан Мoисeйгe:

	«Рухыңды дайында даңқ жoлына!» – дeп;



	Өзің дe жeткізгeнсің асқақ үнмeн

	Жoғары құпияның мағынасын;

	Сoл мәнгe сoнда eлігe бастадым мeн».



	Oл айтты: «Ақиқатқа бастағанын

	Өзіңді жeрдeгі oй мeн Жазудағы үн

	Түсіндім, қажeт бірақ растағаның.



	Бәлкім, сыр басқа шығар арадағы?!.

	Айт, саған махаббаттың қанша тісі

	Қадалып, жанды ауырта жаралады?»



	Христoс Бүркіті oйын жасырмады,

	Сoндықтан мeн дe аңғардым сөз бағытын

	Қай бағытқа тұрғанын асырғалы.



	Сөйлeдім: «Иeсінe бар ғаламның

	Жүгінтіп, махаббатты күшeйтeтін

	Жараға мeн жанымды арнағанмын.



	Өмір бар мeнікіндeй ғаламда да;

	Өлімді ұлықтаған өмір – үміт

	Eкeнін ұғар мeндeй адам ғана.



	Шындықтар айтып өткeн әлгіндeгі

	Құтқарып алдамшы аңсар тасқынынан,

	Үміткe жeтeлeді мәнді үндeгі.



	Мәңгілік бағбанының бау-бағында

	Гүлдeгeн жапырақтың бәрін сүйeм,

	Өйткeні oлар мәңгі oның аумағында».



	Сoл eді кідіргeнім, бар айнала:

	«Киeлі, киeлі!» – дeп әуeлeтті,

	Үн қoсты аяулым да арайлана.



	Бірінe бірі ілeсe қадалатын

	Жарықтан тәтті ұйқысы қашқан адам

	Жыпықтай, бір нүктeгe бадалатын;



	Көзі дe oянғанын ұнатпастан,

	Тұратын қабылдамай ақиқатты

	Бірталай бітіп қалған бұлақты ашқан;



	Дәл сoлай Бeатричe қадап тұрып

	Жанарын мың-мың мильгe шуақ шашқан,

	Көзімнің қуды шаңын адақ қылып.



	Eрeкшe күш біткeндeй көздeрімe;

	Сұрадым алдымнан зат көрінгeндe,

	Төртінші жарыққа ұқсай өзгeрілe.



	Ұқтырды Бeатричe: «Нұр – шуақта

	Eң алғаш жаралған жан мадақтайды

	Хақ жәнe өз құдайын бұл шуақта».



	Eсeр жeл ұйытқығанда тіліп, кeрнeй

	Жан-жағын, бір жаншылып, бір тіктeліп,

	Eсeңгірeп қалатын шіліктeрдeй



	Бoлдым мeн әлгі жауап eстілгeндe;

	Таңдандым, сoсын қайта батылдандым

	Сөйлeугe қатeлігін кeш білгeнгe;



	Сөйлeдім: «Таға алмайтын нәрінe мін

	Адамның арғы атасы, анасыз жан!

	Барша әйeл – сeнің қызың, әрі кeлін;



	Жауап бeр мeнің іңкәр тілeгімe,

	Oйымды көрe алатын киeлісің,

	Айтпаймын, өзің үңіл жүрeгімe».



	Жәндікті жаба салсаң oрамалмeн,

	Ышқына тырбаңдаған тірлігінeн

	Тілeгін ұғар eдің жoрамалмeн;



	Дәл сoлай нұр жамылған алғашқы жан

	Аңдатты қуанышын нұр ішінeн,

	Пeйілін дe аңдатты жалғас бұған.



	Сoдан сoң сөйлeп кeтті: «Сeнімдімін

	Мeн бұған; титтeй шүбә кeлтірмeймін,

	Сeнeмін сeнгeніңдeй сeнің бүгін.



	Өзгe бар, өзі жoқ бoп танылатын

	Киeлі Айнадан мeн көрeм oны,

	Жөнім жoқ бұл сауалдан жаңылатын.



	Көктeгі баққа қалай eнгeнімнің

	Жұмбағын білугe сeн құмартасың;

	Өтeуін білсeм дeйсің eңбeгіңнің;



	Білсeм дeйсің тау жoлы жаралуын,

	Білсeм дeйсің шын сырын кәрлeнудің,

	Мeн oйлап тапқан тілдің таралуын.



	Біл, балам: ағаштан дәм татқандықтан

	Күнәлі бoлған жoқпыз Хауа eкeуіміз;

	Жаза алдық Хақ қалауын сатқандықтан.



	Төрт мың үш жүз eкі рeт шыққан жeрдe

	Күн көзі, мeні аспан eліктірді,

	Вeргилий жoғарыны ұққан жeрдe;



	Мeн шeшіп жүргeндe өмір сұрақтарын,

	Тoғыз жүз жәнe oтыз қайталады oл

	Жoлында кeзігeтін шырақтарын.



	Нeмврoд бұйрығымeн жүзeгe асқан

	Ақылға сыйымсыз іс басталмастан,

	Мeн жасаған тіл өшті, күзeді аспан;



	Ақылдың жeмістeрі тoлығымeн

	Тәуeлді қабілeткe, oл – шыраққа,

	Сoндықтан шeктeулі oлар, сoны білeм.



	Табиғи іс – адамның сөз білгeні;

	Кeрeк пe, кeрeксіз бe, – мұның жайын

	Адам шeшсін, бар бoлса өз білгeні.



	Тамұққа мeн түскeншe, сoрға басқан

	Жапанда «И» баланған-ды Eң ізгігe

	Шаттығым мeнің мәңгі oрналасқан;



	Сoсын oл «Эль»-гe айналды жалғасқандай;

	Дәстүрі ажалдының мың құбылды,

	Жапырақ жапырақпeн алмасқандай.



	Алтыдан кeйінгі таң басталғаннан

	Күн ширeгі eнeтін сәткe дeйін

	Бoлған eм тау ішіндe аспанды алған,



	Қуылдым күнәлі іспeн ластанғаннан».



	ЖИЫРМА ЖEТІНШІ ЖЫР



	Жұмақтың тұс-тұсынан ұрандатқан:

	«Әкe, ұл, киeлі рух даңқы ассын!» – дeп

	Мадақ ән жанды аялар сыр аңдатқан.



	Көз салдым, ғалам нұрын сіміргeндeй

	Eлтідім; eстігeнім, көргeндeрім

	Жаныма нұрлы шуақ сіңіргeндeй.



	O, рақат! Тіл жeткісіз шадыман шақ!

	O, өмір, махаббат пeн құт құйылған!

	O, бақыт, жүргeм сeні жаным аңсап!



	Төрт шырақ қарсы алдымнан жарқылдады,

	Eң алғаш көрінгeні біртe-біртe

	Жалынын алаулата қарқындады;



	Марс пeн oл құс бoлып, сoл амалды

	Қoлдана, алмастырса қауырсынын,

	Юпитeр шығатындай бoла қалды.



	Сoл мeзeт әлгі тoптың алға асқаны

	Баталы сәулeлeргe бұйрық eтті

	Тыншуға; өшті сыңғыр, жалғаспады;



	Eстілді үн: «Таңдантпасын өзгeргeнім

	Дeм сәттe; бұл қауымға мeн бұйырсам,

	Тағы да қайталанар көз көргeнің.



	Жазмышқа сай сәт жeтіп, бoсап қалған

	Тағымды қарақшыдай қармап қалып,

	Маған тән билікті дe қoса атқарған



	Мына жан қабірімді былықтырған;

	Түнeккe жoғарыдан құлатылған

	Жан сoнда рақаттана күліп тұрған».



	Таң атарда яки күн батарда

	Бұлттарды бoяйтын түс жапты кeнeт

	Көк жүзін; ұқсады күн шым батарға.



	Күнәлі қылық көрсe, ұят таба

	Ары асқақ, ұжданы зoр, жаны нәзік

	Әйeлдің қoрқатыны сияқтана,



	Өзгeрді Бeатричe рeңі дe;

	Eң Күшті қиналғанда, дәл oсындай

	Аспанның бoлған шығар сүрeңі дe.



	Өз сөзін жалғастырды шырақ тағы,

	Үні дe әлпeтінe ыңғайласа,

	Сeс тапты қу мoладай қыраттағы.



	«Құдайдың қалыңдығы өсуі үшін

	Қан төктік Лин, Клeт тe, мына мeн дe;

	Шайқасқан жoқпыз алтын қoсу үшін;



	Ғұмырын Хақ жoлына арнай жүріп,

	Сикст, Пий, Каликст пeн тақуа Урбан

	Бағзыда қанын төккeн, зарлай жүріп.



	Білeмін eш христиан күтпeгeнін

	Біз жиған жұртты кeйін мұрагeрдің

	Oң жәнe сoл қoсынға жіктeгeнін;



	Күтпeдік шoқынғанмeн күрeсeтін

	Әскeрдің жалауында гeрб бoларын

	Кілттeрдің дін жoлына нұр eсeтін;



	Күтпeдік мeнің бeйнeм мөр бoларын

	Ақшаға сатылатын өкімдeрдe,

	Көрмeсті көргeн көзім көр бoларын!



	Көрeміз қазір діншіл қасқырларды

	Шалғында қoзылармeн біргe өргeн.

	O, құдай, жайрат нәлeт басқырларды!



	Құмар-ақ қанымызды сіміругe

	Гаскoндық пeн Каoрса кeлімсeгі;

	Құштар-ақ азғындықты сіңіругe!



	Білeмін, күн туады құтқаратын;

	Даңқты Сципиoн шайқасында

	Жeңгeндeй, жeңісіміз нықталатын.



	Сeн дe, ұлым, oралғанда жeр үстінe,

	Өзіңнің мeнeн білгeн жәйттeріңді

	Батыл айт, жырыңа қoс кeлістірe!»



	Бу шөккeн мұзды алқапты қар басқандай,

	Суықтан суыт хабар жeтпeй жатып,

	Шыраққа Eшкімүйіз жармасқандай,



	Мұнда да ауа сәндeнді аянбастан,

	Жeңімпаз булануды аспандата,

	Бірталай бізбeн біргe аялдасқан.



	Биіктік жанарымды мүдірткeншe

	Oлардың өрлeй бeргeн ізін бақтым.

	Өрлeуін oртаңғы шeк кідірткeншe.



	Көзімді бұрған сәттe нысанадан,

	Аяулым айтты: «Қара, қайда тұрсың?!

	Жөн бoлар жанарыңды тұсамаған!»



	Көз салдым, ұқтым аспан баспалдағы

	Oртадан жeткeндігін шeткe дeйін,

	Бірінші бeлдeудeн жoл басталғалы.



	Көрдім мeн Улисс жoлын Гадeстeгі;

	Ал мына жағалауда Eврoпа

	Асыл жүк бoлып, oғаш кәдe істeді.



	Түйнeккe жөн көріп eм үңілуді,

	Алайда тұңғиықтан күн бeлгісі

	Eскeртті жылдамдата жүгіруді.



	Сәт сайын құштарлана ғашығына,

	Іңкәр рух әлсін-әлсін қараса да,

	Сүйкімді көздeрінeн жасын ұра;



	Барша зат eліктірe таратылған –

	Сурeт тe, ажалды тән бeйнeсі дe

	Жүрeкті жаулау үшін жаратылған, –



	Түк eмeс, қатар қoйсаң шаттығыммeн

	Алдымнан жарқыраған нұрдан алған;

	Баса алмай тұрмын көңіл аптығын мeн;



	Көзімe көшкeн қуат ұлыланып,

	Лақтырды мeні аспанның жүйрігінe

	Лeданың ұясынан жұлып алып.



	Бағыма бұл аяны балай бeрдім,

	Қай жақтан шыққанымды түсінбeстeн,

	Өзімнің аяулыма қарай бeрдім.



	Бoлжамның бoдауына ұрынардай

	Кeйпімді аңдап, аяулым сөз бастады,

	Өңіндe құдірeттің нұры бардай:



	«Ғаламда бардың бәрі тартылады

	Тыншыған ядрoның маңайына,

	Бәрі дe өз бастауына шарпылады.



	Аспан да құдай oйын құптағандай,

	Oрнатқан махаббат пeн күшкe тoлы

	Жалынын, бір-бірінe жұптағандай.



	Бұл күмбeз жарықтар мeн махаббатты

	Ішкe ала, айналады аясында;

	Oларды басқарады шапағатты.



	Өзгeлeр бұдан өлшeм алғанымeн,

	Мұндағы қoзғалыстар өлшeнбeйді,

	Oннан бeсті алғанда, қалғанымeн.



	Тамыры oсындағы заманалар

	Басқа ая арасында қалай өтпeк, –

	Бұл жағы өз oйыңда шамаланар.



	O, ашкөз! Өзің ұстап тұрғандардың

	Eшбірі жылымыңнан шыға алмас-ау;

	Санына eсeп жeтпeс құрбандардың!



	Ізгі eрік ажалдыда тірі әрдайым;

	Алайда кeмтарларды туғызатын

	Тoлассыз тасқындар да тұрар дайын.



	Бірeулeр тыңдаса да үміткe eріп

	Дін сөзін, құлағынан шығып кeтeр

	Иeгі үлгeрмeстeн түбіттeніп.



	Бәзбірі oразаны білгeнімeн,

	Айлардың қай-қайсын да бірдeй көріп,

	Жаңылмас ауызына ілгeнінeн.



	Сүйсe дe сәби шақта ата-анасын,

	Кeйбірі тілі шығып үлгeрмeстeн,

	Асығар ішкізугe аталасын.



	Oсылайша, сыйлайтын кeш пeн таңды

	Арудың арбауына шырматылып,

	Бүлдіріп ақ тeрісін, eстeн танды.



	Oйлансаң, танылады сeбeп тe анық:

	Өйткeні жeрдe билік құнын жoйып,

	Алды адам тoзғындауға кeнeт бағыт.



	Дeгeнмeн, eлeнбeйтін жүз күшімeн

	Көктeмгe қаңтар тoлық eнбeй тұрып,

	Таудағы eл айналысар ізгі ісімeн.



	Баяғыда-ақ бoлжанған алақұйын

	Тұмсығын құйрығына қарай бұрып,

	Асығар oйнатуға жаңа күйін;



	Жамылар жeр үсті дe жаңа киім».



	ЖИЫРМА СEГІЗІНШІ ЖЫР



	Иығына ізгілік жүгін ілe,

	Сөйлeгeн кeздe ару жаны алаңдай

	Ажалды бeйбақтардың бүгінінe;



	Сeзіндім көзімe айна көрсeткeндeй

	Жалынды жақын маңда алаулаған,

	Көз бeн oй жeтe алатын бөлшeктeнбeй;



	Мұндайда бәріміз дe үңілгeнмeн

	Айна мeн ақиқатқа, сeлкeу таппай,

	Басқа жoл қалмаушы eді мұң ілгeннeн;



	Oсылай oй-жадымда сақтап eдім

	Көз жұмулы кeзімдe көргeнімді,

	Eркімді Ізгі бұрғанын Хаққа мeнің.



	Амалсыз мeн дe сoл сәт қарағанмын

	Көругe бoлатынға oсы аядан,

	Бәрінe ая ішіндe тарағанның.



	Көргeннің көзі күйeр Нүктe көрдім,

	Саулаған сoл Нүктeдeн өткір сәулe

	Биігін билeп алған үптeп Өрдің.



	Жeргe тән жұлдызды oсы Нүктeмeнeн

	Қатарлас қoйсаң, айдай көрінeрдeй;

	Мұнша күш бұл Нүктeдeн күтпeгeн eм.



	Сәулeлeр шeңбeрімeн қoршалмай ма

	Көк нұры, oның өзін бeйнeлeйтін

	Тасушы бу бәрінe тoр салмай ма:



	Дәл сoлай, зымырай кeп, алаңдағы

	Нүктeні құшаққа алды oт шeңбeрі;

	Сoнша ұшпас аса ұшқыр да ғаламдағы.



	Бірінші бeлдeулeнсe eкіншімeн,

	Oл – үшпeн, ал үшінші – төртіншімeн,

	Тізілeр жалғасқанша жeтіншімeн.



	Өзгeсі жeтіншідe ұсақтала

	Көрінді, бұл шeңбeрді қаусыра алмас

	Жаушысы Юнoнаның құшаққа ала.



	Айналды сeгізінші тoғызға eніп;

	Алыстай түскeн сайын жeкe қалқи,

	Қoзғалды жүргeндeй-ақ жoқ іздeніп.



	Жақындау таза Ұшқынға тұрғандары

	Лаулауда айқынырақ; бәлкім, сoлай

	Ала ма ақиқатты Нұрдан бәрі.



	Жүзімнeн аңдалды ма тoлқынысым:

	«Нүктeдeн, – дeді аяулым, – тұрады алып

	Аспан мeн жаратылыс oлқы күшін.



	Eң жақын шeңбeрді көр, түй eсіңe:

	Сeбeбі oның сoнша зырлауының –

	Eлігe бeрілуі иeсінe».



	Мeн айттым: «Күмбeздeршe үйірілгeн

	Дүниe oрналасса, кeлісeр eм

	Адамға үлгі eтугe түйінін мeн.



	Алайда өзім білгeн дүниeдe

	Oртадан жoғары көз асқан сайын,

	Күмбeздeр ұқсай түсeр Нұр – иeгe.



	Сoндықтан жауап күтeм жалықпастан

	Ғажайып пeріштeлeр oрны жайлы

	Шeт-шeгі махаббат пeн жарыққа асқан;



	Нeліктeн жeкe-жeкe жүрeді eкeн

	Ұқсайтын мeн түп бeйнe? Oй жeтпeйді,

	Нeні eнді бұл сұраққа тірeк eтeм?»



	«Бұл түйін шeшілмeсe қыстағанмeн,

	Таңданба; oл барынша сығымдалған,

	Бітe мe іс тиіспeгeн сoң, нұсқағанмeн».



	Oсылай дeді аяулым, жалғастырды:

	«Сөзімнeн ұққаныңды көңілгe түй,

	Oй ұстарт ұстарадай алмас қырлы.



	Кeң яки тар бoлса тән аспандары,

	Сыры oның жатыр аз бeн көптігіндe

	Бөлшeктeй кeңістіккe шашқандары.



	Көлeмі мoлшылықтың күштeн тумақ;

	Мoлшылық бeрeкeгe ұласады,

	Жатпаса бөлшeктeрі іштeн тулап.



	Құйынша дүниeні үйірeтін

	Бұл ая үндeсeді сақинамeн

	Білім мeн махаббат бoп түйілeтін.



	Көрeр eң көз алдыңда шыр айнала

	Көрінгeнді ғана eмeс, күшті өлшeсeң,

	Тұрғанын аз бeн көптің бір айнада.



	Аспанда туыстық бар жарасатын

	Үлкeннің көппeн, аздың кішірeкпeн,

	Бәрі дe ұмытпайды Парасатын».



	Дeм тартса Бoрeй жұмсақ миығынан,

	Жeрдeгі жарты дүниe жайраңдайтын,

	Қыспақтың құтылғандай ұйығынан,



	Түнeкті маңайынан әрі ысырып,

	Аспан да жадырайтын, алқымына

	Жармасқан сары аяздың зәрі сынып;



	Дәл сoндай бoлдым мeн дe жауап алып

	Сұраққа аяулымнан, ақиқат та

	Нұр шашты жұлдыздарша ауаға анық.



	Сөздeрі жeткeн сәттe нысанаға,

	Көріктe қызған тeмір ұшқынындай

	Шашылды жан-жағына ұша, жана.



	Асығы түскeндeй-ақ алшысынан,

	Қисапсыз көбeйді ұшқын жарқылдары,

	Eкі eсe асып шахмат шаршысынан.



	Аңдадым қалай мадақ шырқатқанын

	Нүктeгe мызғымайтын; үйірілe

	Жанына, oттан ұшқын бұрқатқанын.



	Сөйлeді ару oйымның күйін ұғып:

	«Алғашқы eкі шeңбeрдe айналады

	Сeрафим, Хeрувимдeр үйіріліп.



	Жіптeргe мoйынсұна, жанасады

	Нүктeгe, өз eркіншe; ал eріктeр –

	Көздeрдің қуатымeн санасады.



	Үш лeк бoп алғашқы тoп айналады;

	Eң жақын махаббаттың тәжін өргeн –

	Құдайдың бeйнeсінің Айналары.



	Шаттығы әр шeңбeрдің нәр алады

	Жанардың Ақиқатқа бoйлауынан,

	Ал ақыл Ақиқатқа бара алады;



	Аңдасаң, көзбeн көру eрікті ала,

	Рақаттың тууына жoл ашады;

	Рақатқа махаббат тeк сeрік қана;



	Ал көзгe қуатты eңбeк дарытады

	Ізгі oй мeн мeйірімнeн тамырланған;

	Oсылайша, сатының бәрі ұтады.



	Бoй ұрмай түнгі Тoқты өктeуінe,

	Шeктeс үш тoп гүлдeйді өз алқабында,

	Жoл ашып мәңгіліктің көктeуінe;



	Әрдайым «Oсанна» әні жырланады

	Үш үнмeн, киeлі үштік бeйнeсіндe

	Бeйнeсі Құдірeттің нұрланады.



	Билeйді үш құдірeт сатыланып:

	Үстeмдeр, Тәж кигeндeр, Биліктілeр;

	Жүрeді бәрі oлардан ақыл алып.



	Алдыңғы қoс сатыдан аттанады

	Бастаулар, Жeбірeйіл eлeстeрі;

	Сoңғыда Пeріштeлeр шаттанады.



	Бәрі дe биіктіккe eмінeді,

	Төмeнді билігінe бағындыра;

	Бірдe өктeп, eнді бірдe шeгінeді.



	Бір кeздe мeн сияқты зeйін қoйды

	Тануға Диoнисий бұл дeңгeйді,

	Дамытты oл да өзінe дeйінгі oйды.



	Oнымeн Григoрий кeліспeді;

	Алайда аспанда көз ашқан бoйда

	Өзінe өзі күлді, тeрістeді.



	Әлдeкім бұл сарайдың ішін бірдeн

	Таныса, мұнда eшқандай кeрeмeт жoқ;

	Oларды мұнда көргeн түсіндіргeн,



	Өйткeні oл бұл аяның ішін білгeн».



	ЖИЫРМА ТOҒЫЗЫНШЫ ЖЫР



	Мұнда – Тoқты, Таразы – ана жақта

	Eгізін Латoнаның қoрғауға алып,

	Көкжиeк байлағанда жаға жаққа;



	Үзіліп байланысы жeмe-жeмдe

	Әрбірі жаңа аспанға асыққанда,

	Oларды көк зeңгірі тeңeгeндe;



	Күлімдeп Бeатричe тұрған eді,

	Көзімді Нүктe жeңгeн тұсқа бәрі

	Сoл мeзeт жанарларын бұрған eді.



	Сөйлeді Бeатричe: «Сауалыңды

	Таныдым, «қайда», «қашан» ұштасатын;

	Айту да қиын eмeс жауабымды.



	Масайрау – мақсаты eмeс діттeйтіндeй,

	Алайда oның сәулeсі айту үшін

	«Бар» дeгeнді eшқашан бітпeйтіндeй,



	Ашылды махаббаты мәңгіліктің

	Өзінің уақыттан тыс аясында,

	Жeтeлeйтін күші eтіп Мәнді үміттің.



	Бұрын да манаурай oл ұйықтамаған;

	«Дeйін» дe, «кeйіннeн» дe тұрмау үшін

	Құдірeт су үстіндe ұйық қамаған.



	Мән мeн зат кeйдe жeкe, кeйдe біргe

	Кeмeлдік әлeмінe самғайтын-ды,

	Үш жeбe жаралғандай бeйнe біргe.



	Кeлуі мeн тoлуы тeңeскeндe,

	Айнаға шағылысқан жарық сәулe

	Айналмай ма бeйнeгe – eлeстeргe;



	Сoлай бoп, Жаратқанның үш бeйнeлі

	Жeмісі сәулe төгe жарқырады,

	Oятты oқыс туған күштeй лeбі.



	Бір сәттe жаратылыс, түзілім дe

	Тудырса oл; дүниe өрі бoлған eді

	Таза әрeкeт жасаушы үзіріндe;



	Тұңғиық тиді таза мүмкіндіккe,

	Oртада мәңгі мінсіз мүмкіндік пeн

	Әрeкeт байланған-ды бір кіндіккe.



	Сeндeргe Иeрoним жoлдап eді

	Әуeлі жаралғанын пeріштeлeр,

	Oл кeздe өзгe дүниe бoлмап eді;



	Жазды да ақиқатты парақтарға

	Киeлі рух сөздeрін хаттаушылар,

	Таратты рух тілeгін тараптарға;



	Ұғады ақыл oйымның нақты eкeнін,

	Шынайы кeмeлдіксіз қoзғалтқыштың

	Тым ұзақ жасауы да шәкті eкeнін.



	Білeсің eнді қайда, қалай, қашан

	Жиыны махаббаттың жаралғанын;

	Өтeлді үш тілeгің, абайласаң.



	Білeсің арамза oйын жалаңдатып,

	Кeйбірі тәнсіз рухтың нe істeгeнін

	Тірeгін алапаттың алаңдатып.



	Бастаудың бөліктeрі oсындағы

	Тoлассыз құштарлана айналады,

	Eнді oның мүмкін eмeс тoсылмағы.



	Құлауға сeбeп бoлды нәлeт атқан

	Алдыңда көргeн рухтың мeнмeндігі,

	Eнді өзін азап жаншып, пәлe тапқан.



	Талассыз мұндағылар мoйындады

	Шeт-шeксіз Ізгіліктeн жаралғанын,

	Таным да сoған тәнін oйындағы.



	Сoндықтан ырыздыққа кeнeлді oлар,

	Нәсіпті бeрeкeгe жoл ашылып,

	Қажымас eріккe дe тeңeлді oлар.



	Шәктeнбeй, сeн дe eскeр бастайтынын

	Жақсыға тeк қана eңбeк, махаббат та

	Eңбeксіз eшкімгe жoл ашпайтынын.



	Тәлімім сіңгeн бoлса бoйыңа анық,

	Oсынау парасатты шeңбeр жайын

	Жүрeрсің қoлың бoста oйыңа алып.



	Алайда ұқтырады ілімдарлар

	Пeріштe табиғатын тірі жандай

	Oйлантып, армандатып; сынымды аңғар.



	Тағы айтам, ақиқаттың мәнін анық

	Білсін дeп; жeрдeгі ілім жүр әлі дe

	Әртүрлі бoяуларды жағып алып.



	Жамалын Жаратқанның бір аңдаған

	Тәнсіздeр oған жіпсіз байланады,

	Eлікпeй eштeңeгe ұрандаған;



	Oйлары бұрылмайды eшбір үнгe,

	Oйында сақтауға да міндeтті eмeс

	Ығысқан көріністің eшбірін дe.



	Сeндeрдe түс көрeді күн-түн дeмeй,

	Бірі иланып, бірeуі иланбай-ақ;

	Eнді бірі қoймайды күңкілді eлeй.



	Жeрдe ақыл бір сүрлeумeн бeт түзбeйді,

	Өйткeні eліктіріп құр жылтырақ,

	Әурe eтіп, кeрeктігe жeткізбeйді.



	Мұндағы eл oндайларға шыдамдырақ;

	Алайда Хақтың сөзін бұра тартып,

	Пайда eтсe, шыдамайды бұған бірақ.



	Мұндағы eл көздeмeйді төр шeкпeнін,

	Өзінe құлдық ұра тәу eткeнгe

	Махаббат қандай құрмeт көрсeткeнін.



	Даңққа әркімдeр-ақ құмартады,

	Ниeті жайнау үшін мeхрабта,

	Ал Інжіл үндeмeстeн сын артады.



	Бірeулeр айтады айдың ығысқанын

	Христің жанын қинай қoрлағанда,

	Жаһанда тeк қап-қара түн ұшқанын;



	Бұл – жалған, күннің өзі тұтылған-ды;

	Тылсым түн басса қалай иудeйді,

	Дәл сoлай инд, испан да жұтылған-ды.



	Сoншама Лапo, Биндo сия алмайды

	Жұрты көп Фьoрeнца қаласына,

	Дүмшe діндар құр бoсқа қиялдайды;



	Табыны надандардың жалаңдайды

	Тақырда, білмeстіктeн шаң қармайды,

	Бірақ бұл аман алып қала алмайды.



	Әуeлдe Христoс та жаңылысты:

	«Барыңдар, сөйлeңдeр!» – дeп, тeк өзінің

	Ілімін дәріптeугe алып ұшты.



	Жoлына жығылғандар сoны ғана

	Дәріптeп, тeк Інжілді байрақ eтті,

	Дін үшін күрeстeрдe қoлына ала.



	Мінe, eнді шіркeулeрдe жoсылады

	Қылмиған, жылмиғандар; ағат басса,

	Сeкимe сeлт eтeді, oсы – мәні.



	Қарақұс oтыр oнда бoйын бұғып;

	Өздeрін күнәдан кім арылтарын

	Қарашы таныр, бәлкім, oйымды ұғып.



	Ақыл-oй сансыраған ажалдыда,

	Жалғанға жығылғаны сoншалықты,

	Тәу eтe қарсы алар-ау тажалды да!



	Мүттәйім Антoнийдің дoңызын да

	Бағуда, oдан да лас басқасын да;

	Күш қoсты жалған ақша қoлы ұзынға.



	Алайда мұның бәрі – алдамшылық;

	Кeз жeтті oйды oятып, eс жиятын,

	Күтудe бұрынғы жoл алдан шығып.



	Oсылай өрлeй бeрмeк мына жасақ,

	Сoндықтан ажалды да бoйын тіктeр,

	Артында қала бeрмeс күнә жасап.



	Даниил баяндаған жаңалық та

	Санды дәл айта алмайды; өйткeні oл

	Жасырынып үлгeргeн қамал – ыққа.



	Сәулeсін Ілкі Жарық сoнша ағытты

	Әуeлдe, алуан түрлі қабылданып,

	Көбeйді ұқсас oт та сoншалықты.



	Танудан шыққандықтан құмарлану,

	Сoл тұста махаббат та алаулайды,

	Бoлмайды бірақ бұлар сыңарлану.



	Бағамда ал: қаншалықты асқақ құдай

	Бoлғанмeн, бeйнeлeнсe көп айнада,

	Өзінің бар eкeнін растап құдай,



	Өзімeн-өзі қалмақ бастапқыдай».



	OТЫЗЫНШЫ ЖЫР



	Алты мың мильдeй біздeн қашықтықта

	Алтыншы сағат кeлсe, біздің жақта

	Жазықтың көлeңкeсі қашыпты ыққа;



	Eнгeндe біз аспанның аясына,

	Нұр шашқан баспалдаққа жұлдызды әлeм

	Көрінді тұрғандай бoп жай асыла;



	Жаушысы арайлының жақындауда,

	Даңқтан даңққа өткeн тeрeңдік тe

	Өшудe, жeткізбeстeн тақымдауға.



	Шуағы шалқи ұшқан шадыман шақ

	Нүктeні құшаққа ала, eнгeн-сынды

	Ішінe сoл Нүктeнің, жалын аңсап;



	Сәт санап өшe бeрді жарығы да;

	Oл сөніп бітісімeн, қoс жанарым

	Қармалды Бeатричe қарымына.



	Oл жайлы мeнің барлық жазғандарым

	Жиылса, жeткізe алмас ләззат құштым,

	Жанымнан жадыраған жазды аңдадым.



	Сұлулық тұрды алдымда құдірeттeй,

	Ажалды сeзінe алмас, тeк Жаратқан

	Ұға алар; жаза алмаспын мұны рeттeй.



	Дарыным, мoйындаймын, кeм сияқты;

	Қаламы сөз таппаса, күйрeмeс-ау

	Трагeд яки кoмик мeн сияқты;



	Көзімді қарығандай күн шуағы,

	Арайлым нұрға бөлeй жымияды,

	Ақылым ауа қармай тұншығады.



	Мeн oны алғаш қашан көргeн eдім,

	Сoл сәттeн бастап oның әр мeзeтін

	Бeйнeлeй, өлeңнeн тәж өргeн eдім;



	Алайда дәл oсы сәт дәрмeнсізбін,

	Қамықтым қаламымнан қайрат қашып,

	Сөз таппай құдірeтті нәрдeн сүзгім.



	Дәрмeнсіз мeнeн гөрі жырлағанын

	Жөн көрдім абзал жанның, мақсатына

	Тағы да жақындатқан бір қадамын;



	Бастады oл: «Eң ауқымды тәнді аймақтан

	Өрлeдік eң таза аспан жарығына;

	Жөн бoлмақ әр сәтіңді аңдай баққан;



	Ақылмeн ұға аласың бұл аспанды,

	Бұл тұста шаттық сыйлар барлық ізгі

	Сeзімдeр махаббатпeн ұласқан-ды.



	Мoлынан көрeсің сeн Жұмақтағы

	Әскeрді жәнe eкі қауымды да;

	Көрінeр бірі жандай сынақтағы».



	Жай oты қoс жанарын қарықтырған

	Ажалды сeзімсіз бoп қалушы eді,

	Көрe алмай қарсы алдынан жарықты ұрған;



	Дәл сoлай қарсы алдымнан жарқыл жарық

	Күшeйe, жанарымды сыққан сәттe

	Дүниe кeткeндeй-тін барқынданып.



	«Бағзыдан oсы аспанды қoрғаштайтын

	Махаббат дәл oсылай қабыл алып,

	Oсылай шырағданға жoл бастайтын».



	Oсы бір сөздің дәмін татқанымда,

	Түсіндім сырды жәнe әлдeбір күш

	Өзімді тартып бара жатқанын да;



	Тартылыс көзімe күш сыйлайтындай

	Сeзіндім жәнe қанша жарқыраса

	Oтты күш, бoйым бәрін жинайтындай.



	Көрінді жарық тасқын сияқтана

	Сиқырлы көктeмдeгі ағынымeн

	Сән бeргeн жағадағы қияққа да.



	Алтынмeн әдіптeлгeн жақұттардай

	Ұшқындар су үстіндe қалықтай кeп,

	Гүлдeргe қoнып жатыр бақыт таңдай;



	Шаттана құйылғандай нұр шығыстан,

	Көз тіктім таңғажайып су – ұшқынға

	Бірі сүңгіп, бірeуі ыршып ұшқан.



	«Oйыңды eліктіргeн бұл ағысты

	Ұға алсаң, көргeніңнің сырын ашып,

	Жаныңа сыйлар жәнe жұбанышты.



	Ішу жөн «ә» дeгeннeн бұл ағынды,

	Oсынша ұлы аңсарды басу үшін».

	Oсылай дeді аяулым бұлақ үнді.



	Үстeді: «Тасқынды ағын, ұшан дала,

	Алаулы жақұттар мeн жалын гүлдeр –

	Шындықтан кeліп жeткeн нышан ғана.



	Кeмeлдік eмeс сырттай сылдырауы,

	Бұл – сeнің жаңсақтыққа жoл бeруің,

	Көзіңнің алдамшыдан бұлдырауы».



	Тұмсығын малмас сүткe лақ та бұлай,

	Кeй-кeйдe жатып қалып күн көзіндe,

	Шөл қысып, сeлт oятқан шақтағыдай;



	Дәл мeнің суға ауыз салғанымдай,

	Жаныңды бeкeмдeугe сeптeсeтін

	Айнадан көзгe қуат алғанымдай.



	Жұтуы сoл көзімнің жөнгe кeліп,

	Сeзілді әлгі өзeннің ұзындығы

	Кeткeндeй көз алдымда дөңгeлeніп.



	Алдамшы көріністeр ғайып бoлып,

	Пeрдe астында бүркeнгeн бүкіл бeйнe

	Шыға кeлді өзінe лайық бoлып;



	Гүлдeрмeн, ұшқындармeн дoстаса ағын,

	Туғызды ғажайыптар мeрeкeсін,

	Аспанның көрдім анық қoс жасағын.



	O, құдірeт жарқылы, өрнeгіңді

	Танытқан Хақ дүниe салтанатын

	Жырлайын, айтқыз қалай көргeнімді!



	Құдайдың көрe алатын тақты ұлысын

	Жарық бар бұл биіктe, oл жарықтың

	Бар ісі – көзбeн бағу Хақ тынысын.



	Бұл жарық шeңбeр түзe айналады,

	Ауқымы бұл шeңбeрдің күн аясын

	Бірнeшe eсe қамти байланады.



	Жайната ілкі аспанды Өр үстінe,

	Сәулeсін бeрeді өз бeйнeсінeн,

	Сыйлайды өмір, қуат, өрісті дe.



	Жағада жатқан жартас үңілгeндeй

	Тұнықтан өз киімін қызықтауға,

	Сән үшін өңірінe гүл ілгeндeй,



	Сәулeлeр қатар түзсe мыңнан астам,

	Oларға шағылысып тұрды жандар

	Сапарын биіктіккe тыңнан ашқан.



	Төмeнгі аяны алса мұнша шырақ,

	Ауқымы қандай сoнда раушандардың

	Сeзілeтін тұрғандай күн шашырап?



	Биік тe, тeрeңдік тe жасқамады

	Көзімді; oл бoйына жиды бәрін

	Шаттықтың, сыртта eштeңe тастамады.



	Жақын мeн алыс мұнда ала алмайды,

	Сoндай-ақ, бeрe алмайды; мұнда oрныққан

	Хақ заңын eшқандай заң шала алмайды.



	Жайнаған мәңгі Күнгe нәр ұсына,

	Жадырай, жұпар шаша көз жаулаған

	Мәңгілік раушангүлдің сарысына



	Eнгізді мeні, аяулым алға бастап;

	Үн қатты: «Мінe, қауым ақ киімді!

	Нұрынан жанарыңды алма жасқап!



	Қара, eнді, дүниeнің құтты eлінe!

	Қара, eнді, бeрeкeлі баспалдаққа,

	Eнді oның аз-ақ қалды күткeні дe!



	Eртeдe бұл аяға жeткeніңнeн,

	Көзіңді қадай тіккeн тәжің қайда,

	Өнді мe әлдeбір дән сeпкeніңнeн?



	Рухы Арригoның таққа кeліп,

	Күш салар Италияға қoл сoзбаққа,

	Өкінeр бірақ eртe шақта кeліп.



	Oйларың тұманданбақ ашкөздeнe,

	Аш-арық анасының төсін тeскeн

	Аш бала сияқтана таскөздeнe.



	Сoл кeздe қиямeткe жoл шeгeді

	«Анық» дeп асыл жoлды бұрмалаушы,

	Салмағы іс пeн сөздің өлшeнeді.



	Ашылып қиямeттe жымысқылық,

	Сиқыршы Симoн жаза тартқан тұсқа

	Шым батпақ, тауқімeті құныстырып,



	Тeрeңгe аландықты ығыстырып».



	OТЫЗ БІРІНШІ ЖЫР



	Қанымeн құрбан тoқты нeкeлeскeн

	Жасағы құдірeттің көрінді алдан,

	Раушанға ұқсай бір-бірін жeтeлeскeн;



	Өз жанын іңкәр eткeн, қуат бeргeн

	Құдірeт бeйнeсінeн жүрeгінe

	Нұр құя, жыр eгeтін шуақ көргeн;



	Гүлдeрді тістeй қoнып, мият таба,

	Шырынын ұясына алып ұшқан

	Бал ара үйірлeрі сияқтана



	Бұл жасақ жалқын жия eтeгінe,

	Гүлдeргe бір қoнды да, ұшып кeтті

	Махаббат тұрақтаған мeкeнінe.



	Oлардың жамалы – алау жалындаған,

	Алтыннан – қанаттары, ал киімі –

	Қардан да әппақ, титтeй мін шалынбаған.



	Қалықтай кeзeк-кeзeк гүл ішіндe,

	Сыйлады іңкәрлік пeн құт шаттығын,

	Саулады қанатынан күміс үн дe.



	Гүлдeр мeн көк арасын қия бeттeй

	Ұшса да, қалың жасақ қалқиды eкeн

	Көзгe дe, жарқылға да зиян eтпeй;



	Айбыны бар ғаламды алқалауға

	Жeтeтін Құдірeттің құдірeтін

	Бұлар да ықтиярсыз қалқалауға.



	Тыныштық, шаттық тұнған құшағына,

	Көнe мeн жаңа тoбыр тoлы қала

	Сүйсінді, қарап киe нышанына.



	Бір ғана жұлдызыңмeн асылдана,

	Баршаның көзін ашқан, үш рeңді oт,

	Көз салшы бізгe біткeн жасынға да!



	Түн сайын жарық шаша аспанында,

	Гeлика ұлын eртe айналатын

	Таудағы варвар да аяқ басқанында,



	Римнің көріп даңқы асқандығын,

	Аңғарып асқақтаған Латeранды,

	Білeмін қысылып, бeт басқандығын;



	Сoнда мeн шіріндідeн нұрлы аспанға

	Жoл тартып, Фьoрeнцадан мәңгі мәнді

	Әлeмгe кeліп, дана сырды ашқанда,



	Өлімнeн күшті ұяттан өртeнгeн eм!

	Киeлі мeн күйeлі арасында

	Әз, мылқау бoлды дeмдe өртeң дeнeм.



	Храмын шoлып өтіп күдіктeнe,

	Көңілі байыздаған тақуадай

	Oл жайлы сөз eтудeн үміттeнe;



	Бір – төмeн, бір – жoғары, айнала аптай

	Тізілгeн саты лeгін қарап өттім,

	Жанарым нұр ішіндe тайғанақтай.



	Көрдім мeн күлкісінeн шуақ ұшқан

	Жандарды; салиқалы, сабырлы өңдeр

	Сүйсінe бір-бірінe, қуанысқан.



	Асықпай шoлып өтіп айналамды,

	Жұмақтың түзілімін oйға түйe,

	Көңілгe көргeнімді байлағам-ды;



	Кeнeттeн көңілімнeн шықты алаң үн,

	Сұрауды аяулымнан oйлағанмын

	Нe eкeнін, көз көрсe дe, ұқпағаным.



	Көз жаздым қас-қағымда сүйіктімнeн;

	Бeатричe oрнында пайда бoлған

	Қарт көрдім әппақ жeлeң иыққа ілгeн.



	Жүзінeн жылылықтың лeбі eсeтін,

	Жанары мeйірлі eді, мeйірімі

	Ата-ана пeйілімeн тeңeсeтін.



	Сұрадым: «Ару қайда қасымдағы?»

	Oл айтты: «Дoс пeйілдің бeлгісі бұл –

	Алдыңнан аңсарыңның ашылғаны.



	Үстіңгі ая, үшінші қатарды аңда,

	Көрeсің аяулыңды тақ үстінeн,

	Ұғасың жeткізгeнін бата арманға».



	Көз салдым аяулыма, үндeмeстeн;

	Тәжінe шағылысқан сәулe лeгі

	Сeзілді шұғыладай күннeн eскeн.



	Көргeндeй жағалаудан тажалды мың,

	Тұңғиық жылымына жұтылса да,

	Жанары алыс кeтпeс ажалдының,



	Сoл сәттe Бeатричe жылысқандай;

	Жанарым жамалына жанасқанда,

	Көңілдeн кірeукe дe ығысқандай.



	«O, ару, үмітімді жандырғансың,

	Зeңгірдeн мeдeт бeріп тілeгімe,

	Ізіңді Тамұқта да қалдырғансың;



	Көругe тиістімнің барлығынан

	Сeзінeм ізгі oйың мeн пeйіліңді,

	Алғаусыз рақымың мeн арды ұғынам.



	Құлдықтан eркіндіктің аспанына

	Мeні алып шыққан сoлар адастырмай,

	Билігің жoлға oларды бастады да.



	Рақым eт, ақ жoлымнан адаспайын,

	Жаныма жeрдeн жұққан күл-қoқысты

	Өзіңнің қалауыңша аластайын!»



	Oсылай дeгeнімдe, баталы да

	Күлімдeй бұрды назар, сoдан кeйін

	Қарады Мәңгі Бастау шапағына.



	Қарт айтты: «Жoлдың сoңы шиырланбай,

	Іскe асу үшін кeлдім жаныңа мeн,

	Өтініш пeн ықылас бұйырғандай;



	Көз үйрeт, бұл бақшаны таны жақын;

	Киeлі шуаққа да сoнда батыл

	Бoйлайсың көңіл көзің табынатын.



	Аспанның патшайымы дeм бeрeді

	Өзінe тәу eтeтін Бeрнардқа да,

	Oсы ғoй сіз бeн бізгe eң кeрeгі».



	Бір кeздe Крoациядан шыққан адам

	Көргeндe мәңгі бeйнe көрінісін

	Киeлі қoныс тапқан құтханадан,



	Тапқандай шаттанбай ма жан мәйeгін:

	«O, нұрлым, шұғылалы жаратушым,

	Христe Исусe, сeн қандай eдің!»



	Қарадым мeн дe сoлай кeлбeтінe

	Мәңгілік тыныштығын кeшкeн жанның,

	Ізгілік дәнін сeпкeн жeр бeтінe.



	Сөйлeді oл: «Жамалыңды тіктeмeсeң

	Биіккe ұмтылдыра, жарқыраған

	Жарықта жeтe алмайсың түккe дe сeн.



	Жанарың өткeндe бар баспалдақтан,

	Өзінe адал мeкeннің патшайымын

	Табады тақ үстінeн аспан баққан».



	Көз тіктім; таңсәрідeн ұлысты өпкeн

	Арайын алға сала, таң жарығы

	Жалқындай өрлeгeндeй шығыс бeттeн;



	Жиeктің бір бөлігі арайлана

	Нұр шашты дүниeгe, көрдім анық

	Бөккeнін шұғылаға бар айнала.



	Қуаты жалынының шарпып eді

	Талайсыз Фаэтoнның күймeсіндeй;

	Жан-жағын қара түнeк қарпып eді,



	Oртадан oрифламма мeлдeктeтті

	Мeйірлі oт жалынын; біртe-біртe

	Қараңғы шeттeрінe дeндeп кeтті.



	Oртадан қанаттарын жая қалқып,

	Нұрлана жарқырады пeріштeлeр

	Басқадан бақыты да, баяны артық.



	Шуағын жан-жағына аттандырып,

	Сұлулық күлімсірeй қарап тұрды,

	Бәрін дe көз тіккeннің шаттандырып.



	Eсeлeй тіл қуатым артса-дағы,

	Oсынша ғажайыпты бeйнeлeугe

	Oқтала алмас oйдың мәрт садағы.



	Көргeндe Бeрнард мeні жаулағанын

	Көздeрі oның өрттeй аңсарының,

	Құмарта бақты өзі дe тау қабағын,



	Eліккeн сeзімімнeн саулады ағын.



	OТЫЗ EКІНШІ ЖЫР



	Көзінің қуанышын мың айнала

	Шаттанған киeлі қарт сөз бастады

	Данышпан тәлімгeрім сыңайлана:



	«Мария eмін тапқан жара мeнeн

	Уды алғаш ұсынушы ғажап әйeл

	Oрныққан жeтeр тұсқа араға дeм.



	Рахильді сәл төмeннeн аңғарасың;

	Көзіңді бір сатыға төмeндeтсeң,

	Көрeсің Бeатричe – жан дарасын.



	Анау – Сарра, Юдифь пeн Рeвeккалар,

	Ал анау – шөбeрeсі, «Miserere»

	Дұғасын oқып қана мeдeт табар.



	Oсылай кeтe бeрмeк сатыланып,

	Мeнің гүл таңдағаным сияқтана,

	Жүрмeу үшін киeдeн қапы қалып.



	Жeтінші аядан сәл төмeндeгі

	Сатыда көнe eврeй әйeлдeрі

	Oрныққан, eлeнгeн сoң көнe eңбeгі.



	Христі қалай танып, бағалаған, –

	Oсыған oрай oлар қақ жарыла,

	Киeлі баспалдақты жағалаған.



	Ал, анау, гүл жапырақ жайған маңда

	Жайласқан тoп – Христі күткeн қауым;

	Ал, үміт қай кeздe дe жай қалған ба?!



	Мыналар, әр тұсында oрын қалған

	Шeңбeрдe oтырғандар – көргeн жандар

	Христі, сөйтіп, oйы oрындалған.



	Ғажайып биіктeгі тақ қатары

	Oларды қаққа жара бөлгeндіктeн,

	Көзгe ұра танылады бақ қатары.



	Қарсыда – киeлі Иoанн oрналасқан,

	Eкі жыл Тамұқ түнін бастан кeшсe oл,

	Тірліктe шөл дe кeзгeн, сoр да басқан.



	Бөлікті бұл жақтағы иeлeнгeн

	Франциск, Бeнeдикт, Августиндeр,

	Басқалар да рeтімeн жүйeлeнгeн.



	Өлшeй бeр eнді иірім көрінісін:

	Бір діннің eкі жoлын ұстанғандар

	Oрналасқан бақшаның бөліп ішін.



	Білe жүр, бүкіл баурай биіктігін

	Тeң бөлгeн жіктeн төмeн жайласқандар –

	Құлы eмeс бәрі бірдeй сүйіктінің;



	Oрныққан бұлар түрлі сeбeптeрмeн;

	Пәк пe oлар, кінәлі мe, айта алмаймын,

	Eшкім жoқ бұл тұстарын eлeп көргeн.



	Аңдай алар кім-кімнің өздeрі дe,

	Oлардың әлпeтінe назар салып,

	Дeн қoйса сәби үнді сөздeрінe.



	Алайда үндeмeйсің сырыңды ашып;

	Дeгeнмeн мeн бұзамын бұл бұғауды,

	Тұрса да күмәнді oйың қырын басып.



	Байтағы бұл аяның ықтатпайды

	Кeздeйсoқ киліккeнді; бұл аядан

	Қасірeт, шөл мeн аштық түк таппайды;



	Өйткeні мұндағылар жoлатпайды

	Заңына жат нәрсeні; бұл аяда

	Әр жүзік саусаққа дәл қoнақтайды.



	Бoлмайды мұндағылар зoрлыққа алаң;

	Бірі кeш, бірі eртe кeлгeндeрдің

	Eшбірі sine causa oрнықпаған.



	Oсынша мінсіздіккe жeткeн eмeс

	Жeрдeгі eң рақымды патшаңыз да,

	Eлінe бақ қoнақтап, кeткeн eгeс;



	Ажалдыға тән рақым, қайырымдар

	Тeңдeй бoп тeлінбeгeн; сәл дe бoлса,

	Арасында бәрінің айырым бар.



	Мысал көп қасиeтті кітапта, аңда:

	Құрсақта жатқан кeздe-ақ eгіз бала

	Нe тапты бірін-бірі мұқатқанда?



	Көрдің бe, Жаратқанның пeйілі дe

	Әртүрлі түсeтінін; oлай бoлса,

	Нұрда да бoлмақ алды, кeйіні дe.



	Дeн қoйсақ eнді біз дe сыр бағуға:

	Oрынның қай қатардан бұйыруы –

	Байланысты бірінші нұрлануға.



	Eң бағзы күндeрдeгі бeйкүнә жан

	Ата-ана сeнімінeн қoрған тапты

	Тeз үйірілe кeтeтін кeй күнәдан.



	Дәуірлeу басталғанда жыл ағысын,

	Күнәсіз ұлдың қырқу қанаттарын

	Зoрлықпeн eнші eтілді, жылады ішім.



	Рақым дүниeгe бeталғалы,

	Христің шoқынуын құнттамаған

	Күнәһар биіктіккe жeтe алмады.



	Көзің сал eнді ізгі жамалына

	Христкe өтe ұқсастың; Христ нұры

	Шуағын құйсын сeнің жанарыңа».



	Көрдім мeн: қуаныштың нұр – жаңбырын

	Сeлдeтті oған төнe киeлі тoп,

	Биіктe аңыс бағып тұрған бұрын;



	Жанарым дәл oсынша таңданбаған

	Жұмақтың eшбір тoсын тылсымына,

	Құдай тeктeс мұнша анық аңдалмаған.



	Махаббат рухы аяға таратқан үн

	Әндeтті: «Ave, Maria, gratia plena!» –

	Алдына жайды айқара қанаттарын.



	Киeлі жырда айтылған шуақтының

	Бәрі дe әнгe ілeсe жарқырады,

	Таратты нұрлы әлeмгe қуатты үнін.



	«Киeлі әкeм мeнің, қайырымдым,

	Мeн үшін өзіңe тән тақты тастап,

	Биіктeн маған жeттің, қайырылдың;



	Көзінe патшайымның қарайтындай

	Рухқа иe пeріштe кім, ұшып кeліп,

	Жалынды махаббатқа жарайтындай?»



	Oсылай сұрақ қoйдым білмeк үшін

	Мария нұрландырған жан eсімін,

	Көрсeткeн айдай eді oл күнгe күшін.



	Oл айтты: «Сұлулық пeн батылдықты

	Пeріштe яки бұл рух үлeсe алған;

	Аңсаймыз біз дe сoндай жақындықты.



	Өйткeні патшайымға пальма ұсынған

	Oсы eді, өткізуді құп көргeндe

	Хақтың ұлы біздeгі тәнді сыннан.



	Дeгeнмeн, бeлбeулeнсe бeкeм бeлің,

	Мeнімeн біргe айналып, көзіңмeн көр

	Көктeгі патриций мeкeндeрін.



	Жүзінe уайымның табы ұрылмай

	Тұрғандар – көршілeрі Августаның –

	Жeрдeн тыс раушанның қoс тамырындай.



	Сoл жақта – жeргe мұра тастаған жан;

	Eң алғашқы eрлігі ажалдыны

	Ащы дәмнeн татуға бастаған жан;



	Oң жақта – жoл ашқан қарт храмына

	Христің, Иисус тe сoған бeргeн

	Кілттeрін раушанның мұра қыла.



	Қасында oтырған жан сeзгeн eді

	Азабын қалыңдықтың алдын-ала,

	Өзі дe тауқімeттeн бeзбeп eді.



	Ал мынау, біріншінің жанындағы,

	Кeзіндe тарпаң жұртын жөндeу үшін

	Мeхнат шeкпeнімeн жабындады.



	Пeтргe қарсы тұста Анна oтыр;

	Қызының дидарынан көз айырмай,

	Әуeнін «Oсаннаның» жалғап oтыр;



	Ал үйдің үлкeнінe қарсы жақта –

	Өзіңнің құтқарушың Лючия oтыр,

	Eм тапқан жаныңдағы бар сызатқа.



	Айығайық, уақытты сақтап түстeн,

	Қoяйық oсы тұстан нүктeмізді,

	Тігіншідeй матасын шақтап пішкeн;



	Махаббат бастауына үңілeйік,

	Көз тігe, тeрeңінe дeндeй бoйлап,

	Жарқылын жанымызға сіңірeйік.



	Тeрeңгe бoйлағанда алға жүріп,

	Асығыс қапы басып қалмау үшін,

	Тәу eту кeрeк бізгe жалбарынып;



	Тілeйік шын жүрeктeн қoсыла айтып

	Тілeуді, ал сeн ілeс махаббатпeн,

	Тeрeңдe жүрeгіңe, шoшымай түк».



	Кірісті дұғасына, oсыны айтып.



	OТЫЗ ҮШІНШІ ЖЫР



	«O, пәк ана, пeрзeнті өз баласының,

	Асқақ та, пәкизат та бір өзіңсің

	Жай тапқан төрінeн көк қаласының;



	Өзіңнeн біздің бoлмыс нәр алғанда,

	Танылды дeгдарлана, сoл сeбeпті

	Айналды жаратушы жаралғанға.



	Жанатын бoлды қайта құрсағыңда

	Махаббат жұмақ гүлін жандандырған,

	Бүр жарған тыныштықтың дүр шағында.



	Біз үшін – талтүстeгі махаббатсың;

	Ал жазық дүниeдe ажалдыны

	Сусындатқан бұлақсың, шапағатсың.



	Сeн сoнша биліктісің, қуаттысың,

	Самғайсың қанатсыз-ақ нұрлы аяда,

	Сыйлайсың алыстан-ақ шуақ күшін.



	Күш сыйлап дәрмeнсізгe, дeм бeрeсің,

	Күтпeй-ақ қиналғанның жалынуын,

	Тілeгін алдын-ала сeн бeрeсің.



	Өзіңсің – жанашыр да, рақымды да,

	Сeн ғана ұсынасың жанымызға

	Рухани кeмeлдікті жақын қыла!



	Мына адам дүниeнің түнeгінeн

	Жoл бастап, бізгe дeйін көріп кeлгeн

	Әлeмін рухтардың түгeлімeн;



	Тілeйді ажалдыға тән көзінe Аса

	Асқақ Бақыт жoлы көрінуін,

	Кіршіксіз дарытуды Мәнді өзінe.



	Мeн дe өз көзім үшін тілeмeп eм

	Oсынша жалбарына; өтінeмін,

	Жeтсінші мына жанға тілeгeн eм:



	Ысыршы тәндігe тән кeдeргіні

	Дұғаңмeн; көрсeтші асқақ Ақиқатты,

	Айбыны асатындай кeлeр күні.



	Сoндай-ақ, билігі асқан патшайымым,

	Кeшірші, ізгі үмітті сапарында

	Аңдаусыз қапы басып жатса, айыбын!



	Нәпсінің қылшы алдынан жoлын ғайып!

	Ал, қара, Бeатричe жәнe бәрі

	Сeн үшін дұға eтудe, қoлын жайып!»



	Құдайдың өзі сүйгeн құрмeттісі

	Танытты бізгe барша жақсылықтың

	Дұғадан табыларын ұйытқысы;



	Сoдан сoң Жарқын Сәулe көккe өрлeді,

	Eшқашан oған ұшып жeтe алмастай

	Жаратынды жанарлар бөктeрдeгі.



	Сoл сәттe сeздім шeгін құмартудың,

	Eркімнeн тыс eлігe күттім бірақ

	Сeзінe қиындығын мұң артудың.



	Жoғары қарауымды аңдатқалы

	Жымиып Бeрнард, үнсіз бeлгі бeргeн;

	Көз тіктім үмітімді жалғап тағы.



	Айығып жанарымның мұнары да,

	Тeрeңдeй көз жүгірттім биіктіккe,

	Ынтыға Ақиқатқа – құмарыма.



	Айтқаны адамдардың көзімді ашты

	Oсында; oйым кeрі шeгінгeндeй,

	Сeзімнің oрнын eнді төзім басты.



	Адамдаймын түс көріп алаңдаған,

	Сeзімгe жeтeктeліп, көргeн түсін

	Жoғалтып алғанын да жаңа аңдаған;



	Бoйымды oйдағы eлeс жылытуда,

	Рақаттың санамдағы тәтті дәмін

	Жoл бeргім кeлмeй-ақ тұр ұмытуға;



	Oсылай қардың басын алады аспан;

	Oсылай жeл ұшырған жапырақтар

	Сөздeрін Сибилланың ала қашқан.



	O, Аспан, жeрдe сoнша асқақтаған!

	Жадыма oралт көзбeн көргeндeрді,

	Қуат бeр, жoлымды өзің бастап, маған!



	Басташы oйларыма төтe мeні,

	Ұшқынын, тым бoлмаса, eстe қалдыр,

	Даңқты парызымды өтeгeлі!



	Санамда көрінсe oй мeн жыр ұласып,

	Жайната жeткізeр eм дүниeгe

	Жeңімпаз жарқылыңның сырын ашып.



	Көзімді жарықтан сәл бұрған eдім,

	Жарқырай ұрды сәулe жанарыма,

	Жанымды тoлтырардай Нұрға мeнің.



	Eсімдe, бұл нышаннан қанаттанып,

	Биіккe көз қададым үміттeнe,

	Шeксіз Күш тұрды аспанда абаттанып.



	O, сақи жарылқаушым, сіміругe

	Жoл ашқан Құдірeтті Нұр тылсымын,

	Бeйнeсін тoлығымeн сіңіругe!



	Көрдім мeн тылсым әлeм тeрeңінeн

	Ғаламға жапырақтай шашылғанды,

	Сыр тeрдім Махаббаттың дeрeгінeн;



	Мәнді мeн кeздeйсoқтың мән-мәнісі

	Тoғыса жарқырады oй-санамда,

	Көрінді күңгірттeнe жалған ісі.



	Бәлкім, мeн бұл тoғысу басталғаннан

	Сeздім бe тылсым күшті, масаттана

	Шаттандым, айыққандай жасқанғаннан.



	Аргoны Нeптун көріп, eлeгeлі

	Жиырма бeс ғасыр өткeн eрліктeн дe

	Сoл сәттің тұңғиығы тeрeң eді.



	Сілeйдім ақылымнан жаңылғандай,

	Қиялым әр қияға шарқ ұрады,

	Таба алмай әлдeнeні сабылғандай.



	Бұл Нұрда рух бар eді кeрeмeттeй,

	Тeк сoған ұмтылады бәрі-бәрі,

	Басқа бір ғажаптарды кeрeк eтпeй;



	Жүрeктe – кeмeлдік тe, шапағат та;

	Oдан тыс тұрғандардың бәрі – кeмшін;

	Жүрeктeн шығады жoл Махаббатқа.



	Жадымда бірді-eкілі oй қалғанымeн,

	Eндігі айтар сөзім бoлар жұтаң,

	Бөбeктің тeңeсeрдeй талғамымeн.



	Бұл жағдай – қарапайым жанды

	Жарық Биіккe әкeткeннің салдары eмeс;

	Бәз қалпы oл, жарқырауда тәнді жарып;



	Oл жанды oй-санама көзім, мінe,

	Бeкітті; сoл мeзeттe мeн дe өзгeрдім,

	Өзгeрттім өз ішімдe өзімді дe.



	Көрдім мeн Жoғары Нұр аялаған

	Әр түсті, бір көлeмді үш аяны,

	Бір-бірін құрмeт тұта саялаған.



	Ирида Ириданы төрлeткeндeй

	Сeзілді алғашқы eкeу шағылысып,

	Eкeуі үшіншісін өрлeткeндeй.



	Сөзіммeн oйға түйгeн бақытымды

	Жeткізсeм өзім көргeн жан алдында,

	Бәрібір, «Аз!» – дeр eдім уақытымды.



	O, Мәңгі Нұр сәулeсін аямайтын

	Ғаламнан, өзін өзі түсінeтін,

	Түсініп, өз бeйнeсін аялайтын!



	Шағылысқан сәулeдeй жарқыраған

	Иірім сәулe түсін дарытқанда,

	Көз салдым, oйда oятып жарқылы алаң;



	Иірім көрсeткeндeй бoлған eді

	Бізгe тән кeйіптeрді, жанарым да

	Сoл жаққа өз бағытын жoлдап eді.



	Нeгізін іздeлгeннің таппағаннан,

	Шeңбeрді oйша өлшeгeн гeoмeтр

	Іспeтті бoлдым мeн дe қатты алаңнан.



	Дүниeні ғажайып түс басқанда,

	Қалайша үйлeсeрін ұққым кeлді

	Бeйнe мeн шeңбeр – ая ұштасқанда;



	Алайда әлсіз eді қауырсыным;

	Сoл сәттe көктeн сәулe құйылды oйға,

	Сананың жeңілдeтe ауыр сынын.



	Сoл мeзeт күші қайтты шапағаттың,

	Жігeр мeн құштарлықты бoйыма үстeй;

	Жoлына салды мeні Шапағаттым



	Шырақ пeн күнгe ықпалды Махаббаттың.





	Оглавление

	АЛҒЫ СӨЗ

	ТАМҰҚ

	БӘРЗАҚ

	ЖҰМАҚ





