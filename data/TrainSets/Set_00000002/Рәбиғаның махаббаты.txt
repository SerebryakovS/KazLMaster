	Серік Асылбекұлы





РӘБИҒАНЫҢ МАХАББАТЫ




	«Жаным – арымның садағасы».

	Қазақ халқының мақалы.

	«Кто любил, уж тот любить не может

	Кто сгорел, того не подожжешь»

	С. Есенин





1


	Ұлықпан түн ортасында оянып кетті. Жүрегі атқақтап, дүрс-дүрс етеді – қорқынышты түс көріп, бастырылып жатыр екен. Түс дейтін түс те емес, қым-қиғаш бірдеңе.

	Бөлме іші тастай қараңғы. Ұлықпан сипаланып жүріп киінді де, көше жаққа қараған терезенің алдына барып, пердеден сығалады. Таң әлі сібірлемепті, үңірейген қап-қара түн қабағын қарс жауып, түнеріп алған. Ақпанның ақ аяз бораны үйірін іздеген көк шулан бөріше ұлып-ұлып алды. Терезенің әйнектері мен телеграф сымдары сол мазаң күйді әлдеқайда ала қашып, тынымсыз-зыңылдаумен тұр. Зың-ң... еткен мазасыз үні тірі жанды еріксіз селт еткізердей суық, сол үн сырттағы сақылдаған сары аязды, қарлы далада әрлі-берлі жосылған көк шулан бөрілерді көз алдыңа еріксіз әкеп, елес қып тосатын тәрізді. Ұлықпан жаңа түсінде не көргенін енді ғана есіне түсірді. Иә, қасқыр болатын... Екеуі ебіл-себіл болып алысып жатқан. Қандай қасқыр екені жадында жоқ, есінде тек ақсиған азулары қалыпты оның. Аппақ боп арсиып, алқымына келіп-ақ қалып еді... Дәл осы сәтте «Колхозстройдың» олақтау ұсталары соққан совхоз үйінің шатыры тасыр-тұсыр етіп, дүсірлеп ала жөнелді. Бір шифер қаңғыр-күңгір етіп, зыңылдап жатқан тоқ жерге ұшып түсті...

	Жас жігіт ұядай жып-жылы бөлменің ішінде тұрып-ақ қалтырап кетті. Оның енді темекі шегуі керек еді, жұп-жұмсақ, бомази пижамының қалтасында темекі жоқ болатын, сондықтан ол аяғын мысықша жымып басып, түкпірдегі жазу үстелінің, қабырғадағы киім ілгіштің үстін тінте бастады. Осы екі арада Айжамал оянды.

	– Мен ғой... – деді кінәлімін дегендей міңгірлеп. – Туh!.. Түн ішінде не ғып жүр? Жә, жата бермейсің бе. Неменеге атып тұрдың бірдеңеден құр қалғандай.

	Бұл жолы Ұлықпанның үнінде өзін кінәлі сезінуден гөрi кінәлау басым еді.

	– Әне... Қойшы әрі!.. – Келіншек «осымен сөз біті» дегендей теріс қарап, жатып қалды. Ұлықпан аяғын әлгіден гөрі сақтана басып, үйдің ішін қайта шарлай бастады. Бұндайда іздеген зат табыла ма. Табылған жоқ. Қойсам, осы жерге қойған шығармын деген үмітті жердің бәрін тінтіп шықты.

	Шамды жағып қарауға да болар еді, бірақ онда әйелін ашындырып алуы мүмкін. Бейшара онсыз да күннен-күнге жүдеп барады. Ойда-жоқта Ұлықпанның (тек қана Ұлықпанның емес-ay) жолына кесе-көлденең тұра қалған бақытсыздық бұның өзінен гөрі жарының, екі баланың анасы Айжамалдың жанына қаттырақ батып кетті ме, қалай? Міне, қос қарлығашы қанаттарын жайып жіберіп, шешесінің жанында алаңсыз ұйықтап жатыр. Ұлықпан қыздарының бетінен бір-бір иіскеп қойып, темекісін іздей берді. Айжамал әлі ұйықтай қоймапты. Біраздан соң ол да әрі-бері аунақшып жатты да, басын көтеріп, ішкөйлекшең күйінде төсектің үстіне шошайып отырып алды.

	– Темекің бе?..

	– Иә... – деді Ұлықпан күмілжіп.

	– Тұр ғой ана телевизордың үстінде. – Айжамал да бағанағыдай емес, бәсеңсіп қалыпты. Ұрсуы керек еді, ұрыспады.

	Ұлықпан үн-түнсіз барып, телевизордың үстіндегі темекісін алды. Бұрын келіншегі: «Соның үстіне зат қойма дегенім қайда, изображениесі бұзылады», – деп шыр-пыр шығатын. Өйткені Айжамал да барлық әйелдер секілді ұқыпты, үнемшіл еді. Бұнысы Ұлықпанға ұнайтын, себебі ол үнемшіл болғанда бит терісінен биялай тігетін үнемшіл еместін.

	Ұлықпан дәлізге шығып, темекі тұтатты. Мұнда тіпті ызғып тұр екен, ішке барып күртеcін киіп шығуға ниеттеніп еді оған ерінді. Тоңса да тұра берді. Сыртқы есіктің тесік-тесігінен соққан аяздың сұры жаман, жаланып тұр. «Кем дегенде қырық градус бар шығар, – деп ойлап қойды темекісін тартып тұрып. – Биылғы қыс құтырды ғой. Есік терезені кезінде дұрыстап бітеп алу керек еді. Әй, бір қырсыз жалқау мендей-ақ болар. Айжамалдан басқа әйел болса құлағының құрыш етін жер еді, жаратқанның онысына да шүкір. Айтпақшы, бүгін тергеуші келетін күн ғой. Бұ жолы нені сұрар екен? Әй, Рәбиға, Рәбиға!.. Осылай болады деген бұның үш ұйықтаса түсіне кірген нәрсе ме?...

	Соңғы кездері үнемі осындай сұраулы сөйлемдермен ойланатын болып алғанды. Бұдан біреулер сұрайды, бұл өзінен сұрайды. Байқағаны біреуден сұраудан гөрі өзіңнен өзің сұрау екен қиыны. Өйткені адам өзінен тек қиналған сәтте білмеген нәрсесін ғана сұрайды екен ғой.

	Ол әрі-бері мәңгіріп біраз тұрды да, қолындағы темекінің әлдеқашан сөніп қалған тұқылын ecікке қарай шертіп жіберіп, жылы бөлмеге қайта енді. Айжамал манағы орнынан әлі қозғалмапты, шоқиып отыр.

	– Сен не ғып отырсың? – деді Ұлықпан үлкен қазақы пешке қарай өтіп бара жатып.

	Келіншек естімеген адамша отыра берді. Біраздан соң:

	– Сағат қанша болды? – деді пешке сүйеніп жылынып тұрған күйеуіне мойын бұрмастан.

	Ұлықпан қабырғадағы аспалы сағатқа үңіліп еді, бұлдырап ештеңе көріне қоймады.

	– Сағатты не қыласың?

	Айжамал үн-түнсіз тағы біраз отырды. Сосын:

	– Сені соттап жіберсе қайтеміз? – деді бір кезде. Ұлықпанның іші мұп-мұздай болып қоя берді.

	– Соттағаны несі? Жанұзақованы өлтірген мен бе сонда?

	– Қайдам... Кейде кісінің ойына қай-қайдағы келеді екен. Жуырда, сен үйде жоқ болатынсың, телевизордан бір кино болды. Сонда бір кісіні соттады да жіберді...

	– Ол кино ғой.

	– Қайдам. Соңғы кезде ойыма қай-қайдағы үйір болып жүр. Бағана сен тысыр-тысыр етіп жүргенде үйге ұры кіріп кеткен бе деп шошып ояндым.

	– Ұры сенің неңді алсын. Ол да өлетін жерін білетін шығар. Кім біліпті. Әйтеуір ойымнан бір күдік кетпейді. Соның алдында ғана бір шым-шытырық түс көріп жатыр екенмін. Сенің аулыңа, Қарақалпақстанға, барған екенбіз деймін. Екеуміздің қолымызда екі чемодан, енемнің үйінің есiгінің алдында тұрмыз. Енем бізге қарамайды, бізді көрсе де көрмеген болып, анадайдан кетті. Бір уақта Кенжеқара келді тракторымен. «Аy, адасып жүрсіңдер ме, Қазақстанның қазақтары?! Бұл не тұрыс, үйге кірмейсіңдер», – дейді. Бізде үн жоқ.

	– Жарайды... Қойшы енді, – деді Ұлықпан жақтырмай. Айжамал оған титтей де қарсылық білдірген жоқ. Бірақ күйеуім кейіді екен деп әңгімесін де тоқтатпады.

	– Ұлықпан, бері келші.. – деді сыбырлап.

	– Немене, айта берсейші..

	– Келші бері, енді. Мұнда... менің қасыма.

	Ұлықпан амалсыздан келіншегінің жанына барып қисайды. Жиырма төрттегі жас әйелдің төсектен шыққан жып-жылы денесі күйеуін бір сүйкеп өткенде-ақ өртеп жібергендей болды. Cөйткенше болған жоқ, Айжамалдың аш бүйірімен жанаса берген жiгіттің қап-қатқыл алақанын бұзаудың тұмсығы сықылданған жұп-жұмсақ бірдеңе абайсызда түртіп-түртіп қалғаны. Ұлықпанның жүрегі еріксіз шым етті. «Қалай-қалай бұлқынады-ай мына жаман!..»

	– Физзарядка жасап жатыр, – деді Айжамал назданып. – Әне, әне, көрдің бе?!

	Ұлықпан да аяқ астынан бір түрлі жадырап кетті.

	– Бұның зарядкасы қызық екен... түн ортасында, – деді күліп. Екеуі қатарласып тағы бiраз үн-түнсіз отырысты. Сыртта боран әлі ұлумен тұр. Ауық-ауық ішін тартып, тың тыңдағандай тына қалады. Аязбен сіресіп қалған телеграф сымдары зыңылдап, дамылсыз бебеу қағады.

	– Ұлықпан..

	– Әу...

	– Сен өзіңе тиісті нәрсені ғана мойыныңа ал. Оны өлтірген – Мадрид пен Роза. Қажет болса, солардың өздері берсін жауабын...

	– Жарайды, қойшы енді... – деді неше күннен бері талай талқыланып, құлағын мезі қылған әңгімеден әбден қалжыраған Ұлықпан. – Заң орындары бар, ақ-қарасын ажыратар. Сен ұйықта... Қазір таң атады.

	– Қайдам, әйтеуір жүрегім қобалжи береді. Жақсылыққа көрінсе болды да. Айжамал жеңіл күрсініп қойып, жанында жатқан қыздарының бастарын жастыққа дұрыстап салды да, жан-жақтарын көрпемен қымтап, төсегіне қайта қисайды. Ұлықпан көзіне біреу тipey қойып кеткендей бақырайып жатты да қойды. Дала әлі қараңғы. Боран ұлып тұр.





2


	Осыдан екі жеті бұрын Ұлықпан жетекшілік ететін оныншы «Б» класының оқушысы Жанұзақова Рәбиға сірке суын ішіп, тұтқиылдан қаза тапты. Бұл маңайда бұрын-сонды мұндай жаманат естілмегелі қай заман – бүкіл ауыл, қала берді аудан төбелерінен жай түскендей шу ете түсті. Жұрт жағаларын ұстады. Күн сенбі болатын. Ұлықпан екінші кезектегі сабағынан шығып, үйіне жаңа ғана келген. Мектеп жанындағы малшы балаларына арналған интернатта Рәбиғамен оныншы «Б» класының оқушысы Айжан Құдайбергенова Ұлықпанның үйіне кешкі апақ-сапақта жүгіріп кірді де, есіктен аттар аттамастан еңіреп қоя берді:

	– Ағай!.. Рәбиға уксус ішіп қойыпты. Жаңа ғана «скорыймен» ауданға алып кетті.

	Ұлықпан аяғындағы бәтеңкесінің бір сыңарын шешіп, біреyiн шешпеген күйі Айжанға қарап, cілейіп қатты да қалды.

	– Завуч ағай сізді мектепке шақырып жатыр, – деді Айжан солқылын баса алмаған күйі. – Тез жетсін дейді.

	– Қазір... – деді Ұлықпан қырылдап. – Мен қазір...

	Бір қараса, Айжан кетіп қалыпты. Өзі әлгі бәтеңкесінің бір сыңарын қолына ұстаған күйі сілейiп әлі тұр. Ұлықпан үйге де кірместен қолдары дір-дір етiп, бәтеңкесінің бауын жүре байлап сыртқа шықты.

	Азынаған ақпан айы ғой: аспан кешкі қызыл шұнақ аязбен шаңытып, тиісерге қара таппай жалаңдап тұр екен. Жылы үйден шыққан Ұлықпанның екі беті ду ете түсті.

	Мұғалімдер бөлмесіне біраз мұғалім жиналып қалыпты. Бөлме іші өлік шыққан үйдей тұнжырап тұр. Бәрі де үнсіз, бәрі де осыдан жиырма шақты күн бұрын курортқа кеткен мектеп директоры Ілепес Қожаназаровтың орнында қалған директордың оқу-тәрбие іci жөніндегі орынбасары, қырықтарды алқымдап қалған жалпақ қара кісі Қалаубай Тасболатовқа жалтақтап қарай берді. Қалаубайда да дыбыс жоқ.

	– Maған неменесіне қарай бересіндер? – деді ол бір уақытта. – Ана баланың артынан райбольницаға баруымыз керек екі-үшеуміздің. Соған кімді жіберуді ойласқалы шақырып отырмын. Мұғалімдер енді Қалаубайды қойып, бір-бірлеріне қарасты.

	– Өзiң бастап барғаның дұрыс қой, – деді қартаңдау мұғалімдердің бірі Қамқа дейтін әйел.

	– Сосын мына Ұлықпан класс жетекшісі ғой және Розаның барғаны мақұл болар.

	– Дұрыс. Басқа ұсыныс жоқ па? – Қалаубай жиналыс басқарып тұрған кісіше көпшілікке қарады. Бірнеше мұғалім «дұрыс, дұрыс қой» дескендей болды. Жұрттың назары енді Ұлықпан мен мектептегi қыздар советінің председателі, математика пәнінің мұғалімі Роза Қасымхановаға ауды. Кешігіңгіpеп келгендіктен, Ұлықпан есік жақта түрегеліп, тұрған әpіптестерінің тесірейген көздері жаппай өзіне қарай бұрылғанда, қысылғаннан боп-боз боп қуарып кетті. Шекесі аяз қарығандай сырқырап, қол-аяғына әлсіз діріл жүгірді.

	– Жоқ, мен бармаймын. Барғыш болсаңдар өздерің бара беріңдер! – деді осы кезде диванда отырған Роза Қасымханова орнынан ұшып түрегеліп. – Неге мен баруға тиіспін?!. – Осыны айтты да, көкпеңбек боп кеткен жұп-жұқа еріндері дір-дір етіп, жылап қоя берді. – Бармайм мен!..

	– Неге бармайсың? – деді манағы Қамқа дейтін мұғалима жақтырмай. Роза со еңіреген күйі Қамқаға қарап шаңқылдай жөнелді.

	– Жайыңа отыр сен, білдің бе!.. Білем мен сен қатынның ойын! Әнеукүнгi өшіңді алмақсың ғой. Ол қыздың алдында менің ешқандай кінәм жоқ!..

	– Роза, қойсаңшы енді... – деді мұғалімдердің біреyi oған мүләйімси тіл қатып, – Сені кінәлап жатқан кім бар? Сен бармаcаң, басқа біреу табылар, көпшілік қой.

	Бірақ Роза бәрібір басыла қоймады.

	– Керегі жоқ сөзіңнің! – деді ашумен долырған мұп-мұздай көкшіл көздері найзағайша жарқылдап. – Сенен мәміле сұрап тұрған жоқпын. Сендердің бәрің бір сорттансыңдар. Білем, білем ғой бәрің амалын тауып мені қараламақсыңдар. – Роза одан сайын еңіреп қоя берді.

	– Мынау қайтеді-әй?!. Тәйт, долданба әрі! – деді енді Қамқа ашуға мініп. – Бұл жерге ешкімнің долылығының керегі жоқ.

	Қалаубай көздері адырайыңқырап, үстелінің үстіндегі өзінің темір күлсалғышын тықылдатты.

	– Ау, ағайын, қоясыңдар ма, жоқ па?! Тым болмаса, шаңыраққа қарасандаршы, үкіметтің кеңсеcінде отырсыңдар ғой. Әлгі Мадрид қайда осы? Бүлдіруін біреу бүлдіреді де, айқайына біз қалатын болдық қой ақырында. Түсінбейім, түсінбейім!.. басымыз кететін шығар бір күні.

	Қанша айтқанмен, қазақ деген әкім сыйлап өскен жұрт емес пе, Қалаубайдың сөзінен кейін мұғалімдер қайтадан сабасына түсе бастады.

	– Мадрид қайда? – деді Қалаубай қайталап.

	– Үйінен таба алмай келді ғой жаңағы шақыруға кеткен бала.. – деді диванда отырғандардың бірі.

	– Әне, әне! – деді завуч күйіп-пісіп. – Қой онда жүріп кетейік. Жазған құлда шаршау бар ма. Ұлықпан, сен жүгір, машина тап.

	Олар аудан орталығына кештетіп жетті. Аудандық аурухана поселкенің шығыс жақ шетінде еді, Ұлықпан сұрап алған совхоздың бас зоотехнигінің ескі «Уазигі» орталық постардағы МАИ-шылардан қашып-пысып, қуыс-қуыстағы айналма жолдарды сағалап жетем дегенше, қас қарайып кеткен еді. Жол бойы Қалаубай мен Ұлықпан да, Роза да (ол жылап-еңiреп жүріп ақыра бұлармен бірге баруға көнген-ді) ләм-мим деп бір-біріне үн қатқан жоқ.

	– Cіздер кімі боласыздар?.. – деді алғашында медсестра түнделетіп жетіп келген бұларға абдыраңқырай қарап.

	– Мұғалімдері едік... – деді Қалаубай міңгірлеп.

	– А-а?!. – Сестра енді бұларға мысқылдай жымиды. – Жеткен екенсіздер ғой... Ұлықпан бұдан әрі арбасуға шыдамай кетті.

	– Аман ба? Tipі ме өзі?!.

	– Жоқ. Денесін жаңа ғана моргке алып кетті.

	Ұлықпан манағы мұғалімдер бөлмесінде кешкен күйін басынан қайта өткерді. Тіл-аузы байланып, бір орнында өлексеше cілейіп, қатты да қалды. Роза еңіреген күйі тұрған жеріне отыра кеттi...





3


	Ұлықпан келесі қырына аунап түсті. Айгүл қыңқылдап жылай бастады. Әуелгі кыңқылы жайбарақаттау еді, жұбатып өбектейтін ешкім табыла қоймаған соң, бірте-бірте жылауды үдетейін деді. Айжамал оянды.

	– Не, құлыным, не? Бір жерің ауырып жатыр ма? Қазір-қазір... Tyy, мына бала от болып күйіп жатыр ғой.

	Ұлықпан есітпеген адамша жата берді.

	– Суу.. – деді Айгүл шешесінің құшағына енгеннен кейін жылауын саябырсытып. – Мама, су-у..

	– Қазір, жаным, қазір...

	Айжамал су әкелуге дәлізге шығып кетті.

	– Жылытып берсейші... – деді Ұлықпан жататын бөлмеге қайта кірген әйеліне. Айжамал «сен әлі ояу ма ең» дегендей, күйеуi жатқан жаққа бір қарады да, қызының жанына барды.

	– Қайнаған су ғой, ештеңе етпес. Iше ғой, ботам, мә, іш. Суын ішіп болғаннан кейін Айгүл сәл-пәл аунақшып жатты да, көп ұзамай қалғып кетті. Үйдің іші қайтадан жым-жырт бола қалды. Таң алды ғой, жел де басылайын деген сияқты, үйдің шатыры сарт-сұрт желпілдеуін қояйын деді, тек телеграф бағандары ғана зыңылдайды.

	– Сен әлі ұйықтамағанбысың? – деді Айжамал күйеуіне. Ұлықпан үндемеді. Мына бала күйіп-жанып жатыр. Суық тиген-ау деймін. Детсадтағылар дұрыс қарамайды, – деді Айжамал тағы да. – Енді қайтеміз?

	Жай айтқаным ғой, біз қайта алушы едік. Екeyi сырттағы болмашы сыбдырға құлақтарын түріп тағы біраз жатты.

	– Ұлықпан... Осыдан аман-caу құтылсаң, қайтеміз? Көшеміз бе?

	– Қайдам...

	– Көшейікші. Осы көрген бейнетіміз де жетер. Жамбылға көшейік. Хамза ағайдың бізге келіңдер деп қылқылдағаны қашан. Сен де бір жайбасарсың, әйтеуір жағаң жайлау боп жүре бересің.

	Ұлықпан жауап қатпай біраз жатты да: – Көрерміз.. – деді екіұштылау қылып. Aйжамал күйеуінің әңгімеге құлқы жоғын аңғарған соң, тeрiс қарап «Шынында, сірә, осы биыл Жамбылға көшіп алармыз, – деп ойлады Ұлықпан. – Атамекен ғой апамдар қуанбаса, қарсы болмайды». Ұлықпанның әкесі кешегі Ұлы майданда хабарсыз кеткендердің бірі еді. Екі баламен (Ұлықпан мен інісі) жесір қалған шешесі күйеуін күтудей-ақ күтіпті. Елуінші жылдарға дейін күтсе керек. Содан жетім-жесірліктің әлегімен Қарақалпақстандағы төркіндеріне тартады ғой баяғы. Өйткені жалаңаш-жалпы жүріп өзі ауруға шалдығады, сондықтан күн көріcі қиындай бастайды. Нағашылары екі жетім жиен мен қарындастарын құшақ жая қарсы алады. Сөйтіп, шайқалған шаңырақтың түтіні қайта түзеледі.

	Ұлықпанның анасы қазір сол Қарақалпақстанда, кіші ұлының қолында. Бұл да күні кеше, институтты бітірем дегенше, сонда тұрған. Оқуды бітірген соң Айжамал екеуі жолдамамен осы қиырдағы «Қайрақтыдан» бір-ақ шықты ғой. Шүкір, жаман болмаған сияқты, келіншегі екеуі қол ұстасып келіп еді, қазір кәдімгідей тым жақсы семья болып отыр. Жаңағы Айжамал айтып жатқан Хамза дейтін ағасы – мұның әкесімен бірге туысқан кіci. Coғыстан кейін біраз жыл сыртта әскери қызметте болып, бұлардан көз жазып қалыпты. Қазір Жамбылдағы пединститутта кафедра менгерушісі, доцент. Ұлықпандарды жылда «көшіп келіңдер» деп үгіттейді. «Адамға туысқан қартайғанда керек екен, – дейді ағасы. – Жалғыз ұл болса дипломат, сонау Африкада жүр тентіреп, енді тым болмаса жаныма сен көшіп келші, сосын ана қарақалпақ боп кеткен шешең мен ініңді алдырармыз. Мені осындай қуатымның барында пайдаланып қалмайсыңдар ма? Жұмыс та тауып берейін. Сөйт. Ана қызыл дипломды сандықтың түбінде қор қылма!»





4


	Олар ауруханада бас-аяғы бір сағаттай айналды. Қалаубай кезекші дәрігeрдің кабинетіне кіріп, Жанұзақованың өлімінің жай-жапсарын біліп қайтты. Дәрігер: «ауруханаға жетем дегенше, сiрке суынан іші-бауыры күйіп, жидіп кеткен. Қолдан келгенін жасадық, әзірше сіздерге ештеңе айта алмаймын», – депті. Осы кезде манағы мысқылдай қарайтын медсестра келіп, Ұлықпанның қолына бір жапырақ қағазды ұстатты.

	– Жанұзақованың жазып қалдырғаны... қалтасынан табылды. Мүмкін cіздерге керегі болар, – деді ол қағазды беріп жатып. Манағыдай емес жүзі жылып қалыпты, бұрыштағы креслода әлі де ағыл-тегіл болып жылап отырған Розаға мүсіркей қарағандай болды. Ұлықпан қағазға үңілген қалпы мелшиді де қалды. Онда ірі-ipi әpiптермен тайға таңба басқандай қылып мына төмендегi сөздер жазылған еді: «Егер мен осыдан өле кетсем, оған ешкім кінәлі емес. Уәтай, сен мені кешір.. Рәбиға». Ұлықпан мең-зең боп тұра берді. Кенет қолындағы қағазды жұлып алды. Роза екен. Ол қағаздағы жазуға тез-тез қыдырта көз жүгіртіп өтті де, жалма-жан қысқы пальтосының іш қалтасына сүңгітіп жіберді.

	– Бұл қағаз менде болады! – деді ол даусы қырылдап. – Мендe...

	Сөйтті де, тағы да ағыл-тегіл боп жылап қоя берді. Ұлықпан ұйқылы-ояу адамша мең-зең боп Розаға қарады. Оның көздері қып-қызыл боп iciп кетіпті. Көзінің алды, бет-аузы шалбар-шалбар. «Мынау Роза ма? Кемпір ғой. Жоқ, бұл «Қайрақты орта мектебінің маңдайына біткен жалғыз сәнқой Роза Қасымханова емес. Ол емес. Ол мұндай болмайтын». Ұлықпанның құлағының түбі күңгірлегендей болды Қалаубай екен.

	– Ал енді жүріңдер.. – деді ол. – Роза, көзіңнің жасын тый енді. Жылағанмен, өлген бала тірілмейді.

	Бірақ Роза жылай берді. Онысымен тұрмай:

	– Мен емес!.. Оны өлтірген мен емес. Өзі, оның өзі!.. – деді ол жын ұрған адамша жан-жағына алақтап. – Сендер бәрің мені қаралағыларың келеді. Неменеге тым-тырыс бола қалдыңдар? Бірдеңе десеңдерші!..

	Қалаубай мен Ұлықпан оны екеулеп есіктің алдындағы машинаға әзер әкеп мінгізді. Роза есінен айрылған адамша арпалысып жүр. Ұлықпанның басы мүлде зеңгіп кетті. «Жоқ, бұл Розa емес, ол мұндай болмайтын. Мына жынды кемпір бізге қайдан кезікті?..»

	– Кеттік... – деді Қалаубай шоферға. – Тезірек кетейік. Роза, шырағым, сен қойшы енді. Сені ешкім кінәлай алмайды. Жаңағы қағазды көрдің ғой.

	– Жоқ, жоқ!.. Сендердің бәрің мені қаралағалы жүрсіңдер! Білем ғой, білем мен сендердің арам ойларыңды. Маскүнем байдың жүрісі анау, бір сайқалдың босағасында бұралқы итше тентіреп. Eкі баламен тірі жеcip боп менің жүрісім мынау. Құдай-құдай, бұл құдайға не жаздым?!. Бұдан кейін Розаға басу айтуға ешкімнің батылы бармады. Бір беймағлұм әлеметтің құдіретімен сөйлеу, тіл қату қабілетінен айырылып қалған жандарша меңірейіп отырды да қойды. Біраздан соң Қасымханова да тынышталайын деді. Даусы бірте-бірте бәсеңси берді де, соңы тынымсыз ықылыққа ұласып, бір кезде біржолата үнін өшiрді. Домаланған шағын «Уазик» мидай жазықпен ұшып келеді. Айнала көзге түртсе көргісiз, тек жеңіл машинаның маңдайындағы қос жұлдыздай себездеген өткір сәуле ғана түн түнегін тілгілеп ағып келеді. Осы «Қайрақтыға» мұғалім болып келгелі үш-төрт жылдың ішінде Ұлықпан бұл жолмен әрлі-берлі қанша мәрте сабылды екен. Соның ешқайсысында бұл араның түнінің осыншалықты меңіреулігін сезбепті. Жолда анда-санда болса да бірді-екілі малшы қыстауы, қарауытқан ескі мазарлар, кейде он шақты үй ферма орталықтары кездесетін сияқты еді. Сондайда машинаны қапталдай қойшының малсақ төбеттері жүгіріп шығып, жолаушыларды қыр астына әупілдесіп шығарып салатын. Бүгін соның бірі жоқ. Әлденеден көңілі қоңылтақсып елегізген Ұлықпан машинадағыларды көзімен бір-бір шолып өтті. Бәрі де өзді-өзі болып, төмен қарай тұқырайысып кетіпті. Бәpі де меңіреу боп қалған сияқты. Тіпті Роза да. «Сендердің бәрің мені қаралағалы жүрсіңдер. Мен білем, бәрін білем!..» дейтін сияқты ол ішінен. Сонда Ұлықпан да осы бейшара әйелді қаралағалы жүр ме? Кім бейшара? Бейшара ана қыршынынан қиылған Рәбиға ғой. Сол. «Егер мен осыдан өле кетсем. Бұған ешкім кінәлі емес. Уәтай, сен мені кешiр... Рәбиға». Айтпақшы, Уәтайдың бұл уақиғаға қандай қатысы бар? Ә-ә, иә, иә... Ұлықпан есіне Уәтай мен Рәбиғаға қатысты бір кішкентай оқиға түсті...

	Кішкентай оқиға

	Онда да дәл осындай түн болатын. Қазір анық еcінде жоқ, сағат он бір, он екілердің шамасы сияқты еді. Ұлықпан ауылдағы жолдастарының бірінің үйінен қонақтан қайтып келе жатқан. Жолдағы интернат үйінің жанынан өте беріп, кенет тоқтай қалды. Ауладан күбір-күбір сөйлескен бір қыз бен жігіттің даусы шығады. Ұлықпан салғаннан тани қойды: қыз өзі жетекшілік ететін оныншы «Б»-ның оқушысы Рәбиға Жанұзақова еді, ал жігiтті анық шырамыта алмай тұр. Интернат үйiнің терезелеріне қарап еді, балалар шамдарын сөндіріп жатып қалыпты, тек ең түпкі бөлмеде тәрбиешілер бөлмесінін терезеcінде ғана жарық бар.

	Ол енді ауладағы екеудің сұлбасын ептеп ажырата бастады. Жiгіт Жанұзақованы қолынан ұстап алып жібермей тұр. Ұлықпан бірте-бірте оларға жақындай түсті. Бірақ аналар бұны қараңғыда көрмейтін сияқты, қаннен-қаперсіз. Mіне, сөздері ап-анық естіле бастады.

	– Жіберші дейім енді... апай ұрсады. Өткенде «екінші рет тағы осылай кешіксең, киноға барам деп сұраушы болма» деген .. Уәтай, жібер деймін, – дейді Рәбиға қиылып.

	– Ұрыса берсін, жібермейім... – Бұл жігiттің, Уәтайдың дауысы.

	– Неге?..

	Жiгіт біразға дейін үнсіз қалды.

	– Кеше шақырғанда неге шықпадың? Алдыңғы күні де... – деді ол сонан соң күрсініп.

	– Шыққым келмесе қайтем. Сол, шықпадым, ал не қыласың?

	– Білеміз ғой. – Бұл жолы жігіттің даусы бір түрлі өкпелі шықты.

	– Нені білеcің?

	Уәтай тағы біраз үнсіз қалды. Содан кейін тұрып-тұрып:

	– Мен бір күні Мадридті оңдырмаймын, – деді аяқ астынан дүңк етіп.

	– Біздін ағайды ма? Уәтай, шын айтып тұрмысың?

	– Шын болмағанда ше!

	– Онда менен жақсылық күтпе. Уәтай, бұзықсың сен. Бұл түріңмен кіci өлтірерсің бір күні. Енді қайтып маған жолама. Жібер-р!..

	Рәбиға бұл жолы жігіттің қолынан қалайда босанғысы келіп, манағыдан беpі қаттырақ бұлқынып-бұлқынып қалды.

	– Жібер дейім!..

	Уәтай сонда да жіберер емес, жіберудің орнына:

	– Сен соны сүйесің.... – деді тістеніп.

	– Оны қайдан білдің?

	– Мен бала емеспін. Білем. Көркемөнерпаздар дегенді шығарып алыпты. Соны сылтауратып сендерді, өзінің оқушыларын, айналдырады ол.

	Рәбиға шошып түсті.

	– Уәтай, сенің қалай аузың барады бұған? Ол мұғалім ғой. Оның бұл – қоғамдық жұмысы. Мен оның ондай ештеңесін көргем жоқ, сондай жақсы жігіт...

	– Жiгіт деймiciң?! – Уәтай Рәбиғаның қолдарын босатып жіберді. Рәбиға енді қаша жөнелетін шығар деп күткен Ұлықпан. Жоқ, қашқан жоқ. Уәтай күрсінді.

	– Әне, сендер, қыздар қандайсыңдар? Өздеріңнің мұғалімдеріңді жігіт дейсіңдер...

	– Ойнап айтам. Мен не дер екен десем.

	Ұлықпан енді бұдан әрі шыдай алмай, жөткірініп жіберді. Рәбиға дыбыс шыққан жаққа жалт қарады да:

	– Ойбай, ағай!.. – деді жалма-жан сыбырға көшіп. Сөйтті де, көйлегінің етегі желбіреп, интернатқа қарай жүгіре жөнелді.

	Уәтай әуелі не істерін білмей орнында әрі-беpі сипақтап тұрды да, Ұлықпанның өзін бәрібір танып тұрғанын түсініп, амалсыздан бүған қарай тіке жүрді. Әлгі Рәбиғаға ұқсап бір жағына тайып тұруға жігіттік намысы жібермеген сияқты.

	– Сәлеметсіз бе...

	– Сәлемет пе. Бұл кім, Уәтаймысың? – деді Ұлықпан ештеңені аңғармағансып.

	Уәтай бастауыш кластың оқушыларынша шекесін сипап, төмен қарады.

	– Мен ғой, ағай...

	– Нe ғып жүpсің мұнда?

	– Кинодан қайтып келе жатқам. Төтесініп мына интернаттың шарбағынан бері қарай секіре салғам.

	– А-а... Шарбақтан секіруді әлі қоймаған екенсің ғой.

	Уәтай кінәлі пішінмен ыржиып тұра берді. Ұлықпан да енді ол жағын қазбалай беруін қойып:

	– Көптен бері көрінбейсің ғой ауылда? – деді жігітті әңгімеге тартып.

	– Қыс бойы ауданда тракторшылардың курсында болдым. Жаздан бері фермада шөптемін. Бұрнағы күні келгем.

	– Қазір трактор айдап жүрcің бе? Жақсы болды ғой. Біздің үйдің бір тележка отыны бар еді, қолың тигенде түсіріп берсейші бір. Енді сендердің рақаттарыңды қашан көреміз? Уәтай күлді.

	– Mіндетті түрде, ағай. Түcipiп берейін...

	Ұлықпан отын жайын жай айта салған, бір кездегі оқушысының әлгі ниетіне бір түрлі іші жылып қалды. Бұрын осы Уәтайдың аты аталса, бүкіл мұғалім зар қақсайтын. Ақыры ол ceгізіншіден кетіп тынды. Ұмытпаса, жаңағы Рабиғалардан бір-екі класс жоғары оқитын. Ауырып қалған бір мұғалімнің орнына екі-үш айдай сабақ бергені болмаса, Ұлықпан осы баланы көп білмейтін. Алты жүзге тарта оқушы бар, қайсыбірін білесің. Бірақ бұл мектепке атышулы дүрдік ерін, шой желке, кісіге сүзеген тайыншаша сүзіліңкіреп қарайтын осы бір қысық көз баланың сыртқы пошымына қарап: «Әй, болсаң, боларсың-ау», – деп ойлайтын. Қазір өзінің сол ойына күдік келтipiп тұр.

	– Клубтағы қандай кино екен? – деді Ұлықпан сәл-пәл үнсіздіктен кейін.

	– «Красная калина» деген.

	– Шукшиндікі ме?

	Ожағын білмейім. Бұрын да бір рет көргем. Өте жақсы кино. Тракторшы жайлы.

	– Ол не қылған тракторшы? – деді Ұлықпан оны сөйлете түскісі келіп.

	– Кәдімгі... біз сияқты. Тек түрмеге отырып шыққаны болмаса. Бандиттердің өлтіріп кететіні өкінішті. Аңдып кеп, егіс басында өлтipіп кетеді оны.

	Мынандай көңілсіз әңгімеден кейін екеуі тағы біраз үнсіз қалысты.

	– Жарайды ағай, мен кетейін.... – деді бір уақытта Уәтай. Сөйтті де қоштаспастан жүре берді.

	Ұлықпан қазіp бас зоотехниктің «Уазигінің» ішінде ұйқылы-ояу мен-зең болып келе жатып сол бір түнді, Рәбиға мен тракторшы жігіт Уәтайды еcіне алды. «Ол не қылған тракторшы? Кәдімгі... біз сияқты. Тек түрмегe отырып шыққаны болмаса. Бандиттердің өлтіріп кететіні өкінішті. Аңдып кеп, егіс басында өлтіріп кетеді. Егіс басында».

	«Менің де түрмеге отыруым мүмкін-ау» деп ойлады Ұлықпан кабинада екі жағына кезек шайқатылып келе жатып.





5


	Таң алдында ғана мызғып кеткен күйеуін Айжамал жұлқылап оята бастады.

	– Тұр, тұр!.. Ұлықпан дейім... – деді ол жас балаша былқ-сылқ етіп ұйқысын аша алмай жатқан Ұлықпанды әрлі-берлі тербетіп. – Тұр дейім... Күн сәске түс болды.

	Ұлықпан қып-қызыл боп кеткен көздерін әрең ашты. Бір қиырдан арып-ашып оралған жолаушыдай әбден қалжырап қалыпты. Бастары қорғасын құйғандай ап-ауыр, еркіне әзер көнеді.

	– Не боп қалды?..

	– Мектепке шақырып жатыр. Тез жетсін дейді.

	– Тергеуші ме?

	– Жоқ. Директор ағай келіпті курорттан. Түнде. Жаңа барсам, жұрттың бәрін қуырып жатыр екен. Саған да тез келсін деді.

	– Қазір.. – Ұлықпан орнынан тұруын тұрғанымен, ұйқысын аша алмай, жылы төсектің үстінде тағы біраз қалқиып отырды.

	– Боран басылып па? – деді сонан соң мұның жұмыс киімдерін реттеп жатқан келіншегіне мойнын әзер бұрып.

	– Басылыпты. Бол енді, тез. Ұрысып жүрер тағы, – деді Айжамал асықтырып.

	– Мейлі. Бәpібір ұрсады ғой... – Ұлықпан орнынан тұрып, ықылассыз киіне бастады.

	Мектепке келді. Есік алдында отыратын үй сыпырушы әйелдермен селқостау амандасып, ұзын дәліздің түкпіріндегі директордың кабинетіне қарай бұрылды. Сабақ жүріп жатыр. Дәліз тып-тыныш. Бәрі күні кешегідей. Ештеңе болмағандай. Осы мектепте Рәбиға Жанұзақова дейтін бір қара торы әсем қыз бала оқымағандай. Ұлықпан сол мен-зең күйі дәлізді бойлап жүріп келеді. Келсе, кабинетте түнде ғана алыстағы Кавказдан арып-ашып оралған Iлепес Қожаназаров пен оның уақытша орнында қалған бірінші орынбасары Қалаубай қым-қиғаш керіcіп жатыр екен. Абайсыз кіріп қалған Ұлықпан қайта шығып кетудің ретін таба алмай, «не де болса тәуекел» деп, директордың шағын кабинетінің екі жақ қабырғасына жағалай тізілген орындықтардың біріне отыра кетті. Орындық жып-жылы еді, Ұлықпан жаңа ғана бұл орындыққа біреулердің отырып кеткенін айтпай-ақ түсінді.

	Көздері жүйкесі тозған кісілердің көзіндей жан-жағына тынымсыз қыдырып, үнемі қызарып жүретін орта жастағы бурыл самай директордың жүзі өрт сөндіріп шыққандай түтігіп кетіпті. Ұлықпанның сәлемін алған жоқ. Бұған жақтырмай қадалып алды да, алдында отырған орынбасарына қайта шүйлікті. – Айналайын-ау, саған сенгеніміз осы ма? Жиырма күн жұмыста болмап ек, не істедіндер, мінe! Енді бәріміз сотталамыз. Содан басқа, сотталудан басқа, не қалды бізге ?! Не істеп жүрдіңіздер, не бітірдіңіздер? Мен Cізден сұрап тұрмын!

	Қалаубай да күреңітіп алыпты. Шыдамай орнынан атып тұрды.

	– Ciз қалай ойлайсыз өзіңіз?! Егер сіз болсаңыз, болмас па еді осы оқиға? Бәрібір болатын еді. Мен сізге түсіндіріп тұрмын ғой.. Кездейсоқтық деп. Кездейсоқтық... Сол!.. Мен қайтем?! Мен тіпті сол балаға не болғанын ауруханаға апарарда бір-ақ есіттім. Бәрін бүлдіріп жүрген ана Роза. Мен сізге соны женсовет қылма деп талай ескерткем. «Қайтеміз, басқа ешкім көнбей отыр», – деп болмай қойған өзіңіз болатынсыз. Отыр ғой мынаy класс жетекшісі. Сұрасаңызшы, Жоқ, мен ештеңені білмейім, ештеңегe жауап бере алмайым! Жоқ-ай, біреyi кетеді курортқа гөлейттап, тәрбие завучының сиқы анау алты ай қыс ауруханадан шықпайды. Көксау. Баяғыда айтпадым ба мен сізге сол кicіні ауыстырыңыз деп. Жоқ, екі ортада отқа күйе алмайым мен. Күйсеңіз, өзіңіз күйіңіз, сіз бірінші басшысыз!..

	Мынадан кейін директор мүлде қалшылдап кетті. Қаламсап ұстап тұрған шидей, аппақ саусақтары дір-дір етіп:

	– Қысқартыңыз!.. Шық, шығыңыз, кәне, кабинеттен!.. – деді өзіне-өзі ие болудан қалып.

	Қалаубай директорға сүзеген бұқаша алая бір қарады да, аяғын салмақтай басып, кабинеттен үн-түнсіз шығып кетті. Дәлізден оның шойыннан құйғандай нып-нығыз тұлғасының еденнің тақтайларын сықырлата жаныштап бара жатқаны іштегiлерге анық естіліп тұрды.

	– Жүрісінің нығын көрдін бе иттің!.. – деді еріксіз аңтарылып қалған директор енді қалтасын қарманып. Ұлықпан оның қалтасынан не іздеп жатқанын түcінді. Жалпы, тым сақ, сондықтан да шамадан тыс қорқақтау кісі екендігі болмаса, Ілепес Қожаназаров, Ұлықпанның ойынша, ақ көңіл, таза адам еді. Жaс мұғалім қазір оны бір түрлі аяп кетті. Орнынан дереу ұшып тұрып, үстелдің үстіндегі графиннен оған бір стақан су құйып берді.

	Директор қалтасындағы кішкентай шыны құтыдан біртүйір aқ таблетканы алып, таңдайына басты. Pақмет, рақмет. – деді сосын стақандағы суды алып жатып. – Қиямет-қайым болса да бұлардың түгі қисаймайды, – деді сонан соң сөзімен Қалаубайды меңзеп. – Әңгімесін көрдің бе... Гөлайттап дейді. Сонда мен гөлайттап жүр екем-ау. Оныңша, солай екен ғой... – Сөйтті де екі қолымен шекеcін тарс қысып алып, үнсіз oтырып қалды. Осы сәт ол жас мұғалімнің алдындағы орынсыз қысылып отыр ма, әлде Қалаубайда кеткен ызасын ойлап күйінді ме, әлде тіпті шынымен-ақ түрменің төрт қабат темір торын ойлап уайымдады ма түсініксіз еді. Айтса айтпаса да, оныншы «Б» класының оқушысы Рәбиға Жанұзақова кенеттен қайтыс боп кеткен екі жетінің ішінде бұл мектепте түсініксіз нәрселер тым көбейіп кеткен-ді.

	– Не болды ?! – деді директор бір уақытта басын оқыс көтеріп алып. – Ұлықпан, сен айтшы бәрін рет-ретімен....

	Рәбиғаға қатысты оқиғаның басы-қасында тікелей болмағандықтан, Ұлықпан рет-ретімен айта алмайтын еді. Сондықтан ол осы уақиғаның басы-қасында жалғыз куәгер оныншы «Б класының оқушысы, Рәбиғаның интернатта бipге жататын жақын құрбысы Айжан Құдайбергенованың өзіне берген жазбаша түсініктемеcін қалтасынан алып, үн-түнсіз директорға ұсынды.

	Оныншы «Б» класының оқушысы Айжан Құдайбергенованың класс жетекшісіне берген түсініктемесі.

	Сенбі болатын. Біздің класта соңғы сабақ жүріп жатқан. Роза aпайдың сабағы. Кенет бірдеңе тысыр еткендей болды да, іле-шала есіктен Мадрид ағайдың басы қылтиды.

	– Роза, бір минутқа бері шығып кетіңізші, – деді ол өзіне тән салмақты дауыспен. Роза апай түсіндіріп тұрған сабағын тоқтатып, дәлізге шықты. Олар сол жақта бір-бірімен сыбырласып сөйлескендей болды. Класта отырғандықтан, біз олардың не жөнінде сөйлескенін ecіткен жоқпыз, әрине. Сәлден соң Роза апай класқа қайтып кірді. Қолында бір жапырақ қағаз. Түрі сұп-сұр болып кетіпті апайдың.

	– Жанұзақова, сен не бүлдіріп жүрсің? – деді есіктен кірер-кiрместен Рәбиғаға шатынай қадальп.

	Менің қасымда отырған Рәбиға орнынан атып тұрды. Кластағы балалардың бәрі Жанұзақоваға қарап аңтарыла қалды. Белгілі жай емес пе. Мен де көзімнің қиығын салдым. Рәбиға өрттей қып-қызыл болып кетіпті. Балалар байқады ма, байқамады ма, білмеймін, әйтеуір өзім анық аңғардым, денесі дір-дір етеді. Балалар да бірдеңені сезген сияқты, бәрі тым-тырыс болып тына қалды.

	– Қазір сабақтан соң жеке қал, біз бұл мәселені бәрібір талқылаусыз қалдырмаймыз. Отыр!.. – деді апай оған жек көре қарап.

	Рабиға дір-дір етіп, орнына қайта отырды. Сабақ үсті болғандықтан, мен оған ештеңе айта алмадым, бірақ ішімнен қатты аяп кеттім. Рәбиға сол отырғаннан қашан сабақ біткенше қыбыр eтпестен қақшиды да қалды. Түрі кісі аяғандай: көздері мөлт-мөлт етеді.

	Сабақ біткен соң балалар үйді-үйлеріне тарай бастады. Мен Рабиғаны жалғыз тастап кете алмай, есіктің алдына дәлізге шығып күтіп тұрдым. Іштен апайдың ашулы даусы естіледі – кейіп жатыр. Мен былайырақ ысырылып тұрдым, өйткені біреулердің әңгімесіне тыңшыға ұқсап сырттан құлақ түрген ұят сияқты. Осы кезде дәлізде мектептің үй сыпырушысы Жамал апай еден жуып жүрді.

	– Әй, қыз, сен неменеге қақиып тұрсың, қайтпаймысың? – деді ол маған дәліздің ана басынан айқайлап.

	Мен не айтарымды білмегендіктен, үндемей тұра бердім.

	– Мына қыздың тілі байланып қалған ба, қаратігiлгір... – деді ол кісі күңкілдеп.

	Бір кезде сол еденді жуған қалпымен біздің кластың жанына жетті. Сөйтті де жалма-жан қолындағы шелегін жерге қоя салып, iштегiлердің әңгімесіне құлақ түре қойды. Кәрі кісі емес пе.

	– Мыналар не деп жатыр? – деді сосын маған бұрылып. – Мынау әлгі көк көз қатын ба шаңқылдап жатқан? Әйтеуір, сол-ақ бүлінеді де жүреді екен. Оның «көк көз қатын» деп тұрғаны Роза апай екенін мен түcіндім, бірақ Жамал апайғa «білмеймін» деп басымды шайқадым.

	Жамал апай дереу біздің кластың есiгін ашып жіберді де, iшінe басын сұғып:

	– Әй, қатын, неменеге быжылдап жатсың? Бол енді, класты бocатыңдар, пол жуам, – деді, бірақ мен ол кісінің не дегенін aңғармай қалдым. Жамал апай есікті сарт еткізіп қайта жапты да, бұрқылдап жүріп, жұмысына қайта кірiсті.

	Бір кезде шиедей қып-қызыл боп кеткен Рәбиға кластан атып шықты. Ол менің өзін күтiп тұрғанымды көрсе де, көрмеген боп, жанымнан жүгіріп өтті. Мен қуа жөнелдім. Екеуміз сыртқы есікке қатар жеттік. Осы кезде дәл қарсы алдымыздан Мадрид ағайдың ұшыраса кеткені. Рәбиға бір секундқа қалт тұра қалды. Сол кездегі оның Мадрид ағайға жек көре қадалған өткір көздерін көрсеңіз! Мен ондай көзді әлі күнге көргем жоқ. Осының бәрі қас қағым сәтте болды, Рәбиға қайтадан жүгіре жөнелді.

	Интернатқа келсем, ол төсегінде бүк түсіп солқылдап жылап жатыр екен. Мен әрі-бері жұбатып едім, көнбеді. Сосын бір кeзде көзіндегі жасын тыйып, жастықтан басын көтерді де:

	– Айжан, сен асханаға бара берші. Мен қазір барам. Құдай үшін, баршы, жалынам!.. – деді даусы қалтырап.

	Мен амалсыздан асханаға кеттім. (Сол үшін өзімді мәңгі кешiрмеймін!..) Рәбиғаның мінезін білем ғой бірбеткей, айтқанынан қайтпайды, бәрібір өйтпесіме қоймас еді. Асханаға барып, тамақтанып қайтып келсем... Рәбиға сұлқ түсіп еденде құсып жатыр, қасында ciрке суының бос құтысы. Мен қорықаннан шыңғырып жібеpіп, тәрбиешi aпайларға қарай жүгірдім. Одан кейінгісінін неcін айтам, бәрі белгілі ғой...

	Түсініктеме жазушы: А. Құдайбергенова.

	Директор Айжанның түсініктемесін оқып болғаннан кейін мең-зең болып біраз отырды. Тағы да бір түйір валидолды таңдайының астына ытқытты.

	Түске қарай тергеуші келді.





6


	Тергеуші Рәбиға Жанұзақованың іcіне қатысты мұғалімдерді мектеп директорының кабинетіне жинап алды. Ұлықпан бірінші кезектің соңғы сабағынан шығып келсе, Ілепес те, Мадрид пен Роза да осында екен. Бәрі де үн-түнсіз томсырая қалыпты. Тергеуші – Ұлықпандар қатарлы, ұқыпты киінген, ұзын бойлы жас жігіт алдындағы жаюлы жатқан қағаздарға үңіліп отыр.

	– Сәлеметсіздер ме... – деді Ұлықпан жаймен ғана. Сөйтті де, есіктің алдындағы орындықтардың біріне отыра кетті.

	Тергеуші басын шұғыл көтеріп алды. Ұлықпанмен жылы қабақпен амандасып, бірер ауыз сөзбен халін сұрады.

	– Ал енді іске кірісейік, – деді сонан соң төрде отырғaн директорға бұрылып. – Ілеке, cіз де келіп қалған екенсіз. Жақсы болды. Бұған дейін осында отырған азаматтармен жеке-жеке сөйлесіп, істің барысына сай алғашқы тексеру жұмыстарын жүргізгенбіз. Mіне... – Тергеуші жігіт алдындағы көк қатырма папкіге тіркелген бір бума қағазды көрсетті. – Енді бәріңіздің бастарыңызды қосып, мына Ілекеңнің, басшыларыңыздың алдында бір сөйлесудің реті келіп отыр.

	– Дегендей, дегендей... – деді Iлепес себепсіз қозғалақтап. – Құлағымыз Ciзде, айналайын...

	Тергеуші алдындағы қағазына қайта шұқшиды.

	– Жолдас Есенбаев Мадрид, – деді сонан соң қағаздан бас алмаған күйі, – Сіз осы істе өзіңізді айыпты деп санамайсыз, солай ғой? Әлде бұрынғы берген жауабыңызға алып-қосарларыңыз бар ма?

	Институтты өткен оқу жылында ғана бітіріп келген жиырма бір-жиырма екілердегі сыптай ақ құба жігіт әдемі сопақшалау басын оқыс көтеріп алды.

	– Жоқ... Мен бұрынғы пікіpімде қалам, – деді ол осындай өзіне сенімді адамдарда ғана болатын нық дауыспен. – Сырттай солай болып көрінгенмен, Жанұзақованың өліміне менің ешқандай қатысым жоқ

	– Қалайша? Оның сізге жазған ғашықтық хатын мектептегі қыздар советінің председателі, оқытушы Роза Қасымхановаға aпарып берген өзіңіз емеспісіз?

	– Мен... – деді Мадрид сел-пәл іркіліп. Бірақ менің басқаша етуге хақым да жоқ еді, өйткені мен тәрбиешімін, педагогпын. Менің ондайға арым бармайды.

	Тергеуші өзінің қарсы алдында отырған жас жігітке мысқылдай жымиды. Бірақ Мадрид міз баққан жоқ. Міз бағудың орнына тергеушіге сұп-сұр жүзін қасқайтып отырып алды.

	– Жоқ, сіз қылмыскерсіз!.. – деді тергеуші де өткір көздерін шоқша жайнатып. – Егер мен тергеуші болмай, прокурор болсам осылай айтар ем. Қайталап айтам, таза мораль тұрғысынан келгенде осы өлімге бас себепкер сізсіз. Рас, менің сізді тікелей қылмысқа тартуға негіз болардай затты айғақтарым жоқ. Бiрақ сол бір хат сiздің жүрегіңізді қалай тебірентпеді? Cіз «тәрбиешімін, педагогпын» деп көкірек кересіз. Мен білсем, сіздің мұғалім болуға моральдық правоңыз жоқ, өйткені мұғалім болу үшін, тәрбиеші болу үшін әуелі адам болу керек.

	Осы араға келгенде Мадридтің ақ құба бетіне білінер-білінбес қызыл жүгіргендей болды. Бірақ бұл қас қағым ғана cәтке созылатын алдамшы, баянсыз сезім еді, өйткені жиырма жастағы педагог өзін-өзі дереy билеп ала қойды. – Сіз мені олай қорқыта алмайсыз, олай деуге хақыңыз да жоқ, – деді ол «оcы не сандалып отырсыз» дегендей, тергеушіні табалай жымиып. – Заңды біз де білеміз...

	Тергеуші оның не айтқысы келіп отырғанын және айтпақшы болып отырған нәрсесін ішінен әлдеқашан айтып та салғанын Мадридтің сайқал көздерінен түcіне қойды. Ол қазір өзінің кәдімгі заң қызметкеpінен гөрі сол қызметке енді-енді үйреніп жүрген тәжірибесіз шәкірт сияқты төмендеп қалғанын да түсінді. Ұлықпанның іші мұздап қоя берді. «Мынау залым ғой залым екен ғой!.», – деп ойлады өзінен үш-төрт жас кіші әріптесіне шошына қарап. Лыпылдап басына қан шапты. Ол өзінің жуас, ұялшақ адамдарды санатына жататынын ішінен жақсы білетін. Сондықтан жиындарда, кезекті педкеңестерде көп сөйлемейтін. «Сен сөйле» деп біреу-міреу тізгін бермесе, көппен бірге маңқиып отыра беретін. Қазір шыдамай кетті. Өзі сияқты, мына тергеуші сияқты айтысуға әлсіз адамдарды аяп кетті iшінен.

	– Мадрид, – деді Ұлықпан аузынан еріксіз шығып кеткен өз сөзіне өзі үрке құлақ түріп. – Сен не сандалып отырсың?!. Кабинетте отырғандардың бәрі бірдеңеден шошып оянғандай аң-таң боп, Ұлықпанға қарады. Тiптi Мадрид те қапелімде ештеңе дей алмады. Сұп-сұр болып сазарды да қалды. – Сенің сорлылығың да сол білгіштігіңде, заңды көп білетіндігінде... – Ұлықпан қызбалықпен байқамай орнынан тұрып кеткен екен, айтарын айтып салса да, жұрттың алдында бірдеңені бүлдіріп алған жас баладан әрмен қып-қызыл болып, сылқ eтiп қайта отыра кетті. Мадрид қанша ұстамды болғанымен, бір қызарып, бір бозарып қанасына сыймай кетіпті. Ұлықпан орнына отырар-отырмастан ол да тап берді. – Ciз олай орағытпаңыз, – деді ол еріндері дір-дір етіп. – Көкейіңіз белгілі болды!.. Алдыңыздағы жиырма-отыз оқушыға иелік ете алмай жүріп, cізге не жоқ осы?! Ұлықпан жүрегін біреу абайсызда жұлқып-жұлқып қалғандай есеңгіреп кетті. «Көкейіңіз белгілі болды!. Көкейіңіз белгілі болды!..» деген үш-ақ сөз өзінің бойындағы ең жұқа жері – ұят деген гүлдей нәзік сезімін өткір дыраумен шыңғырта осып-осып өткендей болды. Мадрид тағы да бірдеңелерді айтуға оқтала берген, кенет мектеп директоры Ілепестің түйіліп кеткен қабағына көзі түсіп кетті де, жым боп, тоқтай қалды. Бөлме ішін ауыр үнсіздік жайлады.

	– Жолдас Қасымханова, ciз де солай ойлайсыз ба? – деді тергeуші жігіт енді Розаға бұрылып.

	– Не жөнінде? – деді өзді-өзі болып бейқамдау отырған математика пәнінің мұғалімі қапелімде мәселенің байыбына бара алмай қалып.

	– Рәбиға Жанұзақованың өліміне өзіңіздін тікелей қатысыңыз бар деп есептейсіз бе, әлде...

	– Мүлде қатысым жоқ деп қалай айтайын. Бірақ мен емес оны өлтірген. Өзі, оның өзі!.. Оған менің тілім тиген жоқ.

	– Tілім тиген жоқ дейсіз бе?. – деді тергеуші Қасымхановаға сынай адалыңқырап. – Демек, қалай болғаны сонда? Cіз оны тексертем депсіз ғой? Нені тексертпекші болдыңыз сонда?

	Қасымханова көздері жасаурап, орнынан ұшып тұрды да, әдетінше жылап қоя берді.

	– Жоқ, мен олай деп ештеңе дегем жоқ. Неше рет сұрадыңыз менен осыны. Сіздердің бәрің, бәрің... білем, білем мен. Мен емес ол қызға өле көр деп жалынған. Бұл – самоубийство! Самоубийствомен өлгендерді тексермейді, газетке де жазбайды, ол біреудің жасаған қылмысы емес, білдіңіз бе?!

	– Жарайды, сіздіңше солай-ақ болсын. Бірақ қылмыс өз-өзінен жасалмайды. Солай емес пе?

	– Оны мен қайдан білем? – деді Қасымханова көзінің жасын тыя алмаған күйі қолдарын долдана сермеп. – Соттасаңыздар да айтарым сол – мен басқа ештеңе білмейім!

	Осы кезде директордың да шыдамы таусылса керек, ол да орнынан еріксіз ұшып тұрды, бірақ қапелімде заң орнының қызметкеріне көзі түсіп кетті де, қанша айтқанмен бір мекеменің дыңдай басшысы екені есіне түсіп, сылқ етіп орындығына қайта отырды.

	– Әне, әне!.. Сөйтеді бұлар! – деді ол күйініп. – Сонда Жанұзақованың қазасын бір жақта курортта жүрген мына менен көретін шығарсыңдар сендер? Бәрі басын ала қашады. Түсінбейм, түсiнбейім!.. Құрысын, мені құртатын шығар бұлар.

	– Сіз болса қайтуші еді, – деді Роза «үйреніскен жау атыспаққа жақсы дегендей Ілепестен айылын да жимай. – Сіздің жаныңыз бізден артық па сонша? Тәрбие жұмысы осы отырған бәpiнe oртақ, өйтіп бұқпантайламаңыз! Еркек дейді-ау бұларды да...

	– Құрсын, құрсын!.. деді директор күйіп-пісіп. – Міне, көрдiңіз ғой... – деді сонан соң тергеушіге қарай жас балаша жаутаңдап. – Осындайлармен қалай біpiгiп жұмыс iстейсіз? Бәрі де ауыздығымен алысып тұрған біреу, бәрі білгiш, бәрі заңқой... Ал, басқарып көр осындайларды!.. Тергеуші үндеген жоқ. Қасымханованы қайта тергей бастады.

	– Сонымен сіз Жанұзақова турасында тексертем деген сөзді aузыңызға алған жоқсыз, солай ғой?

	– Иә, иә!.. Онда куәгерді шақыруға тура келеді. – Тергеуші Ілепес Қожназаровқа бұрылды. Үй сыпырушы Жамал Терлікбаеваны шақыртыңызшы. Жамал кемпір директордың кабинетіне әдетінше салдырлап сөйлей кірді.

	– Тағы не боп қалды, құдай!.. Уh, аманшылық па әйтеуір?

	– Аманшылық, шеше. Отырыңыз, – деді тергеуші үй сыпырушы кемпірге алдындағы бос тұрған орындықтардың біреуін нұсқап.

	– Отырайын, қарағым, отырайын...

	– Шеше! Мен Cізден Жанұзақова дейтін бала турасындағы әнеугүнгі маған берген куәлігіңді қайталап айтып беруіңізді сұраймын. Тек шыныңызды айтыңыз.

	Кемпір қапелімде сасып-абдырады да қалды.

	– Ойбай, о не дегенің? Шыным сол, қарағым. Жалғыз бала асырап отырым, құдайға өйтіп күпір болатын жайым жоқ.

	– Жарайды. Сонымен, сіз еcікті ашып қалдыңыз. Жолдас Қасымханова марқұм Жанұзақоваға не деп ұрсып жатыр екен?

	– Жолдас кім, қарағым? – деді Жамал аң-таң қалып.

	– Розаны айтат, – деді директор.

	– Е, мынау ма? – Жамал Розаға көзін қадаған күйі сәл-пәл тосылып қалды. – Иә, бұл жолдас, марқұм сөзіміз ауыр болмасын, әлгі бейшара болған балаға бірдеңе-бірдеңе деп шәңкілдеп жатыр екен. Қараңғы адамбыз. Әйтеуір «тексертеміз, бұлай қалдырмаймыз» деп шапылдап жатты. Мен бірдеңе деп ара түсіп ем, өзімді айдап қуып шықты кіләсінен.

	Розаның өңi сабынға салғандай құп-қу болып кетті.

	– Дұрыс-дұрыс... – деді тергеуші. Сонда байқамадыңыз ба, нені тексертпек екен?

	– Ит біле ме, бұлардың нені тексертетінін. Әйтеуір, құлағымда қалып қойыпты.

	– Жарайды. Ciз боссыз енді, апа. Рақмет. Жұмысыңызға бара беріңіз.

	Кемпір асығыс-үсігіс жиналып, кабинеттен шығып кетті.

	– Бұған не дейсіз? деді тергеуші енді Розаға қайта бұрылып.

	– Pас. Айтсам айтқан шығармын, – деді Роза енді еріксіз мойнына алып. – Бірақ мен оған сенің тәртібіңді тексертемін дедім. Енді қайтем? Тым болмаса қатар-құрбысы емес, өзіңіз ойлаңызшы өзінің мұғаліміне, «сүйдім-күйдім» деп хат жазғаны не сұмдық?! Ұялмай ма?

	Тергеуші үндемей отырып қалды. «Ұялмай ма? Ұялмай ма? Ұялмай ма?! Ал сіз неге ұялмайсыз?!»... Бұл сөздерді ол тек iшiнен ғана айтқан еді.





7


	Жиылыстан соң Ілепес тергеуші жігітті түскі шайға шақырды.

	– Себеппен келіп қалған екенсіз, онсыз да бір дәм татып кететін орныңыз бар, үйге жүріңіз, – деді директор қиылғандай болып.

	Тергеуші жанындағы Ұлықпанға қарады.

	– Сөйтсеңіз, сөйтіңіз. – деді сөзге жоқтау Ұлықпан басқа не дерін білмей.

	– Жоқ, рақмет, – деді тергеуші оның ойын түсініп. Мен мына Ұлықпандікіне бара салайын, замандас қой. Cіз апайды босқа әурелемей-ақ қойыңыз.

	– Әуреленетін несі бар, шүкip, бір шай қазір қай үйден болса да табылады, – деді Iлепес ренжігенін жасыра алмай. – Өзіңіз біліңіз...

	Сыртқа шыққан соң олар екі айрылды.

	– Жаңағы кісі маған осы шынымен-ақ өкпелеп қалды-ау деймін, – деді ауданнан келген қонақ былай шыққан соң күліп.

	Ұлықпан да жымиды.

	– Мүмкін... Ақ көңіл кісі, – деді ол.

	Дала тып-тынық боп маужырап тұр. Айнала cipey қар. Мидай жазықтың төсіндегі азғантай құмаққа тұмсық тірей жайғасқан «Қайрақтының» шағын орталығы түтіндерін көлбейтіп, ақпан аспанының астында бір уыс қана боп бұйығып жатыр. Төбе астындағы бұлақтың жанындағы шағын мұз айдынынан балалардың көңілді дауыстары келеді құлаққа.

	Көшеден бейсауат жүрген кісі, не бір машина ұшыраспайды. Тек қора-қораның шуақтарынан ауылдың сүйек-саяқ аңдыған жалқау төбеттерi мен қыстан қысылып-қымтырылып шыққан арық-тұрақтар, күйіс қайырып тұрған бірлі-жарым сауын сиырлары ғана көзге шалынады.

	Ұлықпанның үйі мектептен қашық емес еді, бір темекіні тартып бітем дегенше екі жігіт таныс шарбаққа келіп енді. Үйдің бұрышында ойнап жүрген Айгүл мен Нұргүл әкелерін көріп, ойнап жатқан ойындарын тастай сала, бұларға қарай тура жүгірді. Әкесіне бірінші боп ұмтылған Нұргүл еді, бірақ адымы ұзындау Айгүл оны қуып жетіп, басып озды. Нұргүл көз көрекі жасалған мына әділетсіздікке шыдай алмай, жер тепкілей бақырып, жылап отыра кетті.

	Ұлықпан бұрын жеткен Айгүлді алмай, әуелі жерден Нұргүлді көтерді. Осы екі арада үйдегі шаруаға киетін ескілеу халатымен Айжамал да сыртқа жүгіре шыққан, күйеуінің жанындағы бейтаныс қонақты көргеннен кейін ол үйге қайта кіріп кетті. – Міне, біздің балалар... – деді Ұлықпан сәл-пәл ынғайсызданып. – Бірeyi біреуінен өтеді, тентек...

	– Ничего, тентек болып қайда барар дейсіз. Кейін тентектік жасауға мұршалары болмайды әлі, – деді қонақ.

	Сыртқы есікті Айжамалдың өзі ашты.

	– Сәлеметсіз бе, – деді қонақ жігіт күлімсipеп. – Шақырусыз келіп қалдық.

	– Сәлемет пе, кіріңіз, кіріңіз.. – деді Айжамал.

	Ұлықпан қыздарын ауыз үйде ас пісipiп жүрген шешесінің жанында қалдырып, қонағымен төргі бөлмеге өтті.

	– Рақатизм мұнда ғой... – деді тергеуші жігіт тап-тұйнақтай жылы бөлмеге кіргеннен кейін алақандарын ысқылап. Сөйтті де, үй иесінің ілтипатын күтпей-ақ, шешіне бастады. Айжамал жаңа үйге кіріп кеткенде төрдің алдына таза көрпе төсеп үлгірген екен, шешініп болғаннан кейін екеуі солай қарай беттеді.

	Екеуi шай келгенше ананы-мынаны сөз етіciп бір ауық отырды. Қонақтың көзі айналып келіп, шағын ғана әйнекті шкафтағы азғантай кітапқа түсе берді.

	– Tiрнектеп жиған аз ғана дүние ғой. – деді Ұлықпан.

	– Сервантес, Экзюпери, Маркес... Дұрыс-ақ. Талғамыңыз жақсы екен, – деді қонақ. – Е, мына жерде Конан Дойль да тұр ғoй, жарықтық.

	– Дойльді жақсы көруші ме едіңіз?

	Айтпаңыз. Әсіресе кішкентай күнімде бас алмайтынмын. Шерлок Холмстың елуінші жылдары шыққан қазақшасы үйде әлі бар.

	– Тергеуші болып жүргеніңіз де соның әсері болар онда, – деді Ұлықпан әзілдеп.

	– Мүмкін, мүмкін. Айтпақшы, сіздің мамандығыныз не еді осы?

	– Әдебиетші, ғой..

	– Жас кезімде мен де әдебиетші болуды армандайтынмын. Иә, ол кездегі армандар бөлекше еді ғой...

	Kөп ұзамай әуелі шай, артынан жылқының сүр еті келді. Қонақ жігіт екеуінен де сүйcіне ішіп-жеді. Сонан соң Айжамал ас үйге аяқ-табақ жууға шығып кетті де, екеуі төр үйде тағы оңаша қалды.

	Тергеуші жігіт манағыдай емен-жарқын емес, ойланып отыр. Cондықтан Ұлықпан да көп үндемей, жиюлы тұрған төсектен бір жастық алып, іргеге қарай қисайып жатты.

	– Ұлеке, сіз Жанұзақова оқитын класқа қашаннан бері жетекшілік етіп келесіз? – деді тергеуші бір уақытта. Ұлықпан басын жастықтан көтеріп алды.

	– Екі жылдан асып кетті.

	– Демек, оны жақсы біледі екенсіз ғой?

	– Білем ғой, білем, – деді Ұлықпан. – Оны неге сұрадыңыз?

	– Жай... Мына бір қағаздарды оқып көріңізші. Мүмкін сізге бip тосын ой салар дегенім ғой. Меніңше, ол жаман бала болмаған сияқты. Қайта өте таза бала болған. Қараңызшы мыналарға...

	Ұлықпан қонақ жігіттің пәпкесінен шыққан екі-үш парақ қағазға үңілді...

	Рабиғаның Мадридке жазған хаты

	Мадрид!.. Ағай, Cіз менің бұлайша атағаныма ашуланбаңыз. Рас, Cіз мұғалімсіз, бізге білім бересіз. Үлгілі адамсыз. Бірақ сізді сүйемін, сондықтан да атыңызбен атап отырмын. Сүйген адамыңды ең болмаса бір рет, хат жүзінде болса да атымен атағанның айыбы жоқ шығар.

	Ағай... мүмкін, Ciз менi ұятсыз деп сөгерсіз, оныңыз бекер. Ойланыңызшы, сіз бізге мұғалім болғаныңыз болмаса, менен төрт-бес-ақ жас үлкенсіз. Мен қайтем енді? Әуелі әрі-бері айтпай-ақ қояйын. Cіз білмей-ақ қойсын, ұят қой мұным, ұят деп өзімді тежеумен жүрдім. Бірақ төзімнің де шегі бар емес пе? Әнеугүні Сіз репетицияға кешігіп келгенім үшін балалардың көзінше маған қатты кейідіңіз. Неге сонша қатты кейідіңіз маған? Мен Cізді жақсы көрем ғой, Сіз соны неге түсінбейcіз? Тым болмаса маған бір сәт көз тоқтатып қарасаңызшы! Білем Ciз өзіңіздің ұстаздық беделіңізді түсіргіңіз келмейді, бірақ мен Cіздің беделіңізді түсіруге ешқашан тырысқан жоқпын.

	Aғай, өткенде қыздар сізді кітапханашы апаймен жүреді деп әңгіме қылды. Рас па сол? Олай болса, менің хатымды быт-шыт қылып жыртып тастаңыз, ал егер олай болмаса ретін тауып маған бір жауабын беріңізші. Енді бес-алты айдан кейін мектепті бітіреміз ғой, оған дейін мен Cізді тып-тыныш жүріп күтейін...

	Айтпақшы, Уәтайдан сақ болыңыз. Өткенде ол Cізді оңдырмаймын деді. Одан шығады. Абайлаңыз.

	Ағай, қыз басымен бұнысы несі деп мені кінәлай көрмеңіз. Ойлаңызшы, Жәмила да Даниярды сүйді ғой; ол да қыз басымен сүйетінін бірінші болып білдірді. Қазір баяғы заман емес.

	Рәбиға.



	«Қайрақты» орта мектебінің оныншы «Б» класс оқушысы Айжан Құдайбергенованың аудандық халық сотының тергеушicіне берген куәлігі.

	Мен Рәбиғаны баяғыдан бері білем. Титтейімізден бірге өстік. Соңғы үш жыл бойы бір партада отырдық. Жақсы қыз еді, кітапты көп оқитын, сондықтан ба, тым әсершіл еді. Қиялдағанды жақсы көретін.

	Ол Мадрид ағайды шын сүйді. Мүмкін басқа қыз болса өзінің мұғалімін сүюге батылы бармас та еді деп ойлаймын. (Неге олай ойлайтынымды өзім де түсінбеймін).

	Расында, ол Мадрид ағайды қатты жақсы көретін. Қасында отырам ғой, бұрыннан байқап жүретінмін. Бірде біз совхоз клубында М.Әуезовтың «Түнгі сарын» пьесасын сахнаға қоюға дайындалып жаттық. Көркемөнерпаздар үйірмесінің жетекшісі Мадрид ағай, шынын айту керек, бұл пьесаны дайындауға бар ынтасын сала кірісті. Неге екені еcімде жоқ, сол күні Рәбиға pепитицияға кешігіп келді. (Ол осы пьесада бір эпизодтық рөлді ойнайтын). Мадрид ағай оны есіктің алдына тұрғызып қойып жұрттың көзінше біраз кейіді. Рәбиға не істеpін білмей жәутеңдеп, төмен қарай берді. Бірақ ол сонда да ағайды кінәлаған жоқ, іштей дайындыққа кешігіп келген өзін кінәлады. Сонда мен оның aғайды шын сүйетінін тұңғыш рет анық аңғардым.

	Біз, қыздар, Рәбиғаның ағайды ұнататынын бұрыннан байқайтынбыз. Мадрид ағай класта, не интернатқа келгенде «Жанұзақова!» деп оның фамилиясын атай қалса, Рәбиға себепcізден себепсіз қызарып қоя беретін.

	Әлгі оқиғадан кейін екі-үш күн ешкімге қосылмай, үн-түнсіз томсырайып жүрді. Менің ойымша, хатты содан кейін жазған болу керек.

	Бiреудің біреуді жақсы көрyі айып па? Ендеше оның да жұрт қатарлы сүюге правосы бар. Мадрид ағайдың соны не себептен түcінбегенін білмеймін.

	Айжан Құдайбергенова.



	«Қайрақты» совхозының тракторшысы Уәтай Сартаевтын берген куәлігі.

	Мен Мадрид Есенбаевты бұрыннан білем. Мектепте бізден екі-үш класс қана бұрын оқыды, сондықтан жастайымыздан бірге өстік. Рас, ол біздей емес, жақсы оқыды, оныншыны бітіре сала институтқа түсті. Бірақ мен оны соған қарап жақсы адам дей алмаймын, ол мектепте оқып жүргенде-ақ атаққұмар еді, титтей бір артықшылығын құр жібермей, жұрттың көзіне түсуді ойлайтын.

	Осы күні совхоздың көркемөнерпаздар үйірмесін басқарып жүр. Жұрттың көпшілігі оны «ұйымдастырғыш, іскер» деп мақтайды. Мысалы, сондайлардың бірі менің әкем – Сартай. Ол кici маған Мадридті кішкентай күнімнен бері үлгі қылумен келеді.

	Рас, өткенде, көркеменерпаздардың аудандық байқауында біздің совхоз бірінші орын алды. Біздің совхоздың директоры Қарымсақов: «Жарайсың, совхоздың абыройын бір көтердің», – деп Мадридтi aрқасынан қақты. (Мадрид секілді біздің совхоздың директоры да бірінші деген сөзді өте тәуір көретін адам). Құдай біледі, бұл Есенбаевтың өмірінің ең бір бақытты сәті болар. Маған наныңыз. Мен қарапайым тракторшы болсам да, бәрін білем: Рәбиғаны өлтipген – сол. Егер мен сіздің орныңыз да болсам, оны түрмеде шіpітер ем.

	Жазған – Уәтай Сартаев, куәлігімнің дұрыстығын растап, қолымды қоям.

	P.S. Pac, менің Рабиғада көңілім болды, бірақ ол жағын мылжыңдап айтып жатпаймын.



	Ұлықпан үш хатты да бір деммен оқып шықты. Көз алдында таныс бейнелері оттай жайнап тұра қалды. «Ағай, қыз басымен бұнысы несі деп сөкпеңіз...». «Рас, ол – Мадрид ағайды шын сүйді...» «Маған наныңыз. Мен қарапайым тракторшы болсам да, бәрін білем...»

	Ұлықпанның басы мотор секілді гуілдеп кетті.





8


	Тергеушіні кешкі автобусқа шығарып салғаннан кейін Ұлықпан мектепке соқпастан, үйіне тіке тартты. Келсе, үйіне Қасымханова Роза отыр.

	Ұлықпан үн-түнсіз сыртқы киімдерін шеше бастады. Осының алдында ғана бірдеңе жөнінде қызу әңгімелесіп жатқан әйелдер тым-тырыс тына қалды. Мектепте бірге қызмет ететіндері болмаса Роза, жалпы, бұл үйдің отбасымен онша араласпайтын. «Не жұмыспен келді екен бұл?» – деп ойлап қойды Ұлықпан шешініп жатып.

	– Кетті ме? – деді Айжамал шешініп болып, төрге қарай беттеген күйеуінен көз алмаған күйі.

	– Кетті... – деді Ұлықпан селқостау.

	– Hе деп кетті?

	– Не деуші еді... Кетті.

	– Ештеңе айтқан жоқ па? – деді Айжамал сонда да әлденеден үміттенген үнмен.

	– Жоқ.

	– Мадридтің әкесі кеше аудандық прокурорға барыпты.

	– Барсын.

	– Әне, бұл сүйтеді... – деді Айжамал жаныңдағы әдемі келіншектен көмек күткендей Розаға қарай жалтақтап. – Бұған бәрібір сияқты. – Сөйтті де қайтадан күйеуіне қадалды. – Олар Қалаубай бәрі бірігіп, істі Роза екеуіңе аударып тастамақшы көрінеді. Сен сөйтіп жүре бер жайбарақат... Роза, айтшы өзің түсіндіріп.

	Әңгімеге Роза араласты.

	– Рас. Менің аудандық сотта істейтін бір нағашым бар еді, сол айтты «Есенбай мен Қалаубайдан сақ болыңдар, екеуі соңғы кезде прокурорға келгіштеп кетті» деп. Байқамасақ болмайды. Пара беруден тайынбайды олар.

	Ұлықпанның құлағы елең ете қалды.

	– Қалаубайдың не қатысы бар бұған? – деді ол.

	– Қайдам... – Роза көмейіне келіп қалған сөзді «айтсам ба» дегендей, іркіп барып, әңгімесін әрі қарай жалғады. – «Бөріктінiң намысы бір» деген емес пе, ол Есенбаймен бір рудан ғой. ЗаврайОНО да солардың жақындары. Күні бұрын қамдарын жасап жатқан да.

	– Руы несі? – деді Ұлықпан жақтырмай.

	– Қойш-әй! Аспаннан түскен кісіше таңырқатпай!.. – деді осы арада Айжамал күйіп кетіп. – Руы несі дейді ғой. Білмейтін шығарсың осы ауылдың жайын. Қой, қой. Несін айтып отырсың бұған.

	Роза «Шынында да, осы маубасқа сөзімді бекер шығын қылып отырған жоқпын ба» дегендей, Ұлықпанға күдіктене қарап қалған екен. Айжамал да күйеуіне сынай қадалып қалыпты. Ұлықпан әйелдердің екі бүйірінен қос жебеше қадалған көздерінен тіксініп қалды. Екі құлағының ұшы ду ете түсті.

	– Енді маған не дейсіңдер?. – деді ол жалма-жан назарын әйелдерден басқа жаққа тайқытып ала қойып. – Менің қолымнан келетін не бар, айтсаңдаршы.

	Розаның кісінің өңменінен өте қарайтын өткір көк көздері жылт ете қалғандай болды.

	– Ұлықпан... – деді ол жаймен ғана. Біз сол тергеушінің өзін айналдырсақ қайтеді? Әзір іс прокурорға жеткен жоқ қой, бер жағынан басып тастаса, сот қайда барады. Ол кісі, тергеушіні айтам, – сенімен жаман емес сияқты ғой.

	Ұлықпан дереу ішін жиып ала қойды. Розаның екі кештің aрасында неменеге жетіп келгені енді соқырға таяқ ұстатқандай ап-айқын еді. Iші құрғыры сондай бір бәленің барын сезіп еді-аy. Бәсе...

	Ұлықпан не де болса турасын айтқанды жөн көрді.

	– Роза... Сен айтқандай айналдыра алмаймын мен ол кісіні. Айналдыра алсаң, өзің айналдырып көр.

	Роза сұп-сұр боп, үн-түнсіз қатты да қалды. Көзінің алды жасаурап, жұқа танауы дір ете түскендей болды.

	– Біз өйтсек, қайта бәpін бүлдіріп аламыз, – деді Ұлықпан даусын жұмсарта шығаруға тырысып. Қанша айтқанмен, ол бір жағынан Розаны аяп та кетті.

	– Ол, меніңше, адал жігіт, ешкімді нақақтан күйдіре қоймас.

	Біреудің көңіліне жел болып тиюді білмейтін жұмсақ мінезді Айжамал бipеcе жанындағы Розаға, біресе терезенің алдында тұрған күйеуіне кезек жаутаңдап:

	Жарайды, онда өздерің жаймен сөйлесе тұрыңдар, мен қазір шай қойып жіберейін, – деп есікке қарай беттеді.

	– Айжамал, керегі жоқ, – деді Роза өзін-өзі зорлағандай әзер жымиып. – Мен кетейін, кеш боп қалыпты.

	– Отырып, бір-екі кесе шай ішсейші.

	– Жоқ, рақмет. Мен кетем.

	Роза жинала бастады. Айжамал оны шарбақтын есігіне дейін шығарып салып, қайтып келді.

	– Ренжіп кетті-ау деймін деді ол терезенің алдында тұрған күйеуінің қасына келіп. – «Көрерміз» деп қоя салмайсың ба көңіліңе жақпаса. Кейде өстіп дүңк ете қалатының бар бір...

	– Шығарып салдың ба? – деді Ұлықпан ештеңені естімеген адамша.

	– Иә.

	– Тағы қандай жаңалықтары бар екен?

	– Ертең аулсоветтің председателі мен біздің директор Күнтуар шалды ертіп, Жанұзақованың үйіне көңіл айтқалы баратын көрінеді. Розаға тағы да «жүр» деген екен, «бармаймын, ана қатын мені түтіп жейді» деп Рәбиғаның шешесінен қорқып, көнбей қойыпты. Сені де барады деп отыр ғой.

	– Әнеугіден бері не ойлап жүргенбіз сонда?

	– Қайдам, директордың келгені кеше емес пе? Қалаубайдың жайы белгілі ғой, ішінен «пұл болмасаңдар, күл болындар» деп жүрген шығар.

	Ұлықпан аяқ астынан бір түрлі көңілденіп кетті.

	– Осының бәpін үндемей жүріп сен қайдан біле бересің, әй, осы?! – деді ол Айжамалды кішкентай балаша мұрнының ұшынан тарта әзілдеп.

	– Қойшы, тартқыламай.. – Айжамал жақтырмай қалды. Жұрттың бәрі сен дейсің бе, аспаннан салбырап түскен кісіше солбырайып жүре беретін.. Ұлықпан, мен осыдан қорқам, түбі бір жақсылық болса жарар еді. Шын айтам..

	Ұлықпанның көңілі қайтадан су сепкендей басыла қалды. «Осы, шынында, мен неменеме жетісіп тұрмын? Неменеме жетісіп тұрмын-ей, а?!»

	Айжамал сырт еткізіп, шам жақты. Самаладай боп жарқ түскен электр сәулесі Ұлықпанның көзін қарықтырып жіберді. Мұғалім жігіт жарыққа тура қарауға жүзі батпай, теріс айналды.





9


	Ұлықпан бүгін күндегіден жайырақ тұрды. Күн шайдай ашық екен. Айжамал төсек жинап, шай қоям дегенше есік алдына шығып, сүр болып тапталып қалған сіреу қарды сықырлатып алай-бұлай жүрді.

	Бұлар екі пәтерлік қылып салған совхоз үйінде тұратын: қоржын тамның бір жағына Ұлықпандар, екінші жағына мектептегі қарт ұстаздардың бірі Дәулет Бүркітбаевтың семьясы иелік ететін. Дәулет – мектептегi бастауыш кәсіподақ ұйымының төрағасы. Ол кісі Рәбиға оқиғасынан бес-алты күн бұрын насихатшылардың облыстағы бір айлық семинарына жүріп кеткенді. Ұлықпан еcік алдында осы үйдің бәйбішесі – Сенімкүл апаймен кездесіп қалды. Сенімкүл сиырын сауып, қора жақтан келе жатыр екен.

	– Сәлем бердік, жеңеше, – деді Ұлықпан.

	– Үлкен жігiт бол.

	– Үлкен жігіт болып жатырмыз ғой. Дәукең келген жоқ па?

	– Келген жоқ. Келмей жатыр ғой. – деді жас ортасына таяп қалса да әлі өңін бере қоймаған Сенімкүл апай сәл қабағын шытып.

	– Аман болса жарар, әйтеyip.

	Ұлықпан бұл тату-тәттi семьяны қатты сыйлайтын. Көршi тұрған үш-төрт жылдың ішінде бұл екі үйдің үлкендеpі түгіл балаларына дейін бір-біріне «шәй» десіп көрмепті. «Туыс жақын емec, қоңсы жақын» деген рас болар, әйтеуір Дәукеңді де, Сенiмкүлді де ішінен қатты жақын тартып тұратын, кейде тіпті олардың үлкендіктерін пайдаланып еркелеп те қоятын. Қазір де сол әдетіне басып:

	– Байқаңыз. Ол шал сол жақтан сізден гөрі жастау біреу тауып алып, қалып қойып жүрмесін, – деді қалжыңдап.

	– Кім біледі, бұл заман шалдар құтырған заман болды ғой, – деді ақ жарқын Сенімкүл апай күле жауап беріп. – Қалса, қалар. Мейлі, балаларымды асырап отыра берем де. Айтпақшы, есіттің бe, кеше түнде әлгі Уәтай Есенбайдың баласын сабаймын деп, мілитсаға түciп қалыпты ғой соры қайнап.

	– Мадридті ме?

	– Иә. «Сол қызды өлтірген сен, мен сенің қаныңды ішпей қоймаймын деп пышақ ала ұмтылыпты анаусы. Ішіп алған көрінеді, соның желігі де. Ұлықпан мына тосын жаңалыққа кәдімгідей елеңдеп қалды.

	– Апыр ай, а? Аман ба екен, әйтеуір?

	– Аман көрінеді. Жанындағы балалар арашалап қалыпты, әйтпесе ана біздің сарқайнағының ұлынан бәрі шығады. Ақкөз неме ғой.

	Ұлықпан не дерін білмей басын шайқады да қойды.

	– Иә, иә... – Даусы бір түрлі мағынасыз шықты.

	Сенімкүл қолындағы сүт сауған шелегінің баулығы сылдырап, үйіне кіpiп кетті. Ұлықпан екі қолын қалтасына салып, aула iшiнде олай-бұлай сенделіп тағы біраз жүрді.





10


	Бүгін түске дейін сабағы болмаса да, таңертеңгі шайдан кейін Ұлықпан үйде отыра алмай, мектепке соққан, келсе, Ілепес iздеп отыр екен.

	– Кел, кел... Сені іздеп отыр едім, – деді кабинетіне кірген Ұлықпанды мектеп директоры шырайлана қарсы алып. – Былай шық.

	Ұлықпан әуелі диванда отырған осы ауылдағы көп пысықтардың бірі – Күнтуар шалдың қолын алды. Күнтуар қалың киініп алыпты: аяғында – саптама етік, баста – түлкі тұмақ, үстінде – тон, оның сыртында-брезент сулық. Белін жалпақ қайыс белбеумен буынып алған ол бір жаққа жүріп кететін кiciше шарт жүгініп отыр екен. Мұғалім жігіттің берген сәлемін ернінің ұшымен алды да қойды.

	– Отыр... – деді директор.

	Ұлықпан отырды.

	– Мына Күнекеңді алға салып, Жанұзақтың ауылына жүргелі отырмыз. Баласы қайтыс болғалы ашуы басылсын деп, әліптің артын баққанымыз рас еді. Енді кешігуіміздің реті жоқ сияқты, азамат деген атымыз бар, алдынан барып бір өту парызымыз, солай ма, Күнеке? – Директор жұмсақ диванның үстіндe шыртия қалған Күнтуарға ақыл салғансып, жанындағы шалға бұрылды.

	– Дұрыс қой... – деді Күнтуар «ақсақал басыммен caған қалай елпеңдей қояйын» дегендей, самарқаулау үнмен. – «Ағайынның азары болса да безері жоқ» деген, сүйтпегенде қайтесіндер енді. Ендеше қазір осы тобымызбен кеңсенің алдына барайық, – деді Ілепес орнынан тұрып. Жаңа рабочкомнын бортовойын сұрап алғанмын, басқа машинаның реті болмай тұр. Ал, қозғалайық... Қаламқас Айтбаевна күтіп қалған шығар.

	Совхоз кеңсеcінің алдында бұларды жұмысшылар комитeтінің жүк машинасы күтіп тұрғаны рас екен. Yшеуi машинаға жақындай бергенде, алдарынан совхоз директоры Қарымсақов пен отыз бестердің шамасындағы кәрі қыз, ауылдық кеңестің төрағасы Қаламқас Айтбаевна шыға келді. Ұзын бойлы, денелі, бетінен майы шығып тұратын қара сұр еркек – Қарымсақовтың басындағы құндыз құлақшынының едірейген-едірейген сояудай қылшықтары күнге шағылысып, жылт-жылт етіп келеді.

	Екі бірдей бастығын көргеннен кейін, ақ көңіл мектеп директоры да, Күнтуар шал да жасының үлкендіктеpін, ақсақалдықтарын ұмытып, ауыл ағаларының алдынан шығып, жалпылдап амандаса бастады. Ұлықпан да сәлемдесті. Қарымсақов салқын қабағын сыздатыңқырап, бұлардың сәлемін дұрыс ала қоймады.

	– Неғып жүpcіңдер қораланып, алдарындағы елу-алпыс балаға ие бола алмай, – деді ол салғаннан «кішкентай» директор – Ілепеске шүйіліп. «Кішкентай директор жел қуған қаңбақша қалбалақтады да қалды. Жас балаша қызарақтап, мұрнының астынан міңгірлеп, анаған бірдеңелерді түcіндірмек болып еді, директордың «үлкені» жақтырмай қолын бір-ақ сілтеді.

	– Жарайды... Ана Жанұзақтан дұрыстап кешірім сұраңдар. Тағы бірдеңелерді бықсытпай, адам құсап сөйлесіңдер. Мына Күнекең бар ғой, ақсақал адам... – деді ол Күнтуарға көзінің қиығын салып.

	Күнтуар ауыл «ағасының» алдында өзінің мектеп директорына қарағанда беделділеу болып шыққанын аңғарып, кәдімгідей марқайып қалған үнмен:

	– Е, ол жағын реттейміз ғой, – деді. Жанұзақтың шатақтау екені рас, сонда да бір амалын жасармыз.

	– Онда сөйтіңдер, деді «үлкен» директор бұдан әрі бас қатыруға yақыты жоқ екенін білдіріп. – Райкомнан сұрап жатыр ана баланың жайын. Әуелі мына совхоздың абыройын ойлау керек.

	Қарымсақов «осымен сөз бітті» дегендей есік алдында маңдайы жарқырап тұрған су жаңа «Уазикке» қарай беттеді.

	– Иә, иә, әуелі совхоздың абыройын ойлау керек, – деді Жанұзақтың аулына аттанатын топтың жанында қалып қойған Қаламқас Айтбаевна машинасына қарай кетіп бара жатқан «үлкен, директор есітетіндей қып дауыстап. – Бір кісі бәріне қайдан жетеді. Ал, не тұрыс, жүрмейміз бе біз де?





11


	Қайрақтыдан ұзап шыққалы жарты сағаттай болды. Iлепес те Ұлықпан да үнсіз. Шағын «Газик» сылқытып соғып келеді. Айнала – меңірейген дала. Қар жамылған төбелер мен бұталар тым-тырыс мүлгіп тұр. Қырдың ирелең қаққан айдау қара жолы сай-сайды, жықпыл-жықпылды қуалап әлдеқайда асып барады.

	Ұлықпан өзінің Қарақалпақстандағы елін еске алады. Бір ғажабы, алыста жатқан сол өлкенің табиғаты осы араға өте-мөте ұқсас еді. Ол жақта да осындай құмақ төбелер мен жықпыл-жықпыл ұры сайлар, о шеті мен бұ шеті ат шаптырым айтақырлар көп болатын. Сол тақырларға Ұлықпан Саламат дейтін қарақалпақ досымен бірігіп, асық тігіп ойнайтын. Екеуі де мерген еді. Балалардан ұтып алған асықтарын дорбаға салып, бірігіп жинайтын. Шешелері жүн бояғанда, сол көп асықты қазандағы бояуға бір-бір батырып беруші еді. Сонда көздің жауын алатын қызылды-жасылды кенейлерге қарап бұлар қалай қуанатын!.. Сол кезде бұлар бақытты екен-ау! Былай қарасаң, бақытты болу үшін көп нәрсенің керегі жоқ болғаны ғой сонда. Шiркін, балалық, бұлар сонда сені бағалай алмапты. Бірақ бақытын дер кезінде бағалай алмаған бұлар ғана ма?..

	Ол өңірде де жауын-шашын мұндағыдай өте сирек болатын. Әcipece қырық күн шілдесін көрсең!.. Бүкіл алқап ыстықтан, кенезені кептірген, жалындаған аптаптан қап-қара боп күреңітіп, өртеніп кетуге аз-ақ қалып тұратын. Шақырайған күн сәулелі нұр емес, лапылдаған жалын шашатын. Бұлттары көк ала емес, мамықтай аппақ еді-аy, шіркін. Сараң әйелдің дастарқанындағы шақпақ қанттарша әр жерден бір қылаң беріп, аспан төсінде жетімсіреп тұратын жарықтықтар.

	Mіне, сол кезде сайын дала аптапқа балқыған алау төсін көкке тосып өлгенше ынтығар-ды. Сол даланың көк ала бұлттан қайыр күтіп, төсегінде үн-түнсіз өртене жылаған шағы, еріндерi кеберсіп, бір сәттік қуанышқа бола өліп-өшіп тәңіріне табынған шағы қандай ыстық едi! Шын жыласа соқыр көзден жас шығады екен, шын жыласа, сахараның бауыры күйген бейбақ аспаны да нөсерлетеді екен. Кей-кейде, ел-жұртты әбден зарықтырып, үмітін үзуге шақ қалдырып барып Ұлықпанның қайран балалығы қалған қарақалпақтың сол бір кішкентай аулының аспаны да нөсерлететін еді. Сол нөсерлер тым қысқа, тым қысқа еді-ау, әттең! Бірақ соғыстан соңғы жалаңаяқ балалықтың бір шалқып, мәз-мейрам болып қалуы үшін сол да жеткілікті еді. Асылы, мейрамы аз аймақтың қуанышы мен қызығы тұрлаулы келетін болуы керек. Ұлықпандар сол бір өткінші нөсерлерді көпке дейін түсінде көріп, сағынып, сарғaйып жүретін.

	Қазір Ұлықпан мына қар жамылған далада, жұмысшылар комитетінің май сасыған ескі «Газигінің» үстінде келе жатып, сол бір аяулық шақтарын қатты сағынып кетті. Көзінің қиығымен Ілепеске, өзінің «кішкентай» директорына қарап еді, ол да жылы тонға оранып алып, ойланып кеткен екен. Ұлықпанның «оянғанын сезді ме, Ілепес жұмылып кеткен көздерін ашып алып, жанындағы жас серігіне бұрылды.

	– Ұлықпан...

	– О, не Iлеке?

	– Қалай ойлайсың, Жанұзақ бізді кешірер ме екен?

	Ұлықпан бұл сұрақтың төңірегінде әлі ойланып көрмеп еді, директор «бізбен бірге жүресің» деген соң, еріп жүре берген, сондықтан не дерін білмегендіктен үнcіз отыра берді. Сұрауына жауап ала алмаған «кішкентай» директор кәмпитке өкпелеген балаша томсырайып қалды. Екеуі үн-түнсіз тағы біраз отырды. Енді бір уақытта Ілепес жөткірінді.

	– Иә, соғыстан кейінгі жоқшылық жылдар ғой, – деді сонан соң, «қарап отырғанша әңгіме болсын» дегендей келесі тақырыптың басын шалып. – Жетімбіз. Шешем бір лақты ешкісін сaтып, ақшасын қалтама салып берді. Жалғыз лақты ешкінің ақшасы не болсын, осы өзіміздің облыс орталығындағы жаңадан ашылып жатқан мұғалімдер институтына барып қойдым да кеттім. Оның үстіне ол кезде мұғалімнің қадірі кете қоймаған yақ, осы мамандыққа өзімнің де бүйрегім бұрғандай болды. Осы күні өзімнің тұрғыластарыма қарасам, қазір бірeyi бас зоотехник, біреуi прораб, ең төмені әлгі Темірбек те бір қойманың құлпын ұстап жүр. Әйтпесе не, менің солардан қай жерім сорлы? Бағанағы Қарымсақовтың шіренуін көрдің бе? – Ілепес күрсінді. Оның қазіргі отырысы құрдастарының бірінен таяқ жеп қалған жас баладан аумайтын еді.

	Ұлықпан ішінен Ілепесті ғана емес, өзін де аяп кетті. Iштей «рас, рас!» деп құптағанмен, басын шарасыз изей беруге жастық намысы, әлі тапталмаған, бірақ бүйте берсе, күндердің күнінде Қарымсақов секілді біреулердің, табанының астында тапталуы мүмкін ұстаздық асқақ ары жібермеді. Жоқ, Ілепесті толық құптай қоймағанмен, оны, өзінің «кішкентай» директорын, қазір, тап осы қазір жазғыра да алмайды, сондықтан да қазір, тап осы қазір өзінің әлсіздігін мойындамасқа шарасы да жоқ.

	– Міне, өмір осы... – деді Iлепес. Өмірдің күштілігін мойындамасқа болмайды. Оның кейде біздің ақыл-ойымызға бағынбай да кететіні болады. Әйтпесе не? Әділеттілік туралы айтылмай жатқан жоқ, бірақ Қарымсақовтар оны тыңдап жатыр ма? Жүр ғой, әне, аяқтарын алшаң басып.

	«Кішкентай» директордың жылаймандығы енді Ұлықпанның жүйкеcіне тие бастады.

	– Оған кінәлі өзіміз ғой, өзіміз! – деді Ұлықпан қызынып. – Сондайларға өзіміз жол береміз де, түзеуді жоғарыдан күтеміз. Сұмдық қой! Сонда біздің кім болғанымыз?..

	Ілепес жас әpіптесіне көзінің қиығын бір салып қойып, екіұштылау жымиды. Бір кезде бәріміз де солай ойлайтынбыз, қарағым. Жассың ғой. Жассыңдар. Кейін бәрін өмірдің өзі үйретеді.

	Ұлықпан үлкендердің кейде белгілі нәрселерді өстіп қиындатып қоятынына жыны келетін, қазір де тұла бойын кернеп бара жатқан бір ұлы ашуға кептеліп, өзін-өзі әзер тежеп қалды. Ілепеске алая бір қарады. Бірақ ол ештеңені елең қылатын емес, тонының жағaсын көтеріп алып ұйқылы-ояу күйде бей-жай қалғып отыр.

	Mұғалім жігіт ызаланып, теріс айналды.





12


	Айдаладағы жалғыз қыстаудың алдына келіп, дүр етіп тоқтай қалған машинаны ешкім есік алдына шығып қарсы ала қойған жоқ. Әуелі кабинадан Күнтуар шал түсті. Ол қақыранып-түкірініп, iштeгілерге «кісілер келді» дегендей белгі берді. Бұл кезде ұзақ жолдан бойлары сіресіп қалған басқа жолаушылар да жерге түсiп, қол аяқтарын қимылдатып, бойларын жаза бастаған еді.

Қыстау төбенің басында салыныпты. Төңірек алақанға салғандай ап-айқын көрінеді екен. Төбенің етегіндегі қазан шұңқырда бір-екі кісі түйе шанаға тиелген кішiгіpім бір мая шөпті ақ қардың үстіне жағалай шашып жүр. Өркештерінің ұшы қылтылдап бес-алты түйе өрiске беттеп барады. Қыстаудың есігінің алдында сауырын қырау шалған қойшының жуан торысы aузындағы жем салған дорбасы алынбаған күйі үнсіз жусап тұр.

	– Жанұзақ қой анау... – деді Күнтуар шөп шашып жүргендерге байырқалай бір көз салып өткеннен кейін. – Әлі қойын өpiске шығармаған болды. Дер кезінде жеткен екенбіз. Ал, не тұрыс, үйге кірелік...

	Ортадағы қазандыққа жапсыра салынған екі бөлмелі қоржын тамның қарама-қарсы қос есігінің қайсысына бұрыларын білмей, алғашында сенектің аузында топырласып қалған кісілер кенет сол жақ қанаттағы бөлмеден аңырап қоя берген әйелдің зарлы жоқтауын есіткенде, не істерін білмей абыржып қалды.

	– А-а-уу-у... Жазықсыз кеткен жарығым,

	Анаңды қайда қалдырдың?

	Ботасы өлген бозінген,

	Зарыңды қайда қалдырдың? Ойбай-ай-й...

	Жұрт абайсызда үстерінен жай түскендей сілейді де қалды. Ұлықпанның құлағы шуылдап кетті. Шеке тамырлары қанасын тарсынғандай қос самайын шіреп барады. Ойпырмай, мына дауыс неткен ащы еді. Мұндай да ащы, мұндай да зарлы дауыс болады екен ғой. Иә, бұл ботасы өлген бозінгеннің зары ғой! Сол ғой! О, жаратқан, бұның не? Бозінгеннің ботасында қалған қандай ақың бар еді, ботасында нең бар еді? Мұғалім жігіттің жан түкпірінен де бір ащы айқай, көптен бері жанын жегендей жеп келген ащы айқай шыңғырып қоя берді. Ол марқұм боп кеткен шәкіртінің, күні кешегі гүл жайнаған Рәбиғаның өлімінің енді eшқашан орны толмайтынын, олай болуы мүмкін еместігін, бұл өлімнің оған жақын адамдардың жүрегіне әлдеқашан тап-тастай берiш болып жабысқанын нақ осы арада, айдаладағы жалғыз қыстаудың қасиетті босағасында тұрып, оның аңыраған анасының зарлы боздауын есіткенде барып айқын, тым айқын сезінді.

	Ұлықпанның миын бір найзағай тіліп өтіп еді. Бір қараса, өзі де, қалған жұрт та құр сүлдерін сүйретіп әлгі сол қанаттағы бөлменің төріндегі текеметті жағалай отырып жатыр екен. Бәрі де тұқырайысып, төмен қарап кетіпті. Қаламқас Айтбаевна Рәбиғаның шешесі – Пернегүлді құшақтап алыпты. Көрісіп жылап жатыр.

	Төрт-бес жастар шамасындағы үйелмелі-сүйелмелі екі қыз бала біресе жылап жатқан шешесіне, біресе бейтаныс кісілергe аң-таң қалған пiшінмен үрке қарасып, пештің түбіндегі қуысқа тығылып алыпты. Үстеріндегі киімдері бүтін болғанымен, кір, алтақ-салтақ. Пештің артындағы қалтарыстан ерте туған бір-екі қозы-лақ құлақтары селтиісіп, ербең-ербең етеді. Олар да төрдің алдында өңкиісіп-өңкиісіп отырған бейтаныс екі аяқтыларға жатырқай қарайтын сияқты.

	Ұлықпанның көңілі мынау елсізде жалғыз қалған малшы қыстауындай қатты құлазып кетті. Осы кезде аязбен сіресiп тұрған сыртқы есік сықыр ете қалды. Елулерді алқымдап қалған, ұзын бойлы, еңкіштеу жауырынды бір еркек сақал-мұрты қырау-қыраy боп ішке кіpіп келеді екен. Бұл Жанұзақ еді.

	Сегіз өрме қамшысын бүктей ұстанған Жанұзақ әуелі шыңырау түбінен жылтыраған шүңірек көздерін кісілерге суықтау қадалтып, есік алдында аз-маз бөгеліп қалды. Кісілер біреу бұйрық бергендей орындарынан ұшып-ұшып түрегелісті. Әуелі үй иесінің қолын жұрттан бұрын атып тұрған Ілепес, сонан соң жабырласып қалғандары алды.

	– Амансыз ба, Жәке!

	– Аман ба?... – деді Жанұзақ жалғыз ауыз сөзді қинала әзер айтып.

	Жанұзақтың қолын алып, амандасып болғаннан кейін қонақтар «yh» деп, демдерін іштерінен ғана алып, орындарына қайта жайғаса бастады. Үй иесi қолындағы сегіз өрмені босаға жаққа лақтырып жіберді. Сонан соң сақал-мұртына қонған қырауды күректей алақандарымен сілкіп тастап, аяғындағы жуан қоныш caптама етігiн шешпеген күйі төменірек барып отырды. Отырып жатып:

	– Әй, жетті енді! Доғар!.. – деді әлі ағыл-тегіл болып жоқтаумен отырған әйеліне түйіле қарап. Пернегүл жылауын сап тыя қоймағанмен, бірте-бірте бәсеңдей бастады. Сонан соң зарлана өксіп-өксіп алды да, көкірегін керіп «уh..» деп бір-ақ тоқтады.

	Күнтуар да манадан берi осындай қолайлы сәтті күтумен тықыршып отырған, Пернегүл жылауын тоқтатысымен, қозғалып-қозғалып қойып, күңіренте құран оқи жөнелді.

	– Ал, қарағым Жанұзақ!.. – деді сонан соң бетін үй иесіне бұрып. – Өзің білесің, өлгеннің артынан өлмек жоқ. Болғанға бекем болғайсың. Алланың жазуы да, әйтпесе осы отырғанда қай-қайсымыздың да қабырғамыз қайысып отыр. «Жазмыштан озмыш жоқ» дейді біліктілер. Көргенді атаның ұлысың, қалғанын өзің біл.

	Үйдің іші құлаққа ұрған танадай тым-тырыс. Бәрі де демдерін iштерінен ғана алып, Жанұзақтың ауыз ләмін тағатсыздана тосқан пішінмен тына қалды. Тек өзіне тиесілі ақсақалдың сөзін айтып, көңілін демдеген Күнтуар шал ғана қалтасын қарманып, насыбай шақшасын іздеп, тұғжыңдап кетті.

	– Уһ!.. – Пернегүл орнынан тұрып, ошақтың аузына барды да, қолындағы әтешкірімен қып-қызыл боп жайнап жатқан сексеyілдің шоғын көсеп-көсеп жіберді. – Уh!.. Әлгі Роза сайқал қайда? Беті күйіп қалды ма беті күйгірдің?! Сол бетпақ көрінеді ғой бәрін бүлдіріп жүрген.

	Ілепес жаутаңдап жан-жағына қарады. Бірақ бұл сұраққа жауап берердей өзінен басқа қолайлы кісінің жоқтығына көзі жеткеннен кейін:

	– Роза баласы ауырып келе алмай қалды. Қызылша дей ме, бірдеңе... – деді міңгірлеп.

	– Yh... Coл қатынды көрсем, шашын жұлып қолына берер eм! Баласынан аулақ, өзіне қағынды келмейді-ау қағынды келгірдің! Менің Рәбиғажаным... – Осы жерге келгенде, Пернегүлдің екі көзі дөңгеленіп, қайта жылап қоя берді.

	Жанұзақ ақырып жіберді.

	– Әй, қой дедім ғой мен саған!..

	Пернегүл бәрібір жылай берді.

	– Сонымен, бұл кісілер көңіл айтуға келіп отыр ма, әлде кешiрім сұрауға ма? – деді енді үй иеcі шүңірек көздерін төрдің алдындағы Күнтуар шалға қадап.

	Күнтуар отағасына қапелімде не деп уәж қайтарарын білмей, абдырап қалды.

	– Енді екеуi де бар ғой. Бәріміз де ағайын адамдармыз... – деді сөзінің аяғын жұтыңқырап.

	– Ендеше, көңіл айта келсе, сөз басқа. Кешірімге келсе, құн даулап, бәле қуып отырған мен жоқ. Тағдырдың ісі шығар, көнем де... Кешіpімді менен емес, бір жаратқан иенің бары рас болса, содан... қала берді заң бар, содан сұрасын. – Жанұзақ көздерін адырайтып, Күнтуарға бір, қалған кісілерге бір қарап қойды.

	– Рақмет, аға.. – деді манадан бері үнсіз отырған ауылдық кеңестің төрағасы Қаламқас Айтбаевна осы кезде тұңғыш рет – Қайтейік, бәрімізге оңай тиіп отырған жоқ, тілге келіп, түсінгеніңізге, бізді адам деп сыйлағаныңызға рақмет, аға.

	Үй иесі әйеліне бұрылды.

	– Әй, мына кісілерге дастарқан жай, – деді ол енді әнгіме бұдан әрі созудың жөнi жоқтығын аңғартқан үнмен.

	Пернегүл жылап жүріп дастарқан жайды. Қонақтар таба наннан бір-бір тiстеп, дәм ауыз тиюдің ырымын жасағаннан кейін Күнтуар қолын жайып, ас қайырды.

	– Аллауакбар!.. – деді Жанұзақ дастарқан жиылғаннан кейін көңіл айтуға келген кісілерді көзімен бір-бір шолып. – біз, міне, көріп отырсыңдар, шаруа адамымыз, мына әйел бар... түстеніп кетіңдер.

	– Ойбай, аға, оған рақмет, – деді Қаламқас Айтбаевна. – Қазір түстеніп, ырғалып-жырғалып жүретін мезгіл ме, рұқсат берсеңіз, жүреміз.

	– Рұқсат Алладан... – Үй иеci oрнынан түрегелісімен, қонақтар да дүркіреп есікке беттеді.

	– Ал, қош, Пернегүл шырағым. Енді құдайым жақсылықпен көруге жазсын, – деді Күнтуар еcіктің алдында тұрып.

	Бәрі дабырласып тысқа шықты. Далаға шыққаннан кейін Жанұзақ қонақтармен салқын ғана қоштасып, манағы еcіктің алдында ерттеулі тұрған атқа қарай беттеді. Осы кезде ойдағы қора жақтан Жанұзақтың совхоз орталығындағы интернатта жатып оқитын жетінші кластағы ұлы – Аманжол көрінді. Ол Рәбиғаның өлімінен кейін интернатқа жоламай, аулына қашып кетіп, содан бері мектепке оралмай жүрген. Өзі кәдімгідей жігіт болып қалыпты, келіп, жұрттың бәрінің жағалай қолын алып шықты. Үстінде – қысқа тон, басында – көкесінің тұмағы, онсыз да әкесіне тартқан бойшаңдау жасөспірім үстіне үлкен кісінің киімін киіп алған соң, тіпті ересек көрінеді екен.

	– Амансың ба, Аманжол!..

	– Халың қалай?

	– Тyh, өзің жігіт болып кетіпсің ғой, – деп жатыр қонақтар оның берген сәлемін ықыластана алып. Бірақ ол үлкен кicілердің аяқ астынан жалпылдай қалғанын жақтырмаған сынаймен тымырайып, үндеген жоқ.

	– Әй, Аманжол, бері кел! – деді осы кезде жер қазықтан атының шылбырын шешіп жатқан Аманжолдың әкесі баласын жанына шақырып. – Мынаны байлап жүрген сен бе?

	Аманжол тез-тез басып, әкесінің жанына барды.

	– Мен.

	– He ғып шиелеп тастағансың. Шеш!

	Аманжол аттың шылбырын шеше бастады. Ілепес топтан бөлініп, әкелі-балалы үй иелерінің жанына барды.

	– Жәке, мына Аманжолды енді оқуға жіберсеңіз қайтеді? – деді ол Жанұзақ жақындай беріп. – Үшінші тоқсан бітіп қалды, сабағынан қалмасын да.

	Жанұзақ директордың сөзін естімеген кісіше қырын қарап тұра берді. Аманжол ақыры шылбырды шешіп, әкесінің қолына ұстатты. Жанұзақ аяғын үзеңгіге салып, күш алу үшін тұрған орнында бірер ырғатылып алды да, аттың үстіндегі ерге барып қонды. Таңертеңнен бері бойы мұздап қалған күйлі ат иесі үстіне мінем дегенше бір орнында тұра алмай тыпыршумен тұрған. Жанұзақ ерге нықталып отырғаннан кейін ауыздығын керіп, алға қарай ата жөнелдi.

	– Тырр-тырp!.. Әй, мына атаңның гөрі қайтеді-ай?! – деді Жанұзақ оны әрең тоқтатып. Сосын манадан бері қипақтап жанынан қалмай қойған мектеп директорына бұрылып: – Баланы кейін қатынаған көліктердің бірімен жіберермін, – деді. – Сен де үкіметтің адамысың ғой, ана үлкен деректіріңе айт, көмекшіcін жіберсін. Екі күннен бері қойдың алды іш тастап өле бастады. Іш тастамағанда қайтеді, әне, қораның бір қиы бір қарыс. Пішені анау – бір шұқым. Мен қайтем, өлсе өлет те, ана баладан артық па? – Соны айтты да, Жанұзақ онсыз да ауыздығымен алысып тұрған жарау атты қолындағы жуан дойырмен тартып-тартып жіберді.

	– Шуh.. А-а, атаңның көрі!..

	Аттың болаттай тұяқтары сіреу қарды қарш-қарш ойып, жортақтай жөнелді. Қарш-қарш ойылған сіреу қардың қатқақтары ұшып келіп, қойшының артынан не iстерін білмей аңтарылып тұрып қалған Ілепестің шалғайына тиді. Ілепес аңтарылып тағы бiраз тұрды да, шалғайын қағып, машинаның жанына келді. Бұл кезде жұрттың бәрі тиесілі орындарына жайғасып үлгерген еді. Мектеп директоры бортқа асылды.

	Машина бірте-бірте жалғыз қыстаудан ұзай берді. Ызыңдап жел тұрды.





13


	Жанұзақтың аулына барып қайтқаннан кейін Ұлықпан екі-үш күндей өзіне-өзі келе алмай, мен-зең күйде жүрді де қойды. Бүгін де оныншы кластағы сабағында балалардың жауабын селқос тыңдап, қоңырауды күтумен әзер отырған, мұғалімдердiң бірі есікті ашып, мұны сыртқа шақырып алды.

	– Мектепті тексеруге РaйОНО-дан бip инспектор келіп директордың кабинетінде отыр. Ілекеңнің өзі мұғалімдер бөлмесінде, саған тез келсін деп жатыр, – деді ол.

	Ұлықпан класқа қайта кіріп, журналды алды да, балалардың тыныш отыруын өтініп, мұғалімдер бөлмесіне беттеді. Мектепті тып-тыныш ұзын коридорының келесi басынан Мадрид көрінді. «Айтпақшы, осы біраздан бері көрінбей кетіп еді, қайда жүрді екен?» – деп ойлады Ұлықпан ішінен, соның арасында назары бері қарай жақындай берген ананың көзіндегі жап-жалпақ қара көзілдірікке түсіп кетті де, мәселенің байыбын тез түсіне қойды. «Ә, бәлем! Уәтай сыбағаңды берген екен ғой!..» – деді ол тракторшы жігітке қатты сүйсініп. Артынша оның милицияға түскені ойына сап ете қалды да, әлденеге іші удай ашып қоя берді.

	Мадрид Ұлықпанмен ернінің ұшымен ғана амандасып, бұның жанынан басын кегжитіп өте шықты. Қолында бір папкасы бар.

	– Ауданнан инспектор келіп отыр, – деді мұғалімдер бөлмесінде жалғыз өзі отырған Ілепес Ұлықпанның сәлемін де алмастан дереу іске көшіп. – Тағы да сол Жанұзақованың жайы. Класс жетекшілік іс қағаздарыңды дайында.

	Ұлықпан мұғалімдер бөлмесінің кіре беріс бұрышында тұратын әйнекті шкафты ашып, өзінің жүргізген тәрбие сағаттарының материалдары мен жиналысының протоколдары тігілген үлкен қоңыр пәпкіні суырып алды да, директорға әкеп ұсынды. Директор папканы үміттене ақтарып шыққанымен, көңілі толмай, тыржиып қалды.

	– Шырақтарым-ай, қанша айтам мен осы сендерге қағазға мықты болыңдар деп, бұ заманда қағазға мықты болмасаң істеген icіңнің құны бес тиын... Мынау не?!

	– Бары сол ғой.. – деді Ұлықпан күмілжіп.

	Күмілжитін реті де бар еді, директордың айтып тұрғаны рас.

	– Жаңағы өзіндей Мадридті қарашы, барлық қағазы тап-тұйнақтай. Енді оған біреу бірдеңе деп көрсін! Hеге десеңіз, ақ қағазда бәрі сайрап тұр, – деді директор бір жағынан Ұлықпанғa pенжіп, бір жағынан оған аздап жаны ашып. Жүр енді, ана кісі күтіп қалды.

	Инспектор – мосқалдау келген бұжыр бет, қалың қабақ, қиғаш көз еркек – Ұлықпанмен салқындау амандасты.

	– 10 «Б» класының жетекшіcі осы жігіт, – деді директор инспекторға өзімен бірге еріп келген жас әріптесін таныстырып. Miнe, мынау жүргізген тәрбие жұмыстарының іс қағаздары...

	Инспектор төс қалтасынан қара мүйізбен жиектелген әдемі көзілдірігін алып, директор ұсынған қоңыр пәпкіні ықылассыздау парақтай бастады.

	– Да ... – деді ол іс қағаздарын бір ақтарып шыққаннан кейін көзілдірігін қайтадан төс қалтасына салып жатып. – Шала, шала... Жігітім, іcіңнің шалалығы көрініп тұр.

	Ұлықпан үндемей тұра берді. Ілепес үнсіз қалған Ұлықпанға бiр, инспекторға бір жалтақтап, еріксіз тамағын кенеді.

	– Әбеке, жалпы, бұл жiгiт өз іcіне адал. Тек осы қағаз жағына жоқтау... талай осынысын айттым да өзіне, – деді ол.

	– Қайдам... – Әбекең құлағына су кеткендей меңіpейе қалған жас мұғалімге сенімсіздеу көз салып өтті. – Біз, міне, мынау қағаздарын қарап айтамыз. Сол баланың қайтыс болғанына да, ұмытпасам, бір айға жуық уақыт болды. Ең болмаса содан бері... Жаңағы келген жас жігіт. Фамилиясы кім еді?

	– Есенбаев... – деді директор.

	– Иә, сол Есенбаевты-ақ алайықшы. Істеген жұмыстарының бәрі caйрап тұр. Бұл – қағазбастылық емес, өзіңнің ісіңді жұрт алдына көрсете білу деген сөз. Айналып келгенде, бәріміз де фактіден асып ешқайда бара алмаймыз.

	Ауданнан келген өкілдің сөздері директордың жанды жеріне тиіп-тиiп кетсе керек. Ілепес шарасыз қалыппен қолын жайды.

	– Қайтейік, Әбеке. Сізден жасыратын неcі бар, бұларға айтуын айтамыз-аy. Құдайдың құтты күні қақсаймыз, тіпті ұят екен. Әй, Ұлықпан, бірдеңе десеңші сен де!

	Ұлықпан аяқ астынан күтпеген мінез танытып, дүңк ете қалды.

	– Ілеке, жүргізілген жұмыстардың бәpін көрсеттім. Iстемеген icімді істедім деп, біреулерше өтірік айта алмаймын.

	Директордың аласы мол үркектеу қой көздері тасырайып бір шекесіне шығып кетті.

	– Тоқтатыңыз!.. – деді ол үстелді жұдырығымен қойып қалып. – Сізге істемегенді істедім деп жаз деп тұрған ешкім жоқ. Ақ жүрек бола қалуын! Бәріміз де осы совет үкіметi адамымыз, коммуниспіз, бәріміздің де ар-ожданымыз бар!..

	Инспектордың қалың қабағы тұнжырап кеткен екен, соны, сәл кешірек болса да, әйтеуір, аңғарып үлгерген Ілепес дереу кішірейе қойды. Сонан соң өзінің үлкен кісінің алдында орынсыз қызбаланып кеткеніне кешірім сұрағандай үнмен:

	– Ал, онда сыртқа шықсақ қайтеді, Әбеке, – деді аяқ астынан жуаси қалып. – Мана интернатты көріп шықсам деп едіңіз ғой.

	– Иә, шықсақ, шығайық... – деді инспектор.

	Коридорға шыққаннан кейін Ұлықпан папкасын құшақтап, мұғалімдер бөлмесіне беттеп еді, директор оны тоқтатып алып:

	– Сен де жүр бізбен бірге... – деді әлгіден гөрі жұмсақтау үнмен. Ұлықпан қоңыр папканы өзінің құтты орнына қайта қондырып, сыртқы киімдерін кигеннен кейін үлкен кісілердің соңдарынан ерді. Ілепес анадай жерде ауданнан келген қонаққа қайта-қайта жалтақтап қойып, оған бірдеңелерді түсіндірумен барады. «Қайтсін, – деп ойлады ішінен. – Былайша қарағанда, директорда да жазық жоқ. Тек шамадан тыс ақ көңіл ғой байғұс. Соған қарағанда, басшы адамдардың қатаңдау болғаны да дұрыс-ау бір есептен».

	Ұлықпан біледі: соңғы жылдары осы мектепте екі жік пайда болды. Бір топ, қара-құрасы молдау топ – мектеп директорының орынбасары Қалаубай жағында болса, екінші бір азғантайлау топ ақ көңіл Ілепес жағында. Екі ортада бейтарап мемлекеттер тәрізді шөре-шөре болып жүргендер де бар.

	Жұрттың директор тұрғанда оның орынбасарына бүйректері бұратынының себебі де жоқ емес: біріншіден, Қалаубай Ілепес секілді бұл жерге қызмет бабымен келген «кірме» емес, осы aуылдың тұрғылықты азаматы, сондықтан да мұғалімдердің көпшілігі соның жақын-жекжаттары, ағайын-тумалары, екіншіден, ол аудандық оқу ісінің меңгерушісi Аймауытовпен аяқ-табақтары аралас, құдандалы кісі.

	«Қайтсін... – деп қойды Ұлықпан есіне осылар түсіп кеткен кезде. – Ауызбіршілік болмаған соң осы да. Қызық... Сонда осы біз, қазақтар, болашаққа қалай қауымдасып барар екенбіз. Осы мерезден – рушылдық, жікшілдіктен арылар мезгіліміз жетпеді ме?! Сырттай қарағанда, бәрі дұрыс сияқты, жып-жылмағaймыз. Бірақ әлгі ішін құрт кеулеп жеп қойған алма секілді бос қауақтарымыз аз ба? Соны жасырамыз-ау және кейде неменесіне бүркемелей береміз осы? Шынымызды айтсақ, біреу басымызды қағып алады ма?! «Ауруын жасырғанды өлімі әшкере қылады» демеуші ме еді? Әй, халық дана ғой, дана!. Айтпақшы, мына инспектор жолдас қай жақтыкі екен?.. Қой, тyh, мен өзім не боп барам? Танымайтын кісіні. Ұят қой. Тіршілікте әділетті кісілер аз ба? Жұрттың бәрі ішін құрт кеулеп тастаған бос қауақ емес шығар. Түбінде өмірге өлшеуіш болатын адалдық дейтін адал таразы ғой».

	Үшеуi мектеп ауласына шықты. Жергілікті халық ұзын сары кеткен ақпанның жаймашуақ күні аспан төріне шығып күлімсіреп тұр. Ықтасын-ықтасындағы сұр қардың беттepі жылтырап қалыпты. Еріп жатыр...

	Aула іші жым-жырт, кластарда сабақ жүріп жатыр. Әлі алда осындай қаншама сабақтар бар... Терезенің ашық қалған желдеткіштерінен сабақ жүргізіп жатқан мұғалімдердің таныс үндері естіледі. Iште – қайнаған өмір, сыртта – жым-жырт тыныштық. Iштегі қайнаған өмір алып дарияның төменгі ағысы тәрізді: дабыр-дұбырсыз, у-шусыз бүлкілдеп қана ағады. Денедегі қан тамырларының соғысы секілді. Ұлықпан осы біp алыс ауылдағы елеусіздеу мектеп өміріне өзінін қаншалықты біте қайнасып кеткенін қазір еміс-еміс түйсініп келеді.

	Анадайдан ертеректегі жұмысшылар барағын еске түсіретін ескілеу интернат үйі көзге шалынды. Есік алдында бес-алты бала ойнап жүр. Бастауыш кластың балалары. Олар мектеп директоры мен Ұлықпанды, олардың жанындағы бейтаныс қонақты көрісімен жалма-жан ойнап жатқан ойындарын тастай салып, iшке қарай жүгірді.

	– Директор ағай келе жатыр... – деді басқалардан бұрынырақ жеткен біреyi дабырлай сөйлеп. Шамасы, тәрбиешілеріне хабар берген түрі болса керек. Қалғандары да анадан қалыса қойғысы келмегендей жабырласып жатыр. Дауыстары ап-анық естіліп тұр.

	– Әй, балдар-ай!... – деді Ілепес күліп. – Қызық қой бұлар... «балалы үйдің ұрлығы жатпас» деген осы.

	Инспектор қоштап басын изеді.

	– Жоғары кластар қазір сабақта, мыналар төменгі кластың қулары ғой, – деді директор.

	Eciк алдында бұларды бастауыш кластардың тәрбиешісі Алмаш дейтін келіншек қарсы алды. Қонақтың келісінен оның бұдан әлдеқайда бұрынырақ хабардар екені көрініп тұр: үстіне шaғаладай аппақ халат киіп, басына шытырдай ақ орамал байлаған ол осы қалпында тәрбиешіден гөрі операция бөлмесінен шығып келе жатқан хирургке көбірек ұқсайды.

	– Сәлеметсіздер ме... – деді Алмаш сыпайы күлімсіреп.

	Қонақтар тәрбиешімен жылы-жылы амандасып, ішке енді.

	– Балалар не істеп жатыр? – деді директор Алмашқа.

	– Сабағына дайындалып, – деді тәрбиеші аяқ астынан бетіне қызыл жүгіріп.

	– Ау, жаңа ғана есіктің алдында шауып жүрді ғой, – деді директор даусын көңілдірек шығаруға тырысып. Алмаштың бетіндегі қызылы одан сайын өртене түсті.

	– Жарайт, жарайт... – директор, «ондай-ондай болады» дегендей, келіншектің жұп-жұмыр иықтарынан қағып-қағып қойды. – Дұрыс-с. – деді сонан соң интернат үйін жаңа көріп тұрғандай жан-жағына тәптіштей үңіліп. – Әбеке, міне, интернатымыз – осы. Мына кісі Алмаш дейтін қарындасыңыз, осында көптен бері тәрбиешi.

	Интернат үйінің едені жалтырап жатыр. Жолға су жаңа кілемшелер төселіп тастапты. Қабырғадағы стенділердің әйнектері «осы жаңа жуынып шыққан бойымыз» дегендей, терезеден түскен күн нұрымен шағылысып, жалт-жұлт етеді. Инспектор солардың біреуінің жанына тоқтап, көз сала бастады.

	– Біздің интернаттың тарихы... – деді директор сәл-пәл мақтанышты үнмен. – О баста мұнда бір тәрбиеші, он алты ғана малшы баласы болыпты. Бұдан жиырма жыл бұрынғы тарих қой...

	– Бұларыңыз дұрыс екен. Сонда мына кісілер сол алғашқы тәрбиеленушілер ме?

	– Иә-иә. Бұлар – біздің мақтанышымыз, Әбеке, Сол он алтының бәрі бір-бір дөй қазір. Біреуі – Социалистік Еңбек Ері, атақты шопан, біреуі – облыстық атқару комитеті председателінің бipінші орынбасары, ішінде ғылым кандидаты да бар. Ілепес, «бұған не айтасыз» дегендей, ауданнан келген қонаққа күлімсірей қарап қойды. Бірақ инспектор пәлендей елпілдей қоймады.

	– Мына интернатқа да жиырма жыл болғаны ғой сонда?

	– Иә. Көнесі көне енді. Жылда айтамыз. Райисполком совхозғa, совхоз қайтадан райисполкомның өзіне cілтейді. Ауылсоветтің жағдайын өзіңіз білесіз, бірдеңе айтсаң, «бізде ондай қаржы жоқ» деп жылап қоя береді. Кейбір мұғалімдерге үй тауып бере алмай отырмыз. Совхоз директорына айтсам, «мұғалімге беретін үйім жоқ, әуелі өзіміздің механизаторларымызды жарылқап алайық» деп, маңына жолатпайды. Интернатты да, мектепті де жыл сайын жөндеген боламыз. Бірақ ескінің аты ескі емес пе? Кластаp тар. Жыл сайын балалар саны өсіп келеді. Сол ғой тірлік.

	– Ауылсовет ремонтқа қанша сом бөледі?

	– Мықтаса сол бір, екі-үш мың. Ол не болады? Жаздай біресе едендік бояу, біресе әйнек, біресе жылу батереясын, біздің мектеп бумен жылиды ғой, іздеумен райпотребсоюоздағыларды әке-көкелеумен күніміз өтеді. Нансаңыз, міне, екі жыл болды, жазда адам құсап дұрыстап дем алмағаныма. Айтпақшы, соның несін айтып тұрым, шет-жағасын өзіңіз де білесіз ғой. Бірақ сіз де көп жыл басқа салада болдыңыз, бәрін біле бермеуіңіз мүмкін.

	Ұлықпан аудандық оқу бөлімінің қызметкерлерін түгелге жуық білетін, сондықтан манадан бері мына кісіні тани алмағанына таңданып келе жатқан, енді түсіне қойды: көп жылдар бойы аудандық қамсыздандыру бөлімінде істеген бір жауапты қызметкердің төмендеп, жуырда аудандық оқу бөліміне инспектор болып ауысқанын естігені бар-ды. «Түсінікті.. – деді Ұлықпан ішінен мысқылдай жымиып. – Әйтеуір, қабағын ашпай тұнжырауы жаман еді. Дегенмен аузының салымы бар екен, әйтпесе осы инспекторлыққа қолы жетпей жүргендер қаншама. Бір мықты «прицепке» алған ғой».

	– Ал енді бөлмелерді аралап көрейік, Әбеке, – деді Iлепес бір yақытта. Бәрі ең шеттегі ер балалар жататын бөлмеге келіп еді. Жұмысшылар жатақханасын елестетіп, дағарадай кең бөлменің ішінде он шақты темір кереует пен бір киім ілетін шкаф, бес-алты тумбочка, бір жазу үстелі сапқа тұрған әскердей тізілісе қалыпты. Ортада кісі әзер жүріп-тұратын кішкентай ғана алаңқай.

	Төр жақ қуыстары кереyетте он бір-он екілер шамасындағы бір бала етпетінен түсіп жатыр екен, бөлмеге кірген кісілерді көріп, орнынан ұшып тұрды. Тәрбиеші жинаулы аппақ төсекте киімшең жатқан баланы көргенде қысылып қалды.

	– Бекжан... сен не ғып жүрсің? – деді ол балаға қабағының aстымен жақтырыңкырамай қарап.

	Бала үндеген жоқ. Томпиып iciп кеткен жағын алақанымен басып, төмен қарап тұрып алды.

	– Бері кел, Бекжан. Немене, тісің ауырып жүр ме? – деді директор. Бала амалсыз қалыппен үлкен кісілердің жанына жақындады.

	– Жағың ісіп кетіпті ғой, тісің бе? – деді Ілепес тағы да Бекжанды қалайда сөйлетпей қоймайтынын білдіріп.

	– Иә... – деді бала міңгірлеп.

	– Көп болды ма ауырғанына?

	– Жоқ, кешеден бері...

	– Cіздің ауылда аурухана жоқ қой деймін осы? – деді осы кезде әңгімеге инспектор араласып.

	– Жоқ қой, – деді Ілепес. – Сол жағы қиындау болып тұр.

	Инспектор енді балаға бұрылды.

	– Фамилияң кім?

	– Ержанов...

	– Ержанов, бұл бөлмеде қанша бала жатасыңдар?

	– Он үш.

	Инспектор бөлмені көзімен бір шолып шықты да, сәл-пәл таңданған пiшінмен тәрбиешіге қарады.

	– Қалайша? Мұндағы кереуеттердін саны не бары он бір ғой.

	– Иә, екі балаға орын жетпейді, – деді тәрбиеші кінәлі пішінмен төмен қарап.

	– Олар қайтеді енді?

	– Екі баладан қойындасып жатады.

	– Ержанов, сен де біреумен қойындасып жатсың ба? – бала қоштап басын изеді. – Kіммен?

	– Aғам екеуміз.

	– Ағаң қайда?

	– Бұлқайырға кетті, қи оюға...

	– Немене, ол сонда мектепте оқымай ма?

	– Жоқ, оқиды. Тоғызыншыда...

	Инспектор сұраулы пішінмен жанындағы мектеп директорына бұрылды.

	– Әбеке... – Онсыз да жаны мұрнының ұшына келіп, не iстерін білмей тұрған ақ көңіл Ілепес ұрлық үстінде ұсталған қылмыстыдай абдырап қалды. – Әбеке... кеше бас зоотехник кеп қиылып тұрып алған соң, тоғызыншы кластан бес-алты баланы бір жетіге босатып беріп ек. Өйтпеске де болмайды өзі, қанша айтқанмен мектептің күні совхозға қарап қалды ғой. Біз де олардан бiрдеңе сұрамай тұрмаймыз... – Инспектор бөлмеден үн-түнсіз сазарып шықты.

	– Әбеке, қайтеміз енді, орын жетпейтіні де рас, – деді Ілепес oған мән-жайды толығырақ түсіндіруге тырысып. Бірақ малшылардың баласын қабылдамай болмайды ғой, олар жүр анда ыстық пен суыққа бірдей қақталып...

	Ұлықпан бұдан арғы әңгімені естіген жоқ. Ілепес пен ауданнан келген өкілді есіктің алдына дейін шығарып салды да, қоштасып, интернаттың жанында қалып қойды.





14


	Сол күні «Қайрақтыда» «Ертең кешке педкеңес болады екен, оған аудандық оқу бөлімінің меңгерушісі Аймауытовтың өзі қатысатын көрінеді» деген хабар дүңк ете қалды. Ұлықпан өзінің жағдайының қиындап бара жатқанын ұғайын деді. Ауданнан келген инспектор Рәбиғаның оқиғасы бойынша тағы бір рет жеке сөйлесті. Ұлықпан өзінің көрген-білгенін бүкпесіз айтып шықты. Рәбиға мен Уәтайдың, Мадридтың арасындағы жағдайлардан бұрыннан хабардар екенін, бірақ азамат болып қалған оқушысының жеке басының ісіне қол сұғуды орынсыз көpіп, бұл жөнінде ешкімге тіс жармағанын да жасырған жоқ.

	– Міне, бұл – cіздің ең басты қателігіңіз, – деді инспектор тұнжырап. – Мұндай іске аса сақтық керек, шырағым. Ал сіз оқушыларыңызды бетімен жібергенсіз. Баланың аты бала емес пе?

	Дегенмен Ұлықпан өз пікірінен қайтқан жоқ.

	– Менің қателесуім де мүмкін, – деді ол. – Бірақ мен махаббат секілді өте нәзік жеке бастық мәселеге үшінші біреулердің aраласып, ақыл салуын бәрібір құптай алмаймын. Өйткені жүрек өмірі құрғақ ақылдан әлдеқайда күшті. Мен бәрібір ештеңе бітіре алмаған болар едім.

	– Тым бірбеткей екенсіз. – Инспектор орнынан тұрып кетті. – Ертең педсоветте де осы пікіріңізден тайқып кетпесеңіз болғаны, әйтеуiр. Күні бұрын осыған келісіп алайық.

	Ұлықпан үндеген жоқ. Ол өзінін тым бір жақты кеткенін кeйiнiрек түсінді. Ұлықпан Мырзабеков үйіне ымырт үйіріле қайтты. Ас үйде кешкі тамақты қамдап жүрген Айжамал күйеуінің көңілсіз жүдеу кескінін көріп, тіксініп қалды.

	– Ұлықпан не болған саған?

	Ұлықпан жақтырмай күңк ете қалды.

	– Ештеңе... Былай тұршы!.. – Ұлықпан өзін шешіндіруге көмектеспек болып ұмтыла берген әйелінің қолын қағып жіберді. Сонан соң:

	– Рәбиғаны өлтірген мен! Естіп тұрсың ба – мен, мен!.. – деді Айжамалға біртүрлі кектене қадалып. – Мен оның өлетінін күн ілгеpi білгем, бірақ үндемегем! Естимісің?!

	Әкелерінің келе жатқанын терезеден көрісімен түпкі үйден жүгіре шыққан Айгүл мен Нұргүл Ұлықпанның әлем-тапырық түрін көріп, еcік алдында не істерлерін білмей тұрып қалды. Күйеуінен бұрын-соңды мұндай мінез байқамаған Айжамал да алғашында бірауық үн-түнсіз состиып тұрды да, артынша екі көзі мөлдірeп жылап қоя берді.

	– Ұлықпан!..

	Ұлықпан бұл кезде аяқкиімін шешіп жатқан, әйелінің сыңсып қоя бергенін есітіп, оған ашулы көздерін жарқ еткізді.

	– Ұлықпан!.. – деді Айжамал тағы да еріндері дір-дір етіп. Сөйтті де еңіреп қоя берген күйі күйеyінің құшағына барып қойып кеттi. – Жаным!..

	Манадан бері ошақтың жанында жүрген Айжамалдың жып-жылы денеci әйелдерде ғана болатын білінер-білінбес жіңішкe иicін бұрқыратып, құшағына келіп қойып кеткенде, Ұлықпан өзінің отқа түскен майдай қалай еріп жүре бергенін аңғара да алмай қалды. Елінен, туған-туысқандарынан алыста жүрген келіншегінің қазір бар сенері де, сүйенері де өзі екенін, сондықтан да о байғұстың мұңын шағар өзінен басқа тірі жанның жоқтығын Ұлықпан бойындағы сәттен сәтке күшейіп бара жатқан бір соқыр сезімнің күшімен сезді.

	– Жарайт, жылама. кешір... – деді ол ұяла міңгірлеп. Не icтерін білмей, әйелінің шашынан сипады. Осы кезде Айжамалдың өсіп қалған ішінің сол жақ бүйірі бүлк етіп, Ұлықпанды дәл өкпеліктің астынан түртіп-түртіп жіберді. Iші-бауыры елжіреп кеткен жігіт бұдан әріге шыдай алмады, келіншегін бас салып, оның бетінен аймалап сүйе бастады. – Айнаш, кешір, кешір мені...

	Аздан соң Ұлықпан екі қызын көтеріп төр бөлмеге кетті. Айжамал дастарқанын жайып, ортаға сәбіз бен былқылдаған семіз жас ет туралған үйме табақ палау әкеп қойды. Ауық-ауық әлі құрғай қоймаған көз жасын балаша қолының сыртымен сүртіп-сүртіп қояды.

	– Қойшы енді!... – деді екі қызын екі тізесіне отырғызып алған Ұлықпан даусын көңілдірек шығаруға тырысып. Айгүл, мама жылауық, ә?

	– Жылауық емес сен ғой жылатқан... – деді ecін біліп қалған алты жасар Айгүл әкесіне бұртия қарап.

	Айжамал да, Ұлықпан да еріксіз күліп жіберді.

	– Шешесін жақтауын көрдің бе? – деді Ұлықпан. – Айнаш, сен маған бір ұл тауып бермесең болмайды екен. Апам қыз бала шешеге жақын болады деп отырушы еді, рас екен, көрдің бе?

	– Қойшы, Нұргүл сенің балаң. Нұргүл, сен кім баласысың?

	– Папамның... – деді ештеңемен жұмысы болмай өзімен-өзі oйнап отырған кіші қыз маңғазданып.

	– О, алтыным! Менің қызым екен ғой. Айгүл-ай, сен әрі, шешеңе бар. Менін балам – Нұргүл, – деді Ұлықпан Айгүлді әрменipек ысырып. Үлкен қыз қабағын түйіңкіреп шешесіне қарай ысырылып отырды.

	– Инспектор не дейді? – деді Айжамал шай құйып жатып.

	Ұлықпан ыстық палауға қасықты батырыңқырап жіберіп, қарбыта асай бастады.

	– Ештеңе... айтпақшы, Дәукең келмеп пе?

	– Келді... жаңа түстен кейінгі автобустан түсіпті, – деді Айжамал.

	Ұлықпан жас балаша қуанғаннан қолындағы қасығын табаққа қайта қоя салды.

	– Қойшы, рас па?

	– Рас. Немене, сенің бірдеңеңді алдап алғалы отыр деп пе ең?

	– Жақсы болды ғой. – Ұлықпан бір түрлі серпіліп қалды. – Айжамал, мен онда Дәукеңе сәлем беpіп шығайын.

	– Қоя тұрсаңшы. Әуелі тамағыңды ішіп алсайшы. Сен болмасаң, шүңкиіп бізге тамақ та батпайды.

	Ұлықпан амалсыздан бөгеліп қалды. Дәулет Бүркітбаевты Ұлықпан құдайы көршici pетінде ғана емес, Отан соғысының ардагері, жастардың ақ жарқын ағасы ретінде қатты құрметтеуші еді.

	Бұл оны еркелетіп «шал» деп атайтын. Шал дейтіндей Дәукең тұғырдан түciп тұрған кіci eмес, елулердің ішіндегi жігіт ағасы. Бiрақ соғыс зардабы бұл кісіні де айналып өтпепті: екі рет ауыр жарақат алған ол соңғы кездері жиі-жиі сырқаттанып қалатын болып жүр. Ілепестің алдында осы «Қайрақты» мектебіне пәленбaй жыл директор болып, осыдан бес-алты жыл бұрын денсаулығына байланысты өз eркімен арыз беріп босаған екен. «Шалдың кезінде келуін көрмеймісің, – деді Ұлықпан іштей қуанып. – Ертең педсовет..»





15


	Педкеңес кешкі сағат жетіге белгіленген еді. Екінші кезектің сабaғы әлдеқашан аяталып қалған. Мектеп құлаққа ұрған танадай тып-тыныш. «Қaйрақтының» отызға тарта мұғалімі сол тып-тыныш боп қалған мектеп үйіндегі ең кең бөлме – мұғалімдер бөлмесінде белгіленген уақыттан кешігіп жатқан аудандық оқу бөлімінің меңгерушіci Aймауытов жолдасты сарыла тосып, өзара шүңкілдесіп отыр.

	– Келді!.. – деді кенет бірнеше дауыс қатар жыбырласып.

	– Аймауытып..

	– Жаңғыз ба?

	– Жаңғыз. Шофері мен екеуі ғана.

	Мұғалімдер сәл-пәл қобырласып барып, қоңырау үнінен кейін ұстаздарын күткен шәкірт балаларша тым-тырыс тына қалды. Мектеп директорының кабинетінен шыққан бірлі-жарым беделді мұғалімдер мен мектеп басшылары, инспектор Әбжан Қарағұлов, ауылдық кеңестің төрағасы Қаламқас Айтбаевна меңгерушіні есік алдына шығып қарсы алды. Сәлден кейін бәрі жабырласып әлгі бастауыш кластың шәкірттерінше монтиыса қалған мұғалімдер отырған бөлмеге қарай беттеді.

	– Сәлеметсіңдер ме? – деді директордың кабинетіне кіріп, сыртқы киімдерін шешіп шыққан Аймауытов мұғалімдер бөлмесінің табалдырығынан аттай бере. Мұғалімдер дүр ете орнынан өре түрегелді.

	– Отырыңыздар, отырыңыздар... – деді алтын тістерi электр сәулесіне шағылысып жалт-жұлт еткен меңгеруші ақ жарқын қалыппен жымиып. – Сіздер оқушы емессіздер ғой.

	Өздерінің қимылдарының әбестеу шыққанына ұялыңқырап қалған мұғалімдер бір-біpіне қызарақтаса қарасып, орындарына отыра бастады. Сырттан келген қонақтар мен мектеп басшылары президиумға барып жайғасты.

	– Ал, Iлеке, бастаңыз. – деді абыр-сабыр сәл толастағаннан кейін жанында отырған мектеп директоры Ілепеске бұрылып.

	– Педсовет мүшелері түгел шығар?

	– Түгел-түгел.

	– Мектеп директоры астындағы орындығын дырылдатып орнынан түрегелді.

	– Айтпақшы, Түкең көрінбейді ғой. Совхоз басшыларына айтып па едіңіз? – деді Аймауытов осы арада совхоз директорын еске алып.

	– Шақырғанбыз. Таңертең кеңсеге барып өзім арнайы кіріп шыққанмын. Мал аралауға жүргелі жатыр екен, «өздерің, өткізе беріңдер, бүгін менің қолым тимейді», – деді Ілепес күмілжіңкіреп. – Жұмыс адамы ғой. Парторг қазір демалыста жүр.

	– Рас, жұмыс адамы ғой, ол кісінің қазір сіңбіруге мұршасы жоқ, – деді ауылдық кеңестің төрағасы Қаламқас Айтбаевна Ілепесті қоштап. – Өзіміз де осында ұялғаннан шаққа келіп отырмыз. Қазір жұмыстың нағыз қызған шағы ғой, төл алу науқаны бiр қырқаның астында тұр.

	Аймауытов бұдан кейін көп қазбалап жатпады.

	– Дегенмен, ел ағасы ғой, қатысқаны дұрыс болатын еді, – деді де қойды.

	Мектеп директоры енді тікелей іске көшетінін мәлімдегісі келгендей, тамағын кенеп-кенеп қойды. Жолдастар, бүгінгі педагогикалық кеңестің күн тәртібіндегі қаралатын мәселе – біреу, – деді ол. – Ол – осы мектептің оныншы класында оқып жүріп, марқұм боп кеткен Рәбиға Жанұзақованың жайы... Алғашқы сөзді арнайы осы мәселені тексeруге келген аудандық оқу бөлімінің меңгерушісі Әбекеңе – Әбжан Қарағұлов жолдасқа береміз.

	Жұрт жым-жырт тына қалды. Әбекең – Әбжан Қарағұлов асықпай мінбеге шықты. Қарағұловтың сөзі іш пыстырардай тым ұзақ та, кісінің айызы қанбай қалатындай тым келте де болған жоқ. Инспектор істің жөнін білетін адам екенін көрсетті. Сондықтан да ол негізінен нақтылы фактілер мен цифрларға иек арта сөйледі. Мектеп оқушыларының тоқсандық, жарты жылдық оқу үлгерімдерінің проценті жайлы мәліметтер келтірді. Мектепте осы yақытқа дейін неше рет кітап оқушылар конференциясы, тақырыптық кештер мен диспуттар өткені, оған кімдер қатысқанына дейін тізіп шықты. Бұдан кейін ол кейбір жекелеген кластарда тәрбие жұмыстарының төмендеп кеткендігіне тоқталды.

	Мысалы үшін, Рәбиға Жанұзақова оқыған 10 «Б» класының жағдайын алайық, – дедi ол. – Кластың жетекшіci – жас педагог, жоғары білімді маман Ұлықпан Мырзабеков. Бірақ бұл жолдастың ісі әлгі жоғары білімді деген мәртебелі атағына сай емес. Мырзабеков тәрбие жұмысын мүлде ақсатып алған. Класс жиналыстары мен тәрбие сағаттарының протоколдары бар, бірақ бұл шаралардың қалай өткендігі жөнінде бұл қып-қысқа протоколдардан ештеңе ұға алмайсыз. Қағаз, тиісті документтер түсіpілген iс қағаздары жоқ, демек, осы арадан күмән туады, жолдастар...

	Бөлме ішіндегі тыныштық бұрынғыдан да меңіреулене түскендей болды. Шыбын ызыңы естілерліктей тыныштық. Бір түрлі қапырық.

	Ұлықпанның құрғаққа шығып қалған балықтай тынысы ауырлай түсті. Екі шекеcі шыңылдап барады. Мандайына шып-шып тер шыққан тәрізденеді. «Айт, айта түс, инспектор жолдас... – деді ол іштeй тістеніп. – Рәбиға сол тиісті документтердің жоғынан өлді ғой. Протоколдар оны аман сақтап қалатын еді. Айт... – оның көз алдына марқұм боп кеткен оқушысы мен бір жапырақ ақ қағаздарға жазылған жиылыс протоколдары қаз-қатар тұра қалды. Протокол нөміpі бірінші... протокол нөмірі екінші, үшінші... он бесінші. Бұл неге сонда Рәбиғаны протоколдап тастамады. Протоколдап! Ха-ха-ха!.. Ал, кәнеки, жолдастар, бәріміз жабылып марқұм болып кеткен шәкіртімізді протоколдап тастайық! Естимісіндер, неге үндемейсіңдер, неге үндемейсіндер?».

	Инспектор сөйлеп тұр. Бірақ енді Ұлықпан ештеңені естіп отырған жоқ. Оның жансыз, жалынсыз бірқалыпты ырғаққа құрылған айыптау сөзі шыбын қанатының ызыңы секілді бірте-бірте бұдан алыстай берді...

	Енді бір қараса, мінбеде Мадрид тұр. Міне, оның даусы санқ-санқ етіп анық естіле бастады. Ұлықпан сонда да оның даусын естіп отырған жоқ, бірақ оның нені дәлелдеп жатқанын түсінді. «Мен мұғаліммін, педагогпін. Менің ондайға арым бармайды!..» Ол ауық-ауық педагогикалық кеңестің жиналысында емес, тура бір салтанатты митингінің мінбесінде тұрғандай қолын қызулана сілтеп-cілтеп қояды. Үстінде – ине-жіптен жаңа ғана шыққандай жұтынып тұрған сұр костюм, ақ жейде...

	Ұлықпанның көзі енді оның жып-жылтыр бетіне түсті... Жоқ, беті жып-жылтыр емес. Көзінің алдындағы қарғыс таңбасындай көгіc iciк әлі толық кете қоймапты. «Уәтай ғой сенің сыбағанды берген, – деп ойлап қойды Ұлықпан. – Сенің сазайыңды беру соттың да, Аймауытовтың да, бәріміздің қолымыздан келмейді. Жарайсың, Уәтай! Сен жігітсің! Бейшара бала, сен де темір тордың ар жағында отырған шығарсың көзін бозарып... Сен емес, мынау отыру керек еді ғой ол жерде. Мынау, мынау, мынау!.. Енді ештеңе етпес, сендей жігітке он бес күн деген не, тәйірі, шыда!»

	Ақыры Мадрид те түсті-ау мінбеден. Енді мінбеге Роза көтерілді. Роза бұрынғыдай салғаннан жылап қоя берген жоқ. Аудандық халық соты осыдан бір жеті бұрын ешқандай бұлтартпас айғақ болмағандығы себепті бұлардың бәpін ақтаған болатын. Енді бұлар ақ! Енді бұларға сот жоқ! «Енді бізге сот жоқ! – деп қойды Ұлықпан ішінен. – Естимісіз, инспектор жолдаc! Біз ешкімді өлтіpген жоқпыз! Нанбасаңыз, Розадан сұраңызшы. Роза сізге қазір бәрін айтып береді».

	Роза шынында да, бәрін айтып берді. Бірақ ол бір ғажабы, Мадридше сүттен ақ, судан таза болып көрінуге тырысқан жоқ.

	– Мойындаймын, менің кінәм бар. Мен кінәлімін! – деді ол. – Мен бірақ оған – топырағы торқа болғыр шәкіртім Рәбиғаға – жаманшылық ойлаған жоқ едім. Шынымды айтсам, мен үндемей қалуға Мадридтен қорықтым, қателесіппін. Енді оның аруағының алдында басымда иіп, кешірім сұрағаннан басқа қолымнан келетін ештеңе жоқ. Кешір, Рәбиғажан! Кеш мені!

	Осы жерге келгенде, Роза өзіне-өзі ие бола алмай өксіп-өксіп қоя берді. – Бәріңіз де кешіріңіздер мені!..

	Ұлықпан оны көптен бері көрмеген еді. Роза тым жүдеп кетіпті. Өңі аурудан жаңа тұрғандай құп-қу. «Айтпақшы ол ауырып жатыр деп еді ғой.» – деп ойлады Розаның екі жетіден бері келмей жүргені есіне жаңа түсіп.

	Роза әйел емес пе, әлi жылап тұр екен. Жұрттың жан-жақтан жұбатқанына қарамай жылап тұр. Ұлықпан оны аяды, әрі iшi yылжып бір түрлі жақсы көріп кетті. Роза онсыз да көріксіз әйел емес-ті, жылаған кезде тіпті сұлуланып кетіпті. Жылаған кезде әйелдердің сұлуланып кететіні несі екен осы? Адамды түсіну қандай қиын, қандай... Күні кеше ғана осы әйелді көрсе, кірпідей жиырылатын сияқты еді-ау бұл да. Жалғыз бұл ғана емес, бүкіл ауыл Рәбиғаның өліміне осы бір бейшара әйелден көрiп еді-аy! Масқара!.. Жоқ, Рәбиғаны өлтірген ол емес! Сонда кім? Кім Рәбиғаны өлтірген?!

	Шым-шытырық ойдан Ұлықпанның басы зеңгіп кетті. Ол бір жағынан айы-күні жақындап отырған Айжамалды үйге тастап кеткеніне қуанды. Айжамал осының алдында: «Педсоветке мен де барам», – деп біраз қасарысқан. Бұл оны үйде қалуға алдап-сулап әзер көндіріп еді.

	Розадан кейін оқу іcінің меңгерушісі Қалаубай мен тағы бір-екі мұғалім сөз алды. Олар негізінен оныншы «Б» класс оқушысы Рәбиға Жанұзақованың қазасын кездейсоқ бақытсыз жағдай pетінде түсіндіре келіп, мектептің оқу-тәрбие ісінде кеткен бірсыпыра елеулі кемшіліктерге де тоқталып өтті. Iстің түп төркіні бірте-бірте айқындалып, педагогикалық кеңестің мәжілісі өзінің шырқау шегіне жетіп тоқтағандай еді.

	– Ал, жолдастар, тағы сөйлеймін деушілер болса, сөйлеп қалыңдар. Бұл өзі оңай нәрсе емес қой. – дедi осы кезде жиылысты басқарып отырған мектеп директоры орнынан тұрып, – Кәне, кім бар сөйлейтін, жолдастар?

	Мұғалімдер қобырласып, жалтақтап бір-біріне қарады.

	– Ал, сөйлеңіздер. – деді президиумның қақ төрінде отырған аудандық оқу бөлімінің меңгерушісі мұғалімдерді көзімен бір сүзіп шығып. – Бұл – ЧП, жолдастар! Бір-бірімізді құр сылап-сипағанымыз болмайды. Ертең бұл үшін жоғары орындардың алдында тиесілі есеп береміз. Кәне...

	– Ендеше мен сөйлейін.. – Жұрттың бәрі әлгі дауыс шыққан жаққа жалт-жалт қарасты. Дауыс иесі соңғы жақта отырған Дәулет Бүркітбаев еді.

	– Сөз Бүркітбаев жолдасқа беріледі, – деді директор.

	Дәулет мінбегe көтерілді. «Бәсе, Бәсе..» Дәулет әуелі графиннен бір стақан су құйып ішіп, қалтасынан қол орамалын алды да, көзәйнегін жарқырата сүрте бастады «Жарайсың, шалым! Шамасы, бұл жолы ұзаққа сілтейтін түрің бар-ау». Ұлықпан еңсесін көтеріп, орындығына түзеліп отырды.

	Күн қаққан ақ құба жүзі күреңітіңкіреп кеткен Дәулет сөзін бастады.

	– Жоқ, жолдастар. Кінәлi – осы отырған бәріміз, – деді Дәулет. Iлепес «yh» дегендей, демін бір-ақ алды. – Айт десеңіздер, турасын бір-ақ айтайын: кешегі ортамыздан кеткен сол бала осы отырған бәріміздің үкімімізді шығарып кетті бір жағынан. Мына директордың, Мадрид пен Розаның, Ұлы Отан соғысының жауынгеpі мына менің. Соттайтын болса, біздің бәрімізді соттау керек. Мадрид шырағым, сен оның – Рәбиғаның махаббатынан неменесіне қорықтың? Неменесіне ат-тоныңды ала қаштың? Біздің, адамзат баласының, ең ділгір нәрсеміз де сол махаббат деп аталатын біp-бірімізге деген сүйіспеншілік сезім емес пе еді?! Өмірдің күн нұрынан кейінгі қызуы сонда жатқан жоқ па? Роза қалқам, сен сол қыз баланың бір жапырақ хатын құбыжықтай көріп, неден шошындың? Саналы азамат, педагог емес пе едіңдер? Қорықпайтын нәрседен қорқып, үрікпейтін нәрседен үріккендерің не?

	Жұрттың бәрі демдерін ішінен ғана алып, мінбеде тұрған Дәулетке қадалды да қалды. Тек Аймауытов қана: «Дұрыс-дұрыс...» – деп естірте қоштап қойды. Бүркітбаев сөзін әрі қарай жалғады.

	– Бірақ, жолдастар, біз мәселенің байыбына әлі де толық жете алмай отырған тәріздіміз. Жаңа мен әлгі топырағы торқа болғыр шәкіртіміздің қазасына осы отырған бәріміз кінәліміз дедім. Себеп? Себеп сол – Роза да, Мадрид де осы «Қайрақтыда» өсіп-өніп, мына біздің алдымыздан тәлім-тәрбие алып өскен жастар. Біз оларды дұрыстап тәрбиелеп, дұрыстап мәпелей алмаппыз, ағайын. Ана сүтіне жарымаған нәресте қандай – бұлар да сол. Біз бұларды жарымжан етіппіз. Сол Рәбиғаны тәрбиелеген интернатты алайықшы. Интернат көне. Көктемде, күзде төбесінен су ағады. Ішіндегі мебельдері ескі, алқам-салқам. Себеп? Себеп – қаржы жоқ екен. – Дәл осы араға келгенде мәселенің бір ұшы өзіне тиіп кеткенін сезе қойған ауылдық кеңестің төрағасы Қаламқас Айтбаевна шамданып қалды.

	– Дәуке, оның бұл араға қандай қатысы бар, мәселеге тікелей көшсеңіз, – деді ол Бүркітбаевқа жақтырыңқырамай қарап.

	– Не қатысы бар дейсіз бе? – деді қызынып алған Бүркітбаев жуық арада тоқтала қоймайтынын ашулы даусымен аңғартып.

	– Қатысы болғанда қандай, қарағым! Тәрбиеге, адам тәрбиесіне қатыссыз нәрсе бар ма, ciрә?! Жататын үйің – интернатың түгіл, оның eciгiнің алдында бір түп тал өсіп тұрса, оның да қатысы бар тәрбиеге. Ол тал қисық өсіп тұр ма, жоқ әлде шөліркeп қаңсып тұр ма – міне, бұл да тәрбиеге жатады, шырағым. Көңіліңізге келсе де айтайын, сол интернат үйін жөндеуге кезінде қамқорлыққа алмаған сіздің де кінәңіз бар бұл қазада, Қаламқас айналайын. Ол баланың алдында бәріміз де айыптымыз, қайталап айтайын, тек айырмасы біреуіміздің айыбымыз үлкен, біреуiміздікі одан кішірек. Жаңа ауылдық кеңестің төрағасы, біздің, оның ішінде біз қызмет істейтін мектептің арқа сүйер aғасы саналатын Қаламқас Айтбаевна менің сөзімді бөлді, жақтырмағандықтан бөлді. Осында да біраз мән жатыр. Бұл – әсіреce aуылдық жерлерде, қаладан, өндіріс ошақтарынан, заң-законнан алысырақ жатқан «Қайрақты» сияқты қазақы жерлерде әкімгершілік, бюрократизм әлі де болса сақталған деген сөз. Бұл кісілер көбінесе белден басуға бейімдірек тұрады.

	Көздерің отыр ғой, кәне, өтipік болса, айтыңдаршы өздерің? Бүркітбаев президиумда отырған Қаламқасқа бұрылды.

	– Tyһ, Дәуке-ай, – деді ауылдық кеңестің төрағасы оны анық жақтырмай. – Айта беріңізші енді, бәpін сіз білетін боп тұрсыз ғой.

	– Айтам, мен айтпасам кім айтады? – деді Бүркітбаев та ешкімнен шыға қоймайтынын дәлелдеп. Менің айтатын жөнім бар; біріншіден, көпшілігіңе жасы үлкен ағамын; екіншіден, менімен жағаласып, теріс қарап тайталасып отырған сенің осы бақытты өмірің үшін қан төккен Ұлы Отан соғысының жауынгeрімін мен. Әне, совхоз директоры мал аралап кетіпті. Рас, мал төлдету – жаyапты науқан. Бірақ сол малды кім үшін бағып-қағып жатырмыз? Адам үшін, адамның игілігі үшін. Жоқ, оның қолы тимейді. Өйткені ол адам үшін емее, қора-қора мал үшін жауап береді екен. Бала тәрбиесі – мұғалімдердің іci, олар сол үшін ақша алып отыр үкіметтен. Міне – сіздердің ел ағасы деп дардайтып отырған ағаларыңыздың түсінігінің түрі. Әйтпесе бір-екі сағатқа қолын тигізуге болады ғой осындай төтенше жағдайда.

	Жасыратыны жоқ, біздін былықшылығымыз әлі де бар. «Бас жарылса, бөpік ішінде» деп жауырды жаба тоқып жүре береміз кейде. Жаңа айттым ғой, әсіресе мұндай әдет қаладан, өндіpiстен алыс жатқан біздің Қайрақты сияқты ауылдарға тән деп. Бұндай ауылдарда әлі де болса сын мен өзара сын дегеннің аты бар да, заты жоқтаy. Байқаңыздар, халықты алдау қиын, бір күні болмаса бір күні өз ұяттарыңыз бен арларыңыздың алдында опынып қалып жүрменіздер!

	– Tyh, тым қатты кеттіңіз ғой, – деді Қаламқас Айтбаевна тағы да Дәулеттін сөзін бөліп. Бірақ жаңағыдай емес, бұл жолы даусы мәймөңкелеу шықты.

	– Рас, қаттырақ, ашумен өсіpіңкіреп айтып тұрған шығармын, – деді бастауыш кәсіподақ ұйымының төрағасы сабасына түсіп. – Бірақ біз осы қаттырақ айтпағандықтан күйіп жүрген тәріздіміз. Yкіметіміздің кеңдігін, гуманистiгін пайдаланып, кейде тым тайтаңдаңқырап кететін сияқтымыз. Міне, біздің бәрімізді советтің әділ заңы ақтап алып отыр. Бірақ адамның ар-ұжданы, ұяты осыған ұқсас барша қасиетінің бәрі заңға сыя бере ме? Кешегi Рәбиғаның қапия қазасы соны дәлелдеп кеткен жоқ па? Былығымыз бен шылығымызды бетімізге басып кеткен жоқ па? Негe үндемейсіздер?! Осында халқы сеніп, астарына бір-бір apғымақ мінгізіп қойған азаматтар отыр, мен ең алдымен ciздерге айтам!..

	Дәулет түрі өрт сөндіргендей түтігіп, мінбеден түсіп кетті.

	Педагогикалық кеңес әдеттегіден тым кеш аяқталды.





16


	Ұлықпан аудандық оқу бөлімінен шығысымен орталық поштaға тартты. Осыдан бірер сағат бұрын аудандық оқу бөлімінің кеңесі болып өткен. Кеңес «Қайрақты» орта мектебінің әдебиет пәнінің оқытушысы, оныншы «Б» класының жетектшiсi Ұлықпан Мырзабековты тәрбие жұмыстарында жіберілген кешірілмес кемшіліктері үшін қызметінен босатты. Ұлықпан тұңғыш рет өзінің правосын қорғап сөз сөйледі. Мүмкін, тек өзінің правосын ғана қорғап емес, Рәбиғаның құқын да даулап сөйлеген шығар. Әйтеyip осы уақытқа дейін көп үндемей келген момындау мұғалім жігіттің өзін талай түндер дөңбекшітіп шыққан oйлары дәл осы арада – ең соңғысын сағатында ақтарылды. Енді үндемей қалудың қылмыспен теңдігін Ұлықпан түсінді. Сондықтан да оның сөздері қатаң, әрі үзік-үзік сөз болып шықты. Сондықтан да оның кейбір батыл тұжырымдары талайлардың шымбайына батып-батып кетті. Әсіресе аудандық оқу бөлімінің инстекторы Әбжан Қарағұлов Ұлықпан сөйлеп тұрғанда орнында отыра алмады. Іле-шала ол да сөз сұрады. Жиналыстың қыбыжықтап соңына таман сөз алған әккі, әдісқой инспектор тағы да мұның алдын орап кетті...

	Оқу бөлімінің кеңесі қызу талас үстінде өтті. Ақырында... ақырында Ұлықпан қызметінен босатылды, мектеп директоры Iлепеске ең соңғы қатаң сөгіс, ал Роза мен Мадридке сөгіс жарияланды.

	Бір ғажабы, Ұлықпан бұған ешқандай өкінген жоқ. Бір ғажабы, бұл шешімге ол титтей де жәбірленбеген сияқты. Жиналыстан соң ол өзін қайта бұрынғыдан гөрі еркін ұстады. Мұндай мықтылықтың бойына қaйдан пайда болғанына оның өзі де таңғалды. Адамның өзін-өзі түcінбейтін сәттеpі аз ба, бәлкім, бұл да соның бірі шығар. Бірақ ол осы кезге дейін еңсесін басып келген бір батпан зілдің бойынан сыпырылып түскенін, сөйтіп көктемнің шуақты күніндей нұрланып сала бергенін бойындағы адамдық соқыр түйсіктердің бірінің күшімен еміс-еміс сeзінді. Ол өзінің қалжырап шаршағанын да, әрі бір түрлі тыңайып қалғанын да сезді. Өйткенi ол енді өзін Рәбиғаның алдында айыпты сезінбейді. Өйткені ол енді өз арының алдында азаттық алды ғой. Иә, жаңа түсінді: оның осы уақытқа дейін еңсесін басып, жаныштап келген де, бәлкім, сол – өзінің ары шығар.

	Жиналыстан соң Аймауытов Ұлықпанды өзінің айналасы шаптырымдай дерлік үлкен кабинетіне жеке алып қалды. Бұрын осы кісінің алдында Ұлықпан өзін қорғансыз жас батадай тым төменшік сезінетін. Қазір бір таң қалғаны – бойында сол бейшара сезімнен түк қалмапты, қайта мұның алдында со айбынды меңгерушінің өзі қорғалақтап қалған сияқты.

	– Ал енді, Ұлықпанжан.. – деді Аймауытов сөзін майдалап бастап. – Сен бәрі жабылып мені құрбандыққа жығып берді дeп ойлап қалма. Мен саған ашығын айтайын: біреуді құрбандыққа қию керек болғаны рас. Ертең жоғары орындардың алдында жауап береміз.

	Өзің ойлашы: Iлепестің жағдайы анау, шиеттей бала-шаға асырап отыр, пенсияға екі-үш-ақ жылы қалды, оның үстіне коммунист. Роза – жетім-жесір әйел. Көз жасына қаламыз ба деп қорықтық. Сен жассың ғой. Болашағың – алда. Қорықпа, біз сенің еңбек кітапшаңа өз арызы бойынша босады деп жазып береміз. Бес-алты ай басқа бір қызмет істей тұрарсың. Келесі оқу жылында өзің сұранып жүр едің ғой, осында қаладағы мектептердің біріне өзім орналастырам. – Меңгерушінің үні бір түрлі мүләйім, жасықтау шықты. – Сені де амалдап алып қалуымызға болатын еді, білесің, осы күні біреуді біреу аңдып жүрген заман емес пе? Кешегі Бүркітбаев секілді қызыл көздерді көрдің бе, бізді түбінде сол секілді білгіштер құртады. Ертең «районо мұғалімдеріне ешқандай шара қолданбады» деп, жоғары жаққа ызғытып жіберуі мүмкін...

	Ұлықпан манадан бері меңгерушіні салғырт тындап отырған, осы жерге келгенде кеудесіне түскен басын дереу жұлып алды да, ананың сазарған бетіне сұмдық жек көре, ата жауынша кектене қарады. «Апыр-ай, көн тартса, қалпына барады деген рас екен ғой. Күні кеше ғана сол Бүркітбаевты қолпаштап, аспанға шығаруға аз-ақ қалдырған осының өзі емес пе еді?»

	Ұлықпан бұрын Аймауытовтың сыртынан айтылатын сөздергe онша мән бермей, оның үнемі таза киініп жүретін сырбаз қалпына, көзқарасының кеңдігіне, білімділігіне бола өзінше іш тартып жүретін. Оның сыртынан айтылатын әлгі «парақор», жікшіл» деген сөздерді ағайынның алып-қашпа, бос әңгімесіне саятын. Сондықтан қазір абайсызда жалаң аяғына шоқ басып алғандай жас жаны ыршып-ыршып кетті. «Мынау сұмдық қой! Сұмдық екен! Бұлай деуге қалай жүзі жанбайды. Аздаған ұят қайда?! Азғантай ғана ұяттың осынша қымбат болғаны ма?.. Көн тартса, қалпына барады, көн тартса, қалпына барады, көн тартса қалпына...» Ұлықпанның құлағы шуылдап кетті.

	Мұғалім жігiттің аяқ астынан өзгеріп кеткен түрін Аймауытов кешірек байқады. Өзінің жас жігіттің алдында ашылыңқырап кеткенін сезген ол енді араларында дәнеңе болмағандай даусын қатқылдау шығаруға тырысты.

	– Ал жақсы, қарағым. Отдел кадрға өзім арнайы тапсырып қойғам. Қалғанын сол бітіреді. Бара бер...

	Мұғалім жiгіт ат шаптырым кабинеттен үн-түнсіз шықты. Ұлықпан машиналар ерсілі-қарсылы ағылған үлкен көшені қиып өтіп, қаланың у-шуы аз елеусіз көшелерінің біріне түсті.

	Көктем өзінің бабына ене бастаған шақ. Аудан орталығының шеттеу көшелері мидай езіліп жатыр. Аспаннан тас төбеге қылқиып шығып алған наурыздың сарша күні көздері боталап, елжірей төніп тұр.

	Пошта ашық екен. Ол әуелі Жамбылдағы ағасының үйімен cөйлесті. Ұлықпан оған бар шындықты жасырмай айтып шықты. Бір қызығы – үлкен кісі бұның жұмыстан шығып қалғанына тіпті қуанатын сияқты.

	«Олай болса, алаңдамай тез көш, қалғанын өзім реттеймін», – деді. Ұлықпан алғашында бәрі осылай оп-оңай шешіле қояр деп ойламап еді.

	Поштадан шығысымен Ұлықпан темiр жол кеңсесіне соқты. Hе болса да, тездетіп контейнерге тапсырыс бермекші еді. Бұл да онша көп машақатқа түсе қойған жоқ: ондағылар контейнердің келесі жетінің басында дайын болатынын айтты. Барлық ойға алған жұмысын бас-аяғы бірер сағаттың ішінде бітірiп тастаған Ұлықпан енді ешқайда аялдамастан базардың жанындағы аялдамаға келді.

	Автобус «Қайрақтыға» күнігe eкi қатынайтын, келсе, соңғы рейс жаңа ғана кетіп қалыпты. Ол бұған бола өкіне қойған жоқ: жолға шықса, солай қарай қатынап жатқан көліктердің біріне ілігетіне сенімді еді. Күн әлі кешкіре қойған жоқ. Енді не істеуі керек? Жолға шыға ма, әлде...

	Кенет не істерін білмей сәл-пәл аңтарылып қалған Ұлықпанды біреу жеңінен тартқылағандай болды. Жалт қараса, жанында орта жастар шамасындағы жүдеулеу киінген бір сары жалақ еркек ыржиып күліп тұр. Өзі бұрыннан танитын кісіше: – Хал қалай, бала! Бала-шаға аман ба? – деп іші-бауырына кіріп барады.

	– Аман.. – деді Ұлықпан. Әуелі оны автостанцияның, базардың маңын торуылдап, кездескен таныстарынан бір жартылық тиын-тебен сұрайтын ішкіштердің бірi ме деп қалған, бірақ түрі бір түрлі таныс сияқты болғаннан кейін, ол ойынан айни бастады.

	– Шырағым, сен әлгі «Қайрақтыдағы» Ұлықпан дейтін бала емеспісің?

	– Иә .. – дедi Ұлықпан сәл таңырқаныңқырап.

	– Ендеше берірек жүрші, бері... әңгіме бар.

	Бейтаныс кici мұны жеңінен тартып, оңашаға шақырғандай болды. Жан-жақтарында бұлардың сөзін тыңдай қоятындай кісі, басы көрінбесе де, ананың мұны бұрышқа қарай оңашалай бергіне Ұлықпан ішінен күліп қойып. Саржалақтың соңынан ерді.

	– Ал, халдарың қалай болып жатыр?

	Аң-таң қалған Ұлықпан иығын қиқаң еткізді.

	– Не халды сұрайсыз?

	– Әлгі Жанұзақтың қызының жағдайын айтам. Айтпақшы, сен мені танымайтын да шығарсың-ау. Мен сендерде істейтін Розаның байымын ғой. Бұрынғы. Баяғыда ажырасқанбыз. Енді түсіндің бе, мен Қыраубай дейтін ағаңмын.

	Ұлықпан енді түсінді. Сыртынан ауылдастарынын ол турады: «Қыраубай қазір аудан орталығында, басқа бір әйелге үйленіпті, онысы да бір айбыққа көрінеді, бағы ашылмаған сорлы ғой, әйтпесе кімнен кем, жігіттің төресі, соңғы кезде ішкілікке салынып кетіпті бейшара» деген сөзін талай есіткен.

	– Иә... Cізді сыртыңыздан білем, – деді Ұлықпан.

	– Білсең, сол, айналайын. Әлгі біздің қатынның жайы не болды, жұмысында қалдырды ма?

	– Қалдырды. Ол жағынан қам жемеңіз.

	– Е, бопты онда. Ана екі бала ғой менің мысымды құртып тұрған. Әйтпесе.. Әй!..

	Қыраубай қолды бір сілтеді. Сонан соң: – Жүр, – деді иегімен маңдайшасына «Закусочная» деген жазуы бар тақтайша ілінген пәкене үйді нұсқап. Жүр...

	Ұлықпан басын шайқады.

	– Рақмет. Мен ішпеуші едім.

	– Неге?.. – Қыраубай өзінің жүдеулеу үсті-басын көзімен бір шолып шықты, – Әлде жаман ағаңды менсінбей тұрсың ба? Мен сенен бірдеңе жырғалы тұрғам жоқ, сұрамсақтарды өзім де жек көрем. Ақша бар, міне. – Ол жан қалтасынан бір уыс көк aла бес сомдықтарды суырып алды.

	Ұлықпан ыңғайсызданып қалды.

	– Жоқ, ағасы... Мен сізді олай деп тұрганым жоқ. Гастритім бар, сосын...

	Қыраубай түгі қырқыла бастаған ескілеу құлақшының қисайтып, шекесін қасыды.

	– Ендеше қасымда отырарсың. Ішпей-ақ қой. Шамалы әңгімелесейік.

	Ұлықпан ойланып қалды. Таңертеңнен бері тамақ ішпегені eciне түскенде, қарны шұрылдап қоя берді. Автобус болса кетіп қалды.

	– Жарайды... Онда бастаңыз. Екеуi «Закусочнаяға» келіп кірді. Үстелдердің көпшілігі бос екен. Қыраубай Ұлықпанды солардың бірінің жанына қалдырып, буфетші әйелге қарай беттеді.

	– Қалай, амансың ба, қатын!.. – деді, алтынмен аптап тастаған тығыршықтай қара торы әйелмен салғаннан әзілдесе кетіп. Алдындағы қағаздарына үңіліп кеткен буфетші бұлардың есіктен кіргенін аңғармай қалса керек, дереу басын жұлып алып, өзіне ыржия күліп келе жатқан Қыраубайға жалт қарады.

	– Е, сен екенсің ғой, қатып қалғыр... – деді сонан соң есеп-қисап жазылған қағазына қайта шұқшиып. – Не ғып көрінбей кеттің? Әлде ана айбықан қатының құлыпқа салып қойды ма?

	– Жүрміз ғой. – Қыраубай құлақшынының етегін көтеріп, әдетінше шекесін сипап қойды. – Жұмыс... Өзіңнің халың қалай? Күннен күнге құлпырып барасың-ау, бәтшағар.

	Буфетші әйел тыржың ете қалды.

	– Көктігілсін саған, көктігілгір. Одан да не ішетініңді айт. Сенімен салғыласып тұратын уақытым жоқ.

	Терезе жақтары үстелдердің бірінде тәуір киінген үш-төрт жiгіт тамақ ішіп отырған. Бұлардың іліп-қағытпасын құлақтары шалып қалған солардың бірі буфетшіге әдейілей бұрылып:

	– Жеңгей, байқаңыз, арамызда газеттің тілшісі отыр, – деді қалжыңдап. – Бірдеңені түртіп алып кетіп жүрмесін. Сауда қызметкерлерi сыпайы болуы керек.

	Буфетші әйел онын сөзін шыбын шаққан құрлы көрген жоқ.

	– Сендер-ақ сыпайы бола берсеңдерші. Бізді не қыласың? – деді сампылдап. Сонан соң манадан бері ағаш сөреге сүйеніп күтіп тұрған Қыраубайға бұрылды.

	– Әй, сүміреймей, айтсайшы алатыныңды!

	– Көрдің бе, ықпайды!.. – деді қалжыңбас жігіт басын шайқап.

	Әңгімеге оның жанында отырған бұйра бас, аспан түстес көгілдір көзді жас жігіт араласты.

	– Бұларды ештеңемен қорқыта алмайсың.

	Қыраубай қалтасын қармап, ақшасын ыңғайлай бастады.

	– Екі пербый-ыпторой... Сосын анауыңнан біреуін.

	– Байсың ғой бүгін. – деді буфетші қағытып.

	– А как же!...

	Әйел алтын жүзіктермен көмкерілген саусақтарының ұшы лапылдап, есепшотты олай-бұлай сартылдатып қаға бастады.

	– Алты сом елу бес тиын...

	Қыраубай «бестіктерден» екеyін суырды.

	– Айтпақшы, сенің менде ештеңең жоқ па еді? Алатының болса, ақша барында алып қал.

	– Өткендегіні төлеп пе ең? – деді буфетші.

	– Оныңнан құтылғам.

	– Ендеше жоқ.

	Қыраубай сөреден жуылған екі стақан алып, үстелге әкеп қойды. Ұлықпан оқушының тор көз дәптеріне қолмен жазылған чекті алып, тамақ тасуға кетті.

	– Ал... мынадан шамалап алсайшы... – деді Қыраубай тамақ iшyгe отырғаннан кейін қызыл құйылған стақандардың біреуін жанындағы сeрігіне қарай батылсыздау ысырып қойып.

	– Жоқ, аға, мені қинаманыз, – деді Ұлықпан.

	– Жарайды онда, әйтеуір мына жаман ағаңды сөкпе. – Қыраубай алдындағы шүпілдеген қырлы стақанды көтеріп қойды.

	– Міне, енді дұрыс болды... – деді ол темекінің түтінімен ысталған сап-сары тістерін ыржитып. «Гәстрит» дейсің. Соның бәрі қара жұмыс істемегеннің кесірі. Қара жұмыс істеу керек. Miне... – Ол күс-күс жұдырығымен үстелді қойып қалды.

	Жалғыз Ұлықпан емес, оның да қарны ашып қалған екен, екеyi де алдарындағы тамаққа ықыласпен кіріciп кетті.

	Манағыдай емес, Қыраубай өңі кіріп мұрнының ұшы жылтырап терлей бастады. Мейірімді қой көздеpі күлім-күлім етеді.

	– Солай де.. – деп қояды ауық-ауық. – Солай де. Біреуді әлпештеп отырған жап-жас баласы кетті де барды, әне... Tiршілік сол – бүгін барсың, ертең жоқ. Өмір ғой, қайтесің...

	Ұлықпан әңгімеге анда-санда бірлі-жарым сөз қыстырғаны болмаса, әдетінше Қыраубайды тыңдап отыра берді.

	– Жарықтық қазекем-ай. Гу-гу етеді. Ауданның бір айдан бергі әңгімеci – сол. – Қыраубай қазекесіне көңілі толмайтынын жасыра алмайтынын дәлелдей түскісі келгендей басын шайқап-шайқап қойды. – Қазақ десең, бәрі кетет... Ал, алсаңшы кәне, інішек...

	Қыраубай бір сәт маңдайын қолына тіреп, үнсіз отырып қалды.

	Онда мен мына пәленің басына су құя салайын, – деді сонан соң бөтелкесінің түбіне көзін сүзіп. – Қып-қызыл пәле ғой. Басыңа титтей абыройы жоқ... Сонда да ішесің. Қайбір жетіскендіктен дейсің. Розамен екеуміз басында тым әдемі тұрдық. Барлық пәле осыдан басталды. Қатын деген де қызық қой «Heгe iшeciң?» – дейді маған. Әне, бар қойған кінәсі – осы. Бұны iшeйiн деп іше ме кісі? Iшесің. Кейде ішің өртеніп кетеді ғой... Оны түcінетін әйел қайда бұл күні. «Ішпе!» – деп көзін шақшитады. Сосын оған ерегіciп тағы ішеcің. Өмір ғой, қайтесің...

	Қыраубай бөтелкенің түбіндегіні стақанға құйып қойып, қып-қызыл шарапқа тағы біраз тесіле қарап отырды да, қағып салды.

	– Ал енді тұрайық, аға... – деді Ұлықпан есікке қарап.

	– Жақсы, тұрсақ тұрайық...

	Екеуi тізілісiп көшеге шықты. Қыраубай Ұлықпанды қолтықтап алды. Өзі едәyiр қызып қалған сияқты: ауық-ауық сүрініп кете береді. Тынымсыз сөйлеумен келеді.

	– Айттым ғой басында тым әдемі тұрдық. Үйелмелі-сүйелмелі екі ұлымыз болды. Соларды ойлағанда бар ғой, мына жерім удай ашып қоя береді. Қыраубай көкірeгін күс-күс жұмысшы жұдырығымен түйіп-түйіп қойды. – Айырылыспай тұра беруге де болатын еді, жігітпін ғой, намысым жібермеді. Мен ішіп келген сайын ауылдағы учасковойға жүгіреді. Әй, сосын қолды бір-ақ сілтедім бәріне. Жігітпін ғой, намысым бар менің де, қашанғы ел-жұртқа күлкі бола берем. Дұрыс па, інішек?...

	– Дұрыс-дұрыс. – деді Ұлықпан да әлденеге іші қатты удай ашып.

	Бiр қараса, екеуі қолтықтасып автостанцияның жанында тұр.

	– Ал, енді не қыласың? Аптобоз кетіп қалды ғой, – деді Қыраубай ықылық атып. – Жүр, біздің үйге, әңгімелесейік... Шай ішерсің.

	– Жоқ, аға, мен қайтам, – деді Ұлықпан. – Менің қайтуым керек.

	– Қайтіп қайтасың? Немен?..

	– Жолға шығам, попутный бірдеңе кездесер.

	– Қап... Жаман матасекілім бар еді, сынып тұр. Бірақ, айтпақшы, көршімнің матасекілі бар, өзің секілді жақсы жігіт бір. Көрген жерде «ағалап» тұрады. Соған айтайын. Мен айтсам, aпарып салады ол.

	Ұлықпан көнбей қойды.

	– Жоқ, аға, керегі жоқ. Жолға шықсам, машина табылады ғой.

	– Мейлің... – деді бәрібір Ұлықпанның көнбейтініне көзі жеткен Қыраубай селқостау. – Айтпақшы, өзіңді не қылды, орныңда қалдырды ма?

	– Жоқ, жұмыстан босатты, – деді Ұлықпан.

	– Қап.. Әттеген-ай, ә! – деді Қыраубай шыныменен жаны ашып.

	– Енді не істейсің?

	– Қайтем.. Екі қолға бір жұмыс емес пе? Көшем Жамбылға.

	– Ол жақта ағайындарың бар ма еді?

	Ұлықпан басын изеді.

	– Е, онда нешауа. Қайта соның дұрыс болған. Біз ғой, мінe, ел-ел деп ауыл арасынан шыркөбелек айналып шыға алмай жүрген. Бастарың жас – жақсы мен жаманды осы бастан көре берген мақұл. Айтпақшы, Жамбылда менің туған нағашы апамның баласы тұрады. Бір институтта... кәндидат. Аты кім ет? Қап, ұмытып тұрғанымды қараш... Е, Нұрмолда, Нұрмолда!.. Во, жақсы жігіт. Мен десе жанын берет. Молда келгенде туған соң Нұрмолда қойған ғой атын...

	Қыраубай енді тіпті қызайын деді. Өзіне салса Ұлықпанды жанынан бүгінше жіберер емес.

	– Aға, енді мен қайтайын, – деді Ұлықпан оған қоштасуға қолын беріп. – Жақсы..

	Қыраубай күс-күс алақанын созды.

	– Жақсы, айналайын, жақсы. Ал енді қайда барсаң да, аман жүр. Жаман ағаңды сөкпе...

	Ұлықпан оның шын пейілден шыққан ықыласына бір түрлі толқып кетті.

	– О, не дегеніңіз, аға. Cізге қайта көп рақмет. Мүмкін әлі кездесерміз...

	– Мүмкін, мүмкін...

	 Қыраубай тәлтіректей басып, бұдан бірте-бірте ұзай берді. Анда-санда сүрініп кетеді. Бірақ әзірше құлай қойған жоқ. «Құламаса екен». Ол біразға дейін тұманды теңіз төpіндегі жалғыз желкен секілденген Қыраубайдың қалтаңдаған тұлғасынан көз ала алмады.





17


	Күн ұясына едәуір еңкейіп қалды. Ұлықпан аудан орталығының сыртындағы айналмада әлі тұр. Күндіз жер дүниені дел-сал ғып, еріксіз иітіп жіберген ерте көктемнің майтоңғысыз ерке күні түс қайта қатая бастаған. Арқадан соққан ызғар мұғалім жігiттің қойны-қоншына сумаңдап, біраздан соң, тұла бойын тітіркендіріп жіберді. Осы кезде бұрылыстағы МАИ постының будкасын айналып өтіп, бері қарай тура салған екі аяқты мотоциклді көріп, елең ете қалды. Артқы орындығы бос екен, жалма-жан қолын көтере қойды.

	Мотоцикл демнің арасында бұның қасынан зу етіп өте шықты да, «осыған тоқтасам ба, жоқ па» дегендей екі ойлы қалыппен әудем жерге ұзаңқырап барып тоқтады. Ұлықпан мотоцикл иесінің ниетін аңғара қойып, әлденеге егесі қозып, алғашқыда қиқайып қалған, бірақ күннің кешкіpіп бара жатқаны есіне түciп, амалсыздан солай қарай беттеді. Мотоциклге есік пен төрдей қалғанда бір-ақ білді – екі аяқты ескілеу дырылдақтың үстінде қонжиып отырған Уәтай екен. Басында түлкі құлақшын, үстінде шолақ тон, қорбиып қалың киініп алыпты, жасы үлкен адаммен – бір кездегі сабақ берген мұғалімімен сәлемдеспек түгіл, бұны адам екен деп артына бұрылған да жоқ. Ұлықпан оның мына отырысынан сәл тіксініп қалса да, тәуекелге бел байлап, артқы бос орынға жайғасты. Ұлықпан орындыққа отырар-отырмастан дүрілдеп от алып тұрған мотоцикл ытқи жөнелді. «Мынау қайтеді-ей!..» – деп ойлады екі ортадағы резеңке тұтқадан әзер ұстап үлгерген мұғалім жігіт. Уәтай ағыза жөнелді: жолдың ойы мен қырына қарайтын емес, әкесінің aқысы кеткендей ұшырып келеді. Ұлықпан алғашында «Осы бір пәлеге ұшыратпаса жарар еді!» – деп, іштей қауіп ойлаған, артынан ол ойынан айнып қалды: «Мейлі, ағыза берсін, әкесінің aқысы кеткенше ағызсын. Қорқақты тапқан екен. Байқа. Бала, мен саған Мадрид емеспін. – деді қайта іштей тістеніп. Ол қазір, шынында да, ештеңеден сескенген жоқ ештеңеден де... Бұрын басқалар тәрізді ол да өмірді өзінің әрі тым қораш, әрі тым бейшара тіршілігін – жанын сала қорғайтын. «Қазір сонда маған бәрібір болғаны ма? – деп ойлады Ұлықпан іштей алай-түлей болып. – Иә, иә, қазір маған бәрібір, мен енді тіршілік қымбат екен деп, ол үшін өліп-өше алмаймын. Тіршілікке құлшылық ететін қорқақтар ғана. Мен қорқақ емеспін!»

	Уәтай біраздан соң жылдамдықты бірте-бірте бәсеңдете бастады да, бір ықтасындау сәйкеге келгенде мотоциклді кілт тоқтатты. Екеуi де жерге түсті.

	– Тоңған жоқсыз ба?! – деді Уәтай бұған қарап ыржиып. Көздері тентек ұшқындарын жайнатып, тиісерге қара таппағандай құтырынып тұр.

	Ұлықпан үндеген жоқ.

	Уәтай темекі ұсынды.

	– Ағай, сәл жылынып алайық... – деді сонан соң бәсеңдеу үнмен. – Тоңған шығарсыз.

	Ұлықпан оған тағы да бір байыптай көз салып өтті. Жоқ, бір кездегі шәкіртінің көзіндегі манағы тентек ұшқындар толық сөнген екен.

	– Онша тоңа қойғам жоқ, өзің ше? – деді Ұлықпан Уәтайдың қалтасынан шыққан мыж-мыж қызыл қораптың ішінен бір түйір «Памирді» алып жатып.

	– Біз үйренгенбіз ғой.

	«Мықтысынуын!.» – деді Ұлықпан іштей кекетіп.

	– Aғай, сізді мұғалімдіктен шығарып тастапты ғой, – деді Уәтай сәл-пәл үнсіздіктен кейін.

	– Оны қайдан есіттің?

	– Xhм..м! – «Соны да сөзім бар деп айтып тұрсыз ба?» дегендей, Уәтай мұрнының астынан мырс ете қалды. – Cізді танитындардың бәрі гуілдеп жүр.

	Ұлықпан ойланып қалды.

	– Сонда қалай?.. Жаны ашып па, әлде...

	– Меніңше, екеуі де емес, жай қызық үшін айтып жүрген сияқты.

	«Өзі реалист-ай!» Ұлықпан Уәтайдың сөзінің шындықтан aулы алыс жатпағанын түсінді. Көзінің астымен оған тағы бір зер салып өтті. Бұл жолы Уәтай мұғалімнің ұрлана көз салғанын байқаған сияқты – езуіндегі темекісі салбырап, ойланып кетіпті. «Қалай есейіп кеткен, қалай тез есейген!» Ұлықпанның көз алдына оның күздің айлы түні интернат үйінің алдында Рәбиғамен кездескен сәті түсті. Албырт, әлі ұяң бозбала еді. Енді бір кезде сол бозбала ішіп алып Мадридке ұмтылған екен дейді: «Сендер... Сен... Сен оны өлтірген...» Жоқ енді оны бала деу қиын.

	– Рас... – деді Ұлықпан тұрып-тұрып. Уәтай жалт қарады.

	– Не рас, ағай?

	– Сенің айтқаның.

	– А-а.. – Уәтай күлді, дұрысын айтқанда, күлген болды. Aғай, мен өтірік айтпаймын. Бірақ дей тұрғанмен, сізді жұрттың бәрі жек көрмейтін тәрізді.

	– Кім білсін... – деді Ұлықпан иығын қиқаң еткізіп. Бұл тұрғанда оның жұрттың сөзіндегі шаруасы шамалы секілді: жай, немқұрайлы айта салды. – Жүреміз бе?... – деді сонан соң Уәтайға қарап.

	– Жүрсек, жүрейік... – деді Уәтай. – Айтпақшы, ағай деді сонан соң мотоцикліне от алдырып жатып. – Мен сізді ауылдың шетіндегі бұрылысқа дейін апарып салайын. Әрі қарай жаяу барасыз, жақын ғой. Маған ол жаққа баруға болмайды.

	– Неге?

	– Әкем түнде үйден таяқтап қуып шықты. Білетін боларсыз, мен кеше «он бес сөткіден» шыққам. Келсем, ол кicі маған жұдырығын сайлап отыр екен, босағадан аттар-аттамастан тұра ұмтылды. «Кет, кет иттің асырағаны, көзіме көрінбей. Біреудін жайына қарап жүрген тым жақсы баласында нең бар, әкеңнің құны бар ма, құны болса, сен де сол қызбен бірге құрымадың ба?! Ел-жұртқа күлкі болып...» – дейді. Мен: «Жарайды құриын...» – дедім де, кетіп қалдым. Енді қайтем, әкеммен төбелесем бе?

	– Дұрыс қой. Сонда, қалай, тым жақсы бала деп отырғаны Мадрид пе?

	– Иә.

	Ұлықпан не дерін білмей, басын шайқады да қойды.

	– Енді қазір қайда барасың?

	– «Қызыл қайраттағы» бір жолдас баланың үйіне. Сонда қонып жүрмін. Тағы да сәл ұмыттырып қайта барып көрем, оған дейін әкейдің ашуы басылар, ал басылмаса, майда әскерге кетем ғой екібастан.

	«Есейіп кетіпті, – деп ойлады Ұлықпан тағы да. – Қалай тез есейіп кеткен?» Мотоцикл дүр етіп от алды. Уәтай бұл жолы оны манағыдай ұшыртқан жоқ, баппен айдап келеді.





18


	Yй iшi Ұлықпанды тағатсыздана тосып отыр екен. Кешкі ала көлеңкеде кіpіп келген оның алдынан әуелі Айгүл мен Нұргүл, сонан соң бұл кезде айы-күні жетіп жүрген Айжамал ана қазша байпаңдап, жүгіре шықты. Ұлықпан бір түрлі қатты толқып кетті. Ол өзінің не үшін өмір сүріп жүргенін дәл осы сәттегідей айқын сезінiп көрмеген болар, бәлкім. «Жоқ, тіршілік тым қымбат екен. Күнұзаққа «Не болды?» деп, терезеге алаңдаумен отырған қос құлыны мен сол құлындардың анасы бұған қаншалықты қымбат болса, өмірдің де соншалықты тәтті болғаны ғой».

	Ол әуелі әдеттегідей екі иығына асыла кеткен екі қызының, сонан бұлардың үшеуін де бойындағы бар аналық, әйелдік сезімімен сырттай аялап тұрған Айжамалдың албыраған бетінен сүйді.

	– Мен сендерге базарлық ала алмадым. Кеш болып қалды, – деді сосын Ұлықпан олардан кешірім өтінгендей болып.

	– Базарлығы құрысыншы. Өзің амансың ба әйтеуір? – деді Айжамал жәудіреген көздерін күйеуінің жүзінен алмай.

	Аман болмай, соттап жіберді деп пе едің? – деді Ұлықпан. Ол аяқ киімін шешіп болғаннан кейін, бәрі топырлап төргі бөлмеге қарай өтті.

	– Мені жұмыстан босатты, – деді Ұлықпан сырт киімдерін шифоньерге іліп жатып.

	Айжамал, шамасы, бұл жаңалықтан күні бүрын хабардар болып отырса керек, пәлендей күйзеле қойған жоқ.

	– Мейлі, мейлі. Аман-сау құтылсаң болар, әйтеуір, – деп, дерey Ұлықпанның шешінуіне көмектесе бастады. – Тоңып қалыпсың ғой, – деді сонан соң күйеуінің иттің тұмсығындай мұп-мұздай қолын жып-жылы алақанына басып. – Тезірек шешінсейші. Нұргүл, Айгүл! Айналайын, жағаласпай былай кетіңдерші! Мен дереу шай қояйын. Ұлықпан, сен пештің түбіне бар.

	Ұлықпан өзінің қатты жаурағанын пештің түбіне барғаннан кейін ғана сезді: ып-ыстық пешке арқасын тақай бергенде, иегі иегіне тимей, тұла бойы қалтырап қоя берді. Лезде шай дайын бола қалды. Айжамал жүгіpіп жүріп дастарқан жайды. Ұлықпан тұла бойының қалтырағаны сәл басылғандай болған соң, төрдің алдындағы төрт қабат қылып төселген көрпешеге барып қисайды.

	– Тоңғанымды жаңа ғана біліп отырмын, – деді сонан соң шай құюға кіріскен келіншегіне қарап ыржиып.

	– Пальтоңды жамылып отыршы... – Айжамал ұшып түрегеліп, Ұлықпанның пальтосын әкеп, арқасына жапты.

	– Түу, сен мені жас балаша мәпелеп кеттің ғой, – деді Ұлықпан әзілдеп.

	– Қойшы... Мынаны ыссылай-ыссылай іш одан да. – Айжамал мал сүт қатқан күрең шай толы кесе мен дастарқандағы қаймақ, тоңазытылған жылқы еті секілді жылы-жұмсақтарды күйеуінің алдына қарай ысырып қойды.

	– Балалар қайда? – деді осы кезде Ұлықпан аяқ астынан жым-жылас боп кеткен қыздарын іздеп.

	– Оларды қайтесің, жаңа сенің алдында ғана тамақтандырғам. Ана үйде ойнап отыр, – деді Айжамал. Жаңа бір кезде Дәулет ағай келіп кеткен сені сұрап. О кісі де шет-жағасын есіткен-ау деймін. Қабағы түсіп кетіпті.

	Ұлықпан үндеген жоқ. Алдындағы ыстық шайды сораптап отыра берді. Сонан соң отырып-отырып:

	– Аймауытов жиналыстан соң жеке алып қалып сөйлесті, – деді төмен қарап. – Өзінің арызы бойынша босатылды деп жазып береміз дейді еңбек кітапшасында.

	– Онысына да рақмет, – деді Айжамал. Сенен басқаларына қатаң сөгіс беріп қоя салыпты ғой... Мейлі, аман болсаң, бәрі реттелер әйтеуiр. Енді не істейміз, апамдармен хабарластың ба?

	– Жоқ, хабарласқам жоқ. Оларды дүрліктіріп қайтем екі ортада. Жамбылмен сөйлестім, ағам «тез көшіп келіңдер» деп жатыр. Cосын, әйтеуір, түбінде бір көшу ғой деп, темір жол кеңсесіне барып, екі контейнерге заказ беріп келдім. Келесі жетіде дайын болады.

	Айжамал күйеуіне жалт қарады.

	– Қойшы, рас па?! – деді сонан соң қатты қуанып кеткенін жасыра алмай. – Түу... рас айтшы?!

	– Рас, – деді Ұлықпан сәл-пәл жадырап. – Төркініме жақындайтын болдым деп, (Айжамалдың әке-шешесі Алматы облысында тұратын) қуанып отырсың-ау, ә, қу!..

	– Қойшы, сен де қайдағыны айтады екенсің, – деді Айжамал өп-өтipiк бұртиып. – Айгүл, Нұргүл!.. – деді сонан соң ана жақтағы қыздарына дауыстап. – Папаңның айтқанын есіттіңдер ме?! Жамбылға көшеміз, қалалық боласыңдар енді, ақұдайларым!..

	Бірақ ойын қызығына беріліп кеткен балалар шешесінің не айтып жатқанын түсінбеген сияқты, өздерінше бірдеңеге жабырласа таласып жатты.

	– Енді қарапайым ауылдың жаман мұғалімінің емес, амандық болса, білдей ғылым кандидатының, ғалымның жұбайы болатын шығарсың, – деді Ұлықпан жылда кыдырып барған сайын Жамбылдағы ағасының Айжамалға әзілдеп айтатын сөзін еске алып. Өзінше кекетіп айтқан сияқты еді, бірақ ішкі жан түкпірінен «Несі бар, болса, болады да қояды...» деген бір мансапқор үн бас көтергендей болды.

	– Болса неcі бар?! – деді Айжамал да сол мансапқорлау үн иесінің ойын оқып қойған адамша. – Әйтеуір тезірек кетсек екен осы арадан, тым құрыса адамға ұқсап өмір сүретін.

	Ұлықпан сәл тіксініп қалды. «Айжамал, неге олай дейсің? – дегісі келді оның. – Адамға ұқсап... Сонда немене, бұл жақтағылардың адамға емес, басқа біреулерге ұқсап өмір сүргісі келіп жүр деймісің?!. Ол жақта да оңай бола қоймас. Қайдан оңай болсын. Оңай болса, несі өмір». Бірақ айта алмады. Айта алмаған жоқ, айтқысы келмеді. Әйелін талай ұйқысыз өткізген түндері мен күндері үшін аяды. Бұл да адам ғой, бір сәтке болса да қуансыншы деп ойлады. Қуаныштан кісі не демейді? Бәріміз де пендеміз. Бірақ соны сылтауратып адам екенімізді ұмытып кетпесек жарады да.

	Шүкір, осы бір өмір сынағынан Ұлықпан сүрінбей өткен сияқты. Мүмкін, сүрінген де жерлері болған шығар, бірақ адамшылығын аяққа басқан жері жоқ. Бұл да болса келешек өмірінде көңіліне медеу болмақ. Шай ішіп болды. Айжамал дастарқанды жиюға кірісті.

	– Басым ауырып тұрғаны... – деді Ұлықпан шекесін ұстап.

	– Жатсайшы онда демалып... – деді Айжамал. – Суық өтіп кеткен ғой, табаныңа грелка басшы, қазір мен ыстық су құйып берейін. Дәрі iшесің бе?

	– Дәріні қоя тұр.

	Күйеуіне пештің түбіне төсек салып берді де. Айжамал шыны-аяғын сылдыратып, ас үйге қарай беттеді. Ұлықпан сұлқ түсіп жатты да қойды. Бөлме іші тым-тырыс. Неше күн, неше түннен кейінгі жым-жырт тыныштық бұл.

	Ол өзінің қатты қалжырағанын енді ғана сезіп жатыр. Өтер ic өтті ғой, қайтеді. Әлі келген жерге дейін күрескен тәрізді. Рас, сырттай қарағанда, пәлендей тындырып тастағаны шамалы. Бірақ өзін кінәлай да алмайды. Шынында, Рәбиғаның алдындағы бұның кінәсы қайсы? Өз жанын өзі жегідей жей бергeні несі осы?..

	Айжамал Ұлықпан ұйықтап кетті десе керек, аяғының ұшынан басып, бір жұмыспен төргі бөлмеге қайта енді.

	– Айнаш... – деді Ұлықпан даусы қырылдаңқырап.

	Айжамал жалт қарады.

	– Ұлықпан, о не?

	Маған Мұқағалиды алып берші, «Өмір – өзенді»...

	– Кітапты бүгінше қоя тұрсайшы. Ұйықтап деміңді ал.

	– Бере сал. Ұйқым келгенше қарай тұрайын.

	Күйеуінің бірбеткейлеу мінезіне қанық Айжамал амалсыздан кiтап сөресінен «Өмір – өзенді» алып берді де, қайтадан сыртқа шығып кетті. Ұлықпан кітаптың қайырып белгі салған бетін ашты. Соның арасынша кітаптың соңғы беттерінің арасынан бір сурет сусып түсіп, кенеттен Ұлықпанның кеудесіне келіп құлады. Бұл – Ұлықпан жетекшілік ететін оныншы «Б» класс оқушыларының Жаңа жыл мерекесі алдында түскен сурет еді. Бір топ оқушы класс жетекшіcін ортаға алып, Жаңа жылға арналып безендірілген шыршаның алдында топталып тұр. Жап-жасыл шырша оқушылар. Ұлықпанның көзі салғаннан Рәбиғаға түсе кетті. Мөлдіреген қап-қара шашына қос ақ бантик қадаған уылжыған қaра торы қыз бала өмірге, адамдарға шексіз сене қараған балғын жүзі жайнаңдап күліп тұр. «Егер мен осыдан өле кетсем, бұған ешкім кінәлі емес» дейтін сияқты ол.

	Ұлықпан дір ете қалды, «Иә-иә!.. Бұлай деп тек қана өмірді шексіз сүйген, соған шексіз іңкәр болған, әлі ештеңемен ласталмаған, пәк нәресте жүрек қана айта алар. Бұлай деуге ғашық болған іңкәрлардың ғана, соның отына өртенген махаббат тәңірлерінің ғана батылы барар. Бұлай деп... бұлай деп.... Рәбиға, сен мені естисің бе, бұлай деп кез келген адам бар даусымен айта алмас».

	Ұлықпан суретке қайта қарады. «Жоқ, жұрт өзін қанша жұбатқанмен, оны бәрібір ұмыта алмайды екен. Өйткені мұндайды ұмыту мүмкін емес! Mіне, қараңыздаршы, Рәбиғаның өзі-ақ: «Сендер мені қанша ұмытуға тырысқандарымен, мен бәрібір ұмытылмаймын!..» – деп тұрған жоқ па?!

	«Егер мен өле кетсем, оған ешкім де кінәлі емес!.» Ұлықпанның жүрегі қансырай шымырлап, бір сәтке соғуын тоқтатқандай болды. «Япыр-ай, сонда да қалай ғана өзін-өзі өлімге қиды екен?! Он екіде бір гүлі ашылмаған қыршын емес пе едi?..»

	Ол Қыраубайдың сөзін есіне алды:

	– Қайтесің, өмір сол...

	1985 жыл





